MAT.1.1	Yesu Kirisiti† Kishi wu uta̱ ta̱ a kpaꞋa ki Ibrahim† m kpaꞋa ku Mogono Dawuda. Na va ɗaɗa ula a tsukaya† ci ni:
MAT.1.2	Ibrahim ɗa esheku a Ishaku.†
MAT.1.2	Ishaku ɗa esheku a Yakubu.†
MAT.1.2	Yakubu ɗa esheku a Yahuza† n olobo o yoku.
MAT.1.3	Yahuza a̱yi ɗa esheku e mpeshe Farisa n Zara (a̱na̱ku e le a ɗa Tamaru.)
MAT.1.3	Farisa ɗa esheku a Hasuruna.
MAT.1.3	Hasuruna ɗa esheku a Aram.
MAT.1.4	Aram ɗa esheku a Aminadaba.
MAT.1.4	Aminadaba ɗa esheku a Nasham.
MAT.1.4	Nasham ɗa esheku a Salumuna.
MAT.1.5	Salumuna ɗa esheku a Buwaza.
MAT.1.5	(A̱na̱ku a Buwaza a̱yi ɗa Rahapu).
MAT.1.5	Buwaza ɗa esheku a Abida. (A̱na̱ku a Abida a̱yi ɗa Ruti).
MAT.1.5	Abida ɗa esheku a Yasa.†
MAT.1.6	Yasa ɗa esheku o Mogono Dawuda.†
MAT.1.6	Dawuda ɗa esheku e Sulemanu.† (A̱na̱ku e Sulemanu a̱yi ɗa Bashaba. A̱yi ɗa vuka vu Uriya vu na Dawuda u ronoi.)
MAT.1.7	Sulemanu ɗa esheku e Rehobawa.
MAT.1.7	Rehobawa ɗa esheku a Abija.
MAT.1.7	Abija ɗa esheku a Asa.
MAT.1.8	Asa ɗa esheku o Johoshafatu.
MAT.1.8	Johoshafatu ɗa esheku o Joram.
MAT.1.8	Joram ɗa esheku a Azariya.
MAT.1.9	Azariya ɗa esheku o Jotamu.
MAT.1.9	Jotamu ɗa esheku a Ahazu.
MAT.1.9	Ahazu ɗa esheku e Hezikaya.
MAT.1.10	Hezikaya ɗa esheku a Manasa.
MAT.1.10	Manasa ɗa esheku a Amon.
MAT.1.10	Amon ɗa esheku o Josiya.
MAT.1.11	Josiya ɗa esheku o Jokoniya n olobo o yoku.
MAT.1.11	(Ayin a nam pa a ɗaɗa a ɗikai uma a bankai a ugbashi a iɗika i Babila.)†
MAT.1.12	Ana a bankai le a iɗika i Babila:
MAT.1.12	Jokoniya ɗa esheku a Shayatiya.
MAT.1.12	Shayatiya ɗa esheku e Zerubabe.
MAT.1.13	Zerubabe ɗa esheku a Abihudu.
MAT.1.13	Abihudu ɗa esheku a Iliyakima.
MAT.1.13	Iliyakima ɗa esheku a Azuro.
MAT.1.14	Azuro ɗa esheku a Saduku.
MAT.1.14	Saduku ɗa esheku a Akimu.
MAT.1.14	Akimu ɗa esheku a Aliyudu.
MAT.1.15	Aliyudu ɗa esheku a Iliyazara.
MAT.1.15	Iliyazara ɗa esheku a Matan.
MAT.1.15	Matan ɗa esheku a Yakubu.
MAT.1.16	Yakubu ɗa esheku a̱ Isuhu.
MAT.1.16	Isuhu† ɗa vali vi Meri.
MAT.1.16	Meri† va kpamu a̱yi ɗa a̱na̱ku e Yesu vuza na e ci ɗeke Kirisiti Kishi.†
MAT.1.17	Aza a na e kecei na va ra̱ka̱ vi le, ele ɗa tsukaya kupa n tsu na̱shi a̱ gita̱ ta̱ a ayin a Ibrahim a kubana a ayin o Mogono Dawuda. Tsukaya tsu ɗa kpamu kupa n tsu na̱shi a̱ gita̱ ta̱ a ayin a Dawuda a kubana a ayin a na a ɗikai le a kubana a iɗika i Babila. Tsukaya tsu ɗa kpamu kupa n tsu na̱shi a̱ gita̱ ta̱ a ayin a na a bankai le a iɗika i Babila a kubana a ayin a Kishi.
MAT.1.18	Gogo na uteku u na a matsai Yesu Kishi u ɗa na: A̱na̱ku a̱ ni, Meri, a̱ ka̱na̱ka̱ yi ta̱ kamana ka na u kolo Isuhu, amma a̱yi mekere maꞋa biꞋi, ka̱ta̱ u yeve vali ba. Ɗa u yaꞋin ka̱tsuma̱ n utsura wa Ayinviki a̱ Ka̱shile.† 
MAT.1.19	Isuhu vuma ɗa vu na ayin tutu u ci yaꞋan ili i na yi derere, amma u ciga kutsunku Meri wono e keteshe ba, ɗa u sheshei ku ka̱sa̱kpa̱ mazama ma n ka̱bini.
MAT.1.20	A̱yi biꞋi o kugoɗumo kakuna ka nam pa, ɗa kalingata ka̱ Ka̱shile ka̱ ta̱wa̱i wa̱ ni tsa alatani, ɗa ka danai, “Isuhu, matsukaya ma Dawuda, ka̱ta̱ vu pana wovon u kolo Meri ba, adama a na Ayinviki a̱ Ka̱shile a ɗa a zuwai ni u yaꞋan ka̱tsuma̱ ka. 
MAT.1.21	Wi ta̱ a kumatsa maku mo kolobo, ka̱ta̱ vi neꞋe yi kula Yesu,
MAT.1.22	A yaꞋin ili i nam pa adama a na uzuwakpani u Ka̱shile u shana, uteku u na keneki† Ishaya u danai mani-mani ɗe:
MAT.1.23	“Mekere ma na me yevei vali ba, mi ta̱ a kuyaꞋan ka̱tsuma̱.
MAT.1.23	Wi ta̱ a kumatsa maku mo kolobo,
MAT.1.23	ka̱ta̱ e neꞋe yi kula Imanuwelu.”
MAT.1.23	Ɗaɗa “Ka̱shile n a̱tsu.”
MAT.1.24	Ana Isuhu u jimgbai, ɗa u yaꞋin ili i na kalingata ka ka danai ni. U ɗikai Meri u bankai a kpaꞋa ku ni, ɗa wo okpoi vuka vi ni. 
MAT.1.25	Amma u yeve maku ma vuka ma ba, sapu u matsai maku ma. Ɗa Isuhu u neꞋi ni kula Yesu.†
MAT.2.1	Ayin a na Hiridu
MAT.2.2	Ɗa e ecei, “Te ɗai maku ma na a matsai va vuza na wi mogono ma Ayahuda?† Ce ene ta̱ kazangata ka̱ ni a kasana ɗa ta na tsu ta̱wa̱i adama a na ci cikpa yi.”
MAT.2.3	Ana Hiridu Mogono u panai nahannai, ɗa u voɗotsoi, koɓolo n uma a̱ ni ra̱ka̱ a Urishelima. 
MAT.2.4	U ɗekei anan ganu vu gbagbaꞋin† ra̱ka̱ nu nlum n Wila̱,† ɗa we ecei le, “Te ɗai a kumatsa Kirisiti Kishi va?”
MAT.2.5	Ɗa a̱ ushuki, “A̱ likuci i Batalami i Yahuda. Keneki Mika ka ɗana ta̱ ili i nam pa a Katagarda ka Ciɗa:†
MAT.2.6	‘Amma avu likuci i Batalami, punu a uɓon u Yahuda,
MAT.2.6	likuci i gbayin i ɗa a̱ ka̱tsuma̱ ka̱ likuci i Yahuda ra̱ka̱.
MAT.2.6	Mogono mi ta̱ a̱ kuta̱ wa̱ nu,
MAT.2.6	vuza na u kokpo an maguɓi ma uma a̱ va̱ Israila.’ ”
MAT.2.7	Ɗa Hiridu u ɗekei omoci a na a̱ uta̱i a kasana ka, adama a na u yaꞋan oɓolo n ele a usokongi, ɗaɗa omoci a a danai ni ayin a na kazangata ka ku uta̱i derere. 
MAT.2.8	Ɗa u danai le, “Ɗenga̱i ka̱ta̱ i bana a Batalami ka̱ta̱ i la̱nsa̱ maku ma mayin. Ayin a na baci ye enei ni, ka̱ta̱ i bono i dana mu adama a na mpa feu m bana n cikpa yi.”
MAT.2.9	Aza e kuyeve a a panai ili i na mogono ma ma danai, ɗa a̱ uta̱i a lyaꞋi kelime. Ɗa kazangata ka ka lazai kelime ke le, ali ɗa ka shamgbai a̱ ubuta̱ u na maku ma mi. 
MAT.2.10	Ana e enei kaꞋa, ɗa ma̱za̱nga̱ ma shanai a̱ɗu e le ka̱u! 
MAT.2.11	Ana a uwai a kpaꞋa ka, ɗa e enei maku ma m Meri† a̱na̱ku a̱ ni, ɗa a̱ kuɗa̱ngi ɗa a cikpai maꞋa. Ɗa a̱ uta̱ka̱i kuneꞋe ku le ka azanariya n ili i ma̱gula̱ni† i re,
MAT.2.12	Amma ɗa Ka̱shile ka kushei aza e kuyeve a̱ ubuta̱ wa alatani, ka̱ta̱ o bono n u Hiridu ba. Ɗa o bonoi a iɗika i le n uye u yoku kau.
MAT.2.13	Ana aza e kuyeve a a lazai, ɗa kalingata ka̱ Ka̱shile† ka banai u Isuhu tsa alatani ɗa u danai, “Ɗenga̱! YaꞋan gogoꞋo ka̱ta̱ vi ɗika maku ma n a̱na̱ku a̱ ni vu suma a kubana Masar! Vi shamgba ɗe ali ayin a na n danai nu vu bono, adama a na Hiridu wi ta̱ a̱ kula̱nsa̱ maku ma wa kuna.” 
MAT.2.14	Ɗa u ɗenga̱i, u ɗikai maku ma n a̱na̱ku a̱ ni Meri ɗa u lazai a kubana Masar n kayin. 
MAT.2.15	Ɗa a̱ da̱sa̱ngi ɗe Masar ali ukpa̱ u Hiridu. Ili i nam pa i yaꞋan ta̱ nahannai adama a na a shatangu ili i na Ka̱shile ka danai a̱ ubuta̱ u keneki Hosiya: “N ɗeke ta̱ maku ma̱ va̱ mu uta̱ a iɗika i Masar.” 
MAT.2.16	A ayin a nan lo ra̱ka̱, ana Hiridu we enei aza e kuyeve a kparasa yi ta̱ ɗe, ɗa u yaꞋin wupa ka̱u. Ɗa u nekei kadanshi n utsura a una muku mo olobo ra̱ka̱ n na mi a Batalami n uka̱ra̱Ꞌi u ni, aza a na a yawai a̱ya̱ e re a kubana ɗaka.
MAT.2.17	Ɗa ili i na Ka̱shile ka dansai a̱ ubuta̱ u keneki Irimiya† yo okpoi mayun:
MAT.2.18	“A panai ka̱la̱ka̱tsu ɗe a Rama,
MAT.2.18	vuza yoku a̱ ma̱shi ka̱u adama a una̱mgbuka̱tsuma̱.
MAT.2.18	Rahila† a̱ ma̱shi adama a̱ muku n ni.
MAT.2.18	U fuɗa u reme ka̱ɗu ka̱ ni ba,
MAT.2.18	adama a na a̱ kuwa̱ ta̱.”
MAT.2.19	Wanai ɗai Hiridu u kuwa̱, ɗa kalingata ka̱ Ka̱shile ka̱ ta̱wa̱i u Isuhu tsa alatani kpamu a̱yi ɗe biꞋi Masar. 
MAT.2.20	Ɗa kalingata ka ka danai ni, “Ɗenga̱, vi ɗika maku ma n a̱na̱ku a̱ ni, ka̱ta̱ vu bono a iɗika yi Israila,† adama a na aza a na i a kuciga kuna maku ma a̱ kuwa̱ ta̱.”
MAT.2.21	Ɗa Isuhu u ɗenga̱i, ɗa u ɗikai maku ma n a̱na̱ku a̱ ni, ɗa u bonoi a iɗika ya aza a Israila. 
MAT.2.22	Amma ana u panai Akiliyu
MAT.2.23	Ɗaɗa u banai u yongoi a̱ likuci i na e ci ɗeke Nazara. Ɗa ta na ili i na Ka̱shile ka danai a̱ ubuta̱ u eneki i shanai: “I ta̱ e kuɗeke yi vuma vu Nazara.”
MAT.3.1	Ana a̱ya̱ o yoku a yawai, ɗa Yahaya† vu Kusumbu ka Akucina u gita̱i kudansa kadanshi ka̱ Ka̱shile e mere mu une ma Yahuda. 
MAT.3.2	U danai, “Shika̱i unushi† u ɗa̱ ka̱ta̱ i bono u Ka̱shile, adama a na tsugono tsu Ka̱shile ci yawa ta̱ ɗevu.” 
MAT.3.3	Keneki Ishaya† u yaꞋan ta̱ kadanshi ka Yahaya ana u danai:
MAT.3.3	“Ka̱la̱ka̱tsu e meɗevile e mere mu une,
MAT.3.3	‘Lapulai uye adama a Vuzagbayin.
MAT.3.3	Bonokoi u ɗa mejege.’ ”
MAT.3.4	Yahaya u uka ta̱ ntogu n na a caꞋi n cileme tsu karakuma. Wi ta̱ n kaɗambura ku ukpan a̱ kukyuꞋun ku ni. IlikulyaꞋa i ni kpamu i ɗaɗa akyuꞋun n ishigi a kakamba. 
MAT.3.5	Uma n a̱bunda̱i a̱ uta̱i a Urishelima n Yahuda n ukambu u Kuɗolu ku Urdu, ɗa a banai kupanaka Yahaya. 
MAT.3.6	Ana uma a a̱ shika̱i unushi u le, ɗa u yaꞋankai le kusumbu ka akucina† o Kuɗolu ku Urdu.
MAT.3.7	Afarishi† n A̱sa̱dukiya n a̱bunda̱i a banai a̱ ubuta̱ u na Yahaya wi a kuyaꞋanka uma kusumbu ka akucina adama a na u yaꞋanka le. Ana Yahaya we enei le, ɗa u danai, “A̱ɗa̱ muku ma agbaturu n nam pa! Yayi u danai ɗa̱ i were wupa u Ka̱shile u na wi lo a̱ kuta̱wa̱ babu megeshe? 
MAT.3.8	YaꞋin ili i na i kuyotsongu a na i shika̱i unushi u ɗa̱. 
MAT.3.9	Ka̱ta̱ i sheshe a na yi a̱ kuwere wupa u Ka̱shile adama a na yi a kudana Ibrahim ɗa esheku a̱ ɗa̱ ba. N dana ɗa̱, Ka̱shile ki ta̱ a kufuɗa kuɗika atali a nam pa, ka̱ta̱ u bonoko Ibrahim muku! 
MAT.3.10	Ko gogo na, kogovu ki ta̱ ɗe utemgbi ɗa a gbatyangi kaꞋa punu a aralu a nɗanga a. Maɗanga ma na de dem ma iwain kumatsa umaci u ma̱riki, i ta̱ a kugbatya maꞋa ka̱ta̱ a varuku maꞋa a akina.
MAT.3.11	“N yaꞋanka ɗa̱ ta̱ kusumbu ka akucina m mini adama a na i shika̱i unushi† u ɗa̱, amma vuza na wi lo a̱ kuta̱wa̱ ka̱ca̱pa̱ ka̱ va̱ wi ta̱ a kuyaꞋanka ɗa̱ kusumbu ka akucina n Ayinviki a̱ Ka̱shile n akina. A̱yi u laꞋa mu ta̱ ka̱u, mpa kpamu n yawa biꞋi n foɗo ko ataka a̱ ni ba. 
MAT.3.12	Wi ta̱ a̱ kuta̱wa̱ n kasasu ke kuyelikpu ka̱ ni ufoɓushi adama a na u yelikpe ili ya mayin. Wi ta̱ e kupece ili i singai kau n i gbani-gbani. Ka̱ta̱ u zuwa ili i singai ya o mopon ma̱ ni, amma wi ta̱ o kusongu kopo ka n akina a na a kufuɗa kukima̱ ba.”
MAT.3.13	A ayin a nan lo Yesu u ɗenga̱i Ga̱lili, ɗa u banai o Kuɗolu ku Urdu adama a na Yahaya u yaꞋanka yi kusumbu ka akucina. 
MAT.3.14	Amma ɗa u cigai kuꞋiwan, u danai, “Avu ɗa vuza na vi yotsoi vi yaꞋanka mu kusumbu ka akucina. Yi ɗa̱i i zuwai ɗa vu ta̱wa̱i a̱ va̱?”
MAT.3.15	Yesu wu ushuki, “Gogo na nahannai ta Ka̱shile ka cigai ka yaꞋan nannai, adama a na u yotso ta̱ ci yaꞋan ili i na Ka̱shile ka cigai ci yaꞋan.” Ɗa Yahaya wu ushuki.
MAT.3.16	Ɗa u yaꞋankai ni kusumbu ka akucina. GogoꞋo va lo ana wu uta̱i a̱ mini ma, ɗa gaɗi u ɓa̱yuwa̱i, ɗa we enei Ayinviki a̱ Ka̱shile a̱ cipa̱i wa̱ ni tsu moɗoi.
MAT.3.17	Ɗa ka̱la̱ka̱tsu ku uta̱i gaɗi ka danai, “Na va Maku ma̱ va̱ maꞋa ma na n cigai, mi ta̱ kpamu a kupana uyoꞋo n a̱yi.”
MAT.4.1	Ayinviki a̱ Ka̱shile a ɗikai Yesu a kubana a kakamba, adama a na Kalijani† ka piya yi. 
MAT.4.2	U ka̱na̱i una̱ ali ayin amangere kanna n kayin. Ana ayin a nan lo o kotsoi, ɗa kambulu ka̱ ka̱na̱i ni ka̱u.
MAT.4.3	Ɗa Kalijani ka banai ka danai ni, “Avu Maku ma̱ Ka̱shile† maꞋa baci vi mayun, bonoko atali a nam pa a o okpo burodi.”
MAT.4.4	Ɗa wu ushuki, “A ɗana ta̱ a Katagarda ka Ciɗa:
MAT.4.4	‘N ilikulyaꞋa i ɗa koci i kuzuwa vuza u kuyongo n wuma ba,
MAT.4.4	amma n kadanshi ka na Ka̱shile ka danai dem.’ ”
MAT.4.5	Ɗa Kalijani ka ɗikai ni u bankai a̱ ubirini u ciɗa u Urishelima, ɗa u zuwai ni a̱ ubuta̱ u na u laꞋi nu ugaɗi dunduꞋun wa̱ A̱Ꞌisa̱ a Gbayin.† 
MAT.4.6	Ɗa u danai, “Avu ɗa baci Maku ma̱ Ka̱shile mayun, ikpangu a iɗika, adama a na wi ta̱ uɗani a Katagarda ka Ciɗa:
MAT.4.6	‘Ka̱shile ki ta̱ a kuzuwa alingata a̱ ni a inda wu.
MAT.4.6	I ta̱ e kukeɓe wu n ekiye e le,
MAT.4.6	ciya̱ kune ku nu ka̱ kuta̱ɗa̱tsa̱ a katali ba.’ ”
MAT.4.7	Ɗa Yesu wu ushuki, “Amma Katagarda ka Ciɗa ka dana ta̱ feu, ‘Ka̱ta̱ vu kondo Vuzavaguɗu Ka̱shile ka̱ nu ba.’ ”
MAT.4.8	Ɗa Kalijani ka ɗikai ni u bankai gaɗi vu kusan, ɗa u yotsongi ni tsugono tsa aduniyan kakau n tsugbayin ci le. 
MAT.4.9	Ɗa u danai, “Vi baci a̱ kukuɗa̱ngu ka̱ta̱ vi cikpa mu, mi ta̱ e kuneke wu ili i nam pa ra̱ka̱.”
MAT.4.10	Amma ɗa Yesu wu ushuki ni, “Ɗenga̱ mu lo, MalyaꞋi!† Katagarda ka Ciɗa ka dana ta̱:
MAT.4.10	‘Cikpa Ka̱shile Vuzavaguɗu vu nu,
MAT.4.10	a̱yi endeꞋen ɗa kpamu vu kuyaꞋanka tsugbashi!’ ”
MAT.4.11	Ɗa Kalijani ka̱ ka̱sa̱kpa̱i Yesu, ɗa alingata a̱ ta̱wa̱i a̱ ɓa̱nka̱i ni.
MAT.4.12	Ana Yesu u panai a̱ ka̱na̱ ta̱ Yahaya ali ɗa a zuwai ni a̱ kunu ku ugbashi, u ka̱sa̱kpa̱i Yahuda ɗa u bonoi uɓon u Ga̱lili. 
MAT.4.13	Ana u uwai a̱ Ga̱lili, ɗa u gita̱i kubana a̱ likuci i Nazara. Ɗa u banai ɗa u da̱sa̱ngi a Kafarnahum ɗevu m Mala ma̱ Ga̱lili, a ukambu u Zabalun n Nafutali. 
MAT.4.14	Ili i nam pa ya i yaꞋan ta̱ adama a na uzuwakpani u Ka̱shile u shana uteku u na keneki Ishaya u danai:
MAT.4.15	“Uma o yoku i ta̱ punu a ukambu u Zabalun n Nafutali a uye u na u banai a mala.
MAT.4.15	Ubuta̱ u le wi ta̱ a kapashi ko yoku ko Kuɗolu ku Urdu, punu a uɓon u Ga̱lili.
MAT.4.15	Ubuta̱ u ɗaɗa Aza̱ka̱yimbi† n a̱bunda̱i i ida̱shi.
MAT.4.16	Uma a nam pa a na i ida̱shi a̱ ka̱yimbi
MAT.4.16	i ta̱ e kene kutashi ku gbayin.
MAT.4.16	I ta̱ ida̱shi a̱ ka̱ra̱Ꞌa̱ upali n kululu ku ukpa̱,
MAT.4.16	amma kutashi ki ta̱ a kakana le.”
MAT.4.17	A ayin a nan lo, ɗa Yesu u gita̱i kudana uma kadanshi ka̱ Ka̱shile, “Shika̱i unushi u ɗa̱ ka̱ta̱ i bono u Ka̱shile, adama a na tsugono tsu gaɗi ci yawa ta̱ ɗevu.”
MAT.4.18	Kanna ke te, ana Yesu wi a nwalu a̱ ka̱kina̱ ka Mala ma̱ Ga̱lili, ɗa we enei uma e re, vuza n vangu vi ni. Vuza te kula ku ni ku ɗa Sima, a̱yi ɗa kpamu e ci ɗeke Biturusu, vuza te tamkpamu a̱yi ɗa Andarawu. Ele osoruku a ɗa, i ta̱ kpamu a kutaɗuku maza ma̱ bilili me le a mala. 
MAT.4.19	Ɗa u danai le “Ta̱wa̱i i tono mu! Mi ta̱ o kuyotsongu ɗa̱ uteku u na i kutuka̱ n uma, an ya̱ tuka̱ n adan.” 
MAT.4.20	GogoꞋo lo ɗa a̱ ka̱sa̱kpa̱i maza ma̱ bilili me le, ɗa o tonoi ni.
MAT.4.21	Ana u lazai kelime kenu, ɗa we enei uma o yoku aza e re vuza m mokoshi ma̱ ni, Yakubu n Yahaya dem muku n Zabidi. Ele punu asuvu a kpantsu ku le n esheku e le, o kufoɓuso maza me le. Ɗa Yesu u danai le o tono yi. 
MAT.4.22	GogoꞋo va lo, ɗa a̱ ka̱sa̱kpa̱i esheku e le m kpantsu ka, ɗa o tonoi ni.
MAT.4.23	Yesu u banai a̱ ubuta̱ dem a̱ Ga̱lili, n u yaꞋansai kuyotsongusu a̱ unu a avasa. Ɗa feu u yaꞋansai kadanshi ka Arabali a Singai† o tsugono tsu gaɗi. U potsokposoi kpamu uma ra̱ka̱ a na i nu mbanaki icuꞋu kakau. 
MAT.4.24	Arabali a̱ ni a̱ ka̱ra̱Ꞌi ali sai ulaji wu uɓon u Ga̱lili ali ɗa aza a mbanaki a na i a iɗika i Siriya a̱ gita̱i kubana adama a na u potsokpo le icuꞋu yi mbanaki n na n ka̱na̱i le dem, koɓolo n atakaci a ikyamba. Ele vi yoku i ta̱ n wunla̱i u gbani-gbani a ikyamba i le, aza o yoku i ta̱ atakaci n ipoyo, aza o yoku tamkpamu nkutsuma̱ n ɗa. Amma ɗa Yesu u potsokpoi le dem. 
MAT.4.25	Ka̱bunda̱i ka uma ko tonoi ni a̱ ubuta̱ u na u banai dem, uma kakau a na a̱ uta̱i Ga̱lili, n Dikafoli, n Urishelima, n aza a na a̱ uta̱i Yahuda n uka̱ra̱Ꞌi, n aza a na a̱ uta̱i ukambu u kasana ko Kuɗolu ku Urdu.
MAT.5.1	Ana Yesu we enei ka̱bunda̱i ka uma ka, ɗa u livanki gaɗi a kakambu ko yoku ka kusan ɗa u da̱sa̱ngi. Ɗa mukumitoni n ni m ɓolongi ka̱ci ke le uka̱ra̱Ꞌi u ni, 
MAT.5.2	ɗa u ka̱na̱i kuyotsongusu le:
MAT.5.3	“Ka̱shile ka zuwaka aza a na e yevei katsura ke le ki ta̱ u Vuzavaguɗu koci una̱singai.
MAT.5.3	Tsugono tsu Ka̱shile ci le tsu ɗa!
MAT.5.4	Ka̱shile ka zuwaka aza a na i a̱ ma̱shi una̱singai,
MAT.5.4	adama a na Ka̱shile ki ta̱ e kuneke le uremi u ka̱ɗu.
MAT.5.5	Ka̱shile ka zuwaka aza a na a ɗikai ka̱ci ke le ili i yoku ba una̱singai,
MAT.5.5	adama a na i ta̱ a̱ kuciya̱ ili ya aduniyan i na Ka̱shile ka yaꞋin uzuwakpani.
MAT.5.6	Ka̱shile ka zuwaka aza a na a ci ciga ili i na Ka̱shile ki a kuciga una̱singai tsu na kpamu i a kuciga tsuwaꞋa m mini,
MAT.5.6	adama a na Ka̱shile ki ta̱ e kuneke le ucuwi.
MAT.5.7	Ka̱shile ka zuwaka aza a na a tsu pana asuvayali a aza o yoku una̱singai,
MAT.5.7	adama a na Ka̱shile ki ta̱ feu a kupana asuvayali e le.
MAT.5.8	Ka̱shile ka zuwaka aza a na a̱ɗu e le i ciɗa una̱singai,
MAT.5.8	adama a na i ta̱ e kene Ka̱shile.
MAT.5.9	Ka̱shile ka zuwaka aza a na i kuyaꞋan ulinga adama a̱ ma̱ta̱na̱ una̱singai,
MAT.5.9	adama a na Ka̱shile ki ta̱ e kuɗeke le muku n ni.
MAT.5.10	Ka̱shile ka zuwaka aza a na i o kusoꞋo atakaci una̱singai,
MAT.5.10	adama a na i a kuyaꞋan ili i na Ka̱shile ka cigai adama a na tsugono tsu Ka̱shile ci le tsu ɗa.
MAT.5.11	Ka̱shile ki ta̱ a kuzuwaka ɗa̱ una̱singai, uma a shika ɗa baci. Ka̱shile ki ta̱ a kuzuwaka ɗa̱ una̱singai, uma a yaꞋanka ɗa̱ baci kawuya adama a̱ va̱. Ka̱shile ki ta̱ a kuzuwaka ɗa̱ una̱singai, uma a yaꞋanka ɗa̱ baci icuꞋu ya aꞋuwa kakau adama a̱ va̱. 
MAT.5.12	Uma i ta̱ a kuyaꞋanka ɗa̱ kawuya uteku u na a yaꞋankai eneki a cau. YaꞋin ma̱za̱nga̱ n a̱bunda̱i, adama a na yi ta̱ n katsupu ka gbayin a kuvana ɗa̱ gaɗi.”
MAT.5.13	Yesu u lyaꞋi kelime ɗa u danai, “A̱ɗa̱ ɗa mkpaɗi ma aduniyan. Amma te ɗai ugaꞋin wu mkpaɗi, n ɗa n namba baci uyoꞋo u ni? Vi ta̱ a kufuɗa va lapula n ɗa kpamu? I ta̱ a̱ kuva̱ma̱ n ɗa ka̱ta̱ a dasasa n ɗa, adama a na m buwa n ugaꞋin ba.
MAT.5.14	“A̱ɗa̱ ɗa kutashi ku na ku kakana a aduniyan. Likuci i na baci yi gaɗi vu kaginda i ci yaꞋan usokongi ba. 
MAT.5.15	Uma a ci ɗika kasasu ka̱ta̱ a̱ kimba̱ kutashi ba. Amma a tsu zuwa ta̱ ku ɗa gaɗi vi kirikpa, adama a na kutashi ka ka akana uma a kpaꞋa ubuta̱ ra̱ka̱. 
MAT.5.16	Ta feu nannai, ka̱ta̱ yo okpo an kutashi a̱ ubuta̱ u uma. Yongoi mayin adama a na uma e ene ulinga u singai u ɗa̱, ka̱ta̱ a cikpa Esheku a̱ ɗa̱ a na i gaɗi.”
MAT.5.17	Yesu u lyaꞋi kelime ɗa u danai, “Ka̱ta̱ i sheshe adanshi n ta̱wa̱ ta̱ kula̱nga̱sa̱ Wila̱† u Musa ba, ko kuyotsongusu ku Eneki. Ta nannai ba! N ta̱wa̱ adama a na n la̱nga̱sa̱ u ɗa ba, amma n zuwa u ɗa u shana derere. 
MAT.5.18	N dana ɗa̱ mayun, ili yi lo a̱ kupuwa̱nka̱ a̱ Wila̱ wa ba, gaɗi n iɗika yi baci a kufuɗa ya laza. Ko iɗani i kenu i Wila̱ u Ka̱shile yi lo a̱ kupuwa̱nka̱ ba, sai ili dem i shana. 
MAT.5.19	Vi iwan baci ko Wila̱ u na wi kenu, ɗa vi yotsongi uma a yaꞋan nannai feu, vi ta̱ o kokpo vuma vi kenu o tsugono tsu gaɗi. Amma ɗa baci vu tonoi Wila̱ u Ka̱shile, ɗa vi yotsongi uma o tono u ɗa, vi ta̱ a̱ kuciya̱ ubuta̱ u ma̱riki a̱ tsugono tsa. 
MAT.5.20	Sai kutono ku Wila̱ ku ɗa̱ ku laꞋa ka Afarishi koɓolo nu nlum n Wila̱, ɗababa ya kuꞋuwa o tsugono tsu gaɗi ba, ko kenu.”
MAT.5.21	Yesu u lyaꞋi kelime ɗa u danai, “I pana ta̱ Wila̱ u Musa u danai, ‘Ka̱ta̱ vi yaꞋan munaka ba. Vuza vu munaka dem i ta̱ a kuyaꞋanka yi afada.’
MAT.5.22	Amma gogo na n dana ɗa̱ ta̱: vi yaꞋan baci wupa n vuza nu, i ta̱ a kuyaꞋanka wu afada. Vu dana baci vuza nu, ‘Kalau.’ I ta̱ a kubanka wu a̱ ubuta̱ we eyevafada.
MAT.5.23	“Adama a nannai, vi shamgba baci a katalikalyuka† a̱ A̱Ꞌisa̱ a Gbayin, adama a na vi yaꞋanka Ka̱shile kuneꞋe, ɗa gogoꞋo va lo vi ciɓai a na vi yaꞋankai vuza unushi, 
MAT.5.24	ka̱sa̱kpa̱ kuneꞋe ku nu lo a katalikalyuka ka. Bana biꞋi i panakpanai n vuma vu nan lo, ka̱ta̱ vi yeve vu bono vi neke Ka̱shile kuneꞋe ku nu.
MAT.5.25	“Vuza yoku wi baci nu nsata n a̱ɗa̱ ali ɗa u bankai ɗa̱ a̱ ubuta̱ wa afada, shamgbai biꞋi uye ka̱ta̱ i lapula kadanshi ka uteku u ɗa̱ kafu i yawa a̱ ubuta̱ wa afada. Ɗababa ta̱wa̱ baci i yawa ɗe a̱ ubuta̱ u keyevikafada, wi ta̱ e kuneke osoji, ele tamkpamu a gbagura ɗa̱ a̱ kunu ku ugbashi. 
MAT.5.26	N dana ɗa̱ mayun, yi a̱ kuka̱sa̱kpa̱ ubuta̱ u nan lo ba, sai i tsupa ili ya ra̱ka̱.”
MAT.5.27	Yesu u lyaꞋi kelime ɗa u danai, “I pana ta̱ Wila̱ u Musa u danai, ‘Ka̱ta̱ vi yaꞋan tsugbani ba.’
MAT.5.28	Amma n dana ɗa̱ ta̱, vi indana baci vuka ɗa vi cikalai vu vaku n vu ɗa, vu kotso ta̱ ɗe kuyaꞋan tsugbani n a̱yi a̱ ka̱ɗu ka̱ nu. 
MAT.5.29	Ka̱shi ku usingai ka̱ nu ka zuwa wu baci kuyaꞋan unushi, kongoro kaꞋa ka̱ta̱ vu vakangu. U laꞋa ta̱ n kugaꞋan vu namba kapashi ko yoku ki ikyamba ka̱ nu, a na ikyamba i nu ra̱ka̱ ya uwa a kpaꞋa ka akina.† 
MAT.5.30	Kukiye ku usingai ku nu ku zuwa wu baci kuyaꞋan unushi, gbatya ku ɗa, ka̱ta̱ vu vakangu! U laꞋa ta̱ n kugaꞋan vu namba kapashi ko yoku ki ikyamba ka̱ nu, a na ikyamba i nu ra̱ka̱ ya uwa a kpaꞋa ka akina.”
MAT.5.31	Yesu u lyaꞋi kelime ɗa u danai, “I pana ta̱ Wila̱ u Musa u danai, ‘Vali vi ta̱ a kufuɗa wo loko vuka vi ni ali u neke yi katagarda ku uloki.’ 
MAT.5.32	Amma n dana ɗa̱ ta̱, ka̱ta̱ vu loko vuka vu nu ba, sai vu ka̱na̱ yi a kuyaꞋan tsugbani. Vu loko yi baci, vi ta̱ a kuzuwa yi u yaꞋan tsugbani. Vuza na baci kpamu wo olotongi vuka va, tsugbani tsu ɗa wi a kuyaꞋan n a̱yi.”
MAT.5.33	Yesu u lyaꞋi kelime ɗa u danai, “I pana ta̱ kpamu Wila̱ u Musa u danai, ‘Ka̱ta̱ vu kpa̱ɗa̱ kushatangu akucina a na vi yaꞋin ba, amma vi shatangu akucina a na vi yaꞋankai Ka̱shile.’
MAT.5.34	Amma n dana ɗa̱ ta̱, ayin a na baci yi a kuyaꞋan akucina, ka̱ta̱ i yaꞋan a ɗa n ili i yoku ba! Ka̱ta̱ vu kucina n gaɗi ba, adama a na gaɗi ɗa ubuta̱ u na Ka̱shile ki ida̱shi. 
MAT.5.35	Ka̱ta̱ i kucina kpamu n iɗika ba, adama a na ta punu Ka̱shile ka kiyangi ene a̱ ni. Ka̱ta̱ i kucina n Urishelima ba, adama a na ubirini u Mogono ma Gbayin u ɗa. 
MAT.5.36	Ka̱ta̱ vu kucina n kaci ka̱ nu ba, adama a na ko ka̱nji ke te ka̱ nu vi a kufuɗa kuzuwa kaꞋa ko okpo wa̱ri ko ulima̱ ba. 
MAT.5.37	Vi yaꞋan baci uzuwakpani, dana ‘E’ ko ‘A̱Ꞌa̱’ koci. Vu dana baci ili i na i lazai nannai, i ɗa yu uta̱ ta̱ a̱ ubuta̱ u Kalijani.”
MAT.5.38	Yesu u lyaꞋi kelime ɗa u danai, “I pana ta̱ Wila̱ u Musa u danai, ‘Vuza na baci u foroi toku a̱ ka̱shi ko a kanga, to, sai u tsupa n ka̱shi ko n kanga ka̱ ni.’
MAT.5.39	Amma n dana ɗa̱ ta̱: Ka̱ta̱ vu tsupa vuza na u yaꞋankai nu kawuya n kawuya ba. Vuza na baci u ɓasai nu a maguji mu usingai, kpatalakai ni mu ugula̱ ma feu u ɓasa. 
MAT.5.40	Vuza yoku u dana baci vu nusaka yi ta̱, ɗa u zuwai keyevikafada ki isaka yi motogu ma̱ nu, nekei ali n ogbodo a̱ nu feu. 
MAT.5.41	Kosoji ka gutsaka wu baci vi ɗika ucanuku u ni meli vi te, ɗika u ɗa ali meli vi re. 
MAT.5.42	Vuza u folono wu baci ili, neke yi, vuza u ciga baci kukopuku ili wa̱ nu, neke yi i ɗa.”
MAT.5.43	Yesu u lyaꞋi kelime ɗa u danai, “I pana ta̱ uma a danai, ‘Cigai aza a̱ ɗa̱, ka̱ta̱ i iwan irala i ɗa̱.’ 
MAT.5.44	Amma n dana ɗa̱ ta̱, cigai irala i ɗa̱, ka̱ta̱ i yaꞋanka aza a na i a kutakacika ɗa̱ avasa. 
MAT.5.45	I yaꞋan baci nahannai i kokpo ta̱ muku m mayun me Esheku a̱ ɗa̱ a na i gaɗi. U tsu zuwa ta̱ kanna ku uta̱ a̱ ubuta̱ u uma a singai n uma a gbani-gbani. U ci yoꞋo ta̱ mini a̱ ubuta̱ wa aza a na a ci yaꞋan kasingai n aza a na feu a ci yaꞋan kawuya. 
MAT.5.46	Yi baci a kuciga ncigi n ɗa̱ koci, katsupu ke ne kaꞋi yi n kaꞋa a̱ ubuta̱ u Ka̱shile? Ko ishi a utafu ta a ci yaꞋan nannai. 
MAT.5.47	I yaꞋanka baci a̱ja̱Ꞌa̱ a̱ ɗa̱ koci ili i na i gaꞋin, ashe i laꞋa aza o yoku ba. Ko aza a na e yevei Ka̱shile ba, a ci ciga ta̱ a̱ja̱Ꞌa̱ e le feu. 
MAT.5.48	Adama a nannai, sai yo okpo aza a̱ ma̱riki derere uteku u na Esheku a̱ ɗa̱ a na i gaɗi i.”
MAT.6.1	Yesu u lyaꞋi kelime n kuyotsongusu le, ɗa u danai, “Ka̱ta̱ i zuka! I yaꞋan baci ili i singai ka̱ta̱ i yaꞋan i ɗa adama a na uma e ene ili i na i yaꞋin ka̱ta̱ a cikpa ɗa̱ ba. I yaꞋan baci nannai, yi a̱ kuciya̱ katsupu a̱ ubuta̱ we Esheku a̱ ɗa̱ a na i gaɗi ba.
MAT.6.2	“I neke baci aza a unambi ili, ka̱ta̱ i yaꞋan tsa aza a kapalaka̱shi ba. A̱ tsu lika̱ ta̱ avana a̱ unu a avasa, ka̱ta̱ a sala a uye adama a na uma e ene ulinga u singai u le ka̱ta̱ a cikpa le. N dana ɗa̱ mayun, aza a kapalaka̱shi a nan lo a isa ta̱ ɗe katsupu ke le ra̱ka̱. 
MAT.6.3	Adama a nannai, yi baci e kuneke aza a unambi kuneꞋe, yaꞋin ku ɗa usokongi ka̱ta̱ kukiye ku ugula̱ ku ɗa̱ ku yeve ili i na kukiye ku usingai ki a kuyaꞋan ba. 
MAT.6.4	YaꞋan kuneꞋe ku nu usokongi, a̱yi Esheku a̱ nu, a na e yevei i na yi usokongi ra̱ka̱, wi ta̱ a kutsupa wu.”
MAT.6.5	Yesu u lyaꞋi kelime n kudana, “Yi baci a kuyaꞋan kavasa, ka̱ta̱ i yaꞋan tsa aza a kapalaka̱shi ba! A ci ciga ta̱ kushamgba a̱ unu a avasa koɓolo n nsanji mu uye ka̱ta̱ a yaꞋan kavasa, adama a na uma e ene le. N dana ɗa̱ mayun, a isa ta̱ de katsupu ke le ra̱ka̱. 
MAT.6.6	Vi baci a kuyaꞋan kavasa, uwa a̱ kunu ku nu usokongi ka̱ta̱ vu ɓa̱ya̱ngu utsutsu. Vi yaꞋan kavasa a kubana we Eshevu. A̱yi Eshevu, a na e ce ene ili i na a yaꞋin usokongi, wi ta̱ a kutsupa wu.
MAT.6.7	“Vi baci kpamu a kuyaꞋan kavasa, ka̱ta̱ vi yaꞋan tsa aza a na a̱ tsu kpa̱ɗa̱ kuyeve Ka̱shile ba. O ci yongo ta̱ a kuyaꞋan ka̱vura̱ tsu ketepu. A tsu dana ta̱ Ka̱shile ki ta̱ a kupanaka le adama a kadanshi ka̱ a̱bunda̱i ke le. 
MAT.6.8	Ka̱ta̱ yo okpo ci le ba. Esheku a̱ ɗa̱ e yeve ta̱ ɗe ili i na yi a kuciga kafu i folono yi.
MAT.6.9	Adama a nannai yi baci a kuyaꞋan kavasa i yaꞋan kaꞋa nahannai:
MAT.6.9	‘Esheku a̱ tsu a na i gaɗi,†
MAT.6.9	yaꞋan ci cikpa kula ku nu.
MAT.6.10	Zuwa tsugono tsu nu tsu ta̱wa̱ na a aduniyan.
MAT.6.10	Zuwa uma a yaꞋanka wu ili i na vi cigai a yaꞋanka wu a aduniyan
MAT.6.10	uteku u na yi ɗe gaɗi.
MAT.6.11	Neke tsu ilikulyaꞋa i na ci a kuciga anana.
MAT.6.12	Cinukpaka tsu unushi u tsu,
MAT.6.12	uteku u na ci ci cinukpaka aza a na a nusakai tsu.
MAT.6.13	Ka̱ta̱ vu banka tsu a̱ ubuta̱ u kukondo ba,
MAT.6.13	amma vi isa tsu a̱ ubuta̱ u vuza gbani-gbani.’
MAT.6.14	“Mayun, i cinukpaka baci uma unushi u le, Esheku a̱ ɗa̱ a na i gaɗi i ta̱ feu a kucinukpaka ɗa̱ unushi u ɗa̱. 
MAT.6.15	Amma i cinukpaka baci uma unushi u le ba, Esheku a̱ ɗa̱ a na i gaɗi feu u kucinukpaka ɗa̱ unushi u ɗa̱ ba.”
MAT.6.16	Yesu u lyaꞋi kelime ɗa u danai, “Yi baci a̱ kuka̱na̱ una̱, ka̱ta̱ i na̱mgba̱ ka̱tsuma̱ tsa aza a kapalaka̱shi ba. O ci yotsongu ta̱ uma adama a na uma e yeve a na a̱ ka̱na̱i una̱. N dana ɗa̱ ta̱ mayun, aza a kapalaka̱shi a nan lo a isa ta̱ ɗe katsupu ke le. 
MAT.6.17	Amma vi baci a̱ kuka̱na̱ una̱, za̱ɗukpa̱ ka̱nji ka̱ nu ka̱ta̱ vu saꞋa a̱shi a̱ nu. 
MAT.6.18	Tsu nan lo vuza wi e kuyeve a na vi a̱ kuka̱na̱ una̱ ba, sai Eshevu. Adama a na u yeve ta̱ kpamu ili i na yi usokongi dem, wi ta̱ ta na a kutsupa wu.”
MAT.6.19	Yesu u lyaꞋi kelime ɗa u danai, “Ka̱ta̱ i zuwaka ka̱ci ka̱ ɗa̱ uciyi punu a aduniyan ba! KayaꞋan m matsafu i ta̱ a̱ kula̱nga̱sa̱ u ɗa. Oboki kpamu i ta̱ a kufuɗa a̱ ta̱sa̱ ka̱ta̱ a uwa o boko u ɗa. 
MAT.6.20	Adama a nannai zuwakai ka̱ci ka̱ ɗa̱ uciyi gaɗi a̱ ubuta̱ u na kayaꞋan m matsafu a kulyaꞋa, ko oboki a̱ ta̱sa̱ ka̱ta̱ a uwa o boko u ɗa ba. 
MAT.6.21	A̱ɗu a̱ ɗa̱ i ta̱ o kuyongo a̱ ubuta̱ u na uciyi u ɗa̱ wi ayin tutu.
MAT.6.22	“A̱shi i ta̱ tsu kutashi ki ikyamba. A̱shi a̱ nu a gaꞋan baci, ikyamba i nu ra̱ka̱ yi ta̱ a kushana n kutashi. 
MAT.6.23	Amma a̱shi a̱ nu a̱ na̱mgba̱ baci, ikyamba i nu ra̱ka̱ yi ta̱ a kushana n ka̱yimbi. Vi baci a̱ ka̱yimbi amma ɗa vi sheshei vi ta̱ n kutashi, mayun vi ta̱ a̱ ka̱yimbi kpaɓam.
MAT.6.24	“Vuza wi a kufuɗa wa yaꞋanka azagbagbaꞋin e re tsugbashi ayin e te ba. Vi ta̱ a kuꞋiwan vuzagbayin vi te, ka̱ta̱ vi ciga vuza te. Ko vu tono vuza te, ka̱ta̱ vi iwan kutono vuza te. Ya kufuɗa yo tono Ka̱shile ka̱ta̱ i tono uciyi feu ba.”
MAT.6.25	Yesu u lyaꞋi kelime, “N dana ɗa̱ ta̱, ka̱ta̱ yo oꞋuso ka̱ci ka̱ ɗa̱ adama a kulyaꞋa n kusoꞋo ku ɗa̱ ba. Ka̱ta̱ yo oꞋuso ka̱ci ka̱ ɗa̱ kpamu adama o ntogu n na i kuꞋuka ikyamba i ɗa̱ ba. Wuma u laꞋa ta̱ tsuwaꞋa, ikyamba kpamu i laꞋa ta̱ ntogu. 
MAT.6.26	Indanai biꞋi nnu n na mi a ciꞋimkpi gaɗi. A̱ ci ca̱Ꞌa̱ ba, ko a kyaꞋa. O tsu ɓolongu ilikulyaꞋa ka̱ta̱ o zoku o mpon ba. Ko n nannai Esheku a̱ ɗa̱ a na i gaɗi a̱ tsu la̱na̱ le ta̱. I yeve ta̱ ta na a̱ɗa̱ i laꞋa ta̱ nnu. 
MAT.6.27	Ko yo oꞋuso ka̱ci ka̱ ɗa̱, yi a kufuɗa yo doku ka̱ci ka̱ ɗa̱ wuma ba, ko kenu.
MAT.6.28	“Yi ɗa̱i i zuwai ɗa yi o koꞋuso ka̱ci ka̱ ɗa̱ adama o ntogu? Indanai biꞋi uteku u na a̱pa̱lu a na i a kakamba o tsu gbonguro. A ci yaꞋan ulinga adama a na a yaꞋanka ka̱ci ke le ntogu ba. 
MAT.6.29	Amma yaꞋan n dana ɗa̱, ko Mogono Sulemanu n uciyi u ni dem u fuɗa u kala ka̱ci ka̱ ni ka̱u tsa̱ a̱pa̱lu a nam pa ba. 
MAT.6.30	Ka̱shile ka̱ tsu la̱na̱ baci mita̱ ma na mi n wuma anana, amma mkpaꞋa a kana ka̱ta̱ a vakangu maꞋa a akina, ai, u yotso ta̱ i yeve a na Ka̱shile feu ke kuneke ɗa̱ ta̱ ntogu. Ka̱ta̱ uneki u ka̱ɗu u ɗa̱ u yaꞋan kenu ba! 
MAT.6.31	Ka̱ta̱ yo oꞋuso ka̱ci ka̱ ɗa̱ i dana, ‘Yi ɗa̱i tsu kulyaꞋa?’ ko ‘Yi ɗa̱i tsu kusoꞋo?’ ko ‘Yi ɗa̱i tsu kuꞋuka?’ 
MAT.6.32	Aza a na e yevei Ka̱shile ba, ele ɗa o ci yongo o kusoꞋo ka̱ci ke le adama ili i nam pa ayin tutu. Esheku a̱ ɗa̱ a na i gaɗi e yeve ta̱ a na i cigai ili nam pa ya ra̱ka̱. 
MAT.6.33	Ili i na i kulaꞋa n kuciga cau i ɗaɗa tsugono tsu Ka̱shile n kuyaꞋan ili i na Ka̱shile ka cigai. I yaꞋan baci nannai, Ka̱shile ke kuneke ɗa̱ ta̱ ili i na i buwai dem. 
MAT.6.34	Adama a nannai ka̱ta̱ yo oꞋuso ka̱ci ka̱ ɗa̱ adama a ili yi mkpaꞋa ba, mkpaꞋa feu wi ta̱ n kadama ka̱ ni kau. Adama a nannai kadama ka anana ka yawa ta̱ biꞋi.”
MAT.7.1	Yesu u lyaꞋi kelime n kuyotsongusu le kpamu ɗa u danai, “Ka̱ta̱ i yaꞋanka uma afada ba, ta lo Ka̱shile ka yaꞋanka ɗa̱ afada. 
MAT.7.2	Uteku u na dem vi yaꞋankai uma a̱ ubuta̱ wa afada, ta feu a kuyaꞋanka wu nannai.
MAT.7.3	“Yi ɗa̱i i zuwai ɗa vi a kindana ili i kenu i na yi picici a̱ ka̱shi ko vutovu, amma ve ene kogboli ka na ki a̱ ka̱shi ka̱ nu ba? 
MAT.7.4	Nini ɗai va ku dana tovu, ‘YaꞋan n takpa kakiku ka na ki a̱ ka̱shi ka̱ nu’? La̱nuku biꞋi ka̱ci ka̱ nu! Avu ɗa lo biꞋi n kogboli a̱ ka̱shi ka̱ nu. 
MAT.7.5	Avu vuza kapalaka̱shi! Takpa biꞋi kogboli ka na ki a̱ ka̱shi ka̱ nu cau. Ayin a nan lo a ɗa ve kene mayin, ka̱ta̱ vi yeve kutakpa kakiku ka na ki a̱ ka̱shi ko tovu.
MAT.7.6	“Ka̱ta̱ i neke nsheꞋe ili i na yi i Ka̱shile ba. Adama a na a lyaꞋa baci i ta̱ o kubono a̱ shilika̱ n a̱ɗa̱. Ka̱ta̱ i taɗukuku ngurusunu nwaru mi ikebe† ba. Adama a na i ta̱ e kukpete n ɗa ka̱ta̱ a̱ puɗa̱la̱ n ene e le a̱ la̱nga̱sa̱.”
MAT.7.7	Ɗa Yesu u danai kpamu, “LyaꞋa kelime n kufolono, vi ta̱ ta na a̱ kuciya̱ ili i na vu folonoi. LyaꞋa kelime n kula̱nsa̱, vi ta̱ a̱ kuciya̱ i na vi a̱ kula̱nsa̱. LyaꞋa kelime n kuka̱la̱sa̱ utsutsu, Ka̱shile ki ta̱ a kuzuwa a̱ ɓa̱yuwa̱ka̱ wu u ɗa. 
MAT.7.8	Adama a na aza a na baci o tsu folono, i ta̱ a̱ kuciya̱ ili i na o folonoi. Aza a na baci a̱ tsu la̱nsa̱, i ta̱ a̱ kuciya̱ ili i na i a̱ kula̱nsa̱. Aza a na baci a̱ tsu ka̱la̱sa̱ utsutsu, Ka̱shile ki ta̱ a̱ kuɓa̱yuwa̱ka̱ le u ɗa.
MAT.7.9	“Yayi a̱ ka̱tsuma̱ ka̱ ɗa̱ u kuneke maku ma̱ ni katali, maku ma me ece yi baci tsuwaꞋa? 
MAT.7.10	Ko ve kuneke ta̱ maku ma kagbaji, we ece wu baci kadan? 
MAT.7.11	Ko a na yi aza a gbani-gbani, i tsu neke ta̱ muku n ɗa̱ kuneꞋe ku singai. A̱yi Esheku a̱ ɗa̱ a na i gaɗi, a laꞋa ta̱ biꞋi, wi ta̱ ufoɓushi ka̱u adama a na u neke aza a na o folonoi ni kuneꞋe ku singai! 
MAT.7.12	YaꞋanka uma ili i na vi cigai a yaꞋanka wu. Na va ɗaɗa ili i na kuyotsongusu ku Musa n ku Eneki ku danai.”
MAT.7.13	Yesu u danai, “Uwai o tsugono tsu Ka̱shile n utsutsu wu uɓori. Uye u na u tonoi a kubana a kpaꞋa ka akina n utsutsu u ni feu wi ta̱ n wanshi. Nwalu kpamu a kubana ɗe babu atakaci. Uma n a̱bunda̱i ɗa ta na i a nwalu a uye u nan lo. 
MAT.7.14	Amma utsutsu u na u tonoi a kubana a̱ ubuta̱ u wuma u babu uteku n uye u ni feu wi ta̱ ɓori, wi ta̱ kpamu n atakaci a nwalu. Uma ukeci koci ɗa a̱ kuciya̱ uye u nan lo.”
MAT.7.15	Yesu u lyaꞋi kelime ɗa u danai, “Ka̱ta̱ i yaꞋan cicoꞋo n eneki a aꞋuwa, a̱ tsu ta̱wa̱ ɗa̱ ta̱ an nkyon vi baci e kene le, amma punu a asuvu e le i ta̱ ana nkunzukunzu. 
MAT.7.16	Yi ta̱ e kuyeve le a̱ ubuta̱ wu ulinga u le, uteku u na e ci yeve maɗanga a̱ ubuta̱ wu umaci u ni. Va kutaꞋa ma̱biri a maɗanga ma awana ba, ko ma̱ɗimbi† ma kumatsa o kokovu ba. 
MAT.7.17	Maɗanga ma singai ma tsu matsa ta̱ umaci u singai, maɗanga ma gbani-gbani kpamu ma tsu matsa ta̱ umaci u gbani-gbani. 
MAT.7.18	Maɗanga ma singai ma kumatsa umaci u gbani-gbani ba, maɗanga ma gbani-gbani kpamu ma kumatsa umaci u singai ba. 
MAT.7.19	Uma a tsu kapa ta̱ maɗanga ma na de dem ma iwain kumatsa umaci u singai, ka̱ta̱ a varuku maꞋa a akina. 
MAT.7.20	Ta kpamu nannai, yi ta̱ e kuyeve uteku u na uma a nan lo i a̱ ubuta̱ wu ulinga u na i a kuyaꞋan.”
MAT.7.21	Yesu u danai, “Yaba dem vu na wi e kuɗeke mu Vuzavaguɗu ɗa wi a kuꞋuwa o tsugono tsu gaɗi ba. Aza a na koci i a kuꞋuwa o tsugono tsa, ele ɗa aza a na i a kuyaꞋan ili i na Esheku a̱ va̱ a na i gaɗi a cigai. 
MAT.7.22	A kanna ka afada uma n a̱bunda̱i i ta̱ a kudana, ‘Vuzavaguɗu, ci yaꞋan ta̱ kadanshi ka̱ Ka̱shile n kula ku nu. N kula ku nu kpamu tsu uta̱ka̱i n wunla̱i u gbani-gbani, ɗa kpamu ci yaꞋin ili i mereve n a̱bunda̱i.’ 
MAT.7.23	Amma n kudana le ta̱, ‘N yeve ɗa̱ ba. Ɗenga̱i mu lo, a̱ɗa̱ aza a na i a kuyaꞋan kawuya!’ ”
MAT.7.24	Amma u lyaꞋi kelime, “Adama a nannai, vuza na baci de dem u panai kadanshi ka̱ va̱ ka nam pa ɗa u tonoi kaꞋa, wi ta̱ an vuma vu ugboji vu na wi a kumaꞋa kpaꞋa ku ni ɗa u ga̱va̱i biꞋi, ɗa u yevei u varai kumaꞋa ka a kakpanlai. 
MAT.7.25	Ana Ka̱shile ko yoꞋi n wunla̱i ɗa nɗolu dem n lyaꞋi u varuku kpaꞋa ka ba, adama a na u maꞋa ta̱ ku ɗa mayin a kakpanlai.
MAT.7.26	“Amma vuza na baci de dem u panai kadanshi ka̱ va̱ ka nam pa, ɗa u kpa̱ɗa̱i kutono kaꞋa, wi ta̱ an kalau ka vuma ka na ka maꞋi kpaꞋa ku ni a kayala. 
MAT.7.27	Ɗa Ka̱shile ko yoꞋi mini ka̱u, ɗa nɗolu dem n lyaꞋi, ɗa wunla̱i wu utsura u gba̱ɗa̱sa̱i kpaꞋa ka. Ali ɗa ku ɗa ku yikpa̱i kala-kala.”
MAT.7.28	Ana Yesu u kotsoi kudansa ili i nam pa, ɗa ka̱bunda̱i ka uma ka ka yaꞋin mereve n tsu na u yaꞋin kuyotsongusu. 
MAT.7.29	A̱yi wi uteku tsu nlum n Wila̱ ba, amma u yaꞋan ta̱ kuyotsongusu ku ni an vuza na wi nu utsura.
MAT.8.1	Ana Yesu u cipa̱i a kusan ka, ɗa ka̱bunda̱i ka uma ka ko tonoi ni. 
MAT.8.2	GogoꞋo va lo, ɗa ma̱kutu ma banai wa̱ ni. Ɗa u kuɗa̱ngi a̱ ubuta̱ u Yesu, ɗa u danai, “Vuzagbayin, vu ushuku baci, vi ta̱ a kufuɗa vo potsokpo mu.”
MAT.8.3	A̱yi Yesu u ba̱ra̱kpa̱i kukiye ku ni ɗa u saꞋwai ni ɗa u danai, “Mu ushuku ta̱. Potso!” Gogo lo ɗa ukutu wa u ka̱sa̱kpa̱i ni. 
MAT.8.4	Ɗa u danai ni, “Ka̱ta̱ vu dana vuza kakuna ka nam pa ba. Amma bana vi yotsongu ka̱ci ka̱ nu u ganu,† ka̱ta̱ vi yaꞋan alyuka† a na Musa u danai uma a na o potsotongi a lyuka. Na va ɗa u kuyotsongu uma vu potso ta̱.”
MAT.8.5	Ɗa Yesu u banai Kafarnahum. Ana u uwai a̱ likuci ya, ɗa jagaba† vi yoku vo osoji o Roma vi cinai ni ɗa u folonoi ni u ɓa̱nka̱ yi. 
MAT.8.6	A̱yi jagaba va u danai, “Vuzagbayin, mi ta̱ n kagbashi ka na ki nu mbanaki. Wi ta̱ ɗe a kpaꞋa a ivaꞋin, wi a kufuɗa kuɗengusa̱ ikyamba i ni ba. Wi ta̱ a kupana mɓa̱la̱ ka̱u.”
MAT.8.7	Yesu u danai, “Mi ta̱ a kubana ka̱ta̱ m potsokpo yi.”
MAT.8.8	Ɗa jagaba va wu ushuki, “Vuzagbayin, mpa n yawa ali avu vu ta̱wa̱ a kpaꞋa ku va̱ ba. YaꞋan kadanshi koci, kagbashi ka̱ va̱ ta na ki ta̱ o kupotso. 
MAT.8.9	Mi ta̱ n anan kovonshi, a tsu dana mu ta̱ ili i na n kuyaꞋan. Mpa kpamu n tsu dana ta̱ osoji a na i ka̱ca̱pa̱ ka̱ va̱ ili i na a kuyaꞋan. N tsu dana ta̱ kosoji ko yoku, ‘Wala,’ ka̱ta̱ ta na u laza. Ka̱ta̱ kpamu n dana kosoji ko yoku, ‘Ta̱wa̱,’ ka̱ta̱ ta na u ta̱wa̱. N tsu dana ta̱ kagbashi ka̱ va̱, ‘YaꞋan nahannai,’ ka̱ta̱ ta na u yaꞋan. Adama a nannai, n yeve ta̱ an kadanshi ka̱ nu feu ki n utsura.”
MAT.8.10	Ana Yesu u panai nahannai, ɗa u yaꞋin mereve. Ɗa u danai aza a na i o kutono yi, “N dana ta̱ mayun, uneki u ka̱ɗu u nam pa u laꞋa ta̱ uneki u ka̱ɗu u na me enei a iɗika yi Israila ra̱ka̱. 
MAT.8.11	Uma n a̱bunda̱i i ta̱ a̱ kuta̱ a kasana n ka̱livi ka̱ta̱ a̱ da̱sa̱ngu a lyaꞋa n Ibrahim, n Ishaku, koɓolo n Yakubu o tsugono tsu gaɗi. 
MAT.8.12	Amma aza a na ishi o yotsoi a uwa punu o tsugono tsu gaɗi i ta̱ a kuvakangu le ubuta̱ u ka̱yimbi. Ta ɗe a̱ kushika̱ n a lumamgbanai ngaꞋan n le adama a atakaci.”
MAT.8.13	Ɗa u danai jagaba va, “Wala a kpaꞋa. Kagbashi ka̱ nu ki ta̱ o kupotso uteku u na vi nekei ka̱ɗu.” Ɗa kagbashi ka̱ ni ko potsoi ayin a nan lo a ta na derere.
MAT.8.14	Ana ka nan lo ko kotsoi, ɗa Yesu u banai a kpaꞋa ku Biturusu, ɗa u cinai a̱na̱ku a vuka vu Biturusu nu mbanaki wana ɗai a saɓanai n kuta̱nu. 
MAT.8.15	Ɗa u saꞋwai ni kukiye, ɗa mbanaki ma n ka̱sa̱kpa̱i ni, ali ɗa u ɗenga̱i ɗa u ka̱na̱i kuɓa̱nka̱ le.
MAT.8.16	N kulivi ku nan lo, uma a̱ tuka̱i Yesu n aza a na i n wunla̱i u gbani-gbani† n a̱bunda̱i. Yesu u yaꞋin kadanshi, ɗa wunla̱i u gbani-gbani wa wu uta̱i u ka̱sa̱kpa̱i le. Ɗa kpamu u potsokpoi aza a̱ mbanaki ra̱ka̱. 
MAT.8.17	U yaꞋan ta̱ ili i nam pa adama a na u zuwa ili i na keneki Ishaya ka danai yo okpo mayun:
MAT.8.17	“Ɗa u takpai mɓa̱la̱ n iɓa̱lishi i tsu kpamu.”
MAT.8.18	Ana Yesu we enei koɓolo ka uma ka, ɗa u danai mukumitoni a bana a kapashi ko yoku ka mala ka. 
MAT.8.19	A̱ ubuta̱ wa lo ɗa malum ma̱ Wila̱ ma banai wa̱ ni ɗa ma danai, “Malum, mi ta̱ o kutono wu ubuta̱ u na vu banai dem.”
MAT.8.20	Ɗa Yesu u danai ni, “Iranji yi ta̱ n enle a na o ci yongo punu, nnu kpamu mi ta̱ n cikinda, amma mpa, Maku ma Vuma,† mi m kpaꞋa ku ka̱ci ka̱ va̱ ba, ko n yaꞋan n ubuta̱ u na n kutsubaku ba.”
MAT.8.21	Vuma vi yoku, vuza na wi a̱ ka̱tsuma̱ ka aza o kutoni u danai, “Vuzagbayin, ka̱sa̱kpa̱ biꞋi m bana n ciɗa̱ngu esheku a̱ va̱.”
MAT.8.22	Amma ɗa Yesu u danai ni, “Tono mu, ka̱ta̱ vu ka̱sa̱kpa̱ ngasa a̱ ciɗa̱ngu ngasa n le.”
MAT.8.23	Ɗa Yesu u uwai a kpantsu a kubana upashi u mala m mukumitoni n ni. 
MAT.8.24	Ɗa wunla̱i wu utsura u ɗenga̱i ka̱u a mala ma, ali ɗa aɓau a uwai a kpantsu ka, amma Yesu punu alavu. 
MAT.8.25	Mukumitoni ma m banai wa̱ ni ɗa a jimgbasai ni, ɗa o orukpoi, “Vuzagbayin, isa tsu! Ci ta̱ a̱ kuniꞋwa̱n!”
MAT.8.26	Ɗa Yesu wu ushuki, “Yi ɗa̱i ɗa i panai wovon? Uneki u ka̱ɗu u ɗa̱ u gusa̱ ta̱.” Ɗa u ɗenga̱i ɗa u ɓarangi wunla̱i n aɓau a, ɗa a paɗai bini dem.
MAT.8.27	Mukumitoni ma n yaꞋin mereve, ɗa a danai, “Vuma vi iya̱n ɗai nahannai? Ali ɗa wunla̱i n aɓau a panakai ni!”
MAT.8.28	Ana Yesu u yawai a̱ ka̱kina̱ ka mala ɗevu n likuci i Gadara, ɗa uma e re a na i n wunla̱i u gbani-gbani a gasai n a̱yi. Uma a nam pa o ci yongo ta̱ a̱ ubuta̱ wa asaun, i ta̱ n asuvu a usuɗukpi ali ko vuza u tsu fuɗa u tono ukambu u nan lo ba. 
MAT.8.29	Ɗa a̱ gita̱i korukpoko Yesu, “Yi ɗa̱i ɗa vi a kugbandarasa tsu, Maku ma̱ Ka̱shile? Vu ta̱wa̱ ta̱ biꞋi kafu ayin a na Ka̱shile ka zuwai a takacika tsu?”
MAT.8.30	Ɗevu n ubuta̱ wa lo ushiga wu ngurusunu wi ta̱ lo a kalina. 
MAT.8.31	Wunla̱i u gbani-gbani wa u folonoi Yesu, “Vu zuwa tsu baci tsu ka̱sa̱kpa̱ uma a nam pa, zuwa tsu tsu uwa a ushiga wu ngurusunu u nan ɗe wa.”
MAT.8.32	Ɗa u danai le, “Walai!” Ɗa wunla̱i u gbani-gbani wa u ka̱sa̱kpa̱i uma a ɗa a uwai wu ngurusunu. Ɗa ngurusunu ma ra̱ka̱ n sumai ɗa a̱ gida̱la̱i a kusan ka ali sai asuvu a mala, ɗa a̱ kuwa̱i punu. 
MAT.8.33	Aza a na i a kuguɓa ngurusunu ma a sumai a banai a̱ likuci ɗa a danai ili dem i na i cinai uma e re a na ishi n wunla̱i u gbani-gbani wa. 
MAT.8.34	Yaba dem a̱ likuci ya wu uta̱i adama a na a gasa n Yesu. Ana e enei ni, ɗa o folonoi ni u laza u ka̱sa̱kpa̱ka̱ le uɓon u le.
MAT.9.1	Yesu u uwai a kpantsu, ɗa u pasai mala ma o kubono a̱ likuci i ni. 
MAT.9.2	Ana u yawai ɗe, ɗa uma o yoku a̱ tuka̱i ni m ma̱kutsuma̱ a ivaꞋin a kajiba. Ana Yesu we enei uneki u ka̱ɗu u uma a nam pa, ɗa u danai ma̱kutsuma̱ ma, “Reme ka̱ɗu, kolobo. A cinukpaka wu ta̱ unushi u nu.”
MAT.9.3	Ɗa nlum n Wila̱ n yoku n ka̱na̱i kusheshe uteku u le, “Vuma vu nam pa wi ta̱ o kubonoko ka̱ci ka̱ ni an Ka̱shile!”
MAT.9.4	Yesu u yeve ta̱ ili i na i e kusheshe, ɗa we ecei le, “Yi ɗa̱i i zuwai ɗa yi e kusheshe ili i wuya nannai? 
MAT.9.5	Yi ɗa̱i i laꞋi n ɗevu, n dana baci, ‘A cinukpaka wu ta̱ unushi u nu,’ ko ‘Ɗenga̱ vu wala’? 
MAT.9.6	Mi ta̱ a kuyaꞋan nannai adama a na n yotsongu ɗa̱ a na mpa, Maku ma Vuma, mi ta̱ n utsura a aduniyan n cinukpa n unushi.” Ɗa Yesu u danai ma̱kutsuma̱ ma, “Ɗenga̱, ɗika kajiba ka̱ nu, ka̱ta̱ vu bono a kpaꞋa.” 
MAT.9.7	Ɗa ma̱kutsuma̱ ma̱ ɗenga̱i, ɗa u bonoi a kpaꞋa. 
MAT.9.8	Ana uma a enei nahannai, ɗa a yaꞋin mereve, ɗa a cikpai Ka̱shile a na u nekei vuma utsura tsu nam pa.
MAT.9.9	Ana Yesu u lyaꞋi kelime nu nwalu, ɗa we enei kishi ku utafu, kula ku ni ku ɗa Matiyu. A̱yi a̱ ida̱shi a̱ ubuta̱ u na u ci isa utafu. Yesu u danai ni, “Tono mu.” Ɗa ta na u ɗenga̱i ɗa u tonoi ni.
MAT.9.10	M megeshe kenu, Yesu m mukumitoni n ni mi a kulyaꞋa ilikulyaꞋa a kpaꞋa ku Matiyu. A̱ ubuta̱ wa lo ishi a utafu n a̱bunda̱i i ta̱ lo n aza a̱ unushi o yoku. 
MAT.9.11	Ana Afarishi e enei nahannai, ɗa e ecei mukumitoni n Yesu, “Yi ɗa̱i i zuwai ɗa malum ma̱ ɗa̱ ma ci lyaꞋa ilikulyaꞋa n icuꞋu i uma i nan lo?”
MAT.9.12	Yesu u panakai le ɗa u danai, “Aza a na i m ma̱ta̱na̱ a ikyamba i le a̱ tsu la̱nsa̱ vuza va̱ a̱guma̱ ba, amma aza a̱ mɓa̱la̱ a̱ tsu la̱nsa̱ ta̱. 
MAT.9.13	Bana i goɗumo ili i na Katagarda ka Ciɗa ki a kudansa ana ka danai, ‘A na ya yaꞋanka mu alyuka, n laꞋa ta̱ n kuciga i pana asuvayali a itoku i ɗa̱.’
MAT.9.14	Kanna ke te, mukumitoni n Yahaya Vuza vu Kusumbu ka Akucina a̱ ta̱wa̱i u Yesu, ɗa e ecei ni, “Yi ɗa̱i i zuwai ɗa a̱tsu n Afarishi tsu tsu ka̱na̱ una̱, amma mukumitoni n nu n ci yaꞋan ba?”
MAT.9.15	Yesu wu ushuki, “A̱ja̱Ꞌa̱ a vuza vi yolo i savu a̱ tsu na̱mgba̱ ka̱tsuma̱ a̱yi lo n ele ba. Amma ayin i ta̱ lo a̱ kuta̱wa̱ ana vuza vi yolo i savu va a kuɗika yi, ka̱ta̱ e yeve a̱ ka̱na̱ una̱.
MAT.9.16	“Babu vuza na u kupa̱ɗa̱ngu kuminya ku kuku n kakashi ka savu. Vuza u yaꞋan baci nannai, kakashi ka savu ka ki ta̱ o kusoꞋimkpo kuminya ku kuku ka. Wi ta̱ kpamu a kuzuwa kakashi ka ko doku ka karasaka lababa. 
MAT.9.17	Vuza kpamu u kutsungu ribinya e kedele ka̱ kuku ba. Vuza na baci u yaꞋin nannai, ribinya ya yi ta̱ o kuɓoso kedele ka, ka̱ta̱ u namba ribinya ya n kedele ka dem. Amma a̱ tsu tsungu ta̱ ribinya e kedele ka savu. Ka̱ta̱ dem vi le a lyaꞋa kelime n kokpo n ugaꞋin.”
MAT.9.18	Yesu biꞋi a kadanshi, ɗa vuzagbayin vu kunu ka avasa u ta̱wa̱i wa̱ ni. U kuɗa̱ngi e kelime ke Yesu ɗa u danai, “Mekere ma̱ va̱ ma̱ kuwa̱ ta̱ gogo na. Amma vu ta̱wa̱ baci, ɗa vu zuwakai ni kukiye ku nu, wi ta̱ o kubono n wuma kpamu.” 
MAT.9.19	Ɗa Yesu m mukumitoni n ni a̱ ɗenga̱i, ɗa a lazai koɓolo n vuzagbayin va.
MAT.9.20	Ɗa vuka vi yoku, vu na vi o kusoꞋo atakaci n kulolo ku mpasa ali a̱ya̱ kupa n e re, u tonoi Yesu n kucina̱, ɗa u saꞋwai kocombo ka kuminya ku ni. 
MAT.9.21	Kusheshe ku ni ku ɗaɗa, “Mi baci de an ma̱ ciya̱ ma saꞋwa kuminya ku ni ka buwa ba, mi ta̱ o kupotso.”
MAT.9.22	Yesu u kpatalai ɗa we enei ni, ɗa u danai, “Mekere, reme ka̱ɗu! Uneki u ka̱ɗu u nu u zuwa wu ta̱ vu potso.” GogoꞋo va lo ɗa ta na vuka va vu potsoi.
MAT.9.23	Ɗa Yesu u lyaꞋi kelime nu nwalu n vuzagbayin va ali ɗa u banai a kpaꞋa ku ni. Punu a kpaꞋa ɗa u cinai a̱liki a ishari n aza o yoku n a̱bunda̱i a̱ ma̱shi. 
MAT.9.24	Ɗa Yesu u danai, “Uta̱i pulai, ra̱ka̱ vu ɗa̱! Maku me mekere ma ukpa̱ u ɗa yi ba. Alavu a ɗa yi koci!” Amma ɗa a o zoꞋosoi ni. 
MAT.9.25	Amma ana o lokoi ka̱bunda̱i ka uma ka a̱ uta̱ka̱i pulai, ɗa Yesu u banai a̱ ubuta̱ u na mekere ma mi ivaꞋin. U ka̱na̱i kukiye ku ni, ɗa mekere ma ma̱ ɗenga̱i kashani. 
MAT.9.26	Ɗa arabali a kakuna ka nan lo a̱ ka̱ra̱Ꞌi ra̱ka̱ a ukambu wa.
MAT.9.27	Ana Yesu u lyaꞋi kelime nu nwalu n ni, ɗa a̱yimba̱ e re a̱ gita̱i kutono yi. Ɗa o orukpoi, “Maku ma Dawuda, pana asuvayali a̱ tsu!”
MAT.9.28	Ana u uwai a kpaꞋa, ɗa a̱yimba̱ e re a a̱ ta̱wa̱i wa̱ ni. Ɗa we ecei le, “I neke ta̱ a̱ɗu a na mi a kufuɗa ma zuwa ɗa̱ ye ene?”
MAT.9.28	Ɗa a̱ ushuki, “E, Vuzagbayin.”
MAT.9.29	Ɗa u saꞋwai a̱shi e le, ɗa u danai, “Adama uneki wa̱ a̱ɗu u ɗa̱, ki ta̱ o kokpo nannai.” 
MAT.9.30	Ɗa uma a a fuɗai e enei ubuta̱ gogo va lo. Amma ɗa Yesu u kushei le n utsura, u danai, “Ka̱ta̱ i dana vuza ukuna u nam pa wa ba.” 
MAT.9.31	Amma ɗa a lazai ɗa a yaꞋin kadanshi ka̱ ni u yaba dem vu na wi a ukambu u nan lo.
MAT.9.32	Ana Yesu m mukumitoni n ni i a kulaza, ɗa a gasai n uma a na a̱ tuka̱i ni n vuma vi yoku. Wunla̱i u gbani-gbani u na wi o kutono yi u zuwai vuma va u kpa̱ɗa̱i kufuɗa kudansa. 
MAT.9.33	Ana Yesu u lokoi wunla̱i u gbani-gbani wa, ɗa vuma va u fuɗai u yaꞋin kadanshi. Ɗa ka̱bunda̱i ka uma ka ka yaꞋin mereve, ɗa a danai, “Ka̱ta̱ ce ene ili i nahannai a Israila ba.”
MAT.9.34	Amma ɗa Afarishi a danai, “Mogono ma̱ wunla̱i u gbani-gbani maꞋa me nekei ni utsura u loko wunla̱i u gbani-gbani.”
MAT.9.35	Yesu u lyaꞋi kelime n ka̱ka̱ra̱sa̱ n we enei likuci n akamba a na uma i dem. U yaꞋin kuyotsongusu a̱ unu a avasa, ɗa u yaꞋin kadanshi ka Arabali a Singai o tsugono tsu Ka̱shile, ɗa u potsokpoi uma a na i n iɓa̱lishi nu mɓa̱la̱ kakau. 
MAT.9.36	Ana we enei ka̱bunda̱i ka uma ka, ɗa ka̱ɗu ka̱ ni ka shanai n asuvayali adama e le, adama a na i ta̱ utambalukpi babu kufuɗa kuɓa̱nka̱ ka̱ci ke le, an nlala n na mi babu maguɓi. 
MAT.9.37	Ɗa u danai mukumitoni n ni, “VikyaꞋa va vi yimkpa ta̱, amma aza a ulinga a̱ gusa̱ ta̱. 
MAT.9.38	YaꞋin kavasa i folono Vuzagbayin vi vikyaꞋa va, u suku aza a ulinga a kashina ka̱ ni.”
MAT.10.1	Yesu u ɗekei mukumitoni† n ni kupa ni n re a̱ ubuta̱ u te, ɗa u nekei le utsura o loko wunla̱i u gbani-gbani, ka̱ta̱ o potsokpo iɓa̱lishi kakau.
MAT.10.2	Na va ɗaɗa ula a azusuki† kupa n e re, vuza iyain a̱yi ɗa Sima, vuza na e ci ɗeke Biturusu n vuza ni Andarawu koɓolo n Yakubu n Yahaya, muku n re n Zabidi. 
MAT.10.3	Filibu, m Batalamawu, n Toma, koɓolo m Matiyu kishi ku utafu,† n Yakubu maku ma Alfa, n Tadawu, ele feu azusuki a̱ ni a ɗa. 
MAT.10.4	Aza a na a buwai ele ɗa Sima vuza na e ci ɗeke Ziloti, n Yahuza Iskaryoti, vuza na u ta̱wa̱i u dengei Yesu.
MAT.10.5	Ana Yesu u suki uma Kupanazere† a nam pa a, ɗa u danai le ili i nam pa, “Ka̱ta̱ i keɓece Aza̱ka̱yimbi kakuna ba, ka̱ta̱ feu i bana a̱ likuci i Samariya ba. 
MAT.10.6	Banai koci wa aza a Israila, adama a na i ta̱ an ushiga wu nlala n na m puwa̱nka̱i. 
MAT.10.7	Yi baci a kubana, salakai uma a na tsugono tsu gaɗi ci lo a̱ kuta̱wa̱ babu megeshe. 
MAT.10.8	I potsokpo aza a mbanaki, i ɗengusa̱ kpamu aza a na a̱ kuwa̱i. I potsokpo nkutu, ka̱ta̱ i loko wunla̱i u gbani-gbani. Yi isa ta̱ gbani babu i tsupa ikebe, gogo na, nekei gbani babu kisa katsupu. 
MAT.10.9	Ka̱ta̱ i ɗika ikebe† adama a nwalu n ɗa̱ ba, ko azanariya ko azurufa ko iyum i shili. 
MAT.10.10	Ka̱ta̱ i ɗika ujika ko ntogu n kusabaꞋa ko ataka ko kalangu ba. Uma a na i ɓa̱nka̱i va e neke ɗa̱ ili i na i cigai.
MAT.10.11	“I uwa baci a̱ likuci, la̱nsa̱i vuma vu ma̱riki vi yoku ka̱ta̱ i cipa̱ a kpaꞋa ku ni ali ayin a na i kulaza. 
MAT.10.12	I uwa baci a kpaꞋa ku nan lo, kya̱sa̱i le ka̱ta̱ i dana, ‘Ma̱ta̱na̱ mo yongo n a̱ɗa̱.’ 
MAT.10.13	Uma a kpaꞋa a isa ɗa̱ baci, ka̱sa̱kpa̱i ma̱ta̱na̱ ma̱ ɗa̱ ma shamgba punu. Amma a isa ɗa̱ baci ba, kucikpai i sa̱nka̱ ma̱ta̱na̱ ma na i sheshei ke le. 
MAT.10.14	Likuci kpamu i iwan baci kisa ɗa̱ ko kupanaka ɗa̱, ka̱sa̱kpa̱i ubuta̱ wa, ka̱ta̱ i ka̱pa̱tsa̱ kubuta̱ ku ene a̱ ɗa̱ punu a̱ likuci ya.
MAT.10.15	N dana ɗa̱ mayun, kanna ka afada Ka̱shile ki ta̱ kulaꞋa n kupana asuvayali a uma o Sodom† n Gomora† an wa pana asuvayali a uma a̱ likuci i nan lo!”
MAT.10.16	Yesu u lyaꞋi kelime ɗa u danai, “Mi ta̱ a̱ kusuku ɗa̱ ana nkyon e mere ma̱ nkunzukunzu. Yongoi n ugboji an oko, ka̱ta̱ kpamu i yongo babu iforotoi an moɗoi. 
MAT.10.17	Yongoi n cicoꞋo, adama a na uma i ta̱ lo a na a̱ kuka̱na̱ ɗa̱, ka̱ta̱ a banka ɗa̱ a̱ ubuta̱ wa afada, ka̱ta̱ a faba ɗa̱ a̱ unu a avasa. 
MAT.10.18	Yi ta̱ kpamu a kushamgba e kelime ka anan gomuna nu ngono adama a na yi aza o kutoni a̱ va̱. Na va ɗaɗa u kokpo ayin a na i kudana le kadanshi ka̱ va̱ n uma a aduniyan dem. 
MAT.10.19	Amma vuza u ka̱na̱ ɗa̱ baci, ka̱ta̱ i muɗa̱ ka̱ɗu adama a ili i na i kudansa, ko tsu na i kudansa i ɗa ba. A ayin a nan lo, Ka̱shile ki ta̱ e kuneke ɗa̱ kadanshi ka na i kudansa. 
MAT.10.20	Adama a na kadanshi ka na i kudansa ka̱ ɗa̱ kaꞋa ba. Ki ta̱ a̱ kuta̱ a̱ ubuta̱ wa Ayinviki e Esheku a̱ ɗa̱, vuza na wi a kuyaꞋan kadanshi asuvu a̱ ɗa̱.
MAT.10.21	“Uma i ta̱ e kuneke itoku i le adama a na a una. Isheku yi ta̱ feu a kuyaꞋanka muku n le nannai. Muku mi ta̱ feu a kuyaꞋan tsurala n isheku i le ka̱ta̱ a zuwa a una le. 
MAT.10.22	Yaba dem wi ta̱ a kuꞋiwan ɗa̱ adama a̱ va̱. Amma aza a na a̱ ka̱na̱i uneki u ka̱ɗu u le ali sai uteku, i ta̱ a̱ kuciya̱ wishi. 
MAT.10.23	Uma a takacika ɗa̱ baci a̱ likuci i nam pa, yaꞋin gogoꞋo i bana a̱ likuci i yoku. N yaꞋanka ɗa̱ ta̱ uzuwakpani u nam pa: kafu i kotso kuka̱ra̱ likuci yi Israila ra̱ka̱, Maku ma Vuma mi ta̱ o kubono.
MAT.10.24	“KapiꞋishi ka tsu laꞋa malum ma̱ ni ba. Kagbashi kpamu ka tsu laꞋa vuzagbayin vi ni ba. 
MAT.10.25	KapiꞋishi ko yotso ta̱ ko okpo tsu malum ma̱ ni. Kagbashi kpamu ko okpo tsu vuzagbayin vi ni. Mpa ɗa vuzagbayin vu kpaꞋa. E ɗeke mu baci BaꞋalzabu,† mogono ma̱ wunla̱i u gbani-gbani, ashe aza a kpaꞋa a na a buwai ta na i ta̱ e kuɗeke le ula a na a laꞋi nannai n kuna̱mgba̱!”
MAT.10.26	Ɗa Yesu u danai kpamu, “Ka̱ta̱ i pana wovon u uma ba, adama a na ili dem i na yi usokongi gogo na, uma i ta̱ e kuyeve i ɗa. 
MAT.10.27	N dana ɗa̱ ta̱ ili i nam pa a̱ ka̱yimbi, amma n ciga ta̱ i dana le e keteshe. Ili i na yi a kupanaka le a kudansa n yemeni a atsuvu a̱ ɗa̱, shamgbai a̱ mbiri n kukpa̱Ꞌa̱ ka̱ta̱ i sala i ɗa.
MAT.10.28	“Ka̱ta̱ i pana wovon wa aza a na a cigai kuna ɗa̱ ba. Ikyamba i ɗa̱ i ɗa a kuna koci, amma i a kusaꞋwa wuma u ɗa̱ ba. Panai wovon u Ka̱shile endeꞋen, vuza na u kufuɗa kula̱nga̱sa̱ wuma n ikyamba ra̱ka̱ a kpaꞋa ka akina. 
MAT.10.29	Ojironjiron e re viyum vi te
MAT.10.30	Ka̱shile ke yeve ta̱ ka̱bunda̱i ka̱ ka̱nji ka na ki a aci a̱ ɗa̱. 
MAT.10.31	Adama a nannai ka̱ta̱ i pana wovon ba. Mayun a̱ɗa̱ i laꞋa ta̱ ojironjiron n a̱bunda̱i.
MAT.10.32	“I dana baci uma a̱ɗa̱ aza o kutoni a̱ va̱ a ɗa yi, mi ta̱ a kudana Esheku a̱ va̱ a na i gaɗi a na a̱ɗa̱ aza o kutoni a̱ va̱ a ɗa yi. 
MAT.10.33	Amma i iwan mu baci, mi ta̱ a kudana Esheku a̱ va̱ a na i gaɗi a na aza o kutoni a̱ va̱ a ɗa yi ba.”
MAT.10.34	Yesu u lyaꞋi kelime n kudana, “Ka̱ta̱ ye ene adanshi ma̱ta̱na̱ maꞋa n tuka̱i a aduniyan ba. N ta̱wa̱ adama a na n tuka̱ m ma̱ta̱na̱ ba, amma n vishili. 
MAT.10.35	N ta̱wa̱ ta̱
MAT.10.35	‘kuzuwa mavali ma̱ shilika̱ n esheku,
MAT.10.35	mavuka ma̱ shilika̱ n a̱na̱ku,
MAT.10.35	kejene kpamu ka̱ shilika̱ n a̱na̱ku a̱ ni.
MAT.10.36	Irala i nu ta punu i a kpaꞋa ku nu!’
MAT.10.37	“Aza a na a laꞋi n kuciga isheku i le ko ina̱ku i le nu mpa, ma̱riki me le ma yawa o okpo aza o kutoni a̱ va̱ ba. Aza a na a laꞋi kuciga muku n le nu mpa a yawa o okpo aza o kutoni a̱ va̱ ba. 
MAT.10.38	Vi iwan baci kuɗika maɗanga ma atakaci ma̱ nu ka̱ta̱ vu tono mu, ma̱riki ma̱ nu ma yawa vo okpo a̱ ka̱tsuma̱ ka̱ mukumitoni n va̱ ba. 
MAT.10.39	Vu gbagbala baci adama a na vi isa wuma u nu, vi ta̱ a kunamba u ɗa. Amma vu namba baci u ɗa adama a̱ va̱, mayun vi ta̱ a̱ kuciya̱ u ɗa mkpaꞋa n nalyaꞋa.”
MAT.10.40	Yesu u danai, “Vuza na baci de dem u rabasai nu, u rabasa mu ta̱. Vuza na baci kpamu u rabasai mu u rabasa ta̱ feu vuza na u suki mu. 
MAT.10.41	Keneki ka ci isa ta̱ katsupu adama a na wi ta̱ a kudana uma kadanshi ka̱ Ka̱shile. Vuza na baci dem u rabasai keneki ka, wi ta̱ a kisa katsupu ke te feu n a̱yi derere. Vuma vu ma̱riki vi ci isa ta̱ katsupu adama a na vuza vu ma̱riki ɗa wi. Vuza na baci dem u rabasai vuma vu ma̱riki va, wi ta̱ a kisa katsupu ke te feu derere. 
MAT.10.42	Vuza na baci de dem u nekei vuza vu Kutoni vu va̱ vu na u kpa̱ɗa̱i kugbama mini ma kiya, adama a na vuma vu nan lo wi vuza vu Kutoni, mayun vuza nan lo wi ta̱ a kisa katsupu.”
MAT.11.1	Ana Yesu u kotsoi kudana Kupanazere ili i nam pa, ɗa u ka̱sa̱kpa̱i ubuta̱ wa u banai a̱ likuci kakau i na yi a̱ Ga̱lili adama a na u yaꞋan kadanshi ka̱ Ka̱shile n kuyotsongusu.
MAT.11.2	Yahaya vu Kusumbu ka Akucina a̱ kunu ku ugbashi, ɗa u panai ili i na Yesu Kishi wi a kuyaꞋan. Ɗa u suki mukumitoni n ni n yoku wa̱ ni. 
MAT.11.3	Ana a yawai ɗa e ecei ni, “Avu ɗa vuza na ci lo a kuvana va, ko tsu vana vuza yoku kau?”
MAT.11.4	Ɗa Yesu wu ushuki, “Banai i dana Yahaya ili i na i panai ɗa ye enei: 
MAT.11.5	A̱yimba̱ e enei, nkutsuma̱ n walai, nkutu m potsoi. Agulani a panai, a̱kpisa̱ a̱ ɗenga̱i n wuma kpamu. Aza a unambi a panai Arabali a Singai feu. 
MAT.11.6	Ka̱shile ki ta̱ a kuzuwaka yaba dem vu na u kpa̱ɗa̱i kuꞋiwan mu una̱singai adama a ili i na mi a kuyaꞋansa.”
MAT.11.7	Ana mukumitoni n Yahaya n lazai, ɗa Yesu u gita̱i kuyaꞋan kadanshi ka Yahaya ka a̱ ubuta̱ u ka̱bunda̱i ka uma ka. U danai, “Vuma vi ne vu ɗai i banai kene e mere mu une? Wi ta̱ an mita̱ ma kajanu ma na wunla̱i u tsu gba̱ɗa̱sa̱? 
MAT.11.8	Vuma vi ne vu ɗai i banai kene? A̱yi vuma vu ɗa vu na u ukai aminya a singai? Uma a na a tsu uka aminya a singai o ci yongo ta̱ e kefeku ko mogono. 
MAT.11.9	Yi ɗa̱i biꞋi i tsu bana ye ene mayun? A̱yi keneki kaꞋa? E, keneki kaꞋa mayun. N dana ɗa̱ u laꞋa ta̱ keneki. 
MAT.11.10	Ka̱shile ka yaꞋan ta̱ kadanshi adama a̱ ni a Katagarda ka Ciɗa:
MAT.11.10	‘Mi ta̱ a̱ kusuku kalingata ka̱ va̱ kelime ka̱ nu,
MAT.11.10	vuza na u kufoɓusoko wu uye.’
MAT.11.11	“N dana ɗa̱, Yahaya Vuza vu Kusumbu ka Akucina u laꞋa ta̱ yaba dem vu na u saꞋwai kuyongo n wuma m gbayin. Amma vuza kenu o tsugono tsu gaɗi u laꞋa yi ta̱ m gbayin. 
MAT.11.12	A̱ kugita̱ a ayin a na u ta̱wa̱i ali gogo na, tsugono tsu gaɗi ci ta̱ a kulyaꞋa kelime n utsura, uma kpamu a gbagbala ta̱ ka̱u adama a na a̱ ciya̱ a uwa a tsu ɗa.
MAT.11.13	Eneki ra̱ka̱ n Wila̱ a yaꞋan ta̱ kadanshi ko tsugono tsu gaɗi ga̱ba̱ ali sai ayin a Yahaya. 
MAT.11.14	Yu ushuku baci n ele, Yahaya ɗa Iliya, keneki ka na yi lo a kuvana. 
MAT.11.15	Vuza na baci de dem wi n atsuvu a kupana, u pana!
MAT.11.16	“Yi ɗa̱i n kudana adama a uma o gogo na a nam pa? I ta̱ an muku n na mi ida̱shi e kuden e meɗekenei:
MAT.11.17	‘Ci liꞋa̱ka̱i ɗa̱ vishari,
MAT.11.17	amma i jeꞋe ba!
MAT.11.17	Ci cananaka ɗa̱ ta̱ vishipa vu kpalu,
MAT.11.17	amma i shika̱ ba!’
MAT.11.18	“Ana Yahaya u ta̱wa̱i u ka̱na̱ ta̱ una̱, ɗa u iwain kusoꞋo ma̱ra̱, ɗa yaba dem u danai, ‘Wi ta̱ n wunla̱i u gbani-gbani!’ 
MAT.11.19	Amma Maku ma Vuma mi ta̱ a̱ kuka̱ra̱Ꞌa̱ n u lyaꞋi n u soꞋi, ɗa kpamu yaba dem u danai, ‘Vuma vu nan lo vuza vu ulyuwa ɗa n ka̱ga̱li ka washi! A̱yi ka̱ja̱Ꞌa̱ ka aza a kisa ku utafu kaꞋa feu n aza a unushi.’ Amma kuyeve ku mayun ku ci yotsongu ta̱ a̱ ubuta̱ wi ili i singai i na wi a kuyaꞋan.”
MAT.11.20	A̱ likuci n a̱bunda̱i i na Yesu u yaꞋin ili i mereve i daɓa, uma a iwain kutono Ka̱shile. Ɗa u yaꞋin wupa n ele ɗa u danai, 
MAT.11.21	“Ili ya atakaci i ɗa wa̱ ɗa̱ aza o Korasinu! Ili ya atakaci i ɗa feu wa̱ ɗa̱ aza a Besaida! Ili i mereve i na n yaꞋin wa̱ nu i ɗa baci n yaꞋin a̱ likuci i gbani-gbani i Taya n Sida, a na uma a nan lo a uka ta̱ ɗe akashi o ntogu, ka̱ta̱ a sukuma ka̱ci ke le n kokomo, adama a na o yotsongu tsu na a̱ ka̱sa̱kpa̱i unushi u le! 
MAT.11.22	N dana ɗa̱ a kanna ka afada, Ka̱shile ki ta̱ a kulaꞋa n kupana asuvayali a uma a Taya n Sida a na wa pana asuvayali a̱ ɗa̱! 
MAT.11.23	A̱ɗa̱ tamkpamu, aza a Kafarnahum! Yi ta̱ a kuciga a̱ ɗengusa̱ ɗa̱ gaɗi? I ta̱ a kutaɗuku wu a kpaꞋa ka akina! Ishi baci ili i mereve i na n yaꞋin wa̱ nu i ɗa n yaꞋin o Sodom, an likuci ya yi ta̱ lo biꞋi ali n anana! 
MAT.11.24	Amma n dana ɗa̱, a kanna ka afada, Ka̱shile ki ta̱ a kulaꞋa n kupana asuvayali o Sodom an wa pana asuvayali a̱ ɗa̱!”
MAT.11.25	A ayin a nan lo Yesu u danai, “Dada, Vuzavaguɗu vu gaɗi n iɗika! N cikpa wu ta̱ adama a na vi yotsongu ta̱ aza a na e yevei ili ba ili i na vu sokonki aza a ugboji n aza e kuyeve. 
MAT.11.26	E, Dada, u yokpo wu ta̱ vi yaꞋan nahannai!
MAT.11.27	“Esheku a̱ va̱ e neke mu ta̱ ili ra̱ka̱. Ko vuza u yeve Maku ma ba, saidei Esheku. Ko vuza kpamu u yeve Esheku a ba, sai Maku ma n aza a na Maku ma zagbai u dana.
MAT.11.28	“Ta̱wa̱i wa̱ va̱, a̱ɗa̱ vu na yo oꞋoi kuɗika ucanuku wa̱ a̱miki ra̱ka̱, ka̱ta̱ mpa n neke ɗa̱ kuvuka. 
MAT.11.29	Ɗikai jola vu va̱ i lapangu, ka̱ta̱ i piꞋisa a̱ va̱, adama a na mpa mi ta̱ m ma̱riki babu ugbamukaci, yi ta̱ ta na a̱ kuciya̱ kuvuka. 
MAT.11.30	Jola vu nam pa kpamu vi ta̱ babu a̱miki, ucanuku wa kpamu wi ta̱ fa̱ka̱.”
MAT.12.1	A kanna ka Ashibi† ko yoku, Yesu a kupasamgbanai a kashina ka̱ ya̱nji, ɗa kambulu ka̱ ka̱na̱i mukumitoni ma. Ɗa a̱ ka̱na̱i kukoɗo ya̱nji ya n a kupai. 
MAT.12.2	Ana Afarishi† e enei nannai, ɗa a danai Yesu, “U yotso mukumitoni n nu n yaꞋan nannai ba! Wila̱ u sa̱nka̱ ta̱ kuyaꞋan vikyaꞋa a kanna ka Ashibi.”
MAT.12.3	Ɗa Yesu wu ushuki, “A̱ɗa̱ i kece ili i na Dawuda u yaꞋin n uma a̱ ni a ayin a na kambulu ka̱ ka̱na̱i le ba? 
MAT.12.4	U uwai a kpaꞋa ku Ka̱shile ɗa u takumai burodi vi ciɗa n uma a̱ ni, ko a na Wila̱ u sa̱nka̱i a takuma vu ɗa. Anan ganu† a ɗa koci e nekei utsura a takuma burodi vu nan lo.
MAT.12.5	A̱ɗa̱ i kece a̱ Wila̱† u Musa a na a̱ ka̱sa̱kpa̱i anan ganu a yaꞋan ulinga a̱ A̱Ꞌisa̱ a Gbayin a kanna ka Ashibi ba? Amma ko vuza u dana o koɗo ta̱ wila̱ wa Ashibi ba. 
MAT.12.6	N dana ɗa̱, vuza wi ta̱ na vuza na u laꞋi A̱Ꞌisa̱ a Gbayin m gbayin! 
MAT.12.7	Amma yi ishi a̱ kilukpa̱ aza a̱ unushi ba, ishi baci i yeve ili i na Katagarda ka Ciɗa ka nam pa ki a kudansa, ‘A na ya yaꞋanka mu alyuka, n laꞋa ta̱ n kuciga i pana asuvayali a i toku i ɗa̱.’ 
MAT.12.8	Adama a na Mpa ɗa Vuzagbayin va Ashibi.”
MAT.12.9	Yesu u ɗenga̱i ɗa u banai a̱ kunu ka avasa† ku na ki lo ɗevu. 
MAT.12.10	Ana u yawai, ɗa u cinai vuma vi yoku kukiye uɓishi. Afarishi i ta̱ a̱ kula̱nsa̱ unushi u na a̱ kuka̱na̱ka̱ Yesu, ɗa e ecei ni, “Derere ɗa o potsokpo vuza a kanna ka Ashibi?”
MAT.12.11	Ɗa wu ushuki, “Vi baci m malala, ɗa ma ma̱ yikpa̱i a kayinva a kanna ka Ashibi, vi a kubana vu uta̱ka̱ m maꞋa ba? Mayun, vi ta̱ a̱ kuta̱ka̱ m maꞋa. 
MAT.12.12	Uma a laꞋa ta̱ nlala, adama a nannai u gaꞋan ta̱ a yaꞋan kasingai a kanna ka Ashibi.”
MAT.12.13	Ɗa Yesu u danai vuma va, “Ba̱ra̱kpa̱ kukiye ku nu.” Ɗa ta na u ba̱ra̱kpa̱i kukiye ka, ɗa ku ɗa ku potsoi ku bonoi mayin uteku u na kukiye ku na ku buwai va ki. 
MAT.12.14	Ɗa Afarishi a lazai a banai o ɓolomgbonoi, ɗa e sheshei tsu na a kuna Yesu.
MAT.12.15	Yesu u yeve ta̱ ili i na Afarishi i a kuyaꞋan, ɗa u ka̱sa̱kpa̱i ubuta̱ u nan lo wa. Ɗa uma n a̱bunda̱i o tonoi ni, ɗa u potsokpoi aza a na i nu mbanaki ra̱ka̱. 
MAT.12.16	Amma u kushei uma a ka̱ta̱ a dana ko ili i na wi a kuyaꞋansa ba. 
MAT.12.17	U yaꞋan ta̱ nahannai adama a na u zuwa ili i na Ka̱shile ka danai una̱ u keneki Ishaya yo okpo mayun:
MAT.12.18	“Na va kagbashi ka̱ va̱ kaꞋa ka na n zagbai.
MAT.12.18	N ciga yi ta̱, a̱yi kpamu u zuwa ta̱ ka̱ɗu ka̱ va̱ ka pana uyoꞋo.
MAT.12.18	Mi ta̱ a kuzuwa Ayinviki a̱ va̱ wa̱ ni,
MAT.12.18	ka̱ta̱ u dana uma ra̱ka̱ mi ta̱ a kuyaꞋanka le ili derere.
MAT.12.19	U kuyaꞋan kanananai ko wo orukpo ba,
MAT.12.19	ko u yaꞋan kadanshi n kacaꞋa a uye ba.
MAT.12.20	U kukoɗo mita̱ ma na ma̱ ka̱nza̱i ba,
MAT.12.20	ko u kima̱ ma̱kuni ma na mi a̱ kukuwa̱ ba.
MAT.12.20	Wi ta̱ a kulyaꞋa kelime nannai sapu ili i derere i nam pa i lyaꞋa utsura wi ili i kavama.
MAT.12.21	Uma a aduniyan ra̱ka̱ i ta̱ e kukeɗe a̱pa̱Ꞌa̱ wa̱ ni.”
MAT.12.22	Ɗa uma o yoku a̱ tuka̱i Yesu n vuma vi yoku ka̱yimba̱ ɗa kpamu wi kebebe, adama a na wi ta̱ n wunla̱i u gbani-gbani. Ɗa u potsokpoi vuma va ali ɗa u fuɗai u dansai ɗa kpamu we enei. 
MAT.12.23	Uma ra̱ka̱ a yaꞋin mereve, ɗa a danai, “U gaꞋan ba vuma vu nam pa va Maku ma Dawuda maꞋa, Kirisiti Kishi!”
MAT.12.24	Ana Afarishi a panai nannai, ɗa a danai, “Wi ta̱ o kuloko wunla̱i u gbani-gbani adama a na mogono me le, BaꞋalzabu,† a̱yi ɗa u nekei ni utsura u yaꞋan nannai.”
MAT.12.25	Yesu u yeve ta̱ ili i na i e kusheshe, ɗa u danai le, “Iɗika i na de dem i pecei ugboku u re a̱ vishili uteku u le, i ɗa i kuyaꞋan megeshe ba. Likuci ko kpaꞋa ku na baci ku pecei ka̱ci ka̱ ni ugboku u re a̱ vishili uteku u le, yi ta̱ a̱ kuyikpa̱. 
MAT.12.26	MalyaꞋi mi baci o kuloko MalyaꞋi, ashe tsugono tsu MalyaꞋi ci ta̱ upeci ɗe, tsu ɗa ci ta̱ kpamu a̱ kuyikpa̱ babu megeshe. 
MAT.12.27	I danai mi ta̱ o kuloko wunla̱i u gbani-gbani adama a na BaꞋalzabu u neke mu ta̱ utsura n yaꞋan nannai. To, yayi u nekei aza o kutoni a̱ ɗa̱ utsura u na o loko le feu? Aza o kutoni a nan lo o tsu loko le n utsura u BaꞋalzabu ba, adama a nannai, i ta̱ o kuyotsongu an yi a kudansa derere ba. 
MAT.12.28	Amma mi baci o kuloko wunla̱i u gbani-gbani n utsura wa Ayinviki a̱ Ka̱shile, ashe tsugono tsu Ka̱shile ci yawa ta̱ ɗe wa̱ ɗa̱.
MAT.12.29	“Vuza wi baci a kuciga kuꞋuwa a kpaꞋa ku vuza vu utsura ka̱ta̱ u boko ili i ni, sai u shiya vuza vu utsura va biꞋi. Ayin a nan lo u yeve u boko ili i kpaꞋa ya.
MAT.12.30	“Vuza na baci wi a̱ kuɓa̱nka̱ mu ba, wi ta̱ a tsurala nu mpa. Vuza na baci kpamu u iwain kuyaꞋan ulinga nu mpa, mayun wi ta̱ a tsurala nu mpa. 
MAT.12.31	Adama a nannai n dana ɗa̱, Ka̱shile ki ta̱ a kucinukpaka uma a na a yaꞋankai itoku i le unushi, ali n aza a na a dansai kadanshi ki ishikushi† u Ka̱shile. Amma Ka̱shile ka kucinukpaka vuza na u dansai kadanshi ki ishikushi a kubana wa Ayinviki a̱ Ka̱shile ba. 
MAT.12.32	Ka̱shile ki ta̱ a kucinukpaka vuza na u yaꞋin kadanshi ka kavama wa̱ va̱, Maku ma Vuma.† Amma Ka̱shile ka cinukpaka vuza na u dansai ili i kavama wa Ayinviki a̱ Ka̱shile ba, ko n gogo na ko n ayin a̱ kuta̱wa̱.”
MAT.12.33	Yesu u lyaꞋi kelime ɗa u danai, “Vi ta̱ a kufuɗa vi yeve maɗanga a̱ ubuta̱ wu umaci u ni. Maɗanga ma singai ma tsu matsa ta̱ umaci u singai koci, maɗanga ma gbani-gbani kpamu ma tsu matsa ta̱ umaci u gbani-gbani. 
MAT.12.34	A̱ɗa̱ agbaturu! Uma a gbani-gbani a ɗa yi, nini ɗai i kudansa kasingai? Una̱ u tsu dansa ta̱ ili i na yi punu a̱ ka̱ɗu. 
MAT.12.35	Uma a singai i ta̱ n ili i singai a̱ a̱ɗu e le, adama a nannai a tsu dansa ta̱ ili i singai. Amma uma a gbani-gbani i ta̱ n ili i gbani-gbani a̱ɗu e le, ɗaɗa i zuwai ɗa a tsu dansa i ɗa. 
MAT.12.36	N dana ɗa̱, a kanna ka afada, sai i dana kadanshi ka kavama ka na i yaꞋansai dem. 
MAT.12.37	Adama a na i dansa baci ili i singai, Ka̱shile ki ta̱ a kudana a̱ɗa̱ yi n unushi ba. Amma i dansa baci i gbani-gbani, wi ta̱ a̱ kilukpa̱ ɗa̱.”
MAT.12.38	Kanna ke te, nlum n Wila̱ n yoku n Afarishi a banai wa̱ ni, ɗa a danai, “Malum, ci ciga ta̱ vi yaꞋan ili i mereve† i na i kokpo urotu u na vu uta̱i a̱ Ka̱shile.”
MAT.12.39	Ɗa wu ushuki, “I ciga ta̱ ye ene urotu adama a na uma a kawasasa a ɗa yi, n aza a gbani-gbani! Amma urotu u na i kuciya̱ koci u ɗaɗa urotu u keneki Yunusa.† 
MAT.12.40	Yunusa u yongo ta̱ a̱ ka̱tsuma̱ ka kadan ka gbayin ali ayin a tatsu kanna n kayin. Ta feu nannai, mpa Maku ma Vuma mi ta̱ o kuyongo a kasaun ali ayin a tatsu kanna n kayin. 
MAT.12.41	A kanna ka afada, uma a Niniva† i ta̱ a kushamgba ka̱ta̱ a̱ ilukpa̱ ɗa̱, adama a na ele a̱ shika̱ ta̱ unushi† u le a ayin a na Yunusa u danai le kadanshi ka̱ Ka̱shile. Amma gogo na vuza na u laꞋi Yunusa wi ta̱ na. 
MAT.12.42	Mogono ma vuka me Sheba mi ta̱ a kushamgba ka̱ta̱ wi ilukpa̱ ɗa̱, adama a na wu uta̱ ta̱ a uteku wi iɗika u ciya̱ u panaka Sulemanu.† Gogo na kpamu vuza na u laꞋi Sulemanu wi ta̱ na.”
MAT.12.43	Yesu u lyaꞋi kelime ɗa u danai, “Wunla̱i u gbani-gbani† wu uta̱ baci u vuma, u tsu ka̱ra̱Ꞌa̱sa̱ ta̱ a̱ ubuta̱ u ɗekpu a̱ kula̱nsa̱ ubuta̱ u na u kuvuka, amma u kuciya̱ ubuta̱ ba. 
MAT.12.44	Ka̱ta̱ ta na u dana, ‘Mi ta̱ o kubono a kpaꞋa ku na mu uta̱i.’ Ana u bonoi, ɗa u cinai kpaꞋa ka lekeɗi. Ɗa u cinai ku ɗa upura̱ngi n wadani mayin. 
MAT.12.45	Ka̱ta̱ u bana u banuku wunla̱i u gbani-gbani u yoku ali u cindere aza a na a laꞋi ni n utsura, ka̱ta̱ a uwa punu u vuma va o yongo. Ka̱ta̱ vuma va u uwa atakaci a na a lyaꞋi biꞋi a cau. Ili i nam pa ya i ɗaɗa i kucina uma o gogo na a nam pa.”
MAT.12.46	Yesu biꞋi a kadanshi n uma, ɗa amgbu a̱ ni n a̱na̱ku a yawai. Ɗa a shamgbai pulai, ɗa o folonoi a yaꞋan kadanshi n a̱yi. 
MAT.12.47	Ɗa vuza yoku u danai ni, “A̱na̱vu n amgbu a̱ nu i ta̱ ɗe a kuvana wu pulai, a ciga ta̱ kuyaꞋan kadanshi n avu.”
MAT.12.48	Ɗa wu ushuki, “Yayi a̱na̱ku a̱ va̱? Anan yayi kpamu amgbu a̱ va̱?” 
MAT.12.49	Ɗa u sapangi aza o kutoni a̱ ni ɗa u danai, “Na va ele ɗa a̱na̱ku a̱ va̱ n amgbu a̱ va̱. 
MAT.12.50	Vuza na baci de dem u panakai Esheku a̱ va̱ a na i gaɗi, a̱yi ɗa vangu vu va̱ n a̱na̱ku a̱ va.”
MAT.13.1	Kanna ke te ka nan lo, Yesu u ka̱sa̱kpa̱i kpaꞋa ka, ɗa u banai a̱ ka̱kina̱ ka mala, u da̱sa̱ngi ɗe, ɗa u yaꞋin kuyotsongusu. 
MAT.13.2	Ka̱bunda̱i ka uma ka na ko ɓolongi wa̱ ni ki ta̱ n a̱bunda̱i, ali ɗa u uwai a kpantsu ɗa u da̱sa̱ngi punu, ka̱bunda̱i ka uma ka tamkpamu ka shamgbai a̱ ka̱kina̱ ka mala. 
MAT.13.3	Ɗa u yotsongushi le ili n a̱bunda̱i n agisana. U danai, “Vuma vi yoku ɗa u banai kuvishangu icuꞋu a kashina ka̱ ni. 
MAT.13.4	A̱yi a kuvishangu, ɗa icuꞋu i yoku i yikpa̱i a uye, ɗa nnu n yawai n ka̱ɗa̱i i ɗa. 
MAT.13.5	IcuꞋu i yoku i yikpa̱i a kagbata, ɗa yu uta̱i gogo lo, adama a na ubuta̱ wa wi n kayala ka̱u ba. 
MAT.13.6	Amma ana kanna ku uta̱i, ɗa ko songi i ɗa, adama a na ka̱ta̱ abinya a a zuwai aralu a utsura kpamu ba, ɗa e ɗekpei gogo lo. 
MAT.13.7	IcuꞋu i yoku i yikpa̱i a̱ ubuta̱ wa awana. Ana i gbonguroi, ɗa awana a̱ kpa̱Ꞌi le ɗa a̱ ka̱na̱i kara le. 
MAT.13.8	IcuꞋu i yoku i yikpa̱i a iɗika i singai, ɗa i gbonguroi ɗa a matsai arata a gbagbaꞋin. A̱ ma̱ca̱Ꞌa̱tsu dem ma na kacimbi ka ka vishangi, i yoku i matsai arata ali amangatawun, i yoku amangatatsu, i yoku kpamu kamankupa. 
MAT.13.9	Vuza na baci de dem wi n atsuvu a kupana, u pana!”
MAT.13.10	Mukumitoni n ni m banai wa̱ ni ɗa me ecei ni, “Yi ɗa̱i i zuwai ɗa vi ci yaꞋanka uma kadanshi n agisana?”
MAT.13.11	Ɗa wu ushuki, “A zagba ɗa̱ ta̱ adama a na i yeve ukuna wi ili i na yi usokongi i tsugono tsu gaɗi, amma aza o yoku e kuyeve ili yi usokongi i nam pa ya ba. 
MAT.13.12	Ka̱shile ki ta̱ o kudoku kuneke ka̱u vuza na wi n ili ɗe. Amma uma a na i n ili ba, i ta̱ a kunamba ko ili i kenu i na i n i ɗa. 
MAT.13.13	Ili i na i zuwai ɗa n ci yaꞋanka le kadanshi n agisana i ɗaɗa:
MAT.13.13	‘I ta̱ a kinda, amma e kene ba,
MAT.13.13	i ta̱ kpamu a kupana, amma e kuyeve ba.’
MAT.13.14	Ɗa uzuwakpani u Ka̱shile wo okpoi mayun, uteku u na keneki Ishaya u danai:
MAT.13.14	‘Uma a nam pa i ta̱ a kupanasa kadanshi ka̱ va̱,
MAT.13.14	amma e kuyeve kaꞋa ba.
MAT.13.14	I ta̱ e keneshe ili i na n yaꞋansai,
MAT.13.14	amma e kuyeve ko yi ɗa̱i ili ya ba.
MAT.13.15	Adama a na a̱ɗu a uma a nam pa i ta̱ ukpanduki,
MAT.13.15	o votsuku ta̱ kpamu atsuvu e le,
MAT.13.15	ɗa kpamu a̱ yimba̱sa̱ka̱i a̱shi e le, ali ɗa a̱ kpa̱ɗa̱i kene,
MAT.13.15	atsuvu e le kpamu a kupana ba,
MAT.13.15	a̱ɗu e le kpamu e kuyeve kakuna ba,
MAT.13.15	ta baci nannai ba, ishi ta̱ o kubono wa̱ va̱,
MAT.13.15	ka̱ta̱ m potsokpo le.’
MAT.13.16	“Amma a̱ɗa̱ Ka̱shile ka zuwaka ɗa̱ ta̱ una̱singai, adama a na a̱shi a̱ ɗa̱ i ta̱ e kene, atsuvu a̱ ɗa̱ kpamu i ta̱ a kupana! 
MAT.13.17	Eneki n a̱bunda̱i n uma a̱ usuɓi† a̱ Ka̱shile a ciga ta̱ e ene ili i na ye enei, ka̱ta̱ kpamu a pana ili i na i panai. Amma n dana ɗa̱ e ene ba, a pana ba.
MAT.13.18	“Panai, ka̱ta̱ i yeve ili i na agisana a vuza vu kuvishangu va i. 
MAT.13.19	IcuꞋu i na i yikpa̱i a uye, ele ɗa aza a na a panai kadanshi ko tsugono tsu Ka̱shile, amma e yeve kaꞋa ba. Ɗa vuza gbani-gbani u banai ɗa u fa̱ba̱na̱i kaꞋa a̱ a̱ɗu e le. 
MAT.13.20	IcuꞋu i na i yikpa̱i a kagbata i ɗaɗa aza a na a panai kadanshi ka̱ Ka̱shile, ɗa a̱ ushuki n kaꞋa m ma̱za̱nga̱ gogoꞋo lo. 
MAT.13.21	Amma a zuwa aralu a na i n utsura ba, ɗa a̱ kpa̱ɗa̱i kuyaꞋan megeshe. Ayin a na atakaci a cinai le adama a kadanshi a, ka̱ta̱ o bono n ka̱ca̱pa̱. 
MAT.13.22	IcuꞋu i na i yikpa̱i a̱ ubuta̱ wa awana, ele ɗa feu aza a na a panai kadanshi ka. Amma ɗa a̱ gita̱i koꞋuso ka̱ci ke le ubuta̱ wi ili ya aduniyan, ɗa ucigi wu uciyi wa aduniyan u kparasai le. Ɗa kadanshi ka ka̱ kuwa̱i, ɗa i iwain kumatsa ili i ma̱riki. 
MAT.13.23	IcuꞋu i na i yikpa̱i a iɗika i singai i ɗaɗa aza a na a panai ɗa e yevei kadanshi ka. Ɗa uma a o gbonguroi ɗa a matsai arata a gbagbaꞋin, ana a lapai a ɗa ele vi yoku a̱ ciya̱i ili amangatawun kpamu, aza o yoku amangatatsu, aza o yoku kamankupa.”
MAT.13.24	Ɗa Yesu u danai le agisana o yoku kpamu: “Tsugono tsu gaɗi ci ta̱ nahannai: Vuma vi yoku ɗa u ca̱Ꞌi icuꞋu i singai a kashina ka̱ ni. 
MAT.13.25	Kayin ke te, yaba dem a alavu, ɗa vurala vi ni vu banai ɗa vi ca̱Ꞌi ilya i gbani-gbani punu a̱ ubuta̱ wi ilya ya. 
MAT.13.26	Ɗa ilya ya n akaꞋa a a̱ ka̱na̱i kugbonguro koɓolo. 
MAT.13.27	Ana agbashi a vuma a e enei nannai ɗa a banai wa̱ ni ɗa a danai, ‘IcuꞋu i singai i ɗa vi ca̱Ꞌi a kashina ka̱ nu. Te ɗai tamkpamu akaꞋa a a̱ uta̱i?’
MAT.13.28	“Ɗa vuma va wu ushuki, ‘Vurala vu va̱ ɗa u ca̱Ꞌi le.’
MAT.13.28	“Ɗa agbashi a e ecei ni, ‘Vi ciga ta̱ tsu muɗa̱ a ɗa?’
MAT.13.29	“Ɗa vuma va wu ushuki, ‘A̱Ꞌa̱, adama a na i muɗa̱ baci akaꞋa a, yoku ba yi ta̱ a̱ kumuɗa̱ punu feu ilya ya. 
MAT.13.30	Ka̱sa̱kpa̱i akaꞋa a n ilya ya i gbonguroi koɓolo ali a kubana ayin a vikyaꞋa. Ka̱ta̱ n dana aza a ulinga, o ɓolongu biꞋi akaꞋa a cau, ka̱ta̱ a shiya a̱ ubuta̱ u te, o songu. Ka̱ta̱ o ɓolongu ilya ya a̱ tuka̱ n i ɗa o mopon ma̱ va̱.’ ”
MAT.13.31	Yesu u danai le agisana o yoku: “Tsugono tsu gaɗi ci ta̱ nahannai: Vuma vi yoku ɗa u ɗikai icuꞋu i musta,† ɗa u ca̱Ꞌi a kashina ka̱ ni. 
MAT.13.32	I ɗa i laꞋi n kenu a̱ ka̱tsuma̱ ki icuꞋu dem, amma i gbonguro baci, i tsu laꞋa ta̱ ica̱Ꞌa̱shi dem m gbayin. I tsu okpo ta̱ an maɗanga, ka̱ta̱ nnu n zuwa ɗe cikinda a acaka a̱ ni.”
MAT.13.33	Yesu u doku u danai le agisana o yoku: “Tsugono tsu gaɗi ci ta̱ nahannai: Vuka vi yoku ɗa vi ɗikai kusasu ɗa u satarai n kiya ka̱ a̱bunda̱i a masasu, ɗa ku ka̱ra̱Ꞌi ra̱ka̱ ɗa ku shitai.”
MAT.13.34	Ayin a na baci Yesu u danai ka̱bunda̱i ka uma ili i nam pa, u tsu dansa ta̱ n agisana. U tsu dansa ili ba, sai n agisana. 
MAT.13.35	U yaꞋan ta̱ nannai adama a na u zuwa ili i na keneki ka danai yo okpo mayun:
MAT.13.35	“Mi ta̱ a kuyaꞋanka ɗa̱ kadanshi n agisana.
MAT.13.35	Mi ta̱ a kudansa ili i na yi lo usokongi ali ayin a na Ka̱shile ka yaꞋin aduniyan.”
MAT.13.36	Ana Yesu u ka̱sa̱kpa̱i ka̱bunda̱i ka uma ka, ɗa u uwai a kpaꞋa ka, ɗa mukumitoni n ni m banai wa̱ ni ɗa a danai, “Dana tsu ili i na agisana a akaꞋa a kashina ka i.”
MAT.13.37	Ɗa wu ushuki, “Vuza na u ca̱Ꞌi icuꞋu i singai, a̱yi ɗa Maku ma Vuma. 
MAT.13.38	Kashina ka ɗaɗa aduniyan, icuꞋu i singai tamkpamu ele ɗa aza o tsugono tsu Ka̱shile. AkaꞋa, ele ɗa uma a vuza gbani-gbani. 
MAT.13.39	Vuza na kpamu u ca̱Ꞌi akaꞋa a a̱yi ɗa Kalijani. Ayin a vikyaꞋa a ɗa ayin a ukocishi wa aduniyan. Aza o kuɓolongu ili i na a kyaꞋi va, ele ɗa alingata a̱ Ka̱shile.
MAT.13.40	“AkaꞋa a tsu ɓolongu le ta̱ ka̱ta̱ o songu. Ta ki o kokpo nannai ayin a ukocishi. 
MAT.13.41	Mpa, Maku ma Vuma, mi ta̱ a̱ kusuku alingata a̱ va̱, ka̱ta̱ a yaꞋan vikyaꞋa punu o tsugono tsu va̱. Ele i ta̱ a̱ kuta̱ka̱ uma a wasasa dem n ili i na yi a kuzuwa uma a yaꞋan unushi n kavama. 
MAT.13.42	I ta̱ a kutaɗuku le a̱ kunu ku na ki n akina n usuɗukpi ka̱u, ta ɗe a̱ kushika̱sa̱ n a lumamgbanai ngaꞋan adama a̱ mɓa̱la̱. 
MAT.13.43	Uma a̱ ma̱riki a̱ Ka̱shile tamkpamu i ta̱ a kakana an kanna o tsugono ce Esheku e le. Vuza na baci de dem wi n atsuvu a kupana, u pana!
MAT.13.44	“Tsugono tsu gaɗi ci ta̱ nahannai: Vuma vi yoku ɗa vi ciya̱i uciyi u na vuza yoku u sokongi a kashina. Ɗa u doku u sokongusuki u ɗa mayin. U yaꞋin ma̱za̱nga̱ ka̱u, sapu ɗa u banai u dengei i na wi n i ɗa dem, ɗa u bonoi u tsulai kashina ka.
MAT.13.45	“Tsugono tsu gaɗi kpamu ci ta̱ nahannai: Zatsulaga vi yoku ɗa vuza na u tsu la̱nsa̱ nwaru mi ikebe† ka̱u. 
MAT.13.46	Ana u ciya̱i me te ma na ma laꞋi n na m buwai n tsuloboi, ɗa u banai u dengei ili i na wi n i ɗa dem, ɗa u tsulai mawaru mi ikebe ma.
MAT.13.47	“Tsugono tsu gaɗi ci ta̱ kpamu nahannai: Osoruku o yoku a ɗa a taɗuki maza ma̱ bilili me le a mala, ɗa a̱ ka̱na̱i icuꞋu ya adan kakau n a̱bunda̱i. 
MAT.13.48	Ana adan a shanai a maza ma, ɗa o ronoi maꞋa ɗa a̱ uta̱ka̱i pulai, ɗa a̱ da̱sa̱ngi adama a na e pecuku a ɗa. Ɗa a zuwai adan a singai a makpaɓu, ɗa a varuki a gbani-gbani a daꞋin. 
MAT.13.49	Ta ki o kokpo nannai ayin a ukocishi. Alingata i ta̱ a̱ kuta̱wa̱ ka̱ta̱ e pecuku uma a gbani-gbani a̱ ubuta̱ wa aza a singai. 
MAT.13.50	Alingata i ta̱ a kutaɗuku uma a gbani-gbani a̱ kunu ku na ki n akina n usuɗukpi ka̱u, ta ɗe a̱ kushika̱sa̱ n a lumamgbanai ngaꞋan adama a̱ mɓa̱la̱.”
MAT.13.51	Yesu we ecei le, “I yeve ta̱ ili i nam pa ya ra̱ka̱?”
MAT.13.51	Ɗa a̱ ushuki, “E, ci yeve ta̱.”
MAT.13.52	Ɗa u danai le, “Malum ma̱ Wila̱ dem ma na ma piꞋisai ukuna u tsugono tsu Ka̱shile, wi ta̱ tsu vuza vu kpaꞋa. A̱yi u tsu uta̱ka̱ ta̱ uciyi u savu koɓolo n u kuku a̱ ubuta̱ u na wi ishi u zuwai u ɗa.”
MAT.13.53	Ana Yesu u kotsoi kudansa agisana a nam pa, ɗa u ka̱sa̱kpa̱i ubuta̱ wa. 
MAT.13.54	Ɗa u bonoi a Nazara, likuci i ni a̱ ubuta̱ u na u kumgbai. Ana u yaꞋin kuyotsongusu a̱ kunu ka avasa, yaba dem u yaꞋin mereve ɗa u danai, “Te ɗai u ciya̱i kuyeve ku ni n utsura u kuyaꞋan ili i mereve i nam pa? 
MAT.13.55	A̱yi maku me kesheꞋwi maꞋa koci. A̱na̱ku a̱ ni a ɗa Meri, amgbu a̱ ni a ɗa anan Yakubu n Isuhu† n Sima, koɓolo n Yahuza. 
MAT.13.56	Itaku i ni kpamu yi ta̱ na koɓolo n a̱tsu. Nini ɗai u kuyaꞋan ili i nam pa dem?” 
MAT.13.57	Adama a nannai ɗa a iwain ni.
MAT.13.57	Amma ɗa u danai le, “A ci cikpa ta̱ keneki a̱ ubuta̱ dem, amma a̱ likuci i ni m kpaꞋa ku ni a ci cikpa yi ba.”
MAT.13.58	Adama a nannai u yaꞋan ili i mereve n a̱bunda̱i ɗe ba, adama a na i n uneki wa̱ a̱ɗu ba.
MAT.14.1	A ayin a nan lo Hiridu Antiba, mogono ma̱ Ga̱lili, u panai ukuna u Yesu. 
MAT.14.2	Ɗa u danai anan taji a̱ ni, “Yesu ɗa Yahaya† Vuza vu Kusumbu ka Akucina, vuza na u ɗenga̱i a kasaun. Ɗaɗa i zuwai ɗa wi a kuyaꞋan ili i mereve i nam pa.”
MAT.14.3	N ayin a ɗe, Hiridu† u ka̱na̱ ta̱ Yahaya, ɗa u shiyai ni, ɗa u zuwai ni a̱ kunu ku ugbashi. Hiridu u yaꞋan ta̱ nahannai adama a vuka vi ni Hiridiya. Wi isa ta̱ vuka va e ekiye a vangu vi ni Filibu. 
MAT.14.4	Yahaya u dansukai Hiridu, “U gaꞋan vu zuwa Hiridiya vuka vu ambu ba!” 
MAT.14.5	Hiridu u cigai kuna Yahaya, amma ɗa u panai wovon u uma, adama a na a̱ ushuku ta̱ a na Yahaya keneki kaꞋa.
MAT.14.6	Ana i a kuyaꞋan ka̱ɗiva̱ adama a na a ciɓa n kanna ka na a matsai Hiridu, ɗa mekere ma Hiridiya me jeꞋekei Hiridu n omoci a̱ ni. Ɗa ka̱ɗu ko mogono ka panai uyoꞋo ka̱u. 
MAT.14.7	Ɗa mogono ma kucinai u kuneke yi ta̱ ili i na u cigai dem. 
MAT.14.8	Amma ɗa a̱na̱ku e mekere a zuwai ni u dana, “Mi ta̱ a kuciga kaci ka Yahaya Vuza vu Kusumbu ka Akucina a̱ ma̱ta̱nka̱ɗi!” 
MAT.14.9	Ɗa mogono ma̱ na̱mgba̱i ka̱tsuma̱ n ili i na mekere ma ma dansai. Amma u ciga kukpa̱ɗa̱ kushatangu uzuwakpani u na u yaꞋin kelime ko omoci a̱ ni ba. Ɗa u danai osoji a̱ ni 
MAT.14.10	a bana a̱ kunu ku ugbashi ka̱ta̱ a gbatya kaci ka Yahaya. 
MAT.14.11	Ɗa a̱ tuka̱i n kaci ka a̱ ma̱ta̱nka̱ɗi, ɗa e nekei mekere ma, ɗa u ɗikai kaꞋa u bankai a̱na̱ku. 
MAT.14.12	Mukumitoni n Yahaya m banai ɗa a ɗikai keven ki ikyamba ka̱ ni ɗa a̱ ciɗa̱ngi. Ɗa a banai a danai Yesu.
MAT.14.13	GogoꞋo va lo ana Yesu u panai arabali a, ɗa u lazai u banai u uwai a kpantsu a kubana a kakamba adama a na u yongo ɗe endeꞋen ni. Amma ɗa ka̱bunda̱i ka uma ka panai, ɗa ko tonoi ni a̱ ka̱ra̱Ꞌi n tsu ka̱kina̱ ka mala ka. 
MAT.14.14	Ana u yawai, ɗa u cinai ka̱bunda̱i ka uma kaꞋa a kuvana yi. U panai asuvayali e le, ɗa u potsotongi aza a mbanaki.
MAT.14.15	Kanna ɗe a kubana kuyikpa̱, ɗa mukumitoni n ni m banai wa̱ ni ɗa a danai, “Kayin ka̱ gita̱ ta̱ kuyaꞋan, ubuta̱ u nam pa kpamu kakamba kaꞋa. Loko uma a adama a na a bana a̱ likuci kakau a tsulaka ka̱ci ke le ilikulyaꞋa.”
MAT.14.16	Amma ɗa wu ushuki, “Babu ili i na i kuzuwa le a laza. A̱ɗa̱ nekei le ilikulyaꞋa.”
MAT.14.17	Ɗa a danai ni, “Amma a̱tsu ci ta̱ m burodi vu tawun n adan e re koci.”
MAT.14.18	Ɗa u danai, “Tuka̱i mu m burodi va n adan a.” 
MAT.14.19	Ɗa u danai uma a a̱ da̱sa̱ngu a̱ mita̱. U ɗikai burodi vu tawun va n adan e re a, ɗa u ɗengusa̱i a̱shi wi indanai gaɗi, ɗa u cikpai Ka̱shile adama a ilikulyaꞋa ya. Ɗa u wansasai burodi va ɗa u nekei mukumitoni n ni, ɗa ele tamkpamu e pecekei uma. 
MAT.14.20	Ɗa uma ra̱ka̱ a lyaꞋi ilikulyaꞋa ɗa a̱ cuwa̱i. Ɗa mukumitoni ma n ta̱ɗa̱i alyashi ali mbana kupa ni n re. 
MAT.14.21	Ali a na a lyaꞋi ilikulyaꞋa ya a yawa ta̱ ɗevu n uma a̱kpa̱n a tawun (5,000), e kece a̱ma̱ci m muku n na n lyaꞋi yi ilikulyaꞋa ya ba.
MAT.14.22	Gogo lo ɗa Yesu u danai mukumitoni n ni n uwa a kpantsu ka̱ta̱ a laza kelime ka̱ ni a pasa mala ma. A̱yi tamkpamu u shamgbai biꞋi adama a na u pecemgbenei n uma a. 
MAT.14.23	Ana e pecemgbenei, ɗa u lazai u banai gaɗi vu nsasan adama a na u yaꞋan kavasa. Ali kayin ka yaꞋin a̱yi ɗe endeꞋen. 
MAT.14.24	A ayin a nan lo a feu, kpantsu ku mukumitoni ma ɗe e mere ma mala, ɗa wunla̱i wu utsura u ɗenga̱i, ɗa a̱ gita̱i atakaci n aɓau a gbagbaꞋin.
MAT.14.25	N kayin ku usana ka̱lika̱li, ɗa u banai we ele, a nwalu gaɗi vu mala. 
MAT.14.26	Ana e enei ni a nwalu gaɗi vu mala nannai, ɗa a panai wovon ka̱u. Ɗa o orukpoi adama o wovon ɗa a danai, “Kafataluwa kaꞋa!”
MAT.14.27	Amma ɗa u yaꞋankai le kadanshi gogoꞋo, “U yawa ta̱, mpa ɗa! Ka̱ta̱ i pana wovon ba.”
MAT.14.28	Biturusu u danai, “Vuzagbayin, avu ɗa baci mayun, dana mu n ta̱wa̱ wa̱ nu a mala ma.”
MAT.14.29	Yesu wu ushuki, “Ta̱wa̱.”
MAT.14.29	Ɗa Biturusu u cipa̱i a kpantsu ka, ɗa u walai gaɗi mala ma a kubana wa̱ ni. 
MAT.14.30	Amma ana we enei wunla̱i n aɓau a, ɗa wovon u ka̱na̱i ni ɗa u gita̱i kuliɓa. Ɗa wo orukpoi, “Vuzagbayin, isa mu!”
MAT.14.31	GogoꞋo lo ɗa Yesu u ba̱ra̱kpa̱i kukiye ku ni u ka̱na̱i ni. Ɗa u danai, “Uneki u ka̱ɗu u nu u gusa̱ ta̱. Yi ɗa̱i i zuwai ɗa vi yaꞋin munla̱i?”
MAT.14.32	Ana a uwai a kpantsu ka, ɗa wunla̱i wa u vaki bini. 
MAT.14.33	Ɗa aza a na i punu a kpantsu ka a cikpai Yesu ɗa a danai, “Mayun avu Maku ma̱ Ka̱shile maꞋa!”
MAT.14.34	A pasai mala ma ɗa yawai a̱ ka̱kina̱ ɗevu n Janisara. 
MAT.14.35	Ana uma a̱ likuci a e yevei a na Yesu ɗa wi lo u yawai, ɗa a danai likuci i na yi lo dem. Ɗa a̱ tuka̱i ni n aza a mbanaki ra̱ka̱. 
MAT.14.36	Ɗa o folonoi ni u ka̱sa̱kpa̱ aza a̱ mɓa̱la̱ a̱ ciya̱ a saꞋwa ka̱ga̱Ꞌin ka kuminya ku ni. Aza a na a saꞋwai ku ɗa ra̱ka̱ o potsoi.
MAT.15.1	Ɗa Afarishi o yoku nu nlum n Wila̱ mu uta̱i a Urishelima, ɗa a̱ ta̱wa̱i u Yesu ɗa e ecei ni, 
MAT.15.2	“Yi ɗa̱i i zuwai ɗa mukumitoni n nu n tsu tono ili i na ikaya i tsu i yotsongi tsu ci yaꞋan ba? A tsu saꞋa biꞋi ekiye e le tsu na agadu a danai kafu a lyaꞋa ilikulyaꞋa ba.”
MAT.15.3	Yesu wu ushuki, “Yi ɗa̱i i zuwai ɗa i tsu kpa̱ɗa̱ kutono Wila̱ u Ka̱shile sai kuyotsongusu ki ikaya i tsu? 
MAT.15.4	Ka̱shile ka danai, ‘Cikpa eshevu n a̱na̱vu,’ u danai kpamu, ‘Vi yaꞋanka baci eshevu ko a̱na̱vu una̱, i ta̱ a kuna wu.’
MAT.15.5	Amma i ci yaꞋan ta̱ kuyotsongusu ku yoku. I danai uma i baci n ili i ta̱ a kufuɗa a̱ ɓa̱nka̱ esheku ko a̱na̱ku e le, a kucikpa a dana, ‘Ili ya i Ka̱shile i ɗa,’ 
MAT.15.6	adama a nannai sai a gutsaka le e neke isheku i le ili ba. I iwain kuyaꞋan ili i na Ka̱shile ka danai adama a̱ wila̱ u na i zuwakai ka̱ci ka̱ ɗa̱. 
MAT.15.7	A̱ɗa̱ aza a kapalaka̱shi! Kadanshi ke keneki Ishaya mayun ɗa, ana u ɗanai i na Ka̱shile ka danai:
MAT.15.8	‘Uma a nam pa i ta̱ a kucikpa mu n una̱ u le koci,
MAT.15.8	amma a̱ɗu e le i ta̱ daꞋin nu mpa.
MAT.15.9	Kucikpa ku na i a kucikpa mu gbani ɗa ki.
MAT.15.9	Ili i na i o kuyotsongusu, wila̱ u uma u ɗa koci.’ ”
MAT.15.10	Ɗa Yesu u ɗekei ka̱bunda̱i ka uma, ɗa u danai le, “Panai ka̱ta̱ i yeve ili i na mi a kudana. 
MAT.15.11	Ili i na i uwai a̱ una̱ u uma i ɗa i tsu zuwa le o okpo n unata ba. Amma ili i na yu uta̱i a̱ una̱ u le, i ɗa i tsu zuwa le o okpo n unata.”
MAT.15.12	Ɗa mukumitoni ma n ta̱wa̱i wa̱ ni ɗa a danai, “Vi yeve ta̱ gaji a na vu nusakai Afarishi n kadanshi ka na vi yaꞋin va?”
MAT.15.13	Ɗa wu ushuki, “Maɗanga ma na baci de dem Esheku a̱ va̱ a̱ shikpa̱i ba, i ta̱ a̱ kumuɗa̱ maꞋa n aralu a̱ ni ra̱ka̱. 
MAT.15.14	YaꞋin daꞋin n Afarishi a! I ta̱ an a̱yimba̱ a na i o kurono o otoku e le a̱yimba̱ alangu, dem vi le i ta̱ a̱ kuyikpa̱ a̱ ka̱wa̱wa̱.”
MAT.15.15	Ɗa Biturusu we ecei, “Yi ɗa̱i tamkpamu vi ciya̱i a na vi yaꞋin kadanshi ki ili i na i tsu zuwa vuza u yaꞋan n unata?”
MAT.15.16	Yesu u danai, “Ali n gogo na ka̱ta̱ vi yeve ba? 
MAT.15.17	Mayun vi yeve ta̱ ilikulyaꞋa ra̱ka̱ i na i uwai a̱ una̱, i tsu laza ta̱ a̱ ka̱tsuma̱, ka̱ta̱ i yeve yu uta̱ a ikyamba i vuma. 
MAT.15.18	Amma kadanshi ka kavama ka na ka̱ tsu uta̱ a̱ una̱ u vuma ka̱ tsu uta̱ ta̱ a̱ ka̱ɗu. Ili i nam pa ya i ɗaɗa i tsu zuwa vuma wo okpo n unata. 
MAT.15.19	Punu a̱ ka̱ɗu ɗaɗa kusheshe ku kavama ku nam pa ku tsu uta̱ ku na ku tsu zuwa vuma u yaꞋan munaka, koɓolo n tsugbani, n uboki kpamu. Ta punu kpamu aꞋuwa koɓolo n kushika ku uma ku tsu uta̱. 
MAT.15.20	Ili i nam pa ya i ɗa i tsu zuwa vuma wo okpo n unata. Amma vuza yoku u lyaꞋa baci ilikulyaꞋa babu na u saꞋi ekiye, na lo u zuwa yi wo okpo n unata ba.”
MAT.15.21	Yesu u ka̱sa̱kpa̱ ubuta̱ u nan lo, ɗa u banai a ukambu u Taya n Sida. 
MAT.15.22	Ana u yawai, vuka vu KanaꞋana vi yoku vu na vi ɗe ida̱shi u ta̱wa̱i wa̱ ni, n yoroli, “Vuzagbayin, Maku ma Dawuda, pana asuvayali a̱ va̱! Wunla̱i u gbani-gbani wi ta̱ ɗe a kutakacika mekere ma̱ va̱ n a̱bunda̱i.”
MAT.15.23	Amma Yesu u keɓece yi ili ba. Mukumitoni n ni n ta̱wa̱i wa̱ ni ɗa o folonoi ni, “Loko vuka va vu laza. Wi ta̱ o kutono tsu n yoroli.”
MAT.15.24	Yesu u danai, “Mpa a̱ suku mu ta̱ wa aza a Israila koci! I ta̱ an ushiga wu nlala n na m puwa̱nka̱i.”
MAT.15.25	Ɗa vuka va vu ta̱wa̱i u Yesu ɗa u kuɗa̱ngi wa̱ ni, ɗa u danai, “Vuzagbayin, ɓa̱nka̱ mu!”
MAT.15.26	Ɗa Yesu wu ushuki, “U gaꞋan a ɗika ilikulyaꞋa i muku e neke nsheꞋe ba.”
MAT.15.27	Ɗa u danai, “E, Vuzagbayin, amma ko nsheꞋe n ci lyaꞋa ta̱ awazali a na a̱ yikpa̱i.”
MAT.15.28	Ɗa Yesu wu ushuki, “Avu vuka, vi neke ta̱ ka̱ɗu ka̱u! Mi ta̱ a kuyaꞋanka wu ili i na vu folonoi.” A ayin a nan lo a ta na derere ɗa mekere ma̱ ni mo potsoi.
MAT.15.29	Ɗa Yesu u ka̱sa̱kpa̱i ubuta̱ wa, ɗa u banai a̱ ka̱kina̱ ka Mala ma̱ Ga̱lili. U kumbai gaɗi vu kusan ɗa u da̱sa̱ngi ɗe. 
MAT.15.30	Ka̱bunda̱i ka uma ka banai ɗe nu nkutsuma̱, n a̱yimba̱, n ebebe, koɓolo n aza a na i n iɓa̱lishi kakau dem. Ɗa a zuwai le kelime ke Yesu ɗa u potsokpoi le ra̱ka̱. 
MAT.15.31	Yaba dem u yaꞋin mereve n ili i na we enei ɗa u panai. Ebebe gogo na i ta̱ a kuyaꞋan kadanshi, nkutsuma̱ feu n walai, ɗa kpamu a̱yimba̱ e enei. Dem vi le a̱ gita̱i kucikpa Ka̱shile ka aza a Israila.
MAT.15.32	Yesu u ɗekei mukumitoni n ni a̱ ubuta̱ u te, ɗa u dana le, “M pana ta̱ asuvayali a uma a nam pa. I ta̱ na koɓolo nu mpa ali ayin a tatsu, a buwa ta na n ili i na a kulyaꞋa ba. N ciga n loko le a laza n kambulu ba. Ta lo a̱ lima̱ a uye kafu a yawa a kpaꞋa.”
MAT.15.33	Ɗa a̱ ushuki, “Ubuta̱ u nam pa kakamba kaꞋa. Te ɗai ci a̱ kuciya̱ tsuwaꞋa tsu na tsa kuyawa ka̱bunda̱i ka uma ka nam pa?”
MAT.15.34	Yesu we ecei, “Burodi vi yain vu ɗai yi n vu ɗa?”
MAT.15.34	Ɗa a̱ ushuki, “Vi cindere n adan a wawaꞋa kenu.”
MAT.15.35	Yesu u danai uma a a̱ da̱sa̱ngu a iɗika. 
MAT.15.36	U ɗikai burodi vi cindere n adan a, ɗa u cikpai Ka̱shile. Ɗa u wansasai u nekei mukumitoni n ni, ɗa ele tamkpamu e nekei uma a. 
MAT.15.37	Ɗa ra̱ka̱ vi le a lyaꞋi ɗa a̱ cuwa̱i. Ɗa mukumitoni n ni n shatangi mbana m gbagbaꞋin n cindere n alyashi a na a buwai. 
MAT.15.38	Ali a na a lyaꞋi ilikulyaꞋa ya i ta̱ uma a̱kpa̱n a̱ na̱shi (4,000), babu biꞋi a̱ma̱ci m muku. 
MAT.15.39	Ana e pecemgbenei n ka̱bunda̱i ka uma ka, ɗa Yesu u uwai a kpantsu ɗa u pasai mala ma. U yawai ɗevu n likuci i Magada.
MAT.16.1	Afarishi n A̱sa̱dukiya a banai u Yesu adama a na a zuwaka yi maza, a danai ni u yaꞋanka le ili i mereve i na i kuyotsongu a na Ka̱shile ku ushuki n a̱yi u ta̱wa̱ a aduniyan.
MAT.16.2	Amma ɗa Yesu wu ushuki, “Kanna ki baci a̱ kuyikpa̱, i tsu dana ta̱, ‘Ci ta̱ a̱ kuciya̱ kanna ka singai mkpaꞋa adama a na ce ene ta̱ gaɗi u shilyamgbai.’ 
MAT.16.3	N usana ka̱lika̱li kpamu i tsu dana ta̱, ‘Wi ta̱ o kuyoꞋo mini anana, adama a na ye ene ta̱ gaɗi u shilyamgbai n uguyi.’ I ce ene ta̱ urotu u nam pa gaɗi, ka̱ta̱ i yeve i na urotu wa wi. Amma ye ene ta̱ ili i na mi a kuyaꞋan gogo na, amma i yeve ili ya ba. 
MAT.16.4	Uma a kawasasa n aza a gbani-gbani o gogo na a nam pa a̱ tsu la̱nsa̱ ta̱ ili i mereve i na i kokpo urotu, amma ko urotu n kuneke le ba, sai de urotu u keneki Yunusa.” Ɗa Yesu u ka̱sa̱kpa̱i le ɗa u lazai.
MAT.16.5	Ana mukumitoni ma m pasai a kubana a upashi u yoku u mala wa, ɗa a cinukpai kuɗika burodi. 
MAT.16.6	Yesu u danai le, “Ka̱ta̱ i zuka! I yaꞋan cicoꞋo n kusasu ka Afarishi n A̱sa̱dukiya.”
MAT.16.7	Ɗa mukumitoni ma n ka̱na̱i kuyaꞋankpanai kadanshi n a dananai, “Wi ta̱ a kudansa nahannai adama a na ko burodi tsu walaka ba.”
MAT.16.8	U yeve ta̱ ili i na i a kudansa, ɗa we ecei le, “Yi ɗa̱i i zuwai ɗa yi a kudansa uteku u ɗa̱ kakuna ku unambi u burodi? Uneki u ka̱ɗu u ɗa̱ u gusa̱ ta̱. 
MAT.16.9	Ali n gogo na ka̱ta̱ i yeve ba? Ciɓai m burodi vu tawun vu na a̱ cuwa̱ta̱ngi uma a̱kpa̱n a tawun (5,000)? Ka̱ta̱ i ciɓa a na i shatangi mbana n cindere n awazali a na a buwai? 
MAT.16.10	Ayin a na n cuwa̱ta̱ngi uma a̱kpa̱n a̱ na̱shi (4,000) m burodi vi cindere, mbana m gbagbaꞋin n yain n ɗai i shatangi? 
MAT.16.11	Mpa kadanshi ko burodi kaꞋa mi a kuyaꞋanka ɗa̱ ba. Yi ɗa̱i i zuwai ɗa i kpa̱ɗa̱i kuyeve i na mi a kudansa? Mi ta̱ a kudana ɗa̱ i yaꞋan cicoꞋo n kusasu ka Afarishi n A̱sa̱dukiya.”
MAT.16.12	A kubana ukocishi, ɗa e yevei a na kadanshi ka kusasu ko burodi ka wi a kuyaꞋan ba, amma ukuna u kuyotsongusu ka aꞋuwa ka Afarishi n A̱sa̱dukiya.
MAT.16.13	Yesu m mukumitoni n ni a nwalu, ana a yawai ɗevu n uɓon u Kasariya Filibi, ɗa we ecei le, “Yayi uma i a kudana Maku ma Vuma mi?”
MAT.16.14	Ɗa a̱ ushuki, “Aza o yoku a danai avu Yahaya Vuza vu Kusumbu ka Akucina ɗa. Aza o yoku a danai avu Iliya ɗa. Aza o yoku kpamu a danai avu Irimiya ɗa, ko vuza yoku a̱ ka̱tsuma̱ ke eneki.”
MAT.16.15	Ɗa we ecei le, “A̱ɗa̱ tamkpamu, yayi i danai mpa mi?”
MAT.16.16	Sima Biturusu wu ushuki, “Avu ɗa Kishi, Maku ma̱ Ka̱shile† ka wuma.”
MAT.16.17	Ɗa Yesu wu ushuki, “Ka̱shile ka zuwaka wu una̱singai, Sima maku ma Yunusa, adama a na vuza ɗa u yotsongi nu ili i na lo ba. Esheku a̱ va̱ a na i gaɗi a ɗa o yotsongi nu ko mpa ɗa ya. 
MAT.16.18	Adama a nannai mi ta̱ e kuɗeke wu Biturusu, ɗaɗa ‘katali.’ A katali ka nam pa kaꞋa n kumaꞋa a̱Ꞌisa̱ a aza o kutoni† a̱ va̱, utsura wu ukpa̱ wa kufuɗa wa̱ la̱nga̱sa̱ a ɗa ba. 
MAT.16.19	Mi ta̱ e kuneke wu agbaguratsu o tsugono tsu gaɗi. Ili i na baci vi shiyai a aduniyan, ili i nan lo yi ta̱ ushiyi gaɗi. Ili i na baci kpamu vi shikpai a aduniyan i ɗa yi ta̱ a kuyaꞋan ushikpi gaɗi.” 
MAT.16.20	Ɗa Yesu u kushangi mukumitoni n ni ka̱ta̱ a dana a na a̱yi ɗa Kishi ba.
MAT.16.21	A ayin a nan lo, Yesu u gita̱ngi kudana mukumitoni n ni ili i na i kucina yi. U danai, “Mpa mi ta̱ a kubana a Urishelima a̱ ubuta̱ u na aza e kelime a iɗika, anan ganu vu gbagbaꞋin, koɓolo nu nlum n Wila̱ mi. I ta̱ a kuzuwa mu n soꞋo atakaci ka̱u. I ta̱ a kuna mu, amma ayin a tatsu a yaꞋan baci, mi ta̱ a̱ kuɗenga̱ n wuma.”
MAT.16.22	Biturusu u ɗekei ni u bankai paki, ɗa u danai ni u ka̱sa̱kpa̱ kuyaꞋan kadanshi nannai, “Vuzagbayin, Ka̱shile ka̱ kuka̱sa̱kpa̱ ili i nam pa i cina wu ba!”
MAT.16.23	Yesu u kpatalai u Biturusu ɗa u danai, “MalyaꞋi, ɗenga̱ mu lo! Vi ta̱ a kukpada mu kuyaꞋan ili i na Ka̱shile ka cigai n yaꞋan, adama a na vi ta̱ e kusheshe tsu vuma, amma tsu na Ka̱shile ka cigai ba.”
MAT.16.24	Ɗa Yesu u danai mukumitoni n ni, “Vi ciga baci kokpo makumitoni ma̱ va̱, sai vu goyo ka̱ci ka̱ nu. Vi ɗika maɗanga ma atakaci ma̱ nu ka̱ta̱ vu tono mu. 
MAT.16.25	Adama a na vi ciga baci kisa wuma u nu, vi ta̱ a kunamba u ɗa, amma vu namba baci wuma u nu adama a̱ va̱, vi ta̱ a̱ kuciya̱ u ɗa. 
MAT.16.26	Ili i gbani i ɗa vi ciya̱ baci aduniyan ra̱ka̱ ɗa vu nambai wuma u nu. Vi ta̱ a kufuɗa va tsupa ili adama a na vi isa wuma u nu? 
MAT.16.27	Adama a na mpa, Maku ma Vuma, mi ta̱ a̱ kuta̱wa̱ n tsugbayin ce Esheku a̱ va̱ n alingata a̱ ni, ka̱ta̱ n yaꞋanka uma ra̱ka̱ afada uteku u na ulinga u le wi. 
MAT.16.28	N dana ɗa̱ mayun, a̱ɗa̱ vi yoku na yi kashani na gogo na, yi a̱ kukuwa̱ ba, sai ye ene mu, Maku ma Vuma, a̱ kuta̱wa̱ n tsugono tsu va̱.”
MAT.17.1	Ana kuden ku te ku lazai,
MAT.17.2	Ana i lo a kinda, ɗa ikyamba i Yesu i sabaꞋi gbende. Kuca̱n n a̱shi a̱ ni a kutasa an kanna, ɗa aminya a̱ ni o bonoi wa̱ri pushe-pushe.
MAT.17.3	GogoꞋo lo, Musa† n Iliya a yawai lo, ɗa a̱ gita̱ngi kuyaꞋan kadanshi n a̱yi.
MAT.17.4	Ɗa Biturusu u danai ni, “Vuzagbayin, u gaꞋan ta̱ an ci na! YaꞋan ci yaꞋan a̱pa̱m a tatsu, ke te ka̱ nu, ke te ka Musa, ke te kpamu ka Iliya.”
MAT.17.5	A̱yi biꞋi a kadanshi, ɗa keleshu ka kutashi wa̱ri puu ce egele ku uta̱i ɗe ɗa ka palai le. Ɗa ka̱la̱ka̱tsu ku uta̱i punu e keleshu ka ɗa ka danai, “Na va Maku ma̱ va̱ maꞋa ma na n cigai, ɗa mi a kupana uyoꞋo n a̱yi mayin. Panakai ni!”
MAT.17.6	Ana mukumitoni ma m panai ka̱la̱ka̱tsu ka, ɗa a panai wovon ali ɗa a̱ yikpa̱i a iɗika. 
MAT.17.7	Amma ɗa Yesu u ta̱wa̱i lo ɗa u saꞋwai le. U danai, “Ɗenga̱i ka̱ta̱ i pana wovon ba!” 
MAT.17.8	Ɗa a̱ ɗenga̱i amma e ene lo vuza ba, sai Yesu.
MAT.17.9	Ele a̱ kucipa̱ a̱ kasaun ka, ɗa Yesu u danai le, “Ka̱ta̱ i dana vuza ko ili i na ye enei ba, sai mpa, Maku ma Vuma, n ɗenga̱ a kasaun.”
MAT.17.10	Ɗa mukumitoni ma me ecei ni, “Yi ɗa̱i i zuwai ɗa nlum n Wila̱ n danai sai Iliya u ta̱wa̱ biꞋi kafu Kishi ka̱ ta̱wa̱?”
MAT.17.11	Ɗa Yesu u danai le, “Mayun ɗa Iliya u kuta̱wa̱, ka̱ta̱ u foɓuso ili dem. 
MAT.17.12	Mayun, u ta̱wa̱ ta̱ ɗe. Amma uma e yeve yi ba, ɗa a yaꞋankai ni uteku u na a cigai. Na kelime kenu i ta̱ a kuzuwa Maku ma Vuma mo soꞋo atakaci tsu nan lo tsa feu.” 
MAT.17.13	Ɗa mukumitoni ma n yevei a na kadanshi ka Yahaya Vuza vu Kusumbu va Akucina ɗa Yesu wi a kuyaꞋanka le.
MAT.17.14	Ana Yesu m mukumitoni n ni n cipa̱i a kusan ka, ka̱bunda̱i ka uma lo a kuvana le. Ɗa vuma vi yoku u yawai lo ɗa u kuɗa̱ngi wa̱ ni. 
MAT.17.15	Ɗa u danai, “Vuzagbayin, pana asuvayali a maku ma̱ va̱! Wi ta̱ n wunla̱i u gbani-gbani wi ipoyo u na u tsu oꞋuso yi u tsu zuwa yi ta̱ u yikpa̱ a akina ko a̱ mini. 
MAT.17.16	N tuka̱ yi ta̱ a̱ ubuta̱ u mukumitoni n nu, amma ko vuza te u fuɗa u potsokpo yi ba.”
MAT.17.17	Yesu u danai, “A̱ɗa̱ uma a ugbawansuvu a ɗa, yi kpamu n uneki wa̱ a̱ɗu ba. Ali wanai ɗai n kuyongo n a̱ɗa̱? Ali wanai ɗai n kulyaꞋa kelime n kureme ka̱ɗu n a̱ɗa̱? Tuka̱i mu m maku ma na.” 
MAT.17.18	Ɗa Yesu u ɓarangi wunla̱i u gbani-gbani u na wi a kutakacika maku ma, ɗa u ka̱sa̱kpa̱i ni. A ayin a nan lo a derere ɗa ta na maku ma mo potsoi.
MAT.17.19	Ana megeshe ma yaꞋin, ɗa mukumitoni ma n ta̱wa̱i u Yesu a ayin a na wi endeꞋen, ɗa e ecei ni, “Yi ɗa̱i i zuwai ɗa tsu kpa̱ɗa̱i kufuɗa kuloko wunla̱i u gbani-gbani wa?”
MAT.17.20	Ɗa Yesu wu ushuki, “Adama a na uneki u ka̱ɗu u ɗa̱ u gusa̱ ta̱. N dana ɗa̱ mayun, uneki u ka̱ɗu u ɗa̱ u yawa baci icuꞋu i musta† m gbayin, yi ta̱ a kudana kusan ku nam pa, ‘Sherewengu punu a̱ ubuta̱ u nam pa wa, ka̱ta̱ vu bana na ɗe,’ wi ta̱ ta na e kusherewengu. Ili i nam pa ra̱ka̱ yi lo a̱ kulaꞋa ɗa̱ ba. [ 
MAT.17.21	Kuka̱na̱ ku una̱ n avasa ɗaɗa u kuloko ili i nam pa, ili i yoku yi lo ba.”]
MAT.17.22	Kanna ke te ana o bonoi a̱ Ga̱lili, ɗa Yesu u danai le, “Vuza vi yoku wi ta̱ e kudenge Maku ma Vuma. 
MAT.17.23	A kuna yi ta̱, amma ayin a tatsu a yaꞋan baci, wi ta̱ a̱ kuɗenga̱ a kasaun.” Ɗa mukumitoni ma n na̱mgba̱i a̱tsuma̱ ka̱u.
MAT.17.24	Ana Yesu m mukumitoni n ni a yawai Kafarnahum, aza a kisa utafu a̱ A̱Ꞌisa̱ a Gbayin a̱ ta̱wa̱i u Biturusu ɗa e ecei ni, “Malum ma̱ ɗa̱ ma tsu tsupa ta̱ utafu a̱ A̱Ꞌisa̱ a gaji?”
MAT.17.25	Wu ushuki, “E, u tsu tsupa ta̱.”
MAT.17.25	Ɗa u uwai punu asuvu a kpaꞋa a, amma kafu u yaꞋan kadanshi, ɗa Yesu we ecei ni, “Ngono n ci isa ta̱ utafu u uma e le ko wo omoci a na i o kuyongo n ele?”
MAT.17.26	Wu ushuki, “A ci isa ta̱ utafu wo omoci.”
MAT.17.26	Ɗa Yesu wu ushuki, “Ashe sai uma e le a tsupa ba. 
MAT.17.27	Amma ci a kuciga kula̱nsa̱ unushi ba. Adama a nannai, bana a mala ka̱ta̱ vi yaꞋan karaɗa. Kadan ka na vi gita̱i kuraɗukpa, ka̱ta̱ vu la̱na̱ punu una̱ u ni. Vi ta̱ a kucina punu ikebe ya azurufa i na i yawai kutsupa utafu u va̱ n u ɗa̱ a̱ A̱Ꞌisa̱ a. Ɗika i ɗa ka̱ta̱ vu bana vu tsupa le utafu u tsu.”
MAT.18.1	A ayin a nan lo, mukumitoni ma n ta̱wa̱i u Yesu ɗa e ecei, “Yayi vuza na u kulaꞋa m gbayin o tsugono tsu gaɗi?”
MAT.18.2	Ɗa Yesu u ɗekei maku me kenu ma̱ ta̱wa̱ ma shamgba kelime ke le. 
MAT.18.3	Ɗa u danai, “N dana ɗa̱ mayun, sai i sabaꞋa ka̱ci ka̱ ɗa̱ i bono an muku n wawaꞋa. Ɗababa, yi a kuꞋuwa o tsugono tsu gaɗi ba. 
MAT.18.4	Adama a nannai, vuza na baci de dem u bonokoi ka̱ci ka̱ ni an maku me kenu ma nam pa, a̱yi ɗa vuzagbayin o tsugono tsu gaɗi.
MAT.18.5	“Vuza na kpamu wi isai maku me kenu tsu nam pa n kula ku va̱, mpa ɗa wi isai.”
MAT.18.6	Yesu u lyaꞋi kelime ɗa u danai, “Ili ya atakaci i ɗa a̱ ubuta̱ u vuza na u kuzuwa vuza te a̱ ka̱tsuma̱ ka̱ muku n wawaꞋa n na mi o kutono mu a yaꞋan unushi. Uma a nan lo u laꞋa ta̱ n kugaꞋan a taɗuku le a̱ ubuta̱ u na u laꞋi n uga̱vi a mala n kutali ka̱ a̱miki ushiyi e eɗeku e le!
MAT.18.7	“Ili ya atakaci i ɗa a̱ ubuta̱ u uma a aduniyan adama i ili i na i tsu zuwa le a yaꞋan unushi. Ili i nan lo i kuyaꞋan ta̱ nannai, amma ili ya atakaci i ɗa a̱ ubuta̱ u vuza na u zuwai ili i nan lo i yaꞋan nannai! 
MAT.18.8	Kukiye ku nu ko kune ku nu ku zuwa wu baci vi yaꞋan unushi, gbatya ku ɗa ka̱ta̱ vu vakangu. U laꞋa ta̱ n kugaꞋan vu namba ukambu wi ikyamba i nu ka̱ta̱ vi ciya̱ wuma u babu uteku a na va yaꞋan n ekiye e re n ene e re ka̱ta̱ vu uwa akina a na a̱ kukula̱ ko wanai. 
MAT.18.9	Ka̱shi ka̱ nu ka zuwa wu baci vi yaꞋan n unushi, kongoro kaꞋa ka̱ta̱ vu vakangu. U laꞋa ta̱ n kugaꞋan vi yongo n ka̱shi ke te ka̱ta̱ vi ciya̱ wuma u babu uteku a na vo yongo n a̱shi e re a̱ nu ka̱ta̱ a taɗuku wu a kpaꞋa ka akina.”
MAT.18.10	Ɗa Yesu u danai, “YaꞋin cicoꞋo. Ka̱ta̱ i goyo muku n wawaꞋa ma ba. N dana ɗa̱, i ta̱ n alingata gaɗi a na i n Esheku a̱ va̱ ayin tutu. [ 
MAT.18.11	Mpa, Maku ma Vuma n ta̱wa̱ ta̱ adama a na n la̱nsa̱ ili i na i puwa̱nka̱i.]
MAT.18.12	“Maguɓi mi baci nu nlala amangatawun, ɗa me te ma ɓatsai ali ɗa ma̱ puwa̱nka̱i, yi ɗa̱i u kuyaꞋan? Wi ta̱ a̱ kuka̱sa̱kpa̱ amanga̱na̱shinkupa n kuci n na mo okpoi a kalina a nsasan, ka̱ta̱ u bana u la̱nsa̱ ma na ma̱ puwa̱nka̱i va. 
MAT.18.13	We ene baci maꞋa, mayun, wi ta̱ a kulaꞋa n kuyaꞋan ma̱za̱nga̱ adama a malala me te ma na we enei va, ali ma laꞋa ma̱za̱nga̱ ma na wishi m maꞋa a̱ ubuta̱ wu nlala amanga̱na̱shinkupa n kuci.
MAT.18.14	Ta feu ki nannai n Esheku a̱ ɗa̱ a na i gaɗi. U ciga ko vuza te vu muku n wawaꞋa n nam pa m puwa̱nka̱ dem-dem ba.”
MAT.18.15	Yesu u lyaꞋi kelime ɗa u danai, “Vuza nu u nusaka wu baci, bana a̱ ni ka̱ta̱ vi yotsongu yi unushi u ni. Amma yaꞋan nannai usokongi, uteku u ɗa̱ aza e re. Vuza va u pana baci, vu zuwa yi ta̱ i bono i lyaꞋa kelime n kuyongo. 
MAT.18.16	Amma u iwan baci kupana, doku vu bana wa̱ ni ka̱ta̱ vi ciya̱ vuza te ko aza e re koɓolo n avu. YaꞋan nahannai adama a na vu tono Katagarda ka Ciɗa ka na ka danai, ‘A̱ ubuta̱ wu ngan n uma e re ko a tatsu u ɗaɗa i kushamkpa n kadanshi.’ 
MAT.18.17	U iwan baci kupanaka le, dana aza e kelime o Kutoni. U doku baci u iwan kupanaka le, to, bonokoi ni an Za̱ka̱yimbi ko kishi ku utafu.”
MAT.18.18	Yesu u danai feu, “N dana ɗa̱ ta̱ mayun, Ka̱shile gaɗi ki ta̱ a̱ kushuku n ili i na de dem yu ushuki n i ɗa a aduniyan, amma wi ta̱ a̱ kusa̱nka̱ n ili i na de dem i sa̱nka̱i.
MAT.18.19	“N dana ɗa̱, aza e re a̱ ɗa̱ a aduniyan a̱ ushuku baci n ili, ɗa a yaꞋin avasa adama i ɗa, Esheku a̱ va̱ a na i gaɗi i ta̱ a kuyaꞋanka ɗa̱ i ɗa. 
MAT.18.20	Adama a na ubuta̱ u na baci uma e re ko a tatsu o ɓolongi koɓolo a̱ ka̱tsuma̱ ka kula ka̱ va̱, mi ta̱ lo koɓolo n ele.”
MAT.18.21	Ɗa Biturusu u ta̱wa̱i u Yesu ɗa we ecei, “Vuzagbayin, vuza va̱ u lyaꞋa baci kelime n kunusaka mu, ku yain ku ɗai u gaꞋin n cinukpaka yi? Ali kucindere?”
MAT.18.22	Yesu wu ushuki, “A̱Ꞌa̱, kucindere koci ba, amma ali kucindere ugboku amangatatsunkupa.
MAT.18.23	“Tsugono tsu gaɗi ci ta̱ nahannai: Mogono mo yoku maꞋa ma na me sheshei kisa ikebe i na wi o kutono agbashi a̱ ni. 
MAT.18.24	Ana u gita̱ngi kisa ikebe ya, ɗa a̱ tuka̱i ni n kagbashi ko yoku ka na wi o kutono yi ikebe ya azurufa i gbagbaꞋin a̱kpa̱n kupa (10,000).
MAT.18.25	Kagbashi ka ki n ikebe i na i yawai kutsupa kutan ka ba. Ɗa mogono ma ma zuwai e denge ili dem i na kagbashi ka ki n i ɗa, ali n kagbashi ka a̱ ka̱ci ka̱ ni koɓolo n vuka vi ni m muku n ni. Ka̱ta̱ a ɗika ikebe ya a tsupa mogono ma ili i na wi o kutono kagbashi ka.
MAT.18.26	“Amma ɗa kagbashi ka ka̱ kuɗa̱ngi ɗa ko folonoi, ‘Reme ka̱ɗu nu mpa, mi ta̱ a kutsupa wu ili dem i na vi o kutono mu.’ 
MAT.18.27	Ɗa mogono ma ma panai asuvayali adama a̱ ni, ɗa u ka̱sa̱kpa̱i ni ɗa u danai ka̱ta̱ wo oꞋuso ka̱ci ka̱ ni kutsupa yi ikebe ya ba.
MAT.18.28	“Ana kagbashi ka ka lazai, ɗa u lyaꞋi agaꞋin n toku kagbashi ko yoku, vuza na wi o kutono ikebe i kenkeꞋen
MAT.18.29	“Ɗa toku kagbashi va u kuɗa̱ngi ɗa u folonoi ni, ‘Reme ka̱ɗu nu mpa, ka̱ta̱ n tsupa wu ili dem i na vi o kutono mu.’
MAT.18.30	“Amma ɗa kagbashi ka iyain ka ka iwain kupana asuvayali a̱ ni. Ɗa u kucikpa u danai a zuwa toku kagbashi va a ugbashi sapu ayin a na u tsupai kutan ku na wi o kutono yi. 
MAT.18.31	Ana agbashi a na a buwai e enei ili i nam pa, ɗa a yaꞋin wupa. Ɗa a banai u mogono wa, ɗa a danai ni dem i na i cinai agbashi e re a nan lo a.
MAT.18.32	“Ɗa mogono ma me ɗekei kagbashi ka̱ ni ka iyain ka, ɗa u danai, ‘Avu kagbashi ka gbani-gbani! Ɗa n danai nu vo oꞋuso ka̱ci ka̱ nu kutsupa ili ba, adama a na vu folono mu ta̱ n cinukpaka wu ili i na mi o kutono wu. 
MAT.18.33	U yotso ta̱ feu vi ishi vu pana asuvayali o tovu kagbashi va, uteku u na m panai asuvayali a̱ nu.’ 
MAT.18.34	Ɗa mogono ma yaꞋin wupa ka̱u, ɗa u zuwai kagbashi ka a ugbashi adama a na a takacika yi sapu u tsupa ili dem i na wi o kutono yi.
MAT.18.35	“Mogono ma nam pa ma yaꞋan ta̱ ili i na Esheku a̱ va̱ a na i gaɗi u kuyaꞋanka ɗa̱ i iwan baci kucinukpaka itoku i ɗa̱ punu a̱ a̱ɗu a̱ ɗa̱.”
MAT.19.1	Ana Yesu u kotsoi kudana ili i nam pa, ɗa u ka̱sa̱kpa̱i Ga̱lili, ɗa u lazai a kubana a uɓon u Yahuda a kapashi ko yoku o Kuɗolu ku Urdu. 
MAT.19.2	Ka̱bunda̱i ka uma ko tonoi ni, ɗa u potsokpoi aza a mbanaki.
MAT.19.3	Afarishi o yoku a̱ ta̱wa̱i wa̱ ni ɗa a gbagbalai adama a na a̱ ciya̱ a aza yi a̱ ubuta̱ u kuyaꞋanka yi keci, “Wila̱ u tsu wu ushuku ta̱ vuma u loko vuka vi ni adama a ili i na de dem we enei adama?”
MAT.19.4	Yesu wu ushuki, “Mayun i kece ta̱ punu a̱ ubuta̱ u Katagarda ka Ciɗa: Ana Ka̱shile ka yaꞋin aduniyan, ‘U yaꞋan ta̱ mavali m mavuka. 
MAT.19.5	Ɗaɗa i zuwai ɗa vuma u tsu ka̱sa̱kpa̱ esheku n a̱na̱ku a̱ ni ka̱ta̱ u ɓolongu ka̱ci ka̱ ni u vuka vi ni. Ka̱ta̱ ele aza e re a o okpo vuza te.’
MAT.19.6	Adama a nannai a buwa aza e re ba, amma vuza te, ka̱ta̱ vuma u pece le ba, adama a na Ka̱shile kaꞋa ko ɓolongi le koɓolo.”
MAT.19.7	O doki e ecei ni, “Yi ɗa̱i tamkpamu i zuwai ɗa Musa u nekei wila̱ adama a na vuma u neke vuka vi ni katagarda ku uloki?”
MAT.19.8	Yesu wu ushuki, “Musa u ka̱sa̱kpa̱ ɗa̱ ta̱ i loko a̱ma̱ci a̱ ɗa̱ adama a na i iwan ta̱ kushuku n kuyotsongusu ku Ka̱shile, amma e neke kuloko ka̱ a̱ma̱ci a ayin a̱ ugiti ba. 
MAT.19.9	N dana ɗa̱ na, vuma vu na baci u lokoi vuka vi ni ɗa u zuwai vuka vi yoku, wi ta̱ a kuyaꞋan tsugbani n a̱yi, saidei vuka vi ni vi iwan kushiya kaci a̱ ubuta̱ u te.”
MAT.19.10	Mukumitoni n ni n danai ni, “Ta baci ki nannai a̱ ubuta̱ u vali n vuka vi ni, u laꞋa ta̱ n kugaꞋan vuma u yongo babu u yaꞋan yolo.”
MAT.19.11	Yesu wu ushuki, “Kuyotsongusu ku nam pa ku bura yaba dem ba, amma wa aza a na Ka̱shile ke nekei ku ɗa koci. 
MAT.19.12	Ili yi ta̱ lo kakau i na i zuwai ali o yoku a̱ kukpa̱ɗa̱ kuyaꞋan yolo. Ali o yoku a matsai le ta̱ ndari. Aza o yoku uma a ɗa a zuwai le o okpo ndari. Aza o yoku tamkpamu a iwain ta̱ yolo adama o tsugono tsu gaɗi. Vuza na baci wi a̱ kushuku n kadanshi ka nam pa wu ushuku n kaꞋa.”
MAT.19.13	Uma o yoku a̱ tuka̱i m muku n le a̱ ubuta̱ u Yesu, adama a na u zuwaka le ekiye a̱ ni ka̱ta̱ u yaꞋanka le kavasa. Mukumitoni n ni n danai uma a̱ ka̱sa̱kpa̱ kugbandarasa yi.
MAT.19.14	Amma ɗa u danai, “Ka̱sa̱kpa̱i muku n ta̱wa̱ wa̱ va̱, ka̱ta̱ i sa̱nka̱ le ba! Uma a na i tsu muku n nam pa aza o tsugono tsu gaɗi a ɗa.” 
MAT.19.15	Ɗa u zuwakai muku ma ekiye a̱ ni adama a na u zuwaka le una̱singai, ɗa u lazai.
MAT.19.16	Ana ka nan lo ko kotsoi, ɗa vuma vi yoku vu ta̱wa̱i u Yesu ɗa we ecei ni, “Malum, ili i singai ye ne i ɗai n kuyaꞋan ka̱ta̱ n ciya̱ wuma u babu uteku?”
MAT.19.17	Yesu u danai ni, “Yi ɗa̱i i zuwai ɗa ve ecei mu adama a ili i singai? Ka̱shile endeꞋen a̱yi ɗa vuza singai. Vi ciga baci vi ciya̱ wuma u babu uteku, sai vu tono Wila̱ u ni.”
MAT.19.18	Ɗa vuma va we ecei, “Wila̱ we ne?”
MAT.19.18	Ɗa Yesu wu ushuki, “ ‘Ka̱ta̱ vi yaꞋan munaka ba. Ka̱ta̱ vi yaꞋan tsugbani ba. Ka̱ta̱ vi yaꞋan uboki ba. Ka̱ta̱ vi yaꞋanka uma aꞋuwa ba. 
MAT.19.19	Cikpa eshevu n a̱na̱vu. Ka̱ta̱ vi ciga aza a̱ nu tsu na vi cigai ka̱ci ka̱ nu.’ ”
MAT.19.20	Ɗa u danai, “N tono ta̱ ɗe ili i nam pa ya ra̱ka̱. Yi ɗa̱i kpamu i yotsoi n yaꞋan?”
MAT.19.21	Yesu wu ushuki, “Vi ciga baci vi shana derere, bana ka̱ta̱ vi denge ili ra̱ka̱ i na vi ni i ɗa! Ka̱ta̱ vi neke ikebe ya aza a yali, nannai vi ta̱ ta na a̱ kuciya̱ uciyi gaɗi. Ka̱ta̱ vu ta̱wa̱ vu tono mu.”
MAT.19.22	Ana vuma va u panai nahannai, ɗa u na̱mgba̱i ka̱tsuma̱, adama a na wi ta̱ nu uciyi ka̱u, ɗa u lazai.
MAT.19.23	Ɗa Yesu u danai mukumitoni n ni, “N dana ta̱ mayun, dikyai ɗa aza a na i n uciyi a kuꞋuwa o tsugono tsu Ka̱shile. 
MAT.19.24	E, n dana ta̱ u laꞋa ta̱ n ɗevu karakuma ka uwa a̱ vunu vu vubele an vuza vu uciyi wa uwa o tsugono tsu Ka̱shile.”
MAT.19.25	Ana Kupanazere a a panai nahannai, ɗa a yaꞋin mereve, ɗa e ecei, “Yayi wo tamkpamu u kuciya̱ wishi?”
MAT.19.26	Yesu wi indanai le ɗa u danai, “Na va ili i ɗa i na uma a kufuɗa kuyaꞋan ba, amma Ka̱shile ki ta̱ a kufuɗa kuyaꞋan ili ra̱ka̱.”
MAT.19.27	Ɗa Biturusu u danai ni, “Tsu ka̱sa̱kpa̱ ta̱ ili dem, ɗa tsu tonoi nu. Yi ɗa̱i tamkpamu a̱tsu ci a̱ kuciya̱?”
MAT.19.28	Yesu u danai le, “N dana ta̱ mayun, a ayin o tsugono tsu savu, mpa Maku ma Vuma, mi ta̱ a̱ kuda̱sa̱ngu gaɗi vu kakuba ka tsugbayin ka̱ va̱. Ayin a nan lo a̱ɗa̱ vu na yi aza o kutoni, yi ta̱ feu a̱ kuda̱sa̱ngu a akuba o tsugono kupa n e re. Ka̱ta̱ kpamu i yaꞋanka elentsu kupa n e re a Israila afada. 
MAT.19.29	Aza a na a̱ ka̱sa̱kpa̱i ili ra̱ka̱ adama a̱ va̱ i ta̱ a̱ kuciya̱ wuma u babu uteku. Vuza na baci u ka̱sa̱kpa̱i kpaꞋa, ko nkoshi n ni n itaku i ni adama a̱ va̱, ko a̱ ka̱sa̱kpa̱i isheku i le n ina̱ku i le, ko muku, ko ali n ashina dem, i ta̱ e kuneke le ali ugboku amangatawun ki ili i na a̱ ka̱sa̱kpa̱i. Ka̱ta̱ kpamu a̱ ciya̱ wuma u babu uteku. 
MAT.19.30	Amma uma n a̱bunda̱i a na i aza a kelime gogo na, i ta̱ o kokpo aza a̱ ka̱ca̱pa̱, aza a̱ a̱bunda̱i a na i kpamu ka̱ca̱pa̱ gogo na, i ta̱ o kokpo aza e kelime.”
MAT.20.1	Ana Yesu wi lo a kadanshi, ɗa u danai, “Tsugono tsu gaɗi ci ta̱ nahannai: Vuza yoku ɗa wi n kashina ka̱ nɗimbi. N usana u yoku, ɗa wu uta̱i ka̱lika̱li adama a na u la̱nsa̱ aza a zamalinga a na a kuyaꞋanka yi ulinga a kashina ka̱ ni. 
MAT.20.2	Wu ushuki kutsupa le ikebe
MAT.20.3	“Ana kanna ka gaɗukpai, a̱yi a nwalu asuvu e kuden, ɗa we enei uma o yoku a kashani gbani. 
MAT.20.4	Ɗa u ɗikai le ɗa u danai le wi ta̱ a kutsupa le ili i na i gaꞋin kanna ko kotso baci. 
MAT.20.5	Ɗa a lazai a banai kuyaꞋan ulinga a kashina ka.
MAT.20.5	“Ana kanna ka yawai a kaci derere ɗa u ɗekei uma o yoku, ana kaꞋa ke sherei kaci kpamu, ɗa u yaꞋin nannai. 
MAT.20.6	Ana viyum vi te vo okpoi koci a na a yaꞋan ulinga, ɗa u doki u uwai a asuvu a̱ likuci ɗa we enei aza o yoku lo kashani. We ecei le, ‘Yi ɗa̱i i zuwai ɗa anana yi a kuyaꞋan ulinga ba?’
MAT.20.7	“Ɗa a̱ ushuki, ‘Adama a na vuza wi lo u ɗikai tsu ulinga ba.’
MAT.20.7	“Ɗa vuma va u danai le, ‘To, walai i bana i yaꞋan ulinga a kashina ka̱ va̱.’
MAT.20.8	“Ana kanna ko kotsoi, vuza vu kashina va u danai vuza vi kelime va aza a zamalinga a, ‘Ɗeke aza a zamalinga a ka̱ta̱ vu tsupa le. Gita̱ n aza a na n kotsosoi kula̱nsa̱, ka̱ta̱ vu kotsoso n aza a na n la̱nsa̱i a cau.’
MAT.20.9	“Ana aza a zamalinga a na a yaꞋin ulinga u viyum vi te koci a̱ ta̱wa̱i kisa katsupu ke le, yaba dem vi le wi isai azurufa e te. 
MAT.20.10	Ana aza a na a̱ gita̱ngi ulinga n usana a̱ ta̱wa̱i kisa katsupu ke le, e sheshe ta̱ i ta̱ a kisa katsupu ka na ka laꞋi n a̱bunda̱i. Amma ɗa, a tsupai le feu azurufa e te e te dem. 
MAT.20.11	Ana a isai ikebe i le, ɗa a yaꞋankai vuza vu kashina va ka̱sa̱la̱. 
MAT.20.12	A danai, ‘Aza a zamalinga o ukocishi a yaꞋan ta̱ ulinga viyum vi te koci. Amma ɗa vu tsupai le derere n a̱tsu. A̱tsu ta na ci yaꞋan ta̱ ulinga n kanna ku usuɗukpi ali a kubana kulivi!’
MAT.20.13	“Vuza vu kashina va wu ushuki vuza te vi le, ‘Ka̱ja̱Ꞌa̱ ka̱ va̱, n doro ɗa̱ ba. N tsupa ɗa̱ ta̱ derere uteku u na tsu dansai. 
MAT.20.14	Ɗika ikebe i nu gogo na ka̱ta̱ vu wala! N sheshe ta̱ kuneke vuza na n ɗikai ukocishi katsupu ka̱ ni derere n ka na n nekei nu. 
MAT.20.15	Mi ta̱ a kuyaꞋan ili i na n cigai n ikebe i va̱. Vi ta̱ ikovi a na n yaꞋin kasingai u uma a nan lo?’ ”
MAT.20.16	Ɗa Yesu u danai, “Ta feu nannai. Vuza na baci de dem wi vuza vi kelime gogo na wi ta̱ o kokpo vuza vu ukocishi, Vuza na baci dem wi vuza vu ukocishi, wi ta̱ o kokpo vuza vi kelime.”
MAT.20.17	Ana Yesu wi a nwalu a kubana a Urishelima, ɗa u ɗikai Kupanazere a̱ ni u bankai paki ɗa u danai le, 
MAT.20.18	“Ci yawa baci a Urishelima, i ta̱ e kuneke Maku ma Vuma u anan ganu vu gbagbaꞋin nu nlum n Wila̱. I ta̱ a kukiɗaka yi afada u kuwa̱. 
MAT.20.19	Ka̱ta̱ e neke yi e ekiye a Aza̱ka̱yimbi ka̱ta̱ o zoꞋoso yi, a faba yi, ka̱ta̱ a bapa yi a maɗanga ma atakaci. Amma a kanna ka tatsu, Ka̱shile ki ta̱ a̱ kuɗengusa̱ yi a kasaun.”
MAT.20.20	Ɗa vuka vu Zabidi u ta̱wa̱i u Yesu n olobo e re a̱ ni, Yakubu n Yahaya. U kuɗa̱ngi ɗa u folonoi ni u yaꞋanka yi ili.
MAT.20.21	Ɗa Yesu we ecei ni, “Yi ɗa̱i vi cigai?”
MAT.20.21	Ɗa u folonoi ni, “Ayin a na baci vu kumbai tsugono tsu nu, va̱ kuka̱sa̱kpa̱ ta̱ olobo e re a̱ va̱ a̱ da̱sa̱ngu a̱ ubuta̱ u tsugbayin ɗevu n avu, vuza te e kukiye ku usingai, vuza te tamkpamu e kukiye ku ugula̱ ku nu?”
MAT.20.22	Amma ɗa Yesu u danai le, “I yeve ili i na yi e kece ba. Olobo, yi ta̱ a kufuɗa yo soꞋo mataꞋan ma atakaci ma na mi o kusoꞋo?”
MAT.20.22	Ɗa a̱ ushuki, “E, ci ta̱ a kufuɗa.”
MAT.20.23	Yesu u danai, “Mayun ɗa i kusoꞋo ta̱ mataꞋan ma atakaci ma̱ va̱! Amma mpa n kuzagba vuza na u kuda̱sa̱ngu e kukiye ku usingai ko ku ugula̱ ku va̱ ba. Ubuta̱ u nan lo wa Esheku a̱ va̱ a lapulaka ta̱ aza a na u zagbai koci.”
MAT.20.24	Ana mukumitoni kupa n na m buwai va m panai nannai, ɗa a yaꞋin wupa n aza e re e le. 
MAT.20.25	Ɗa Yesu u ɗekei mukumitoni a̱ ubuta̱ u te ra̱ka̱ ɗa u danai, “I yeve ta̱ ngono ma Aza̱ka̱yimbi n ci ciga ta̱ o yotsongu a̱ra̱ɗi e le u uma. Aza e kelime e le a ci ciga ta̱ a yaꞋan ulinga n utsura u le. 
MAT.20.26	Amma u yotso ka yaꞋan nannai wa̱ a̱ɗa̱ ba. Vuza na baci u cigai kokpo vuzagbayin a̱ ka̱tsuma̱ ka̱ ɗa̱, sai wo okpo kagbashi ka aza a na a buwai. 
MAT.20.27	Vuza na baci wi a kuciga kokpo vuza vi kelime, sai wo okpo vuza na u kuyaꞋanka aza a na a buwai tsugbashi. 
MAT.20.28	Ko mpa, Maku ma Vuma, n ta̱wa̱ na adama a na a yaꞋanka mu tsugbashi ba, amma n yaꞋanka uma tsugbashi, ka̱ta̱ n neke wuma u va̱ n ciya̱ mi isa uma n a̱bunda̱i a̱ ubuta̱ wu unushi u le.”
MAT.20.29	Ana Yesu m mukumitoni n ni a̱ ka̱sa̱kpa̱i Jeriko, ɗa ka̱bunda̱i ka uma ko yongoi o kutono le. 
MAT.20.30	A̱yimba̱ e re o yoku a na i lo ida̱shi a uye a panai a na Yesu ɗa wi a kupasamgbanai, ɗa a̱ gita̱i yoroli, “Vuzagbayin, Maku ma Dawuda! Pana asuvayali a̱ tsu!”
MAT.20.31	Ɗa ka̱bunda̱i ka uma ka danai le a paɗa bini, amma ɗa o doku a laꞋasakai yoroli ka̱u, “Vuzagbayin, Maku ma Dawuda! Pana asuvayali a̱ tsu!”
MAT.20.32	Ana Yesu u panakai le, ɗa u shamgbai ɗa we ecei le, “Yi ɗa̱i i cigai n yaꞋanka ɗa̱?”
MAT.20.33	Ɗa a̱ ushuki, “Vuzagbayin, ci ciga ta̱ ce ene keteshe!”
MAT.20.34	Yesu u panai asuvayali e le, ɗa u saꞋwai a̱shi e le. GogoꞋo va lo ɗa a fuɗai e enei, ɗa ta na o tonoi ni.
MAT.21.1	Ana Yesu m mukumitoni n ni i a kubana a Urishelima, a yawai ɗevu n likuci i Bataji a Kusan ku Zaitun.† Yesu u suki aza e re e le kelime. 
MAT.21.2	U danai le, “Banai a̱ likuci i na yi kelime ka̱ ɗa̱. I yawa baci ɗe, gogo va lo yi ta̱ a kucina ɗe majaki m maku ma̱ ni. Shikpai le ka̱ta̱ i tuka̱ le wa̱ va̱.
MAT.21.3	Vuza yoku we ece ɗa̱ baci ili i na i zuwai ɗa yi a kuyaꞋan nannai, danai ni, ‘Vuzagbayin ɗa wi a kuciga le.’ Gogo lo wi ta̱ a̱ kuka̱sa̱kpa̱ ɗa̱ i wala n ele.”
MAT.21.4	Ili i nam pa i yaꞋan ta̱ nannai adama a na a shatangu ili i na keneki Zakariya u danai:
MAT.21.5	“Salaka uma a Sihiyona:
MAT.21.5	‘Mogono ma̱ ɗa̱ mi ta̱ a̱ kuta̱wa̱ wa̱ ɗa̱!
MAT.21.5	A̱yi vuza ɗa vu na u goyoi ka̱ci ka̱ ni, wi ta̱ ukumbi a majaki.
MAT.21.5	Wi ta̱ a̱ kuta̱wa̱ gaɗi vu maku ma majaki.’ ”
MAT.21.6	Ɗa mukumitoni ma m banai n yaꞋin uteku u na Yesu u danai le a yaꞋan. 
MAT.21.7	A̱ tuka̱i m majaki m maku ma̱ ni, ɗa o poloi aminya e le a̱ kucina̱ ku njaki ka. Ɗa Yesu u kumbai. 
MAT.21.8	Uma n a̱bunda̱i o poloi aminya e le a uye. Aza o yoku o koɗoi avaga ɗa o poloi feu a uye wa. 
MAT.21.9	Uma o yoku a walai kelime ke Yesu aza o yoku tamkpamu o tonoi ni ka̱ca̱pa̱. Ra̱ka̱ vi le o yongoi a kacaꞋa,
MAT.21.9	“Cikpai Maku ma Dawuda!
MAT.21.9	Ka̱shile ka zuwaka yi una̱singai a̱yi na u ta̱wa̱i n kula ku Vuzavaguɗu!
MAT.21.9	Cikpai Ka̱shile!”
MAT.21.10	Ana Yesu u uwai a Urishelima,† likuci ya ra̱ka̱ i shanai n kacakaꞋuma. Ɗa a̱ gita̱i kece, “Yayi vuma vu nam pa?”
MAT.21.11	Ka̱bunda̱i ka uma ka danai, “Vuma vu nam pa va Yesu ɗa, keneki ka na ku uta̱i a̱ likuci i Nazara vu Ga̱lili.”
MAT.21.12	Yesu u uwai a̱ A̱Ꞌisa̱ a Gbayin, ɗa u lokoi aza a na i a tsulaga punu. U mutsukpa̱i irikpa a aza a na i a kusabaꞋasa ikebe kakau punu, ɗa u mutsukpa̱i irikpa a aza a na i e kudenge ntapambara. 
MAT.21.13	U danai le, “Katagarda ka Ciɗa ka danai, ‘I ta̱ e kuɗeke kpaꞋa ku va̱ ubuta̱ wa avasa.’ Amma a̱ɗa̱ i bonokoi ku ɗa ubuta̱ u na oboki e kusheɗeku.”
MAT.21.14	A̱yimba̱ nu nkutsuma̱ a̱ ta̱wa̱i u Yesu punu a̱ A̱Ꞌisa̱ a, ɗa u potsokpoi le. 
MAT.21.15	Anan ganu vu gbagbaꞋin nu nlum n Wila̱ a yaꞋin wupa ka̱u ana e enei Yesu a kuyaꞋan ili i mereve, ɗa kpamu e enei tsu na muku mi a kucikpa yi a̱ A̱Ꞌisa̱ n a danai, “Cikpai Maku ma Dawuda!”
MAT.21.16	Ɗa e ecei Yesu, “Vu pana ta̱ ili i na muku n nam pa mi a kudansa?”
MAT.21.16	Wu ushuki, “E, mayun i kece ta̱ a Katagarda ka Ciɗa:
MAT.21.16	‘Avu Ka̱shile, vu zuwa ta̱ muku ni nreɓu a cananaka wu ishipa i kucikpa.’ ”
MAT.21.17	Ɗaɗa Yesu u lazai wu uta̱i pulai vi likuci a kubana a Bataniya, a̱ ubuta̱ u na wa asai.
MAT.21.18	N usana ka̱lika̱li, ana Yesu wi o kubono a̱ likuci, ɗa kambulu ka̱ ka̱na̱i ni. 
MAT.21.19	Ɗa we enei maɗanga ma̱ ma̱biri a̱ ka̱kina̱ ku uye ɗa u banai ɗe, amma u cina ɗe ili ba, sai a̱vuku. Ɗa u danai maɗanga ma, “Vi o kudoku va matsa ba!” GogoꞋo va lo ɗa ma̱biri ma me ɗekpei.
MAT.21.20	Ana mukumitoni n ni me enei nannai, ɗa a yaꞋin mereve. Ɗa e ecei, “Nini ɗai ɗa maɗanga ma me ɗekpei gogoꞋo lo?”
MAT.21.21	Yesu wu ushuki, “N dana ɗa̱ mayun, yi baci n uneki wa̱ a̱ɗu ɗa u kpa̱ɗa̱i kugusa̱, yi ta̱ a kufuɗa ya yaꞋan ili i na n yaꞋankai maɗanga ma nam pa, ali i na i laꞋi nannai. Yi ta̱ a kufuɗa ya danaka kusan ku nam pa, ‘Bana, vi yikpa̱ a mala,’ ki ta̱ a kuyaꞋan nannai. 
MAT.21.22	Yi baci n uneki wa̱ a̱ɗu, yi ta̱ a̱ kuciya̱ ili dem i na i folonoi ayin a na yi a kuyaꞋansa kavasa.”
MAT.21.23	Yesu u bonoi punu a̱ A̱Ꞌisa̱ a Gbayin, ɗa u gita̱i kuyaꞋan kuyotsongusu. Ɗa anan ganu vu gbagbaꞋin nu nkoshi m gba̱ra̱-gba̱ra̱ n ta̱wa̱i wa̱ ni ɗa e ecei, “N utsura we ne u ɗai vi a kuyaꞋan ili i nam pa dem? Yayi u nekei nu utsura u nan lo?”
MAT.21.24	Yesu wu ushuki, “Mi ta̱ n keci ku te ku na n kuyaꞋanka ɗa̱. Yu ushuku baci ku ɗa, mi ta̱ a kudana ɗa̱ feu ubuta̱ u na n ciya̱i utsura u na mi a kuyaꞋan ili i nam pa ya. 
MAT.21.25	Yayi u nekei Yahaya utsura u na u yaꞋan kusumbu ka akucina? Ka̱shile kaꞋa ko uma a ɗa?”
MAT.21.25	Ɗa o goɗumoi kadanshi ka uteku u le, “Tsu dana baci, ‘A̱ ubuta̱ u Ka̱shile u ɗa wu uta̱i,’ wi ta̱ e kece tsu ili i na i zuwai ɗa tsu kpa̱ɗa̱i kushuku n a̱yi. 
MAT.21.26	Amma tsu dana baci, ‘A̱ ubuta̱ u uma u ɗa wu uta̱i,’ ci ta̱ o wovon wi ili i na uma a kuyaꞋan, adama a na uma ra̱ka̱ a̱ ushuku ta̱ a na Yahaya keneki kaꞋa.”
MAT.21.27	Ɗa a danai ni, “A̱tsu ci yeve ba.”
MAT.21.27	Ɗa u danai, “Mpa feu n kudana ɗa̱ vuza na u nekei mu utsura u na mi a kuyaꞋan ili i nam pa ya ba.”
MAT.21.28	Yesu u danai, “Mi ta̱ a kudana ɗa̱ arabali a vuza yoku na wi m muku n re. Ka̱ta̱ i dana mu ili i na ye enei. N usana u yoku esheku e le a banai u vuzagbayin va ɗa u danai, ‘Bana vi yaꞋan ulinga a kashina ka̱ nɗimbi.’
MAT.21.29	“Ɗa maku ma mu ushuki, ‘Mi a kubana ba.’ Amma ana megeshe ma yaꞋin kenu, ɗa u yaꞋansakai ka̱ɗu ka̱ ni, ɗa u banai.
MAT.21.30	“Ɗaɗa esheku a a banai u maku ma na ma buwai va, ɗa u danai, ‘Bana vi yaꞋan ulinga a kashina ka.’ Ɗa wu ushuki, ‘To, dada, mi ta̱ a kubana,’ amma u bana ba.
MAT.21.31	“Vuza ve ne ɗai a̱ ka̱tsuma̱ ka̱ muku ma u panakai esheku?”
MAT.21.31	Ɗa anan ganu nu nkoshi m gba̱ra̱-gba̱ra̱ a̱ ushuki, “Maku ma iyain.”
MAT.21.31	Ɗa Yesu u danai le, “N dana ɗa̱ mayun, aza a kisa utafu n ashakanlai i ta̱ a kuꞋuwa o tsugono tsu Ka̱shile a cau n a̱ɗa. 
MAT.21.32	Yahaya Vuza vu Kusumbu ka Akucina u ta̱wa̱ ta̱ kuyotsongu ɗa̱ uye u singai u na i kuyaꞋan wuma u ma̱riki. Yu ushuku n a̱yi ba, amma aza a kisa utafu n ashakanlai a̱ ushuki n a̱yi. Ko a na ye enei nannai, ɗa i iwain i kuyaꞋansaka a̱ɗu, ka̱ta̱ yu ushuku n a̱yi.”
MAT.21.33	Ɗa Yesu u danai, “Panai arabali a nam pa: Vuma vi yoku ɗa u yaꞋin kashina ka̱ nɗimbi. Ɗa u kanzai kaꞋa u ka̱ra̱Ꞌa̱ka̱i, ɗa u ga̱va̱i ubuta̱ u na a kupisha umaci wa punu, ɗa u maꞋi ubuta̱ ugaɗi adama a vuza na u kindaka yi kashina ka. Ɗaɗa u zuwai aza a zamalinga a lapulaka yi kaꞋa, ɗa u lazai a kubana nwalu. 
MAT.21.34	Ana ayin a yaꞋin a na a taꞋa umaci wa, ɗa u suki agbashi a̱ ni wa acimbi wa adama a na a isaka yi i na u ciya̱i.
MAT.21.35	“Amma ɗa acimbi a a̱ ka̱na̱i agbashi a. Ɗaɗa a lapai vuza te, ɗa a unai vuza yoku, ɗaɗa a varai vuza tatsu sapu u kuwa̱i. 
MAT.21.36	Ɗa vuza vu kashina va u doki u suki agbashi a̱ ni n a̱bunda̱i a isaka yi kpamu. Amma ɗa acimbi a yaꞋankai agbashi a uteku u na a yaꞋankai aza a cau a. 
MAT.21.37	A uteku, vuza vu kashina va u suki maku mu umaci ma̱ ni we le, adama a na u sheshe ta̱ i ta̱ a kupanaka yi.
MAT.21.38	“Amma ana acimbi a enei maku ma, ɗa a dananai, ‘Maku ma nam pa u kokpo ta̱ n kawalatsu ka kashina ka. Tsu una yi baci, ki ta̱ o kokpo ka̱ tsu!’ 
MAT.21.39	Ɗa a̱ ka̱na̱i ni, a ɗikai ni n utsura a̱ uta̱ka̱i a kashina ka, ɗa a unai ni.”
MAT.21.40	Yesu we ecei, “Ayin a na baci vuza vu kashina nan lo u bonoi, yi ɗa̱i i sheshei u kuyaꞋanka acimbi a nan lo?”
MAT.21.41	Anan ganu vu gbagbaꞋin nu nkoshi m gba̱ra̱-gba̱ra̱ a̱ ushuki, “Mayun u kuna ta̱ uma a gbani-gbani a nan lo, ka̱ta̱ u neke kashina ka kokpo a̱ ubuta̱ wa acimbi o yoku, aza a na e kuneke yi ili i na i yotsoi u ciya̱.”
MAT.21.42	Yesu u danai le, “Mayun i kece ta̱ ili i nam pa a Katagarda ka Ciɗa:
MAT.21.42	‘Katali ka na amaꞋi a iwain, ka ɗa ko okpoi kenene ke mere.
MAT.21.42	Vuzavaguɗu ɗa u yaꞋin ili i nam pa,
MAT.21.42	i ɗa yi ta̱ m mereve a̱ a̱shi a̱ tsu.’
MAT.21.43	“Adama a nan lo, n dana ɗa̱ ta̱ i ta̱ a kufa̱ba̱na̱ tsugono tsu Ka̱shile wa̱ ɗa̱ ka̱ta̱ e neke aza a na a yaꞋin ili i na Ka̱shile ka cigai. 
MAT.21.44	Vuza na baci u yikpa̱i a katali ka nam pa, wi ta̱ o kukoɗo miri-miri, vuza na baci kpamu katali ka nam pa ka̱ yikpa̱ka̱i ni, ki ta̱ a kuvara yi pete.”
MAT.21.45	Ana anan ganu vu gbagbaꞋin n Afarishi a panai arabali a nam pa, ɗa e yevei a na ele ɗa Yesu u ciya̱i kudansaka. 
MAT.21.46	Ɗa a cigai kuka̱na̱ yi, amma ɗa a panai wovon u uma, adama a na uma a a̱ ushuku ta̱ a na Yesu keneki kaꞋa.
MAT.22.1	Ɗa kpamu Yesu u yotsongushi uma n agisana. U danai, 
MAT.22.2	“Tsugono tsu gaɗi ci ta̱ nahannai: Mogono mo yoku maꞋa mo foɓusoi kuyaꞋanka kolobo ka̱ ni ka̱ɗiva̱ ko yolo. 
MAT.22.3	U banuki uma o yoku a bana a̱ ubuta̱ u ka̱ɗiva̱ wa. Ana o foɓusoi ka̱ɗiva̱ ka, ɗa u suki agbashi a̱ ni e ɗeke uma a na u banuki va, amma ɗa a iwain kuta̱wa̱.
MAT.22.4	“Ɗaɗa u suki agbashi o yoku, u danai, ‘Dana aza a na m banuki va, n kotso ta̱ kufoɓuso ka̱ɗiva̱† ka. M minya ta̱ ɗe anaka a̱ va̱ a na a laꞋi n kugaꞋan, ɗa n suꞋwain inyama ya. Gogo na ili dem i yaꞋan ta̱ ufoɓushi. Ta̱wa̱i ka̱ɗiva̱ ko yolo ka.’
MAT.22.5	“Amma omoci a e keɓece n ka̱ɗiva̱ ka ba. Ele vi yoku a lazai a kubana a ashina e le, aza o yoku tamkpamu a banai kulyaꞋa kuden. 
MAT.22.6	Aza o yoku a̱ ka̱na̱i agbashi o mogono a, ɗa a lapai le, ɗa a unai le. 
MAT.22.7	Ɗa u yaꞋin wupa ka̱u, ɗa u suki osoji a̱ ni a una aza a̱ ma̱ga̱la̱ka̱ a, ka̱ta̱ o songu likuci ya.
MAT.22.8	“Ɗaɗa mogono ma ma danai agbashi a̱ ni, ‘Ka̱ɗiva̱ ko yolo ka ka yaꞋan ta̱ ufoɓushi ɗe. M banuku ta̱ uma a nan lo, amma ele na m banuki va a yawa a̱ ta̱wa̱ ba. 
MAT.22.9	Adama a nannai banai a uye nu nsanji dem, ka̱ta̱ i banuku yaba dem vu na i cinai u ta̱wa̱ ka̱ɗiva̱ ka̱ va̱.’ 
MAT.22.10	Ɗa agbashi a o tonoi uye, ɗa o ɓolongi uma ra̱ka̱ a na a cinai, aza a̱ ma̱riki n aza a gbani-gbani dem. Ɗa ubuta̱ u ka̱ɗiva̱ wa u shanai n omoci.
MAT.22.11	“Ana mogono ma ma uwai adama a na we ene omoci a, ɗa we enei vuma vu na ntogu n ni n gaꞋin ba. 
MAT.22.12	Ɗa we ecei, ‘Ka̱ja̱Ꞌa̱ ka̱ va̱, yi ɗa̱i i zuwai ɗa vu ukai ntogu n na m kpa̱ɗa̱i kugaꞋan, ɗa vu ta̱wa̱i ka̱ɗiva̱ ka nam pa?’ Amma komoci ka ko okpoi bini.
MAT.22.13	“Ɗa u danai agbashi a̱ ni o yoku, ‘Shiyai vuma vu nam pa ekiye n ene. Taɗuki ni pulai a̱ ubuta̱ u ka̱yimbi. Ta ɗe uma a̱ kushika̱ n a lumamgbanai ngaꞋan adama a̱ mɓa̱la̱.’
MAT.22.14	“Mayun, a banuku ta̱ uma n a̱bunda̱i, amma uma kenu ɗa a zagbai.”
MAT.22.15	Ɗa Afarishi† a yaꞋin oɓolo adama a na e sheshe uye u na a kuzuwaka Yesu maza a̱ ubuta̱ u kadanshi ka̱ta̱ a̱ ciya̱ ili i na a̱ kuka̱na̱ka̱ yi. 
MAT.22.16	Ɗa a̱ suꞋuki ni aza o kutoni e le o yoku koɓolo n aza o kutoni a̱ Hiridu. A danai, “Malum, ci yeve ta̱ a na vuma vu ma̱riki ɗa vi, vi ci yotsongusu ta̱ kpamu n ili i mayun yu uye u Ka̱shile. Vi ci yaꞋanka ta̱ uma kpamu ili derere ko ele ɗa anan ya. 
MAT.22.17	To, dana tsu uteku u na vi sheshei. U gaꞋan ta̱ tsu tsupa Mogono Kaisa† utafu, ko u gaꞋan ba?”
MAT.22.18	Yesu u yeve ta̱ kusheshe ku gbani-gbani ku le, ɗa u danai, “A̱ɗa̱ aza a kapalaka̱shi! Yi ɗa̱i i zuwai ɗa yi a kuciga kaza mu? 
MAT.22.19	Yotsongi mu ikebe
MAT.22.20	Ɗa we ecei, “Kululu n kula ku yayi ki punu a ikebe ya?”
MAT.22.21	Ɗa a̱ ushuki, “Kululu ku mogono ma gbayin Kaisa.”
MAT.22.21	Ɗaɗa u danai le, “Nekei Mogono Kaisa ili i na yi i Kaisa, ka̱ta̱ i neke Ka̱shile ili i na yi i Ka̱shile.”
MAT.22.22	Ana a panai nannai, ɗa a yaꞋin mereve, ɗa a lazai a̱ ka̱sa̱kpa̱i ni.
MAT.22.23	A̱sa̱dukiya† a̱ ushuki a na uma a̱ kuɗenga̱ n wuma ayin a na a̱ kuwa̱i ba. A kanna ke te ka nan lo, A̱sa̱dukiya o yoku a̱ ta̱wa̱i u Yesu ɗa a danai, 
MAT.22.24	“Malum, Musa u danai, ‘Vuma u kuwa̱ baci babu u ciya̱ muku, u yotso ta̱ vuza ni u sosuku kagapa ka vuka ka ka̱ta̱ u ciya̱ka̱ yi muku.’ 
MAT.22.25	Ayin a cau, uma e cindere ɗa vuza m mokoshi ma̱ ni o yongo ta̱ punu na aduniyan. Vuza iyain u yaꞋin yolo, amma ɗa u kuwa̱i babu u ciya̱ muku, ɗa vuza ni vi ire u sosuki kagapa ka vuka ka. 
MAT.22.26	Vuma vu nam pa feu ɗa u kuwa̱i babu u ciya̱ muku, ɗa vuka va vu doku vo oloi vuza tatsu, ta ka yaꞋin nannai ali ɗa vuka vo oloi uma e cindere dem. 
MAT.22.27	Ɗa feu vuka va vu kuwa̱i. 
MAT.22.28	Ayin a na baci Ka̱shile ka̱ ɗengusa̱i uma a kasaun, vuka vi yayi u kokpo? Wo olo ta̱ uma e cindere e le ra̱ka̱.”
MAT.22.29	Ɗa Yesu wu ushuki le, “I yeve ba, adama a na i yeve i na Katagarda ka Ciɗa ka danai ba, i yeve kpamu kakuna ku utsura u Ka̱shile ba. 
MAT.22.30	Ayin a na baci uma a̱ ɗenga̱i a kasaun, a kuyaꞋan yolo ba, i ta na feu e kuneke le yolo ba. I ta̱ o kokpo an alingata a gaɗi. 
MAT.22.31	Mayun i kece ta̱ ili i na Ka̱shile ka danai ɗa̱ adama a ukuna u kuɗenga̱ a kasaun, 
MAT.22.32	‘Mpa ɗa Ka̱shile ki Ibrahim, n ki Ishaku, n ka Yakubu.’
MAT.22.33	Ana ka̱bunda̱i ka uma ka panai nannai, ɗa a yaꞋin mereve n kuyotsongusu ku ni.
MAT.22.34	Ana Afarishi a panai a na A̱sa̱dukiya a e yeve ili i na a̱ kushuku ba, ɗa a yaꞋin oɓolo. 
MAT.22.35	Vuza te vi le vu na wi malum ma̱ Wila̱, u dakakai adama a na u ka̱na̱ Yesu n keci:
MAT.22.36	“Malum, Wila̱ we ne u ɗai u laꞋi m gbayin a̱ Wila̱ u Musa?”
MAT.22.37	Yesu wu ushuki, “ ‘Ciga Vuzavaguɗu Ka̱shile ka̱ nu n ka̱ɗu ka̱ nu ra̱ka̱, n wuma u nu ra̱ka̱, koɓolo n kusheshe ku nu ra̱ka̱.’
MAT.22.38	Na va ɗaɗa Wila̱ u iyain, u ɗaɗa kpamu u laꞋi m gbayin. 
MAT.22.39	Wila̱ u ire u na feu wi u gbayin u ɗaɗa: ‘Ciga vuza vu nu ka̱u uteku u na vi cigai ka̱ci ka̱ nu.’
MAT.22.40	Wila̱ u Musa ra̱ka̱ n Atagarda e Eneki ta punu i a̱ ubuta̱ u wila̱ u re u nam pa.”
MAT.22.41	Ana Afarishi a i biꞋi lo, ɗa Yesu we ecei le, 
MAT.22.42	“Yi ɗa̱i kusheshe ku ɗa̱ adama a Kishi? Umaci u yayi wi?”
MAT.22.42	Ɗa a̱ ushuki, “Kishi ka Maku ma Dawuda maꞋa.”
MAT.22.43	Ɗaɗa Yesu u danai le, “To yi ɗa̱i i zuwai ɗa Dawuda u ɗekei ni ‘Vuzagbayin’? Ayinviki a̱ Ka̱shile a zuwai Dawuda u dana:
MAT.22.44	‘Vuzavaguɗu u danai Vuzagbayin vu va̱:
MAT.22.44	“Da̱sa̱ngu na usingai u va̱,
MAT.22.44	ali ayin a na n zuwai irala i nu ɗaka vi idasakpatsu i ene a̱ nu.” ’
MAT.22.45	“Ana Dawuda u ɗekei ni Vuzagbayin, nini ɗai kpamu u kokpo maku ma̱ ni feu?” 
MAT.22.46	Vuza u fuɗa wu ushuku ba. Ana ka nan lo ko kotsoi, vuza u doku u yaꞋan utsura u ka̱ɗu ali u yaꞋanka yi keci ku yoku ba.
MAT.23.1	Ɗaɗa Yesu u danai ka̱bunda̱i ka uma ka m mukumitoni n ni, 
MAT.23.2	“Nlum n Wila̱ n Afarishi i ta̱ n utsura a dana ɗa̱ ili i na Wila̱ u Musa u danai. 
MAT.23.3	Adama a nannai, tonoi ili dem i na i o kuyotsongusu ɗa̱, amma ka̱ta̱ i yaꞋan uteku u na i a kuyaꞋan ba. Adama a na ele a tsu dansa ta̱, amma a ci yaꞋan ili i na a dansai ba. 
MAT.23.4	A ci shiya ta̱ ucanuku wa̱ a̱miki u na uma i a kufuɗa kuɗika ba, ko n nannai a tsu zuwaka uma ekiye ko kenu adama a na a̱ ɓa̱nka̱ le kucanuku ucanuku wa ba.
MAT.23.5	“A ci yaꞋan ta̱ ili i singai adama a na uma e ene le. Yaba dem vu na u buwai u ci shiya ta̱ alaꞋwin wuntsukpi n iɗani i Katagarda ka Ciɗa, amma alaꞋwin a Afarishi a tsu laꞋa ta̱ m gbagbaꞋin. Uteku u na kpamu a tsu zuwa tsuzogu tsu ntogu n le u tsu laꞋa ta̱ m gbagbaꞋin. 
MAT.23.6	A ci ciga ta̱ ili yi ida̱shi i na i laꞋi n kugaꞋan a̱ ubuta̱ u ka̱ɗiva̱ n ida̱shi i kelime a̱ ubuta̱ u koɓolo. 
MAT.23.7	I baci kpamu e kuden, a ci ciga ta̱ uma a̱ kuɗa̱ngu a̱ kya̱sa̱ le n kula ku tsugbayin, ‘Malum.’
MAT.23.8	“Ka̱ta̱ i ka̱sa̱kpa̱ vuza u ɗeke ɗa̱ ‘Malum’ ba, adama a na Malum me te ma yi m maꞋa koci, adama a na a̱ɗa̱ kpamu vi te ɗa yi dem. 
MAT.23.9	Ka̱ta̱ i ɗeke vuza a aduniyan n kula ku tsugbayin ‘Dada’ ba, adama a na Dada vi te ɗa yi n vu ɗa, a̱yi na wi gaɗi. 
MAT.23.10	Ka̱ta̱ kpamu vu ka̱sa̱kpa̱ vuza u ɗeke wu ‘Vuzagbayin’ ba, adama a na Vuzagbayin vi te ɗa yi n vu ɗa, a̱yi ɗa Kishi. 
MAT.23.11	Vuza na baci u laꞋi m gbayin a̱ ka̱tsuma̱ ka̱ ɗa̱, wo okpo kagbashi ka aza a̱ ni. 
MAT.23.12	Vuza na baci u bonokoi ka̱ci ka̱ ni vuzagbayin, i ta̱ o kugoyo yi. Vuza na baci u goyoi ka̱ci ka̱ ni, i ta̱ o kubonoko yi vuzagbayin.
MAT.23.13	“Ili ya atakaci i ɗa wa̱ ɗa̱ nlum n Wila̱ n Afarishi. A̱ɗa̱ aza a kapalaka̱shi! Adama a na a̱ɗa̱ yi a̱ kuka̱sa̱kpa̱ uma a uwa o tsugono tsu Ka̱shile ba. A̱ɗa̱ a̱ ka̱ci ka̱ ɗa̱ i uwa ba, ɗa yi a̱ kusa̱nka̱ aza a na i a kuciga kuꞋuwa feu. [ 
MAT.23.14	Ili ya atakaci i ɗa wa̱ ɗa̱ nlum n Wila̱ n Afarishi. A̱ɗa̱ aza a kapalaka̱shi! I tsu doro ta̱ agapa ka̱ta̱ yi isa iꞋuwa i le, ka̱ta̱ i yaꞋan avasa a ugaɗi adama a na uma e ene ɗa̱. Adama a nan lo, yi ta̱ a kulaꞋa n kutakacika.]
MAT.23.15	“Ili ya atakaci i ɗa wa̱ ɗa̱ nlum n Wila̱ n Afarishi. A̱ɗa̱ aza a kapalaka̱shi! I ci yaꞋan ta̱ nwalu a kubana daꞋin a iɗika m mala adama a na i ciya̱ vuza kutoni vi te. Ayin a na baci i ciya̱i ni, u kulaꞋa ɗa̱ ta̱ n kawuya ka na ka zuwa yi u uwa akina n a̱ɗa̱.
MAT.23.16	“Ili ya atakaci i ɗa wa̱ ɗa̱, a̱ɗa̱ aza e kelime a na yi a̱yimba̱! I tsu dana ta̱, ‘Ko vuza u kucina n A̱Ꞌisa̱ a Gbayin a̱ Ka̱shile a ayin a na baci a yaꞋin uzuwakpani ɗa i koɗoi uzuwakpani u nan lo, ili yi punu ba. Amma a yaꞋan baci akucina n azanariya a na i a̱ A̱Ꞌisa̱ a Gbayin, sai a shatangu uzuwakpani u nan lo.’ 
MAT.23.17	A̱ɗa̱ alau a̱ a̱yimba̱ a ɗa! Yi ɗa̱i i laꞋi m gbayin: azanariya ko A̱Ꞌisa̱ a Gbayin a na o bonokoi azanariya a ciɗa? 
MAT.23.18	Ɗa kpamu i danai, ‘Uma a kucina baci n katalikalyuka a yaꞋan baci uzuwakpani ɗa i koɗoi uzuwakpani u nan lo, ili yi punu ba. Amma a kucina baci n kuneꞋe ku na ki a katalikalyuka ka, sai a shatangu uzuwakpani u nan lo.’ 
MAT.23.19	Indanai biꞋi uyimba̱ u ɗa̱! Yi ɗa̱i i laꞋi m gbayin: kuneꞋe ka ko katalikalyuka ka na ko bonokoi kuneꞋe ka ciɗa? 
MAT.23.20	Adama a nannai, vuza u kucina baci n katalikalyuka, wi ta̱ a kuyaꞋan a kucina n katalikalyuka ka n kuneꞋe ku na ki a katalikalyuka ka ra̱ka̱. 
MAT.23.21	Ɗa baci kpamu u kucinai n A̱Ꞌisa̱ a Gbayin, wi ta̱ a kuyaꞋan akucina n A̱Ꞌisa̱ a Gbayin n Ka̱shile ka na ki ida̱shi punu. 
MAT.23.22	Ɗa baci kpamu vuza u kucinai n gaɗi, wi ta a kuyaꞋan akucina n kakuba ko tsugono tsu Ka̱shile n vuza na wi ida̱shi ɗe.
MAT.23.23	“Ili ya atakaci i ɗa wa̱ ɗa̱ a̱ɗa̱ nlum n Wila̱ n Afarishi. A̱ɗa̱ aza a kapalaka̱shi! I ci neke ta̱ Ka̱shile ili i te a̱ ka̱tsuma̱ ka kupa ki ili i na i ciya̱i dem, ali n ili kenkeꞋen i mavaꞋan ma kusan n igeɓetsu. Amma ɗa i kpa̱ɗa̱i kutono kuyotsongusu ku mayun ku gbayin ku Wila̱, ɗaɗa kindana uma derere, n kupana ka asuvayali a uma, n kutono ku Ka̱shile n ka̱ɗu ke te. Ili i nam pa ya i ɗa i yotsoi i yaꞋan ka̱ta̱ i lyaꞋa kelime n kuyaꞋan n ili i yoku i nan lo ya. 
MAT.23.24	A̱ɗa̱ aza e kelime a na yi a̱yimba̱! Yi ta̱ uteku tsu vuza na wu uta̱ka̱i kayun a̱ mini mo kusoꞋo ma̱ ni m meshere, ɗa u kucikpai u soɗongi karakuma!
MAT.23.25	“Ili ya atakaci i ɗa wa̱ ɗa̱ nlum n Wila̱ n Afarishi. A̱ɗa̱ aza a kapalaka̱shi! I tsu za̱Ꞌa̱ ta̱ pulai va ataꞋan nu nkoꞋo, amma punu a asuvu i ta̱ tukpa n ili i na i ciya̱i a̱ ubuta̱ u kudoro uma n kupanaka ka̱ci ka̱ ɗa̱ uyoꞋo koci. 
MAT.23.26	Afarishi, a̱ɗa̱ a̱yimba̱ a ɗa! Za̱Ꞌi biꞋi asuvu a ataꞋan nu nkoꞋo n ɗa̱ ciɗa a cau, ka̱ta̱ ciya̱ pulai va feu wo okpo ciɗa!
MAT.23.27	“Ili ya atakaci i ɗa wa̱ ɗa̱ nlum n Wila̱ n Afarishi. A̱ɗa̱ aza a kapalaka̱shi! Yi ta̱ an asaun a na a tsu sura n kayalaka̱ri ka̱ta̱ o okpo wa̱ri. Pulai va asaun a nan lo a tsu gaꞋan ta̱ kinda, amma punu a asuvu, i ta̱ tukpa n etele a uma n ili yi unata kakau. 
MAT.23.28	Ta feu nannai, pulai i tso okpo ta̱ an uma a usuɓi a̱ ubuta̱ u yaba dem, amma punu a asuvu yi ta̱ tukpa n kapalaka̱shi n unushi.
MAT.23.29	“Ili ya atakaci i ɗa wa̱ ɗa̱ nlum n Wila̱ n Afarishi. A̱ɗa̱ aza a kapalaka̱shi! I ci yaꞋanka ta̱ eneki asaun a singai, ka̱ta̱ i kala asaun a aza a usuɓi. 
MAT.23.30	I tsu dana ta̱, ‘Ishi baci ci yaꞋan wuma u tsu a ayin i ikaya i tsu, ci ishi a̱ kuɓa̱nka̱ le a una eneki a ba.’ 
MAT.23.31	Adama a nannai kadanshi ka̱ ɗa̱ ka kucikpa ta̱ ko polo ɗa̱ ana i danai a̱ɗa̱ ɗa ntsukaya ma aza a na a unai eneki! 
MAT.23.32	Eneshei, ka̱ta̱ i kotsoso ili i na ikaya i ɗa̱ i gita̱ngi ɗe!
MAT.23.33	“A̱ɗa̱ oko m muku ma agbaturu. Nini ɗai i kuyaꞋansa ka̱ta̱ i were kuꞋuwa a kpaꞋa ka akina? 
MAT.23.34	Adama a nannai mi ta̱ a̱ kusuꞋuku ɗa̱ eneki n aza a ugboji nu nlum. Ele vi yoku yi ta̱ a kuna, ele vi yoku yi ta̱ a kubapa a maɗanga ma atakaci. Ele vi yoku yi ta̱ a kulapa le punu a unu a avasa a̱ ɗa̱, ka̱ta̱ i loko le a̱ likuci i nam pa a kubana likuci i nan ɗe. 
MAT.23.35	Adama a nan lo, Ka̱shile ka kutakacika ɗa̱ ta̱ adama a uma ra̱ka̱ a babu unushi a na yu unai aza a na a saꞋwai kuyaꞋan wuma a aduniyan a nam pa. Na a cau a̱ɗa̱ yu unai Habila† vuma vu usuɓi, ɗa i lyaꞋi kelime m munaka ali sai Zakariya kolobo ka Barikiya. A̱yi ɗa vuza na yu unai a̱ ka̱tsuma̱ ka̱ A̱Ꞌisa̱ a Gbayin e mere ma katalikalyuka m Mololo ma Ciɗa.† 
MAT.23.36	N dana ɗa mayun, ili i nam pa ra̱ka̱ yi ta̱ a kucina ɗa̱, a̱ɗa̱ na yi n wuma gogo na.”
MAT.23.37	Yesu u lyaꞋi kelime n kudana, “A̱ɗa̱ uma a Urishelima! Uma a̱ ɗa̱ a una ta̱ eneki, ɗa a varai aza a na Ka̱shile ka̱ suꞋuki le. N yaꞋan ta̱ kataci m ɓolongu uma a̱ ɗa̱, tsu na motoku mo tsu ɓolongu muku n ni ɗaka ve evelyu a̱ ni. Amma ɗa i iwain. 
MAT.23.38	Adama a nannai, Ka̱shile ki ta̱ a̱ kuka̱sa̱kpa̱ A̱Ꞌisa̱ a Gbayin a̱ ɗa̱, ka̱ta̱ a ɗa o okpo lekeɗi. 
MAT.23.39	N dana ɗa̱ ta̱, yo kudoku ye kene mu ba, sai a ayin a nan lo a na i kudana, ‘Ka̱shile ka zuwaka vuza na u ta̱wa̱i n kula ku Vuzavaguɗu una̱singai.’ ”
MAT.24.1	Yesu u ka̱sa̱kpa̱i A̱Ꞌisa̱ a Gbayin a, a̱yi a nwalu, ɗa mukumitoni n ni n ta̱wa̱i adama a na o yotsongi imashi ya̱ A̱Ꞌisa̱ a Gbayin a. 
MAT.24.2	Amma ɗa u danai le, “Ye ene ta̱ imashi i nam pa ya ra̱ka̱? N dana ɗa̱ mayun, ko katali ke te a̱ kuka̱sa̱kpa̱ umatyamgbani a gaɗi vu toku ba. I ta̱ a̱ kufa̱da̱ le ra̱ka̱ sai a iɗika.”
MAT.24.3	M megeshe kenu Yesu lo ida̱shi a Kusan ku Zaitun, ɗa mukumitoni n ni n ta̱wa̱i adama a na o yongo n a̱yi uteku u le. A danai, “Dana tsu, wana ɗai ili i nam pa ya i kuyaꞋan? Yi ɗa̱i kpamu i kokpo urotu u na u kuyotsongu tsu a na ayin a yawai a na vo kudoku va̱ ta̱wa̱, koɓolo kpamu n ayin a na aduniyan o kukotso?”
MAT.24.4	Yesu u danai le, “Ka̱ta̱ i ka̱sa̱kpa̱ vuza u ya̱nsa̱ ɗa̱ ba. 
MAT.24.5	Uma n a̱bunda̱i i ta̱ a̱ kuta̱wa̱ n kula ku va̱, i ta̱ a kudana ele ɗa Kishi ka. I ta̱ kpamu a̱ kuya̱nsa̱ uma n a̱bunda̱i. 
MAT.24.6	Yi ta̱ a kupana ukuna u kuvon n arabali o kuvon a na i lo a̱ kuta̱wa̱, amma ka̱ta̱ i pana wovon ba. Ili i nam pa yi ta̱ a kuyaꞋan nannai, kafu kukotso ka aduniyan ku ta̱wa̱. 
MAT.24.7	Iɗika i kushilika̱ ta̱ n iɗika i yoku; tsugono kpamu ci ta̱ a̱ kushilika̱ n tsugono ci yoku. I ta̱ a kuyaꞋan ayin a kambulu ka̱ a̱bunda̱i. Iɗika i kuyongo ta̱ a̱ kugba̱ɗa̱sa̱ a̱ ubuta̱ kakau. 
MAT.24.8	Ili i nam pa ra̱ka̱ yi ta̱ an ka̱giti ka̱ a̱ga̱nda̱ a limata.
MAT.24.9	“Ka̱ta̱ uma a̱ ka̱na̱ ɗa̱, ka̱ta̱ e neke ɗa̱ a̱ ubuta̱ u na a takacika ɗa̱, ka̱ta̱ a una ɗa̱. Uma ra̱ka̱ i ta̱ a kuꞋiwan ɗa̱ adama a na i nekei a̱ɗu nu mpa. 
MAT.24.10	Ka̱ta̱ uma n a̱bunda̱i a̱ ka̱sa̱kpa̱ kutono mu. I ta̱ a kuyaꞋan tsurala n itoku i le ka̱ta̱ a iwanai. 
MAT.24.11	Eneki a aꞋuwa n a̱bunda̱i i ta̱ a̱ kuta̱wa̱ ka̱ta̱ a zuwa uma n a̱bunda̱i a̱ ushuku n aꞋuwa. 
MAT.24.12	Kagbani-gbani ka̱ ka̱ra̱Ꞌa̱ ta̱, ka̱ta̱ ka zuwa uma n a̱bunda̱i a̱ ka̱sa̱kpa̱ maciganai. 
MAT.24.13	Amma aza a na a gbamai asuvu ali sai uteku, i ta̱ a̱ kuciya̱ wishi. 
MAT.24.14	Ayin a na baci a danai Arabali a Singai† o tsugono tsu Ka̱shile a aduniyan ra̱ka̱, ɗa u kokpo an urotu wi iɗika ra̱ka̱. A ayin a nan lo a ɗa kukotso ka aduniyan ka̱ kuta̱wa̱.
MAT.24.15	“Ayin i ta̱ lo a̱ kuta̱wa̱ ana i kene ili i na keneki Daniyan u yaꞋin kadanshi: ‘Ili yu unata i na i tsu la̱nga̱sa̱ ili ra̱ka̱’ i na yi punu o Mololo ma Ciɗa.
MAT.24.16	A ayin a nan lo, uma a na i Yahuda ko a ciga ko a iwan sai a suma a kubana a nsasan adama a na a laꞋaka n wuma u le. 
MAT.24.17	Vuza na wi pulai ɗevu m kpaꞋa, ka̱ta̱ u bono asuvu adama a na u taɓula ucanuku u ni ba.
MAT.24.18	Vuza na wi a kashina, ka̱ta̱ u bono a kpaꞋa adama a na u taɓula aragbatali a̱ ni ba. 
MAT.24.19	A ayin a nan lo, ili ya atakaci i ɗa a̱ ubuta̱ wa̱ a̱ma̱ci a na i n ikyamba i kure ko aza a na i nu nreɓu!
MAT.24.20	“YaꞋin avasa u Ka̱shile ka̱ta̱ ilaɗi i ɗa̱ i yaꞋan a ayin a̱ lyushi ko kanna ka Ashibi ba! 
MAT.24.21	Na va ɗaɗa atakaci a na a laꞋi n kuyaꞋan wuya-wuya ali n ayin u ugiti wa aduniyan. Ili yi lo i wuya-wuya tsu nam pa i na i kudoku ya yaꞋan nannai kpamu ba. 
MAT.24.22	Amma Ka̱shile ke jebe ta̱ ɗe ayin a, wi ishi baci u yaꞋan nannai ba, vuza wi lo a kulaꞋa ba. Amma Ka̱shile ki ta̱ e kujebe ayin a adama a uma a na u zagbai.
MAT.24.23	“A ayin a nan lo, vuza yoku u kudana ɗa̱ ta̱, ‘Indanai, Kishi ka ɗa na!’ Ko vuza yoku u dana, ‘A̱yi ɗa na ɗe!’ Amma ka̱ta̱ yu ushuku ba. 
MAT.24.24	Eneki a aꞋuwa n Ishi a aꞋuwa i ta̱ a̱ kuta̱wa̱, ka̱ta̱ a yaꞋan ili i mereve i gbagbaꞋin. I ta̱ a kudakaka adama a na a̱ ciya̱ uma a na o kutono le, ali n aza a na Ka̱shile ka zagbai, ki baci a kufuɗa kuyaꞋan nannai. 
MAT.24.25	Gogo na m ɓarangu ɗa̱ ta̱ ɗe adama a kakuna ka nam pa kafu ka̱ gita̱.
MAT.24.26	“Adama a nannai, vuza yoku u dana ɗa̱ baci, ‘Indanai, Kishi ka̱ ɗa̱ kaꞋa na ɗe e mere mu une,’ ka̱ta̱ i bana i la̱nuku ba. Ko a dana ɗa̱ baci, ‘Indanai, a̱yi ɗa na usheɗeki,’ ka̱ta̱ yu ushuku ba! 
MAT.24.27	Ayin a na baci Maku ma Vuma ma̱ ta̱wa̱i, yaba dem wi ta̱ e kene yi, uteku u na i ce ene kutashi ku ulaɗi ku na ku tsa akana gaɗi ra̱ka̱. 
MAT.24.28	Uteku u na asakali a̱ tsu ɓolongu ka̱ci ke le a̱ ubuta̱ wa agifa, nannai ɗa feu urotu u nam pa wa wi ta̱ o kuyotsongu a na kukotso ka aduniyan ku yawa ta̱ ɗevu.
MAT.24.29	GogoꞋo va lo ayin a wuya-wuya o kotso baci,
MAT.24.29	‘Kanna ki ta̱ o kubono ka̱yimbi,
MAT.24.29	wotoi kpamu u kudoku wa kakana ba.
MAT.24.29	Azangata i ta̱ a̱ kuyikpa̱,
MAT.24.29	utsura u na kpamu wi a̱ a̱da̱nga̱shile wi ta̱ a̱ kugba̱ɗa̱.’
MAT.24.30	“Ayin a nan lo, i ta̱ e kene urotu u Maku ma Vuma wi ta̱ a̱ kuta̱ gaɗi. Ka̱ta̱ uma ra̱ka̱ a aduniyan a̱ shika̱ adama o wovon. I ta̱ e kene Maku ma Vuma a̱ kuta̱wa̱ gaɗi ve eleshu n utsura n tsugbayin tsu gbangam. 
MAT.24.31	Wi ta̱ a̱ kusuku alingata a̱ ni kelime n izumgbi i gbayin i kavana, ka̱ta̱ o ɓolongu a̱ ubuta̱ u te aza a na u zagbai, ele na i daꞋin a̱ ubuta̱ dem a uteku wi iɗika ya aduniyan.
MAT.24.32	“Gogo na piꞋisai ili i nam pa a̱ ubuta̱ u maɗanga ma̱ ma̱biri: Ayin a na baci acaka a̱ ni o topoi a̱vuku a savu, i yeve ta̱ lyushi i yawa ta̱ ɗevu. 
MAT.24.33	Adama a nannai ye ene baci ili i nam pa ra̱ka̱ a kuyaꞋan, i kuyeve ta̱ a na ayin a a yawai ɗevu. 
MAT.24.34	Ciɓai ili i nam pa ya ra̱ka̱ i kokpo ta̱ nannai kafu uma a na i n wuma gogo na a̱ kuwa̱ ra̱ka̱. 
MAT.24.35	Gaɗi n iɗika yi ta̱ a kulaza, amma kadanshi ka̱ va̱ ki ta̱ o kokpo ko wanai.
MAT.24.36	“Babu vuza na u yevei kanna ko ayin a, ko alingata a gaɗi, ko Maku a̱ ka̱ci ka̱ ni u yeve ba. Esheku endeꞋen a̱yi ɗa u yevei. 
MAT.24.37	Ayin a na baci Maku ma Vuma mi o kubono, ili yi ta̱ o kokpo tsu na yi a ayin a na Nuhu u yongoi. 
MAT.24.38	A ayin a nan lo kafu mini ma na ma lyaꞋi uma, uma i ta̱ a kulyaꞋa n o soꞋi n a yaꞋin yolo uteku u na a ci yaꞋansa ali a kubana kanna ka na Nuhu u uwai a kpantsu. 
MAT.24.39	E yeve ili i na yi a̱ kuta̱wa̱ ya cina le ba, sapu mini ma̱ ta̱wa̱i ɗa ma lyaꞋi le ra̱ka̱. Ta u kokpo nannai ayin a na baci Maku ma Vuma mo kubono. 
MAT.24.40	Ali e re a kuyaꞋan ta̱ a kashina. I ta̱ a kuɗika vuza te, vuza te kpamu i ta̱ a̱ kuka̱sa̱kpa̱ yi. 
MAT.24.41	A̱ma̱ci e re a kuyaꞋan ta̱ a kiya. I ta̱ a kuɗika vuza te, vuza te kpamu ka̱ta̱ a̱ ka̱sa̱kpa̱ yi.
MAT.24.42	“Adama a nan lo yongoi ufoɓushi, adama a na i yeve kanna ka na Vuzagbayin vu ɗa̱ u kubono ba. 
MAT.24.43	Vuza vu kpaꞋa wi baci e kuyeve a ayin a na koboki ki a̱ kuta̱wa̱, vi yeve ta̱ mayun wi ta̱ o kuyongo n wuma, ka̱ta̱ u kpa̱ɗa̱ kuka̱sa̱kpa̱ koboki ka ka uwa a kpaꞋa ku ni ka yaꞋan uboki. 
MAT.24.44	A̱ɗa̱ feu sai i yongo ufoɓushi ayin dem. Adama a na Maku ma Vuma ma kuta̱wa̱ ta̱ ayin a na i zuwai agaꞋin wi a̱ kuta̱wa̱ ba.
MAT.24.45	“Yayi kagbashi ka na ki m ma̱riki n ugboji? A̱yi ɗa vuza na vuzagbayin vi ni u zuwai wi inda agbashi a na a buwai, ka̱ta̱ u neke le tsuwaꞋa ci le a ayin a na a gaꞋin. 
MAT.24.46	Vuzagbayin vi ni u bono baci ɗa u cinai kagbashi ka ka yaꞋan ta̱ ulinga u singai, wi ta̱ a̱ kuciya̱ katsupu. 
MAT.24.47	N dana ta̱ mayun, vuzagbayin va u kuzagba ta̱ kagbashi ka nan lo ka̱ la̱na̱ ili i na wi n i ɗa ra̱ka̱. 
MAT.24.48	Amma a̱yi kagbashi ka gbani-gbani ka baci wi, u kudana ta̱ ka̱ci ka̱ ni vuzagbayin vi ni u kubono ba, ali ayin n a̱bunda̱i. 
MAT.24.49	Ka̱ta̱ u gita̱ kulapa otoku a agbashi, ka̱ta̱ u lyaꞋa u soꞋo ali i maka yi n aza o yoku a na i uteku ci ni. 
MAT.24.50	Vuzagbayin va wi ta̱ a̱ kuta̱wa̱ ayin a na kagbashi ka nan lo ko foɓusoi ba ka̱ta̱ u danda yi. 
MAT.24.51	Vuzagbayin va u kusukuta̱ yi ta̱ gbani-gbani ka̱ta̱ u loko yi u bana u da̱sa̱ngu n aza a kapalaka̱shi, a̱ ubuta̱ u na uma a̱ kushika̱ n a lumamgbanai ngaꞋan n atakaci.”
MAT.25.1	Yesu u lyaꞋi kelime n kuyaꞋan kadanshi, “A ayin a nan lo tsugono tsu Ka̱shile ci ta̱ a kuyaꞋan tsu nam pa: Nkere n yoku ɗa ele uma kupa a ɗikai nkuni n le, ɗa a banai adama a na gasa n vuza vi yolo i savu. 
MAT.25.2	Uma a tawun e le alau a ɗa, aza a tawun a na a buwai ele aza a ugboji a ɗa. 
MAT.25.3	Alau a a ɗikai nkuni n le, amma a ɗika lo maniꞋin mo yoku kau ba. 
MAT.25.4	Aza a na i n ugboji wa a ɗikai nkuni n le m maniꞋin mo yoku punu e edele. 
MAT.25.5	Ana vuza vi yolo i savu ya u kpa̱ɗa̱i kuyawa gogoꞋo, ɗa a̱ gita̱ngi agbaɗiki sapu ɗa a latai.
MAT.25.6	“Ana kayin ke pecei vuza yoku u salai, ‘Vuza vi yolo i savu wi ta̱ lo a̱ kuta̱wa̱! Ta̱wa̱i i gasa n a̱yi!’
MAT.25.7	“Ɗa nkere ma ra̱ka̱ n ɗenga̱i ɗa o goɗumoi nkuni n le. 
MAT.25.8	Ɗaɗa alau a a danai aza a ugboji a, ‘NeꞋi tsu maniꞋin ma̱ ɗa̱ kenu, adama a na nkuni n tsu mi ta̱ ɗevu n kukima̱.’
MAT.25.9	“Amma ɗa aza a ugboji a a̱ ushuki, ‘Ci m maniꞋin ma na ma kuyawa tsu ra̱ka̱ ba. Banai a̱ ubuta̱ wa aza a na e ci denge maniꞋin, ka̱ta̱ i tsulaka ka̱ci ka̱ ɗa̱.’
MAT.25.10	“A ayin a na alau e nkere a tawun a nan lo a banai kutsulaka ka̱ci ke le maniꞋin, ɗa vuza vi yolo i savu va u yawai. Nkere n na mi ufoɓushi a uwai a kpaꞋa ka koɓolo n vuza vi yolo vu savu va adama a na a yaꞋan kuyongo ku yolo ka. Ayin a nan lo e yevei a̱ ɓa̱ya̱ngi utsutsu wa.
MAT.25.11	“A kubana megeshe, ɗa nkere n na m buwai va n yawai ɗa e ɗekei, ‘Vuzagbayin! Ɓa̱yuwa̱ka̱ tsu utsutsu wa!’
MAT.25.12	“Amma ɗa vuza vi yolo vu savu va wu ushuki, ‘N dana ta̱ mayun, n yeve ko a̱ɗa̱ ɗa anan ya ba.’ ”
MAT.25.13	Ɗaɗa Yesu u danai, “Adama a nannai yongoi ufoɓushi ayin tutu, adama a na i yeve kanna ko ayin a na ili i nam pa ra̱ka̱ i kuyaꞋan ba.”
MAT.25.14	Ɗaɗa Yesu u dansai agisana a nam pa, “A ayin a nan lo tsugono tsu Ka̱shile ci ta̱ a kuyaꞋan tsu nam pa: Vuma vi yoku ɗa vu na wi a kuyaꞋan nwalu a kubana a̱ ubuta̱ u yoku. Kafu u laza, ɗa u ɗekei agbashi a̱ ni ɗa u danai le a̱ la̱na̱ ucanuku u ni ayin a na baci u lazai. 
MAT.25.15	Vuma va u yeve ta̱ ili i na yaba dem vi le u kufuɗa wa yaꞋan. Ɗa u nekei kagbashi ka iyain ikebe ya azurufa i gbagbaꞋin
MAT.25.16	GogoꞋo va lo an vuma va u lazai, kagbashi ka na ki n ikebe i tawun ya u yaꞋin tsulaga n i ɗa, ɗa u ciya̱i ikebe i tawun i yoku i uwai ni kpamu. 
MAT.25.17	Kagbashi ka na ki n ikebe i re ya ka yaꞋin feu nannai n ikebe i ni ɗa u ciya̱i ikebe i re i yoku i uwai ni feu. 
MAT.25.18	Amma kagbashi ka na ki n vikebe vi te va u ga̱va̱i kpenle ɗa u sokongi vu ɗa a iɗika.
MAT.25.19	“Ana ayin a yaꞋin ka̱u, ɗa vuzagbayin u bonoi a kpaꞋa, ɗa we ecei agbashi a ili i na a yaꞋin n ikebe ni. 
MAT.25.20	Kagbashi ka na e nekei ikebe i tawun ya u tuka̱i n i ɗa koɓolo n i tawun i yoku i na i uwai ni. U danai, ‘Vuzagbayin, vi neke mu ta̱ ikebe i tawun, n ciya̱ ta̱ i tawun i yoku i na i uwai mu.’
MAT.25.21	“Ɗa vuzagbayin va wu ushuki, ‘Vi yaꞋan ta̱ tsu na u yotsoi. Avu kagbashi ka̱ ma̱riki kaꞋa ka na ka panakai mu. Adama a na vi yaꞋin nahannai n ili i kenu, n kuzuwa wu ta̱ vi inda ili i gbagbaꞋin ka̱u. Ta̱wa̱ vi yaꞋan ma̱za̱nga̱ nu mpa.’
MAT.25.22	“Vuza na kpamu e nekei ikebe i re ya u uwai ɗa u danai, ‘Vuzagbayin, vu neke mu ta̱ ikebe i re, n ciya̱ ta̱ i re i yoku i na i uwai mu.’
MAT.25.23	“Ɗa vuzagbayin va wu ushuki, ‘Vi yaꞋan ta̱ tsu na u yotsoi. Avu kagbashi ka̱ ma̱riki kaꞋa ka na ka panakai mu. Adama a na vi yaꞋin nahannai n ili i kenu, n kuzuwa wu ta̱ vi inda ili i gbagbaꞋin ka̱u. Ta̱wa̱ vi yaꞋan ma̱za̱nga̱ nu mpa.’
MAT.25.24	“Ɗaɗa kagbashi ka na e nekei vikebe vi te va u uwai ɗa u danai, ‘Vuzagbayin, n yeve ta̱ a na avu vuma ɗa vu na vi canai ba. Avu vi ta̱ an vuza na u tsu kyaꞋa a kashina ka na vuza yoku kau u ca̱Ꞌi. 
MAT.25.25	Ɗaɗa m panai wovon ɗa m banai n sokongi vikebe vu nu a iɗika. Isa vikebe va.’
MAT.25.26	“Ɗa vuzagbayin va wu ushuki, ‘Avu kagbashi ka gbani-gbani kaꞋa korogo kaꞋa kpamu vi! Vu danai vi yeve ta̱ a na mpa n tsu kyaꞋa a kashina ka na vuza yoku kau u ca̱Ꞌi. 
MAT.25.27	Wishi u laꞋa n kugaꞋan vu zuwaka mu vikebe vu va̱ a kpakikebe, adama a na n ciya̱ ili i na i kuꞋuwa mu.’
MAT.25.28	“Ɗa vuzagbayin va u danai agbashi a̱ ni a na a buwai, ‘Isai vikebe va u kagbashi ka nan lo ka, ka̱ta̱ i neke kagbashi ka na ki n ikebe kupa va. 
MAT.25.29	Vuza na baci u yaꞋin ili mayin n ili i na wi n i ɗa, Ka̱shile ki ta̱ o kudoku yi i yoku, ka̱ta̱ u ciya̱ ili n a̱bunda̱i. Amma vuza na wi n ili ba, Ka̱shile ki ta̱ a kisa ko kenu i na wi n i ɗa wa̱ ni. 
MAT.25.30	Gogo na taɗuki kagbashi ku unambi ka̱ ma̱riki ka nan lo pulai, a̱ ubuta̱ u ka̱yimbi u na uma a̱ kushika̱ n a lumamgbanai ngaꞋan n atakaci.’ ”
MAT.25.31	Yesu u lyaꞋi kelime n kuyotsongusu, “Maku ma Vuma mi ta̱ o kubono kpamu n tsugbayin ci ni, n alingata a̱ ni ra̱ka̱. Wi ta̱ o kokpo Mogono ka̱ta̱ u da̱sa̱ngu a kakuba ko tsugono ka gbayin ka̱ ni. 
MAT.25.32	Iɗika ya aduniyan kakau yi ta̱ o kuɓolongu wa̱ ni, a̱yi wi ta̱ e kupecuku le ugboku u re uteku u na maguɓi me ci pecuku nkyon nu nraɗika. 
MAT.25.33	Wi ta̱ a kuzuwa nkyon e kukiye ku usingai ku ni, nraɗika tamkpamu a̱ ugula̱ u ni.
MAT.25.34	“Ka̱ta̱ Mogono ma ma dana uma a na i e kukiye ku usingai ku ni, ‘Ta̱wa̱i, Esheku a̱ va̱ e neke ɗa̱ ta̱ ɗe una̱singai u ni. Isai tsugono tsu na Ka̱shile ko foɓusokoi ɗa̱ ali n ayin a na u yaꞋin aduniyan. 
MAT.25.35	Ana mi n kambulu, i neke mu ta̱ ilikulyaꞋa. Ana mi n kakuli, i neke mu ta̱ ili i kusoꞋo. Ana mi o limoci, i rabasa mu ta̱. 
MAT.25.36	Ana mi koshomboɗi, i neke mu ta̱ ili i na n ukai. Ana mi nu mbanaki, i la̱na̱ mu ta̱. Ana kpamu mi a̱ kunu ku ugbashi, i bana ta̱ ɗa ye ene mu.’
MAT.25.37	“Ka̱ta̱ ele uma a̱ usuɓi a a̱ ushuku, ‘Vuzavaguɗu, wana ɗai a̱tsu ce enei nu a kambulu ɗa ci nekei nu tsuwaꞋa, ko n kakuli ɗa ci nekei nu ili i kusoꞋo? 
MAT.25.38	Wana ɗai a̱tsu ce enei nu endeꞋen daꞋin m kpaꞋa, ɗa tsu ukai nu a kpaꞋa ku tsu? Wana ɗai a̱tsu ce enei nu koshomboɗi, ɗa ci nekei nu ntogu? 
MAT.25.39	Wana ɗai a̱tsu ce enei nu a mbanaki ko a̱ kunu ku ugbashi, ɗa tsu la̱na̱i nu?’
MAT.25.40	“Mogono ma mi ta̱ a̱ kushuku, ‘Ayin a na baci de dem i yaꞋankai uma a̱ va̱ ili i nam pa, ko nini ɗai ye enei adanshi uma a ili i ma̱riki ɗa i ba, mpa ɗa i yaꞋankai.’
MAT.25.41	“Ka̱ta̱ Mogono ma dana aza a na i a̱ ugula̱ u ni, ‘Ɗenga̱i mu lo, a̱ɗa̱ aza a na Ka̱shile ka yaꞋankai una̱ u wuya. Banai ka̱ta̱ i uwa a asuvu a akina a babu uteku a na u foɓusokoi Kalijani n alingata a̱ ni! 
MAT.25.42	Mi ta̱ a kambulu, amma i neke mu ilikulyaꞋa ba. Mi ta̱ kpamu n kakuli, amma i neke mu ili i na n kusoꞋo ba. 
MAT.25.43	Mi ishi ta̱ komoci, amma i rabasa mu ba, ɗa kpamu mi ishi koshomboɗi, amma ko ili i kuꞋuka i neke mu ba. Mi ishi ta̱ nu mbanaki koɓolo n ugbashi, amma i la̱na̱ mu ba.’
MAT.25.44	“Ka̱ta̱ uma a nan lo a a̱ ushuku, ‘Vuzavaguɗu, wana ɗai tsu kpa̱ɗa̱i kuɓa̱nka̱ wu ana vi a kambulu, ko a kakuli, ko o limoci, ko koshomboɗi, ko a mbanaki, ko a̱ kunu ku ugbashi?’
MAT.25.45	“Mogono ma mi ta̱ a kudana le, ‘Ayin a na baci de dem i kpa̱ɗa̱i kuɓa̱nka̱ uma a̱ va̱, ko nini ɗai ye enei adanshi aza a̱ ma̱riki a ɗa i ba, mpa ɗa i kpa̱ɗa̱i kuyaꞋanka.’
MAT.25.46	“Ayin a nan lo uma a nam pa a kuꞋuwa ta̱ atakaci a babu uteku, amma uma a usuɓi a kuꞋuwa ta̱ a̱ ubuta̱ u na o kuyongo n wuma u babu uteku.”
MAT.26.1	Ana Yesu u kotsoi kudansa ili i nam pa, u danai mukumitoni n ni, 
MAT.26.2	“Uteku u na i yevei, Ka̱ɗiva̱ ka Kupasamgbanai† ayin e re a ɗa o okpoi a na a̱ gita̱ kaꞋa, mpa ɗa kpamu Maku ma Vuma, ma na a̱ kuka̱na̱ ka̱ta̱ a bapa a maɗanga ma atakaci.”
MAT.26.3	Ɗa anan ganu vu gbagbaꞋin nu nkoshi a yaꞋin oɓolo a kpaꞋa ku mogono ma anan ganu,† vuza na e ci ɗeke Kayafa. 
MAT.26.4	Ɗa e sheshei kuka̱na̱ Yesu usokongi ka̱ta̱ a una yi. 
MAT.26.5	Amma ɗa a danai, “Ka̱ta̱ ci yaꞋan nannai a ayin a̱ Ka̱ɗiva̱ ka Kupasamgbanai ba, adama a na uma i ta̱ a̱ kuɗengusa̱ vishili.”
MAT.26.6	Ana i o kufoɓuso kuka̱na̱ Yesu, a̱yi ɗe a Bataniya a kpaꞋa ku Sima ma̱kutu. 
MAT.26.7	A̱yi ɗe a kulyaꞋa ilikulyaꞋa, ɗa vuka vu ta̱wa̱i wa̱ ni n kedele ka maniꞋin ka̱ ma̱gula̱ni mi ikebe ka̱u. Ɗa u tsungi maꞋa a kaci ke Yesu.
MAT.26.8	Amma ana mukumitoni n ni me enei nannai, ɗa a yaꞋin wupa a danai, “Ikebe i yi ɗa̱i a̱ la̱nga̱sa̱i nannai! 
MAT.26.9	Ishi e denge maniꞋin ma nam pa ma n ikebe ka̱u, ka̱ta̱ e neke aza a unambi.”
MAT.26.10	Yesu u yeve ta̱ ili i na i a kudansa, ɗa u danai le, “Yi ɗa̱i ɗa yi o koꞋuso vuka vu nam pa? U yaꞋan ta̱ ili i singai i nam pa adama a̱ va̱. 
MAT.26.11	Yi ta̱ koɓolo n aza a unambi ayin tutu, amma mpa n kuyongo na n a̱ɗa̱ m megeshe ka̱u ba. 
MAT.26.12	U tsunku mu ta̱ maniꞋin ma nam pa adama a na u foɓuso ikyamba i va̱ adama a̱ ka̱ciɗa̱. 
MAT.26.13	N dana ɗa̱ mayun, a̱ ubuta̱ u na baci de dem a dansai Arabali a Singai a aduniyan ra̱ka̱, i ta̱ a kudana ili i na vuka vu nam pa u yaꞋin, ka̱ta̱ ta na uma a ciɓa yi.”
MAT.26.14	Ɗa vuza te a̱ ka̱tsuma̱ ka Kupanazere, vuza na e ci ɗeke Yahuza Iskaryoti, u banai kuyaꞋan kadanshi n anan ganu vu gbagbaꞋin. 
MAT.26.15	U danai, “Yi ɗa̱i i kutsupa mu n neke ɗa̱ baci Yesu?” Ɗa e nekei ni ikebe ya azurufa kamankupa. 
MAT.26.16	Ana u kotsoi nannai, ɗa u yongoi a̱ kula̱nsa̱ ayin a na a gaꞋin ka̱ta̱ u neke le Yesu.
MAT.26.17	A kanna ka iyain ka̱ Ka̱ɗiva̱ ko Burodi vu Moloko,† ɗa mukumitoni ma n ta̱wa̱i u Yesu ɗa e ecei, “Te ɗai vi cigai tsu bana ci yaꞋan ofoɓuso a kulyaꞋa ilikulyaꞋa i Kupasamgbanai ya?”
MAT.26.18	Ɗa wu ushuki, “Banai a asuvu a̱ likuci ya i cina vuma vi yoku ka̱ta̱ i dana yi, ‘Malum ma danai: Ayin a na e sheshei adama a̱ va̱ a yawa ta̱ ɗevu. Mi ta̱ a kuyaꞋan Ka̱ɗiva̱ ka Kupasamgbanai m mukumitoni n va̱ a kpaꞋa ku nu.’ ” 
MAT.26.19	Ɗa a yaꞋin tsu na u danai le, ɗa o foɓusoi ilikulyaꞋa i Ka̱ɗiva̱ ka Kupasamgbanai ya ɗe.
MAT.26.20	Ana kulivi ku yaꞋin, Yesu n Kupanazere† a a̱ da̱sa̱ngi adama a na a lyaꞋa ilikulyaꞋa. 
MAT.26.21	Ele a kulyaꞋa, ɗa Yesu u danai, “N dana ɗa̱ ta̱ mayun, vuza te vu ɗa̱ wi ta̱ e kudenge mu.”
MAT.26.22	Ɗa mukumitoni ma n na̱mgba̱i a̱tsuma̱ ka̱u, ɗa a̱ gita̱i kece yi vuza vi te vi te, “Vuzagbayin, mpa ɗa vuza na mi e kudenge wu va ba, mpa ɗa?”
MAT.26.23	Wu ushuki, “Vuma vu na u ukai ka̱jishi ka̱ ni nu mpa e mevene ma kusaꞋan, a̱yi ɗa vuza na u kudenge mu. 
MAT.26.24	Katagarda ka Ciɗa ka danai n ayin a cau, Maku ma Vuma mi ta̱ a̱ kukuwa̱. Mayun ki ta̱ a kuyaꞋan nannai. Amma ili ya atakaci i ɗa a̱ ubuta̱ u vuza na u nekei a una mu. U kulaꞋa ta̱ n kugaꞋan ishi a matsa yi ba.”
MAT.26.25	Yahuza, vuza na wi e kuneke yi, u danai, “Malum, mayun mpa ɗa ba, mpa ɗa?”
MAT.26.25	Yesu wu ushuki, “E, avu ɗa.”
MAT.26.26	Ele a kulyaꞋa ilikulyaꞋa, ɗa Yesu u ɗikai burodi vi yoku. U cikpai Ka̱shile ɗa u wansai vu ɗa wawaꞋa. Ɗa u nekei mukumitoni n ni ɗa u danai, “Isai burodi vu nam pa ka̱ta̱ i takuma vu ɗa, adama a na ikyamba i va̱ i ɗa.”
MAT.26.27	Ɗa u ɗikai mataꞋan ɗa u cikpai Ka̱shile adama maꞋa, ɗa u nekei maꞋa mukumitoni n ni. U danai, “Yaba dem vu ɗa̱ u soꞋo na va. 
MAT.26.28	Adama a na na va mpasa n va̱ n ɗa n na mo okpoi agisana a uzuwakpani† u na Ka̱shile ka yaꞋin n uma a̱ ni adama a na u cinukpaka le unushi u le. 
MAT.26.29	N dana ɗa̱ na: mi o kudoku mo soꞋo ma̱kya̱n† ba, sai kanna ka na n kusoꞋo ma savu n a̱ɗa̱ o tsugono ce Esheku a̱ va̱.”
MAT.26.30	Ɗa a yaꞋin vishipa vu kucikpa Ka̱shile, ɗa a lazai a kubana a Kusan ku Zaitun.
MAT.26.31	Yesu u danai mukumitoni n ni, “N kayin ka nam pa, ra̱ka̱ vu ɗa̱ yi ta̱ a kusuma ya̱ ka̱sa̱kpa̱ mu, tsu na keneki Zakariya u ɗanai:
MAT.26.31	‘Ka̱shile ki ta̱ a kuna maguɓi ka̱ta̱ nlala ma n wacuwa.’
MAT.26.32	“Amma a ayin a na baci n ɗenga̱i a kasaun, mi ta̱ a kubana a̱ Ga̱lili ka̱ta̱ n yawa ɗe kelime ka̱ ɗa̱.”
MAT.26.33	Biturusu u danai, “Ko aza a na a buwai ra̱ka̱ a iwan wu, mpa n kuꞋiwan wu ba!”
MAT.26.34	Ɗa Yesu u danai, “N dana wu mayun, n kayin ka nam pa, kafu motoku ma sala vi ta̱ a kunana mu ali kutatsu.”
MAT.26.35	Amma ɗa Biturusu u danai, “Mpa mi a kunana wu ba! Ali n kukuwa̱ ta̱ koɓolo n avu!” Ɗa mukumitoni n na m buwai dem a danai feu nannai.
MAT.26.36	Ɗa Yesu u banai a̱ ubuta̱ u na e ci ɗeke Getsemeni koɓolo m mukumitoni n ni, ɗa u danai le, “Da̱sa̱ngi na, mpa n kubana ta̱ na ɗe ma yaꞋan kavasa.” 
MAT.26.37	Ɗa u pura̱i Biturusu n olobo e re a Zabidi. U na̱mgba̱i ka̱tsuma̱ ka̱u ɗa u panai a̱miki a ikyamba. 
MAT.26.38	Ɗa u danai le, “Mi ta̱ n una̱mgbi u ka̱tsuma̱ n a̱bunda̱i u na u yawai ɗevu a na wa kuna mu. Shamgbai na nu mpa ka̱ta̱ i lata ba.”
MAT.26.39	U doku u walai n kelime kenu, ɗa u kuɗa̱ngi n a̱shi a̱ ni a kinda iɗika ɗa u yaꞋin kavasa, “Dada vu va̱, wi baci a kuyaꞋan, takpaka mu mataꞋan ma atakaci ma nam pa ma. Amma u laꞋa ta̱ n kugaꞋan vi yaꞋan i na vi cigai, amma i na n cigai ba.”
MAT.26.40	Ɗa u bonoi a̱ ubuta̱ u mukumitoni n tatsu ma ɗe u cinai le alavu. U danai Biturusu, “Nini ɗai tamkpamu i fuɗai i yaꞋin kavasa koɓolo nu mpa ko viyum vi te ba? 
MAT.26.41	Yongoi n wuma ka̱ta̱ i yaꞋan kavasa n utsura adama a na ka̱ta̱ i yikpa̱ a̱ ubuta̱ u kukondo ba. Ka̱ɗu ka ciga ta̱ kuyaꞋan ili i na yi derere, amma ikyamba yi ta̱ ram.”
MAT.26.42	U ka̱sa̱kpa̱i le kpamu ɗa u yaꞋin kavasa, “Dada vu va̱! MataꞋan ma nam pa mi baci a kusula mu ba, sai n soꞋo maꞋa, mi ta̱ a kuyaꞋan ili i na vi cigai.”
MAT.26.43	U bonoi kpamu ɗa u cinai le alavu. A fuɗa o yongo n wuma ba. 
MAT.26.44	Ɗa Yesu u ka̱sa̱kpa̱i le ɗa u lazai tatsu, ɗa u yaꞋin kavasa a kudansa ili i te i na u dansai ɗe.
MAT.26.45	Ɗa u bonoi u mukumitoni wa ɗa u danai, “Nini ɗai ɗa i buwai alavu biꞋi a kuvuka tsu na i cikalai? Gogo na ayin a yawa ta̱. Mpa ɗa, Maku ma Vuma ma na e kuneke a̱ ubuta̱ wu utsura u uma a̱ unushi. 
MAT.26.46	Ɗenga̱i tsu walai. Indai, vuza na u nekei mu a̱yi ɗa na lo a̱ kuta̱wa̱.”
MAT.26.47	Yesu biꞋi a kadanshi, ɗa Yahuza, vuza te a̱ ka̱tsuma̱ ka Kupanazere a, u yawai koɓolo n ka̱bunda̱i ka uma n otokobi e le nu mgba̱la̱mgba̱la̱m. Anan ganu vu gbagbaꞋin nu nlum n Wila̱ n nkoshi m gba̱ra̱gba̱ra̱ n ɗa a̱ suki uma a nam pa a. 
MAT.26.48	Yahuza u danai le ta̱ ɗe agisana a na u kuyaꞋanka le m makyan ma ɗe, “Yi ta̱ e kuyeve vuza na i kuka̱na̱ ayin a na baci m banai a̱ ni ɗa n kya̱sa̱i ni n woɓongi.” 
MAT.26.49	Yahuza u tonoi derere sai u Yesu ɗa u danai, “Malum! Mi ta̱ ikya̱shi.” Ɗa wo oɓongi ni.
MAT.26.50	Ɗa Yesu wu ushuki, “Ka̱ja̱Ꞌa̱ ka̱ va̱, yaꞋan ili i na vu ta̱wa̱i kuyaꞋan.” Ɗa uma a̱ ta̱wa̱i ɗa e remei ni kpan-kpaꞋan.
MAT.26.51	Vuza te a̱ ka̱tsuma̱ ka̱ mukumitoni n Yesu u talai kotokobi ka̱ ni. U kapai kagbashi ko mogono ma anan ganu, ali ɗa u takpai ni kutsuvu. 
MAT.26.52	Amma ɗa Yesu u danai ni, “Bonoko kotokobi ka̱ nu iven. Vuza na baci de dem u shilika̱i n kotokobi, n kotokobi ka feu vuza yoku a̱ kunaka yi. 
MAT.26.53	Mayun i yeve ta̱ mi ta̱ a kufuɗa mo folono Esheku a̱ va̱, ka̱ta̱ ta na u neke mu alingata n a̱bunda̱i a na a lazai ugboku kupa n u re wa adama a̱ vishili. 
MAT.26.54	Amma mayun ɗa ka kuyaꞋan nannai adama a na a shatangu ili i na Katagarda ka Ciɗa ka danai.”
MAT.26.55	Ɗa Yesu u danai ka̱bunda̱i ka uma ka, “I ta̱wa̱i kuka̱na̱ mu n otokobi nu mgba̱la̱mgba̱la̱m adanshi vuza na u ci shilika̱ n tsugono? Kanna dem n tsu da̱sa̱ngu ta̱ a̱ A̱Ꞌisa̱ a Gbayin a kuyaꞋan kuyotsongusu, i ka̱na̱ mu ta na ɗe ba. 
MAT.26.56	Amma ili i nam pa ra̱ka̱ i yaꞋan ta̱ nannai, adama a na ili i na eneki a ɗanai yo okpo mayun.” Ɗa mukumitoni n ni ra̱ka̱ n ka̱sa̱kpa̱i ni ɗa a sumai.
MAT.26.57	Aza a na a̱ ka̱na̱i Yesu, a bankai ni a kpaꞋa ku Kayafa, mogono ma anan ganu, a̱ ubuta̱ u na nlum n Wila̱ nu nkoshi n gasai koɓolo. 
MAT.26.58	Biturusu u tonoi a̱ kucina̱ ku le dadaꞋin sapu ɗa a yawai ulanga u kpaꞋa u mogono ma anan ganu ma. Ɗa u da̱sa̱ngi ɗevu n aza a kindi a kpaꞋa ku mogono, adama a na we ene ili i na i kuciya̱ Yesu.
MAT.26.59	Amma anan ganu vu gbagbaꞋin n Aza e Kusheshe a ra̱ka̱ a ciga ta̱ kuna Yesu. Adama a nannai ɗa a gbaɓarangi tsu na a̱ kuciya̱ uma o yoku a na a kudansa aꞋuwa adama e Yesu punu a̱ kunu ka afada ka. 
MAT.26.60	Uma n a̱bunda̱i a̱ ta̱wa̱i ɗa a yaꞋankai ni aꞋuwa, amma aza a afada a a̱ ciya̱ ili i ma̱riki i na a kunaka yi ba.
MAT.26.60	Ɗa uma e re a̱ ta̱wa̱i ɗa a danai, 
MAT.26.61	“Vuma vu nam pa va u danai, ‘Mi ta̱ a̱ kufa̱da̱ A̱Ꞌisa̱ a Gbayin a̱ Ka̱shile ka̱ta̱ n doku m maꞋa a ɗa kpamu a̱ ka̱tsuma̱ ka ayin a tatsu.’ ”
MAT.26.62	Mogono ma anan ganu ma ma̱ ɗenga̱i ɗa ma danai Yesu, “Vi n wushuki u na ve kuneke kadanshi ka nam pa adama a̱ nu ba?” 
MAT.26.63	Amma a̱yi Yesu u dana ili ba.
MAT.26.63	Ɗa kpamu mogono ma ma danai ni, “A̱ ka̱tsuma̱ ka kula ku Ka̱shile ka na ki n wuma, dana mu mayun avu ɗa baci Kishi, Maku ma̱ Ka̱shile.”
MAT.26.64	Ɗa Yesu wu ushuki, “E, ta nannai tsu na i danai. Amma n dana ɗa̱ ta̱ ra̱ka̱, a kubana ayin a̱ kuta̱wa̱, yi ta̱ e kene Maku ma Vuma ida̱shi e kukiye ku usingai ku Uba̱nga̱ri a̱ kuta̱wa̱ gaɗi ve eleshu!”
MAT.26.65	Ana mogono ma ma panai nannai, ɗa u yaꞋin wupa ali ɗa u karai ntogu n ni, ɗa u danai, “Vuma vu nam pa u dansa ta̱ kadanshi ki ishikushi a̱ ubuta̱ u Ka̱shile! Ci o kudoku kuciga ngan n yoku kpamu ba. A̱ɗa̱ dem i panaka yi ta̱ a kudansa kadanshi ki ishikushi ka nam pa u Ka̱shile. 
MAT.26.66	Yi ɗa̱i i sheshei a yaꞋanka yi?”
MAT.26.66	Ɗa a̱ ushuki, “U yaꞋan ta̱ unushi u na u yawai a una yi.”
MAT.26.67	Ɗaɗa a̱ ciꞋikpa̱i ni ntsa̱n a̱ a̱shi, ɗa a̱ dukpa̱i ni n a̱kuꞋun. Ɗa aza o yoku a ɓasai ni. 
MAT.26.68	A danai, “Vu dana avu ɗa Kishi! To, dana tsu yayi u dukpa̱i nu?”
MAT.26.69	A ayin a nan lo, ana Biturusu wi ida̱shi a ulanga u kpaꞋa, kagbashi ke mekere ka̱ ta̱wa̱i a̱ ni ɗa u danai, “Avu feu vi ta̱ koɓolo n Yesu vu Ga̱lili.”
MAT.26.70	Amma e kelime ka yaba dem ɗa Biturusu u danai, “Ta nannai ba! N yeve ili i na vi a kudansa ba!”
MAT.26.71	Ana u ka̱sa̱kpa̱i ulanga wa, ɗa u banai a̱ utsutsu u kpaꞋa wa, mekere mo yoku kau me enei ni. U danai uma a na i lo a̱ ubuta̱ wa, “Vuma vu nam pa wi ta̱ koɓolo n Yesu vu Nazara.”
MAT.26.72	Ɗa kpamu Biturusu u nanai ɗa u danai, “N kucina ta̱ mpa n yeve vuma vu nan lo ba!”
MAT.26.73	Ana megeshe ma yaꞋin kenu, uma o yoku a na i lo kashani a banai u Biturusu ɗa a danai, “Mayun avu vi ta̱ a̱ ka̱tsuma̱ ka aza a na i o kutono Yesu. Tsu na vi a kadanshi u yotso ta̱ adanshi vuza vu Ga̱lili vu ɗa vi.”
MAT.26.74	Ɗa Biturusu u danai, “N kucina ta̱ mayun ɗa mi a kudansa! N yeve vuma vu nan lo ba!”
MAT.26.74	GogoꞋo va lo ɗa motoku ma salai. 
MAT.26.75	Ɗa Biturusu u ciɓai n ili i na Yesu u danai ni ɗe: “Kafu motoku ma sala, vi ta̱ a kunana mu kutatsu.” Ɗa wu uta̱i pulai ɗa u shika̱i ka̱u.
MAT.27.1	Ana kayin ka asai n usana ka̱lika̱li, ɗa anan ganu vu gbagbaꞋin ra̱ka̱ nu nkoshi e sheshei kuna Yesu. 
MAT.27.2	Ɗa a shiyai ni a ɗikai a bankai u Gomuna Bilatu.†
MAT.27.3	Yahuza, vuza na u nekei Yesu wa irala i ni, we enei e sheshe ta̱ kuna Yesu. Ɗa u ɓa̱la̱i ka̱tsuma̱ ka̱u adama a ili i na u yaꞋin. Ɗa u ɗikai ikebe ya azurufa kamankupa ka, ɗa u bonokoi anan ganu vu gbagbaꞋin nu nkoshi. 
MAT.27.4	U danai, “Unushi† u na n yaꞋin u ɗa na: N neke ɗa̱ ta̱ vuma vu na wi babu unushi adama a na yu una.”
MAT.27.4	Ɗa a̱ ushuki, “Yi ɗa̱i i burai tsu n nannai? Na lo ka̱ nu kaꞋa, ka̱ tsu kaꞋa ba.”
MAT.27.5	Ɗa Yahuza u varuki ikebe ya punu a̱ A̱Ꞌisa̱ a Gbayin. Ɗa wu uta̱i u banai u shiyai ka̱ci ka̱ ni e kuɗeku n kawin zuva ali u kuwa̱i.
MAT.27.6	Anan ganu vu gbagbaꞋin a a ɗikai ikebe ya ɗa a danai, “Wi isa ta̱ ikebe yi mpasa i nam pa adama a wuma u vuma. Wila̱ u dana ta̱ tsa kuzuwa i ɗa koɓolo n ikebe ya̱ A̱Ꞌisa̱ a Gbayin ba.” 
MAT.27.7	Ɗaɗa a kucikpa a ɗikai ikebe ya ɗa a tsulai kashina ka kamaꞋi ko mgbodo adama a na a̱ ciya̱ ubuta̱ u na a̱ kuciɗa̱ngu omoci a na a̱ kuwa̱i a Urishelima. 
MAT.27.8	Ɗaɗa i zuwai ɗa e ɗekei ubuta̱ wa “Kashina ka Mpasa” ali a kubana gogo na. 
MAT.27.9	Adama a nannai ili i na keneki Irimiya† u danai yo okpo ta̱ mayun:
MAT.27.9	“A ɗikai ikebe ya azurufa kamankupa,
MAT.27.9	ikebe i na uma a Israila a̱ ushuki kutsupa adama a̱ ni.
MAT.27.10	A tsulakai ikebe ya kashina ka kamaꞋi ko mgbodo,
MAT.27.10	tsu na Vuzavaguɗu u danai.”
MAT.27.11	A ayin a nan lo, Yesu u shamgbai kelime ko Gomuna Bilatu, ɗa we ecei ni, “Avu ɗa mogono ma Ayahuda ma?”
MAT.27.11	Ɗa Yesu wu ushuki, “E, ta ki nannai tsu na vu danai.”
MAT.27.12	Amma ana anan ganu vu gbagbaꞋin nu nkoshi a yaꞋin nsata adama e Yesu, ɗa u paɗai bini. 
MAT.27.13	Ɗa Bilatu u danai ni, “Vu panaka le a nsata n nu adama a ili i nam pa ra̱ka̱ ba?” 
MAT.27.14	Amma Yesu u dana ili i yoku ba, ɗa gomuna va u yaꞋin mereve ka̱u.
MAT.27.15	Ka̱ya̱ dem a ayin a̱ Ka̱ɗiva̱ ka Kupasamgbanai, gomuna u ci shikpa ta̱ vuza vu ugbashi vi te, vuza na a zagbai. 
MAT.27.16	A ayin a nan lo vuma vi yoku wi ta̱ lo a̱ kunu ku ugbashi. Kula ku ni ku ɗa Barabas. Yaba dem u yeve ta̱ vuma vu nam pa vuza gbani-gbani ɗa ka̱u. 
MAT.27.17	Ana ka̱bunda̱i ka uma ka ko ɓolongi a̱ ubuta̱ u te, ɗa Bilatu we ecei le, “Kagbashi ke ne kaꞋi i cigai n ka̱sa̱kpa̱? I ciga ta̱ Barabas ko Yesu vuza na e ci ɗeke Kishi?” 
MAT.27.18	Bilatu u yeve ta̱ adama a ikovi i ɗa aza e kelime a̱ tuka̱i Yesu wa̱ ni.
MAT.27.19	Ana wi ida̱shi a kakuba ka afada, ɗa vuka vi ni vu suki akaka a nam pa a kubana wa̱ ni: “Ka̱ta̱ vi yaꞋanka vuma vu nan lo ili ba, adama a na u yaꞋan unushi ba. Anana n yaꞋan ta̱ alatani adama a̱ ni, alatani a ta na a takacika mu ta̱ ka̱u.”
MAT.27.20	Amma ɗa anan ganu vu gbagbaꞋin nu nkoshi m gba̱ra̱-gba̱ra̱ a gutsai ka̱bunda̱i ka uma ka ka dana Barabas ɗa i a kuciga a̱ ka̱sa̱kpa̱, ka̱ta̱ u zuwa Yesu u kuwa̱.
MAT.27.21	Ɗa Bilatu u doku we ecei uma a, “Yayi a̱ ka̱tsuma̱ ka uma e re a nam pa i cigai a̱ ka̱sa̱kpa̱?”
MAT.27.21	Ɗa a̱ ushuki, “Barabas.”
MAT.27.22	Ɗa we ecei, “To, yi ɗa̱i n kuyaꞋanka n Yesu, vuza na e ci ɗeke Kishi?”
MAT.27.22	Dem vi le ɗa a̱ ushuki, “Bapai ni a maɗanga ma atakaci!”
MAT.27.23	We ecei, “Yi ɗa̱i i zuwai? Ili i gbani-gbani ye ne i ɗai u yaꞋin?”
MAT.27.23	Amma ɗa o orukpoi n kacaꞋa ka̱u, “Bapai ni!”
MAT.27.24	Ana Bilatu we enei adanshi ili yi lo i na u kuyaꞋan ba, ɗa kpamu uma a cigai kuyaꞋan vishili. Ɗaɗa u ɗikai mini ɗa u saꞋi ekiye a̱ ni kelime ke le ɗa u danai, “Mpa ili i bura mu n kakuna ku ukpa̱ u vuma vu nam pa ba. A̱ɗa̱ ɗa yi a kuyaꞋan kaꞋa!”
MAT.27.25	Ɗa yaba dem wu ushuki, “I ta̱ a kufuɗa a taɗaka tsu ukpa̱ u ni, a̱tsu m muku n tsu.”
MAT.27.26	Ɗa Bilatu u ka̱sa̱kpa̱i Barabas. Ɗa u danai osoji a̱ ni a faba Yesu n vukpangiri ka̱ta̱ a bana a bapa yi a maɗanga ma atakaci.†
MAT.27.27	Ɗa osoji o gomuna a ɗikai Yesu sai punu e kefeku ka̱ ni, ɗa ra̱ka̱ vi le a kandarangi ni. 
MAT.27.28	O foɗoi ni ntogu, ɗa a ukai ni kuminya ku tsugono ku shili. 
MAT.27.29	Ɗa a zamai awana ɗa a caꞋakai ni oroliko ɗa a alakai ni a kaci. Ɗa a zuwai kalangu ko tsugono e kukiye ku usingai ku ni. Ɗa a̱ kuɗa̱ngi wa̱ ni ɗa o zoꞋosoi ni, n a danai, “Ci cikpa wu ta̱, mogono ma Ayahuda!” 
MAT.27.30	Ɗa a̱ ciꞋikpa̱i ni ntsa̱n. Ɗa a isai kalangu ka wa̱ ni ɗa a lapakai ni n kaꞋa a kaci ka̱u. 
MAT.27.31	Ana a̱ ta̱wa̱i o kotsoi kuzoꞋoso yi, o foɗoi ni kuminya ka ɗa a ukai ni ntogu n ni ma kpamu. Ɗa a̱ uta̱ka̱i ni a̱wa̱ta̱ a kubana a̱ ubuta̱ u na a kuna yi.
MAT.27.32	Ele a̱ kuta̱ pulai, ɗa a cinai vuma vi yoku vu Kure kula ku ni ku ɗa Sima. Osoji a gutsai ni u ɗika maɗanga ma atakaci me Yesu. 
MAT.27.33	Dem vi le ɗa a yawai a̱ ubuta̱ u na e ci ɗeke Galgata (na va ɗaɗa Ubuta̱ u MokoꞋo ma Kaci†). 
MAT.27.34	Osoji a e nekei Yesu ma̱kya̱n u soꞋo usatari n kujini tsa̱ a̱guma̱. U kondoi amma ɗa u iwain kusoꞋo maꞋa. 
MAT.27.35	Ana o kotsoi kubapa yi a maɗanga ma atakaci, ɗa osoji a a̱ ka̱na̱i kuyaꞋan kazagba adama a na e ene vuza na u kuciya̱ motogu me Yesu ma. 
MAT.27.36	Osoji a a̱ da̱sa̱ngi lo ɗa a lyaꞋi kelime n kinda yi. 
MAT.27.37	Gaɗi a uɓon u kaci u ni, a zuwai urotu u na u kuyotsongu uma ili i na i zuwai ɗa a bapai ni. Urotu wa u danai: “
MAT.27.38	Ele osoji a a bapa ta̱ feu oboki e re koɓolo n Yesu va, vuza te e kukiye ku usingai ku ni vuza te tamkpamu a̱ ugula̱. 
MAT.27.39	Uma a na a banai ɗe a̱ gita̱i kufila̱ n aci n a shikai Yesu. 
MAT.27.40	A danai, “Vu danai vi ta̱ a kufuɗa kufa̱da̱ A̱Ꞌisa̱ a Gbayin ka̱ta̱ vu maꞋasaka a ɗa a̱ ka̱tsuma̱ ka ayin a tatsu. Adama a nannai isa ka̱ci ka̱ nu! Cipa̱ a maɗanga ma atakaci ma, Maku ma̱ Ka̱shile ma baci vi mayun!”
MAT.27.41	Anan ganu vu gbagbaꞋin nu nlum n Wila̱ o zoꞋosoi ni feu. 
MAT.27.42	A danai, “Wi isa ta̱ uma, amma u fuɗa wi isa ka̱ci ka̱ ni ba! U danai a̱yi ɗa mogono mi Israila! Mogono ma baci wi, u cipa̱ a maɗanga ma atakaci ma. Ka̱ta̱ ci neke a̱ɗu a̱ tsu wa̱ ni. 
MAT.27.43	Wu ushuku ta̱ n Ka̱shile. Ucikali u Ka̱shile u ɗa baci yaꞋan wi isa yi. Ali u danai, ‘Mpa Maku ma̱ Ka̱shile maꞋa.’ ” 
MAT.27.44	Ta feu nannai oboki a na a bapai koɓolo n a̱yi a shikai ni.
MAT.27.45	Kanna a kaci ɗa ka̱yimbi ka̱ kimba̱i likuci dem kpaɓam, ali a kubana iyum i tatsu. 
MAT.27.46	Ɗaɗa ɗevu n ayin a nan lo a, Yesu u shika̱i n ka̱la̱ka̱tsu ka̱u, “Eloi, Eloi lema sabatana?” Ili i na wi a kudana i ɗaɗa, “Ka̱shile ka̱ va̱, Ka̱shile ka̱ va̱, yi ɗa̱i i zuwai ɗa vu vakangi mu?”
MAT.27.47	Uma o yoku a na i lo kashani a panakai ni ɗa a danai, “Iliya ɗa wi e kuɗeke!”
MAT.27.48	Vuza te vi le u sumai gogoꞋo ɗa u banai ɗa u la̱nsa̱i ayangi ɗa u yeki m ma̱kya̱n ma kalam ɗa u shiyai a ɗa a kalangu ɗa u nekei Yesu u soꞋo.
MAT.27.49	Amma aza a na a buwai a danai, “Shamgbai, yaꞋan ce ene ko Iliya u kuta̱wa̱ ta̱ wa wawa yi?”
MAT.27.50	Ɗa kpamu Yesu u doku u shika̱i n ka̱la̱ka̱tsu ka̱u, ɗaɗa u kuwa̱i.
MAT.27.51	A ayin a nan lo a derere, Ka̱shile ka zuwai kakashi ka na ki usaki a̱ A̱Ꞌisa̱ a Gbayin
MAT.27.52	Asaun a̱ ɓa̱yuwa̱i, ɗa uma a̱ Ka̱shile n a̱bunda̱i a na a̱ kuwa̱i ɗe a̱ ɗenga̱i. 
MAT.27.53	Ana Ka̱shile ka̱ ɗengusa̱i Yesu a kasaun, ɗa uma a a̱ uta̱i a asaun a banai a asuvu a ubirini u ciɗa u Urishelima, a̱ ubuta̱ u na a yotsongi ka̱ci ke le u uma n a̱bunda̱i.
MAT.27.54	Ana jagaba n osoji a na i koɓolo n a̱yi a kinda Yesu e enei iɗika i gba̱ɗa̱sa̱i n ili i na i matsai dem, ɗa a panai wovon ɗa a danai, “Mayun, a̱yi Maku ma̱ Ka̱shile maꞋa!”
MAT.27.55	A̱ma̱ci n a̱bunda̱i a na a̱ uta̱i a̱ Ga̱lili aza a na o yongoi o kutono Yesu adama a na a̱ ɓa̱nka̱ yi, i ta̱ kashani daꞋin m maɗanga ma atakaci ma, a kinda. 
MAT.27.56	A̱ ka̱tsuma̱ ka̱ a̱ma̱ci a ele ɗa Meri Magadaliya, m Meri† a̱na̱ku a Yakubu n Isuhu,† n vuka vu Zabidi a̱na̱ku a Yakubu n Yahaya.
MAT.27.57	Vuma vi yoku wi ta̱ lo vuza vu uciyi, kula ku ni ku ɗa Isuhu† vuza vu Aramatiya. A̱yi vuza vu kutoni vi Yesu ɗa. N kulivi ku nan lo, 
MAT.27.58	u banai u Bilatu ɗa u folonoi e neke yi keven ki ikyamba ke Yesu. Ɗa Bilatu u danai osoji e neke yi. 
MAT.27.59	Ɗa Isuhu u ɗikai keven ki ikyamba ka ɗa wa alai kaꞋa n arikinlai a na i wa̱ri a savu. 
MAT.27.60	Ɗa u zuwai keven ki ikyamba ke Yesu a kasaun ka savu ka na u sheꞋwekei ka̱ci ka̱ ni a kakpanlai. Ɗa u gida̱la̱kpa̱i katali ka gbayin adama a na u kpadaka utsutsu u kasaun wa. Ɗaɗa u ɗenga̱i u lazai. 
MAT.27.61	Meri Magadaliya m Meri vi te va lo ida̱shi ɗevu a kinda.
MAT.27.62	A kanna ke ire, n Ashibi ta na, anan ganu vu gbagbaꞋin koɓolo n Afarishi a banai u Bilatu. 
MAT.27.63	A danai, “Vuzagbayin, ci ciɓa ta̱ a ayin a na vuma va aꞋuwa vu nan lo wi n wuma u danai, ‘Ayin a tatsu a yaꞋan baci mi ta̱ a̱ kuɗenga̱ a kasaun.’ 
MAT.27.64	Adama a nannai, dana le a inda kasaun ka mayin ali a kubana a kanna ka tatsu ka. Ta baci nannai ba, mukumitoni n ni i ta̱ a kufuɗa kubana ka̱ta̱ o boko keven ki ikyamba ka, ka̱ta̱ a dana uma u ɗenga̱ ta̱ a kasaun. AꞋuwa a nan lo i ta̱ a kulaꞋa a cau m gbayin.”
MAT.27.65	Bilatu u danai, “Ɗika osoji o yoku ka̱ta̱ a bana a inda kasaun ka mayin tsu na a kufuɗa.” 
MAT.27.66	Ɗaɗa a lazai a̱ ka̱sa̱kpa̱i Bilatu a kubana a kasaun ka, ɗa a paɗarai katali ka n ka̱ta̱mba̱ri† ko mogono, ɗa a̱ ka̱sa̱kpa̱ osoji a inda kaꞋa.
MAT.28.1	N usana wa Aladi ka̱lika̱li, Meri Magadaliya m Meri vi te va a banai kene kasaun ka.
MAT.28.2	A ayin a nan lo, iɗika i gba̱ɗa̱sa̱i n utsura. Kalingata ka Vuzavaguɗu ka̱ cipa̱i, ka banai a kasaun ka, ɗa ka̱ gida̱la̱kpa̱i katali ka a utsutsu wa. Ɗa u da̱sa̱ngi gaɗi kaꞋa.
MAT.28.3	Kalingata ka ki ta̱ a kutasa langu-langu an kulaɗa, ntogu n ni kpamu mi ta̱ wa̱ri pushe-pushe. 
MAT.28.4	Osoji a na i a kinda kasaun ka e jeꞋekei ikyamba n wovon adama a kalingata ka, ɗa ikyamba i kuwa̱i le an aza a na a̱ kuwa̱i.
MAT.28.5	Kalingata ka ka danai a̱ma̱ci a, “Ka̱ta̱ i pana wovon ba. N yeve ta̱ yi ta̱ a̱ kula̱nsa̱ Yesu, vuza na a bapai a maɗanga ma atakaci. 
MAT.28.6	Wi punu na ba. U ɗenga̱ ta̱ ɗe a kasaun tsu na u danai ɗa̱. Ta̱wa̱i ye ene ubuta̱ u na ishi a zuwai keven ki ikyamba ka̱ ni. 
MAT.28.7	Banai gogoꞋo i dana mukumitoni n ni, ‘Yesu u ɗenga̱ ta̱ a kasaun. Wi ta̱ ɗe a kubana a̱ Ga̱lili kelime ka̱ ɗa̱, yi ta̱ ta na e kene yi ɗe.’ I ɗaɗa n ta̱wa̱i kudana ɗa̱.”
MAT.28.8	A̱ma̱ci a a̱ ka̱sa̱kpa̱i kasaun ka gogoꞋo. A panai wovon, amma i ta̱ feu a̱ ma̱za̱nga̱. A sumai adama a na a bana a dana mukumitoni ma i na i yaꞋin. 
MAT.28.9	Kafu a zuka ɗa Yesu u cinai le ɗa u kya̱sa̱i le. Ɗa a banai ɗevu n a̱yi, ɗa a̱ ka̱na̱i ni e ene, ɗa a cikpai ni. 
MAT.28.10	Ɗa u danai, “Ka̱ta̱ i pana wovon ba! Danai mukumitoni n va̱ a bana a̱ Ga̱lili. Ta ɗe e kene mu.”
MAT.28.11	A ayin a na a̱ma̱ci a a̱ ka̱na̱i uye u le a kulaza, osoji o yoku a̱ ka̱tsuma̱ ke le a na i a kinda kasaun ka o bonoi asuvu a̱ ubirini, ɗa a danai anan ganu vu gbagbaꞋin i na i yaꞋin dem. 
MAT.28.12	Anan ganu vu gbagbaꞋin a a yaꞋin oɓolo nu nkoshi m gba̱ra̱-gba̱ra̱ ɗa e sheshei. A tsupai osoji a ikebe n a̱bunda̱i, 
MAT.28.13	ɗa a danai le, “Danai uma mukumitoni n Yesu n ta̱wa̱ ta̱ n kayin, ɗa o bokoi ikyamba ya a ayin a na yi alavu. 
MAT.28.14	Gomuna u pana baci nannai, ci ta̱ a kuyaꞋanka yi kadanshi, ka̱ta̱ ci isa ɗa̱ a̱ ubuta̱ wa atakaci.” 
MAT.28.15	Ɗa osoji a ɗikai ikebe ya, ɗa a yaꞋin tsu na a danai le. Uma a Yahuda i ta̱ a kudansa arabali a nam pa a uteku u le ali a̱ kuta̱wa̱ gogo na.
MAT.28.16	Mukumitoni kupa n vuza te a lazai ɗa a banai a̱ Ga̱lili a kusan ku na Yesu u danai le ɗe a bana. 
MAT.28.17	Ana a yawai ɗa e enei ni, ɗa a cikpai ni, amma ele vi yoku e neke a̱ɗu ba. 
MAT.28.18	Ɗa Yesu u ta̱wa̱i we le ɗa u danai, “Ka̱shile ke neke mu ta̱ utsura ra̱ka̱ gaɗi n iɗika. 
MAT.28.19	Adama a nan lo, banai i bonoko uma a aduniyan ra̱ka̱ aza o Kutoni a̱ va̱. I yaꞋanka le kusumbu ka akucina a̱ ka̱tsuma̱ ka kula ka Dada n ka Maku n ka Ayinviki a̱ Ka̱shile.† 
MAT.28.20	I yotsongusu le a yaꞋan ili dem i na n danai ɗa̱. Mi ta̱ o kuyongo n a̱ɗa̱ ayin tutu, ali a kubana uteku wa aduniyan.”
MRK.1.1	Na ɗa ukuna wa Arabali a Singai e Yesu† Kirisiti Kishi, Maku ma̱ Ka̱shile.† 
MRK.1.2	A̱ gita̱ ta̱ a uteku u na Ka̱shile ka danai a Katagarda ke Keneki† Ishaya.
MRK.1.2	“Mi ta̱ a̱ kusuku kalingata ka̱ va̱ kelime ka̱ nu,
MRK.1.2	vuza na u kulapulaka wu uye.”
MRK.1.3	“Ka̱la̱ka̱tsu e meɗevile e mere mu une,
MRK.1.3	‘Lapulakai Vuzavaguɗu uye!
MRK.1.3	Bonokoi u ɗa mejege.’ ”
MRK.1.4	Ɗa Yahaya† vu Kusumbu ka Akucina u yongoi e mere mu une a kudana uma ukuna wa Arabali a Singai. Ɗa u danai a yaꞋan kusumbu ka akucina, ka̱ta̱ a̱ shika̱ unushi† u le, adama a na Ka̱shile ka cinukpaka le u ɗa. 
MRK.1.5	Ɗa aza a na i punu a̱ ka̱tsuma̱ ku uɓon u Yahuda n a̱bunda̱i, n aza a na i a̱ ubirini u Urishelima ɗa a banai wa̱ ni, ɗa a̱ ka̱na̱i kushika̱ unushi u le. Ɗa u yaꞋankai le kusumbu ka akucina o Kuɗolu ku Urdu.
MRK.1.6	Aminya a na Yahaya u ukai, cileme tsu karakuma tsu ɗa a caꞋi, ɗa u shiyai kashiyatsu ku ukpan a̱ kukyuꞋun ku ni. IlikulyaꞋa i ni i ɗa akyuꞋun n ishigi. 
MRK.1.7	Kadanshi ka na a̱ suꞋuki ni ka ɗaɗa na, “A̱ ka̱ca̱pa̱ ka̱ va̱ vuza yoku wi ta̱ lo a̱ kuta̱wa̱, u laꞋa mu ta̱ n tsugbayin. N yawa biꞋi n foɗo ko ataka a̱ ni ba. 
MRK.1.8	Mpa n yaꞋanka ɗa̱ ta̱ kusumbu ka akucina m mini, amma a̱yi u kuyaꞋanka ɗa̱ ta̱ kusumbu ka akucina n Ayinviki a̱ Ka̱shile.”†
MRK.1.9	Ayin a nan lo Yesu wu uta̱i a̱ likuci i Nazara vu uɓon u Ga̱lili, ɗa Yahaya u yaꞋankai ni kusumbu ka akucina punu o Kuɗolu ku Urdu. 
MRK.1.10	Yesu a̱ kuta̱ punu a̱ mini ma, ɗa we enei gaɗi† u ɓa̱yuwa̱i. Ɗa Ayinviki a̱ Ka̱shile a̱ uta̱i gaɗi, ɗa a̱ cipa̱i wa̱ ni an moɗoi. 
MRK.1.11	Ɗa ka̱la̱ka̱tsu ku uta̱i ɗe gaɗi ɗa ka danai, “Avu ɗa Maku ma̱ va̱ ma na n cigai. Mi ta̱ a kupana uyoꞋo u nu mayin.”
MRK.1.12	Ɗaɗa Ayinviki a̱ Ka̱shile a ɗikai ni a kubana e mere mu une. 
MRK.1.13	A kakamba ka na u banai va u yaꞋan ta̱ ayin amangere. Punu ayin amanga e re a, ɗa MalyaꞋi† ma̱ ka̱na̱i kupiyasa yi. A̱yi ɗa u yongoi ɗe endeꞋen ni, koɓolo nu nnama n kakamba, ɗa kpamu alingata a̱ Ka̱shile a̱ ka̱na̱i kuɓa̱nka̱ yi ɗe.
MRK.1.14	Ana a zuwai Yahaya a̱ kunu ku ugbashi, ɗa Yesu u banai a̱ Ga̱lili a kudana uma Arabali a Singai. 
MRK.1.15	Ɗa u danai, “Ayin a yawa ta̱, tsugono tsu Ka̱shile† tsu yawa ta̱ ɗevu. Shika̱i unushi u ɗa̱ ka̱ta̱ i neke a̱ɗu a̱ ubuta̱ wa Arabali a Singai a nam pa.” 
MRK.1.16	A̱yi a nwalu kpamu a̱ ka̱kina̱ ka Mala ka̱ Ga̱lili, ɗa we enei Sima n vuza ni Andarawu a kutaɗuku maza ma̱ bilili a̱ mini, adama a na ele osoruku a ɗa.
MRK.1.17	Ɗa Yesu u danai le, “Ta̱wa̱i i tono mu. Mi ta̱ o kuyotsongu ɗa̱ uteku u na i kutuka̱ n uma, an ya̱ tuka̱ n adan.” 
MRK.1.18	Gogo lo ɗa a̱ ka̱sa̱kpa̱i maza me le ɗa o tonoi Yesu.
MRK.1.19	Ana u doki kelime kenu ɗa we enei Yakubu maku ma Zabidi n vuza ni Yahaya, a kpantsu a kulapula maza ma̱ bilili me le. 
MRK.1.20	Ɗa u ɗekei le, ɗa a̱ ka̱sa̱kpa̱i esheku e le Zabidi punu a kpantsu n aza a zamalinga. Ɗa o tonoi ni.
MRK.1.21	Ɗa a lazai a kubana a̱ likuci i Kafarnahum. Ana kanna ka Ashibi ka yawai, ɗa Yesu u banai a̱ kunu ka avasa, ɗa u ka̱na̱i kuyotsongusu le. 
MRK.1.22	Ɗa uma a̱ ka̱na̱i kuyaꞋan mereve tsu na wi a kuyaꞋan kuyotsongusu ku ni. Adama a na u yotsongusu le ta̱ n utsura, amma uteku u na nlum n wila̱ n ci yaꞋan ba.
MRK.1.23	Punu asuvu a̱ kunu ka avasa ka ɗa gogo lo vuza yoku vuza na wi n wunla̱i u gbani-gbani o kutono yi, ɗa u lapai una̱, 
MRK.1.24	“Yi ɗa̱i i burai tsu n avu, Yesu vu Nazara? Vu ta̱wa̱ ta̱ adama a na vu una tsu? N yeve ta̱ vuza na vi, Vuzaciɗa vu Ka̱shile.”
MRK.1.25	Ɗa Yesu u dansukai le n utsura, “Paɗai bini. Uta̱i punu wa̱ ni.” 
MRK.1.26	Ɗa wunla̱i u gbani-gbani u pinda̱ra̱i vuma va, u lapai una̱, ɗa wu uta̱i wa̱ ni. 
MRK.1.27	Uma a̱ ka̱na̱i kuyaꞋan mereve. Ɗa a̱ ka̱na̱i mecenshenei, “Yi ɗa̱i nannai? Kuyotsongusu ku savu ku ɗa. Ki ta̱ n utsura, ali a kudansuka wunla̱i u gbani-gbani, ɗa ta na u panakai ni.” 
MRK.1.28	Gogo lo, kadanshi ka nan lo ɗa ka̱ ka̱ra̱Ꞌi uɓon u Ga̱lili dem.
MRK.1.29	Ana a̱ uta̱i a̱ kunu ka avasa, ɗa Yesu u lazai koɓolo n Yakubu n Yahaya a kubana a kpaꞋa ku Sima n Andarawu. 
MRK.1.30	A̱na̱ku a vuka vu Sima u gaꞋin ba, wana ɗai a saɓanai n kuta̱nu, ɗa a danai Yesu. 
MRK.1.31	U banai ubuta̱ u na wi, ɗa u ka̱na̱i ni kukiye u ɗengusa̱i, ɗa mɓa̱la̱ n ka̱sa̱kpa̱i ni. Ɗa ma̱ma̱ci ma, u ka̱na̱i kuɓa̱nka̱ le n upecu u tsuwaꞋa.
MRK.1.32	N kulivi ku nan lo ana kanna ka̱ yikpa̱i, ɗa uma a̱ ka̱na̱i kutuka̱ n aza a mbanaki n aza a na i n wunla̱i u gbani-gbani. 
MRK.1.33	Uma a̱ likuci dem a̱ ka̱na̱i kuvana yi a̱ utsutsu u kpaꞋa wa. 
MRK.1.34	Ɗa Yesu u potsokpoi mbanaki icuꞋu kakau n a̱bunda̱i. Ɗa kpamu u ka̱na̱i kuloko wunla̱i u gbani-gbani ubuta̱ u uma. Amma a̱yi u tsu ka̱sa̱kpa̱ le a dansa ba, adama a na e yeve ta̱ yayi Yesu.
MRK.1.35	M kpasani, ɗa Yesu u ɗenga̱i ɗa u banai a̱ ubuta̱ u na wi n ka̱bini, ɗa u yaꞋin kavasa. 
MRK.1.36	Sima n aza a̱ ni a banai kula̱nsa̱ yi. 
MRK.1.37	Ana e enei ni, ɗa a danai ni, “Uma dem i ta̱ ɗe a̱ kula̱nsa̱ wu.”
MRK.1.38	Ɗa Yesu u danai le, “Ka̱sa̱kpa̱i tsu banai a̱ ubuta̱ u yoku, a̱ likuci likuci i na yi lo ɗevu. Adama a na n dana uma Arabali a Singai. Adama a na ka ɗa ka̱ tuka̱i mu.” 
MRK.1.39	Ɗa u ka̱ra̱Ꞌi Ga̱lili dem n u danai uma Arabali a Singai a̱ unu a avasa n u lokoi wunla̱i a gbani-gbani a̱ ubuta̱ u uma.
MRK.1.40	Vuma vi yoku ma̱kutu maꞋa, u ta̱wa̱i u kuɗa̱ngi e kelime ke Yesu, ɗa u folonoi ni. U danai, “Vu ushuku baci, potsokpo mu.” 
MRK.1.41	Ɗa Yesu u panai asuvayali a̱ ni, u ba̱ra̱kpa̱i kukiye ku ni, ɗa u saꞋwai ni. U danai, “Mu ushuku ta̱, ta̱na̱.” 
MRK.1.42	Gogo lo, ɗa ukutu wa u ka̱sa̱kpa̱i vuma va, ɗa u ta̱na̱i ta na. 
MRK.1.43	Ɗa Yesu u danai ni u wala n uɓarangi u nam pa, 
MRK.1.44	“Ka̱ta̱ vu dana vuza ba. Bana vu yotsongu ka̱ci ka̱ nu u ganu. Ka̱ta̱ vi neke kuneꞋe uteku u na Musa u danai a yaꞋan adama a vuza na u potsoi, ciya̱ e yeve ili i na yi lo.”
MRK.1.45	Amma vuma va u lazai, ɗa u banai u ka̱na̱i kudana uma arabali a. Ali ɗa Yesu u doku u fuɗa kuꞋuwa a̱ likuci e keteshe ba. Ɗa u shamgbai ɗe daꞋin n likuci a̱ ubuta̱ u na uma i ba, ko n nannai, ɗa uma a̱ ubuta̱ kakau a̱ ka̱na̱i kubansa wa̱ ni.
MRK.2.1	Ayin a yaꞋan ka̱u ba, ɗa Yesu u doku u bonoi a Kafarnahum. Ɗa uma a panai a dana Yesu u bono ta̱ a kpaꞋa. 
MRK.2.2	Ɗa uma n a̱bunda̱i a banai wa̱ ni, ali ɗa ubuta̱ u gusa̱i, n pulai vu utsutsu dem. Ɗa u ka̱na̱i kudana uma kadanshi ka̱ Ka̱shile. 
MRK.2.3	Ɗa uma o yoku, ele uma a̱ na̱shi a ɗikai vuza na wi ma̱kutsuma̱ a bankai ni. 
MRK.2.4	Adama a uma, a fuɗa a uka n vuma va a̱ ubuta̱ u Yesu ba. Ɗa a karakpai kunu ka n tsugaɗi, ɗa a zorukpoi n vuma va punu a kajiba. Ɗa a zuwai ni a̱ ubuta̱ u na Yesu va wi. 
MRK.2.5	Ana Yesu we enei uteku u na e nekei a̱ɗu e le, ɗa u danai ma̱kutsuma̱ ma, “Maku ma̱ va̱, a cinukpaka wu ta̱ n unushi u nu.”
MRK.2.6	Ubuta̱ wa lo nlum n Wila̱† n yoku mi ta̱ lo ida̱shi, ɗa a̱ ka̱na̱i kusheshe punu a̱ a̱ɗu e le, 
MRK.2.7	“Yi ɗa̱i i zuwai ɗa vuma vu nam pa u yaꞋin kadanshi tsu nan lo? Wi ta̱ a kadanshi ki ishikushi. Yayi u kufuɗa kucinukpaka toku n unushi? Sai Ka̱shile endeꞋen.”
MRK.2.8	Gogo lo, ɗa Yesu u yevei ili i na i e kusheshe. Ɗa we ecei le, “Yi ɗa̱i i zuwai ɗa yi e kusheshe tsu nan lo punu a̱ a̱ɗu a̱ ɗa̱? 
MRK.2.9	Yi ɗa̱i i laꞋi n ɗevu, n dana baci, ‘A cinukpaka wu ta̱ unushi u nu,’ ko ‘Ɗenga̱ vu wala’?
MRK.2.10	“Adama a na i yeve a na Maku ma Vuma† mi n utsura a aduniyan a nam pa u cinukpaka uma dem n unushi.” Ɗa u danai ma̱kutsuma̱ ma, 
MRK.2.11	“Ɗenga̱ vi ɗika kajiba ka̱ nu vu wala a kubana a kpaꞋa.”
MRK.2.12	Ɗa u ɗenga̱i u ɗikai kajiba ka̱ ni, u ka̱na̱i nwalu a̱ a̱shi e le. Ili i nan lo ya i nekei uma mereve, ɗa a̱ ka̱na̱i kucikpa Ka̱shile a danai, “Ka̱ta̱ tsu saꞋwa kene ili nannai ba.”
MRK.2.13	Ɗa kpamu Yesu wu uta̱i ɗa u banai a̱ ka̱kina̱ ka mala. Ɗa uma n a̱bunda̱i a banai wa̱ ni, u ka̱na̱i kuyotsongusu le. 
MRK.2.14	A̱yi a nwalu, ɗa we enei Levi,† ulobo u Alfa, ida̱shi a̱ ubuta̱ u na a ci isa utafu. Ɗa Yesu u danai ni, “Ɗenga̱, vu tono mu.” Ɗa Levi u ɗenga̱i ɗa u tonoi ni.
MRK.2.15	Ana megeshe ma yaꞋin, Yesu a̱ ka̱tsuma̱ ka kulyaꞋa ilikulyaꞋa a kpaꞋa ku Levi, ɗa feu aza a kisa utafu n a̱bunda̱i n aza a̱ unushi i a kulyaꞋa n a̱yi m mukumitoni n ni, adama a na icuꞋu i uma i nan lo i ta̱ a̱ ka̱tsuma̱ ka aza a na o tonoi ni. 
MRK.2.16	Amma ana nlum n Wila̱ n na mi Afarishi,† e enei ni a kulyaꞋa ilikulyaꞋa n aza a̱ unushi n aza a kisa utafu. Ɗa e ecei mukumitoni n ni, “Yi ɗa̱i i zuwai ɗa wi a kulyaꞋa ilikulyaꞋa n aza a na a̱ kpa̱ɗa̱i kusuɓa̱?”
MRK.2.17	Ana Yesu u panakai le, ɗa u danai le, “Aza a na i nu mɓa̱la̱ ba, i a kula̱nsa̱ vuza va̱ a̱guma̱ ba, sai aza a na i nu mɓa̱la̱. N ta̱wa̱ adama a aza a̱ usuɓi ba, amma adama a aza a na i n unushi.”
MRK.2.18	Mukumitoni n Yahaya n Afarishi, a̱ tsu ka̱na̱ ta̱ una̱. Aza o yoku e ecei Yesu, “Yi ɗa̱i i zuwai mukumitoni n Yahaya n Afarishi a̱ tsu ka̱na̱ una̱, amma mukumitoni n nu n tsu ka̱na̱ ba?” 
MRK.2.19	Ɗa Yesu u danai le, “Nini ɗai aza a na i koɓolo n vuza yolo i savu a̱ kuka̱na̱ una̱ ayin a na vuza yolo wi lo? A̱ kuka̱na̱ ba. 
MRK.2.20	Amma ayin i ta̱ lo a̱ kuta̱wa̱ ana a kuɗika vuza yolo va, ayin a nan lo a ɗa a̱ kuka̱na̱ una̱.
MRK.2.21	“Babu vuza na u kupa̱ɗa̱ngu kuminya ku kuku n kakashi ka savu. Vuza na baci u yaꞋan nannai, kakashi ka savu ka ki ta̱ o kusoꞋimkpo kuminya ku kuku ka. Wi ta̱ kpamu a kuzuwa kakashi ka ko doku ka karasaka lababa.
MRK.2.22	“Vuza kpamu u kutsungu ribinya e kedele ka̱ kuku ba. Vuza na baci u yaꞋin nannai, ribinya ya yi ta̱ o kuɓoso kedele ka, ka̱ta̱ u namba ribinya ya n kedele ka dem. Amma a̱ tsu tsungu ta̱ ribinya e kedele ka savu. Ka̱ta̱ dem vi le a lyaꞋa kelime n kokpo n ugaꞋin.”
MRK.2.23	Kanna ka Ashibi† ko yoku, Yesu a kupasamgbanai a kashina ka̱ ya̱nji, ɗa mukumitoni n ni a̱ ka̱na̱i kuwala n o koɗoi agita a̱ ya̱nji n a kupai. 
MRK.2.24	Ɗa Afarishi a danai ni, “Indana, yi ɗa̱i i zuwai ɗa i a kuyaꞋan nannai? I o kukoɗo ya̱nji a kashina, u gaꞋan a yaꞋan nannai a kanna ka Ashibi ba.”
MRK.2.25	Ɗa Yesu wu ushuki, “A̱ɗa̱ i kece ili i na Dawuda u yaꞋin n uma a̱ ni a ayin a na kambulu ka̱ ka̱na̱i le ba? 
MRK.2.26	Ayin a na Abiyata wi ishi mogono ma anan ganu, ɗa Dawuda uwai a kpaꞋa ku Ka̱shile, u takumai burodi vu na a vaꞋinkai. Vu na vu gaꞋin sai ganu ɗa koci u kutakuma vu ɗa. Ali ɗa u neꞋi a̱ja̱Ꞌa̱ a̱ ni.”
MRK.2.27	Ɗa u danai le dem, “A yaꞋan ta̱ Ashibi adama a vuma, amma vuma adama a Ashibi ba. 
MRK.2.28	Adama a nannai, mpa Maku ma Vuma mpa ɗa Vuzagbayin va Ashibi.”
MRK.3.1	Kanna ko yoku Yesu u banai a̱ kunu ku avasa, ɗa u cinai vuza yoku punu n kukiye ku uɓishi. 
MRK.3.2	Aza o yoku a̱ kula̱nsa̱ Yesu adama a na a̱ ka̱na̱ yi n unushi. Ɗa a̱ ka̱na̱i kinda yi, ko u kupotsotongu vuza va a kanna ka Ashibi. 
MRK.3.3	Ɗa Yesu u danai vuza na wi n kukiye ku uɓishi ka, “Ɗenga̱, vu ta̱wa̱ na kelime adama a na uma dem e ene wu.”
MRK.3.4	Ɗa we ecei uma a, “Yi ɗa̱i Wila̱ u tsu u danai ci yaꞋan a kanna ka Ashibi? Ci yaꞋan ili i singai ko ci yaꞋan ili i gbani-gbani? Ci isa wuma ko tsu una?” Amma a fuɗa a dana yi ili ba. 
MRK.3.5	Ɗa Yesu wi indai le n wupa. We enei le asuvayali, adama a na i ta̱ n ugbawansuvu. Ɗa u danai vuza na wi n kukiye ku uɓishi ka, “Ba̱ra̱kpa̱ kukiye ku nu.” U ba̱ra̱kpa̱i kukiye ku ni, ɗa ku ta̱na̱i. 
MRK.3.6	Ɗa Afarishi a̱ uta̱i, ɗa a banai a yaꞋin oɓolo n aza a na i o kutono Hiridu, e sheshei uteku u na a kuna Yesu.
MRK.3.7	Yesu m mukumitoni n ni a lazai a kubana a Mala ma̱ Ga̱lili, ɗa uma n a̱bunda̱i o tonoi ni. Aza o yoku a̱ uta̱i a̱ Ga̱lili, n Yahuda, 
MRK.3.8	n Urishelima, n iɗika i Idumiya, n iɗika i na yi a kasana ka̱ Urdu, n uɓon u likuci i Taya n Sida. Uma a nam pa dem ta ɗe a banai u Yesu, adama a na a pana ta̱ ili i na Yesu wi a kuyaꞋansa. 
MRK.3.9	Uma a na a banai u Yesu i ta̱ n a̱bunda̱i, ali ɗa u danai mukumitoni n ni a̱ ciya̱ka̱ yi kpantsu, adama a na u da̱sa̱ngu endeꞋen ni. 
MRK.3.10	U potsotongu ta̱ uma n a̱bunda̱i, ɗa aza a na i nu mɓa̱la̱ a̱ ka̱na̱i kubana wa̱ ni adama a na a̱ ciya̱ a saꞋwa yi. 
MRK.3.11	Aza a na i n wunla̱i u gbani-gbani e ene yi baci dem, a̱ ci yikpa̱ ta̱ kelime ka̱ ni. Ka̱ta̱ o orukpo, “Avu ɗa Maku ma̱ Ka̱shile.” 
MRK.3.12	Ɗa Yesu u danai wunla̱i u gbani-gbani n utsura, ka̱ta̱ a dana vuza ko a̱yi ɗa ya ba.
MRK.3.13	Ɗa Yesu u banai a kusan, ɗa u ɗekei aza a na wi a kuciga a bana wa̱ ni, ɗa a banai. 
MRK.3.14	Ɗa u zagbai uma kupa n aza e re, ɗa u bonokoi le azusuki† a̱ ni ka̱ta̱ a̱ ciya̱ o yongo n a̱yi. U suki le adama a na a dana uma Arabali a Singai. 
MRK.3.15	Ɗa u nekei le utsura u na o kuloko wunla̱i u gbani-gbani. 
MRK.3.16	Na va ele ɗa Kupanazere† a na u zagbai: Sima (vuza na Yesu u neꞋi kula Biturusu.) 
MRK.3.17	Yakubu n vuza ni Yahaya, muku n Zabidi (ele ɗa Yesu u neꞋi le ula anan Buwanaji, ɗaɗa Muku n Kakpanga.) 
MRK.3.18	U zagba ta̱ feu Andarawu, n Filibu, m Batalamawu, ɗa u zagbai feu Matiyu, n Toma, n Yakubu ulobo u Alfa, koɓolo n Tadawu, n Sima vu Ziloti. 
MRK.3.19	Ɗa kpamu u zagbai Yahuza Iskaryoti vuza na u dengei Yesu.
MRK.3.20	Ɗa Yesu u lazai a kubana a kpaꞋa, ɗa uma n a̱bunda̱i o tonoi ni, ali Yesu m mukumitoni n ni a̱ ciya̱ a lyaꞋa ilikulyaꞋa ba. 
MRK.3.21	Ana aza a kpaꞋa a̱ ni a panai nannai, ɗa a̱ uta̱i kula̱nsa̱ yi, adama a na a pana ta̱ uma a danai, “Yesu va u gita̱ ta̱ kujara.”
MRK.3.22	Nlum n Wila̱ n yoku n na mu uta̱i a Urishelima a̱ ka̱na̱i kudana, “Yesu va wi ta̱ n BaꞋalzabu,† mogono ma̱ wunla̱i u gbani-gbani. A̱yi ɗa we kuneke yi utsura u na wi o kuloko wunla̱i u gbani-gbani.” 
MRK.3.23	Ɗa Yesu u ɗekei le u yaꞋankai le agisana a kadanshi, u danai, “Nini ɗai MalyaꞋi mo kuloko MalyaꞋi? 
MRK.3.24	Tsugono tsu pecuku baci ugboku u re ɗa i a̱ vishili, tsugono tsu nan lo ci a̱ kusuɓa̱ ba. 
MRK.3.25	KpaꞋa ku pecuku baci ugboku u re, ɗa i a̱ vishili uteku u le. KpaꞋa ku nan lo ka kuyaꞋan n una̱ u te ba. 
MRK.3.26	MalyaꞋi mi baci o kuloko MalyaꞋi, ashe tsugono tsu MalyaꞋi ci ta̱ upeci ɗe, tsu ɗa ci ta̱ kpamu a̱ kuyikpa̱ babu megeshe.
MRK.3.27	“Babu vuza na u kuꞋuwa a kpaꞋa ku vuza vu utsura u ɗika ili i ni, sai u laꞋa vuza vu kpaꞋa vu nan lo utsura ka̱ta̱ u uwa u shiya yi, adama a na u fuɗa u ɗika ili i kpaꞋa i ni.
MRK.3.28	“N dana ɗa̱ mayun, i ta̱ a kufuɗa a cinukpaka uma n unushi u na i a kuyaꞋansa, n kadanshi ki ishikushi† ka na a dansai dem. 
MRK.3.29	Amma vuza na baci dem u yaꞋin kadanshi ki ishikushi wa Ayinviki a̱ Ka̱shile, a kucinukpaka yi unushi u nan lo ba, adama a na unushi u nan lo wi o kukotso ba.” 
MRK.3.30	U dana le ta̱ kadanshi ka nam pa ka, adama a na a dana ta̱ wi ta̱ n wunla̱i u gbani-gbani.
MRK.3.31	Ɗa amgbu e Yesu a banai wa̱ ni koɓolo n a̱na̱ku e le. Ɗa a shamgbai pulai ɗa a̱ suki vuza u bana u ɗeke yi. 
MRK.3.32	Uma n a̱bunda̱i a̱ da̱sa̱ngi ɗa a kanzai ni, ɗa a danai ni, “A̱na̱vu a ɗa na ɗe, koɓolo n amgbu a̱ nu a kuvana wu.”
MRK.3.33	Ɗa we ecei, “Yayi a̱na̱ku a̱ va̱? Anan yayi amgbu a̱ va̱?” 
MRK.3.34	Ɗa u la̱na̱i aza a na i lo ida̱shi dem, ɗa u danai, “Indanai, ele na ɗa a̱na̱ku a̱ va̱ n amgbu a̱ va̱. 
MRK.3.35	Vuza na baci dem u yaꞋin ili i na Ka̱shile ki a kuciga ele ɗa amgbu a̱ va̱ n itaku i va̱ n a̱na̱ku a̱ va̱.”
MRK.4.1	Kanna ko yoku Yesu u gita̱i kuyotsongusu a̱ ka̱kina̱ ka mala. Uma a na a banai wa̱ ni i ta̱ n a̱bunda̱i, ali ɗa u uwai a kpantsu, u da̱sa̱ngi punu a ku ɗa. Uma a na a banai wa̱ ni, ɗa a shamgbai a̱ ka̱kina̱ ka mala ka. 
MRK.4.2	Ɗa u ka̱na̱i kuyotsongusu le ili n a̱bunda̱i n agisana, u danai,
MRK.4.3	“Panai, vuma vi yoku ɗa u banai kuvishangu icuꞋu a kashina ka̱ ni. 
MRK.4.4	A̱yi a kuvishangu icuꞋu ya, ɗa icuꞋu i yoku i yikpa̱i a uye. Ɗa nnu n yawai, ɗa a̱ ka̱ɗa̱i i ɗa. 
MRK.4.5	IcuꞋu i yoku i yikpa̱i a kagbata. IcuꞋu ya yu uta̱i gogo lo, adama a na ubuta̱ wa wi n kayala ka̱u ba. 
MRK.4.6	Amma ana kanna ku uta̱i, ɗa ko songi i ɗa, adama a na ka̱ta̱ abinya a a zuwa aralu a utsura kpamu ba, ɗa e ɗekpei gogo lo. 
MRK.4.7	IcuꞋu i yoku i yikpa̱i a̱ ubuta̱ wa awana. Ana i gbonguroi, ɗa awana a̱ kpa̱Ꞌi le ɗa a̱ ka̱na̱i kara le. 
MRK.4.8	IcuꞋu i yoku i yikpa̱i a iɗika i singai, ɗa i gbonguroi ɗa a matsai arata a gbagbaꞋin. A̱ ma̱ca̱Ꞌa̱tsu dem ma na kacimbi ka ka vishangi, i yoku i matsai arata ali amangatawun, i yoku amangatatsu, i yoku kpamu kamankupa.”
MRK.4.9	Ɗa u danai, “Vuza na baci de dem wi n atsuvu a kupana, u pana.”
MRK.4.10	Ayin a na u da̱sa̱ngi endeꞋen ni, aza o yoku a na i lo n Kupanazere a a banai wa̱ ni ɗa e ecei ni agisana a na u yaꞋankai le va. 
MRK.4.11	Ɗa wu ushuki, “A zagba ɗa̱ ta̱ adama a na i yeve ukuna wi ili i na yi usokongi i tsugono tsu gaɗi, amma aza o yoku e kuyeve ili yi usokongi i nam pa ya ba, sai n agisana. 
MRK.4.12	Adama a na
MRK.4.12	‘I ta̱ a kufuɗa e kene n a̱shi, amma e kuyeve ili i na e enei ba,
MRK.4.12	i ta̱ kpamu a kufuɗa kupana kadanshi ka̱ va̱, amma a kufuɗa e yeve ka ba.
MRK.4.12	Adama a na ka̱ta̱ o bono u Ka̱shile ka cinukpaka le n unushi u le ba.’ ”
MRK.4.13	Ɗa Yesu u danai le, “A̱ɗa̱ i yeve agisana a kadanshi a ba? Nini ɗai i kuyeve agisana a kadanshi o yoku? 
MRK.4.14	Vuza vu kuvishangu va kadanshi ka̱ Ka̱shile kaꞋa wi a kuvishangu. 
MRK.4.15	IcuꞋu i na i yikpa̱i a uye, yi ta̱ ci iyoci ya a aza a na a vishangi kadanshi ka̱ Ka̱shile a̱ a̱ɗu e le. N kupana ku le, ka̱ta̱ MalyaꞋi ma yawa ma ɗika kadanshi ka̱ Ka̱shile ka na a vishangi a̱ a̱ɗu e le. 
MRK.4.16	Aza o yoku i ta̱ ci icuꞋu i na i yikpa̱i a kagbata. Ele ɗa aza a na a ci isa kadanshi ka gogoꞋo m ma̱za̱nga̱. 
MRK.4.17	Amma adama a na a zuwa aralu ba, kaꞋa ke geshe a̱ɗu e le ba. Ayin a na baci atakaci n kagbani-gbani ka yawai adama a kadanshi ka̱ Ka̱shile, a̱ tsu kpa̱ɗa̱ ta̱ uye. 
MRK.4.18	Aza o yoku i ta̱ adanshi icuꞋu i na i yikpa̱i a̱ ubuta̱ wa awana. Ele a pana ta̱ kadanshi ka, 
MRK.4.19	amma adama a atakaci a aduniyan a nam pa, n a̱shawuya a̱ uciyi, n kucikala ki ili i na i buwai. Ku yawai ɗa ku ɗikai ma̱riki me le, a fuɗa a matsa ili ba. 
MRK.4.20	Aza o yoku a na a̱ yikpa̱i a̱ ubuta̱ u singai, ele ɗa aza a na a panai kadanshi. A isai kaꞋa, ɗa a matsai ili n a̱bunda̱i. Ɗa aza o yoku e nekei arata amangatawun a tawun, aza o yoku amangatatsu, aza o yoku kamankupa.”
MRK.4.21	Ɗa Yesu u danai le, “Vi ta̱ a kudyaɓa ma̱kuni, ka̱ta̱ vi kimba̱ maꞋa n kasasu, ko vu zuwa ɗaka vu kakuba? A̱Ꞌa̱, sai vu zuwa maꞋa gaɗi vu kashamkpatsu ka̱ ni.
MRK.4.22	Ili i na yi lo ufoɓi dem, i ɗa yi ta̱ a̱ kuta̱ e keteshe, ili i na yi usokongi feu i ta̱ a̱ kuɓa̱yuwa̱ i ɗa. 
MRK.4.23	Vuza na baci de dem wi n atsuvu a kupana, u pana.”
MRK.4.24	Ɗa u danai le, “Indanai mayin, ka̱ta̱ i zuwa atsuvu a̱ ɗa̱ i pana. N ili i na vu kunzuki i ɗaɗa a̱ kukunzuku ali i laꞋa ili i nan lo. 
MRK.4.25	Vuza na baci wi n i ɗa i ta̱ o kudoku e neke yi, vuza na wi n i ɗa ba, ko kenu na wi n i ɗa, i ta̱ a kisa yi i ɗa.”
MRK.4.26	Ɗa Yesu u doku u danai le kpamu, “Ta tsugono tsu Ka̱shile ci nannai, uteku u na vuza u ca̱Ꞌi icuꞋu a iɗika. 
MRK.4.27	Kanna n kayin, ko u lata ko u ɗenga̱, icuꞋu ya yi ta̱ a̱ kuta̱, ka̱ta̱ i gbonguro. Amma a̱yi u yeve uteku u na i ɗa yi a kuyaꞋan ba. 
MRK.4.28	Iɗika i tsu zuwa ta̱ ili i na a̱ ca̱Ꞌi i gbonguro, i gita̱ kuyaꞋan akungu ka̱ta̱ i matsa arata a singai. 
MRK.4.29	Ayin a na baci ilya ya i geꞋwei, ka̱ta̱ u kapa i ɗa adama a na ayin a vikyaꞋa a ɗa a yawai.”
MRK.4.30	Ɗa Yesu u doku u danai, “Nini ɗai tsa kudana uteku u na Ka̱shile ki a kuyaꞋan tsugono ci ni? Yi ɗa̱i kpamu tsa kugisanku n tsu ɗa? 
MRK.4.31	Tsu ɗa ci ta̱ an icuꞋu i musta.† VicuꞋu vu na vu laꞋi n kenu, a̱ ka̱tsuma̱ ki icuꞋu yi iɗika. 
MRK.4.32	Ko n nannai a̱ ca̱Ꞌi baci ɗa u gbonguroi, u tsu laꞋa ta̱ ica̱Ꞌa̱shi i na i buwai dem o kugbonguro. U tsu yaꞋan ta̱ acaka a gbagbaꞋin, ka̱ta̱ nnu n yikpa̱ punu a acaka a̱ ni o yoku adama a na a̱ ciya̱ kulu.”
MRK.4.33	N agisana n a̱bunda̱i a ɗaɗa Yesu u ka̱na̱i kuyotsongusu uma kadanshi ka̱ Ka̱shile uteku u na e kuyeve. 
MRK.4.34	U yaꞋanka le kadanshi babu na u yaꞋankai le agisana ba. Amma ayin a na baci wi uteku u ni m mukumitoni n ni, u tsu dana le ta̱ agisana a kadanshi a.
MRK.4.35	A kanna ka nan lo n kulivi, Yesu m mukumitoni punu a̱ ka̱kina̱ ka mala ka̱ Ga̱lili u danai le, “Tsu lazai a kubana upashi u nan ɗe.” 
MRK.4.36	Ɗa a̱ ka̱sa̱kpa̱i ka̱bunda̱i ka uma ka, ɗa a lazai a kubana upashi, n a̱yi punu a kpantsu ka. Antsu o yoku i ta̱ lo feu a̱ mini ma o kutono le. 
MRK.4.37	A bana daꞋin ba, ɗa wunla̱i u gbangam n aɓau u ɗenga̱i, u ka̱na̱i kulete m kpantsu ka. Adanshi wi ta̱ a kuliɓatangu n ku ɗa. 
MRK.4.38	A̱yi Yesu tamkpamu ɗe ivaꞋin alavu a̱ ka̱kina̱ ka kpantsu n kaci ka̱ ni u kiyangi a kakuba. Ɗa a banai a̱ ɗengusa̱i ni a danai, “Malum! Ci ta̱ a̱ kukuwa̱, amma avu ta na adanshi vu keɓece ba.”
MRK.4.39	U ɗenga̱i ɗa u ɓarangi wunla̱i n aɓau a. U danai, “Paɗai bini.” Ɗa aɓau n wunla̱i dem a shamgbai, shiriri! 
MRK.4.40	Ɗa u danai le, “Yi ɗa̱i i zuwai ɗa i panai wovon nahannai? Ali n gogo na ka̱ta̱ i neke a̱ɗu a̱ ɗa̱ ubuta̱ u Ka̱shile ba?”
MRK.4.41	Ɗa o doku a panasakai wovon n a̱bunda̱i, ɗa a̱ ka̱na̱i mecenshenei, “Vuma vu yi ɗa̱i nannai kpamu, ali wunla̱i n aɓau a kupanaka yi?”
MRK.5.1	Yesu m mukumitoni n ni a yawai upashi u mala wa, a ukambu u Garasa. 
MRK.5.2	Ele a̱ kuta̱ a kpantsu, ɗa vuza vu wunla̱i u gbani-gbani† wu uta̱i a̱ ubuta̱ wa asaun ɗa u gasai n Yesu. 
MRK.5.3	Ubuta̱ wa asaun u ɗa u ci yongo. Babu vuza na u kudoku wa fuɗa wa shiya yi, ko n ikani. 
MRK.5.4	A ci shiya yi ta̱ ekiye n ene n ikani, amma u tsu kasa ta̱ i ɗa. Babu vuza na wi n utsura u na u ka̱na̱ yi. 
MRK.5.5	Kanna n kayin ubuta̱ u kuyongo u ni u ɗa a̱ ubuta̱ wa asaun n ubuta̱ wu nsasan, ka̱ta̱ u yongo ɗe o yoroli, n u ɓatsai ikyamba i ni n atali.
MRK.5.6	Ana we enei Yesu daꞋin ɗa u sumai u banai u gasai n a̱yi, u yikpa̱i kelime ka̱ ni. 
MRK.5.7+MRK.5.8	Ɗa Yesu u danai wunla̱i u gbani-gbani wa, “Ka̱sa̱kpa̱ vuma vu nan lo.” Ɗaɗa wo orukpoi n kacaꞋa, “Yi ɗa̱i i burai nu, nu mpa, Yesu Maku ma̱ Ka̱shile? Kucina n Ka̱shile va kutakacika mu ba.”
MRK.5.9	Ɗa ta na Yesu we ecei ni, “Kula ku nu ku ɗa ya?”
MRK.5.9	Ɗa wu ushuki, “Kula ku va̱ ku ɗa ‘Kotoro’, adama a na ci ta̱ n a̱bunda̱i.” 
MRK.5.10	Ɗa u ka̱na̱i kufolono Yesu, ka̱ta̱ u loko le punu a kubana daꞋin a ukambu wa ba.
MRK.5.11	Ubuta̱ wa lo, ushiga wu ngurusunu wi ta̱ lo a kalina lo a̱ ka̱gida̱la̱u ka masasan. 
MRK.5.12	Ɗa wunla̱i u gbani-gbani o folonoi ni a danai, “Ka̱sa̱kpa̱ tsu tsu bana tsu uwa a̱ ubuta̱ wu ngurusunu u nan ɗe wa.” 
MRK.5.13	Ɗa wu ushuki le, ɗa wunla̱i u gbani-gbani wu uta̱i. Ɗa u uwai a̱ ubuta̱ wu ngurusunu wa. Ana a uwai, ɗa a sumai, a̱ gida̱la̱i a uwai a mala, ɗa a̱ kuwa̱i punu. Ka̱bunda̱i ka̱ ngurusunu ka ka yawa ta̱ a̱kpa̱n e re (2,000).
MRK.5.14	Ɗa aza a̱ ngurusunu a a sumai, adama a na a bana a dana uma a̱ likuci i gbagbaꞋin n i wawaꞋa. Ɗa uma a̱ uta̱i a banai, adama a na e ene ili i na i yaꞋin. 
MRK.5.15	Ana a yawai u Yesu, ɗa e enei vuza na wi ishi n wunla̱i u gbani-gbani kotoro ida̱shi, a ukai ni ntogu, a̱yi kpamu a̱ ka̱tsuma̱ ka̱ ma̱riki ka̱ ni. Ɗa dem vi le a panai wovon. 
MRK.5.16	Aza a na e enei ili ya n a̱shi e le, ɗa a̱ ka̱na̱i kutonuko uma ili i na i ciya̱i vuza vu wunla̱i u gbani-gbani va, koɓolo nu ngurusunu ma feu. 
MRK.5.17	Ɗa a̱ ka̱na̱i kufolono Yesu wu uta̱ punu a ukambu u le.
MRK.5.18	A̱yi Yesu a kuꞋuwa a kpantsu, ɗa vuza na wi ishi n wunla̱i u gbani-gbani u ka̱na̱i kufolono yi, wu ushuki adama a na u tono yi. 
MRK.5.19	Amma Yesu wu ushuku yi ba, ɗa u danai ni, “Wala a kubana a kpaꞋa, wa aza a̱ nu. Vu dana le ili i na Vuzavaguɗu u yaꞋankai nu, n tsu na u panai asuvayali a̱ nu.” 
MRK.5.20	Ɗa u lazai, u ka̱na̱i kudanasa uma a uɓon u Dikafoli, ili i gbangam i na Yesu u yaꞋankai ni. Uma dem, ɗa a̱ ka̱na̱i kuyaꞋan mereve.
MRK.5.21	Ana Yesu u bonoi a upashi u nan ɗe a kpantsu, ɗa uma n a̱bunda̱i a kanzai ni. A̱yi tamkpamu u shamgbai a̱ ka̱kina̱ ka mala. 
MRK.5.22	Ɗa vuzagbayin vu kunu ka avasa vi yoku wu uta̱i ɗe, kula ku ni ku ɗa Jayiru. Ana we enei Yesu, ɗa u banai, ɗa u kuɗa̱ngi e kelime ka̱ ni. 
MRK.5.23	Ɗa u folonoi ni n utsura, u danai, “Mekere me kenu ma̱ va̱ mi ta̱ ɗe a̱ kukuwa̱. Vi ishi baci a̱ kushuku vu ta̱wa̱ vu zuwaka yi kukiye, adama a na u ciya̱ wuma.”
MRK.5.24	Ɗa Yesu u banai koɓolo n a̱yi, ɗa uma n a̱bunda̱i a̱ ka̱na̱i kutono yi n o oꞋusoi ni.
MRK.5.25	Punu a̱ ka̱tsuma̱ ka̱ ka̱bunda̱i ka uma ka, vuka vi yoku vi yaꞋan ta̱ a̱ya̱ kupa n e re a̱yi mpasa o kulolo. 
MRK.5.26	U soꞋo ta̱ atakaci a̱ kula̱nsa̱ aza a̱ a̱guma̱. U la̱nga̱sa̱ ta̱ ili i na wi n i ɗa dem, adama a̱ kula̱nsa̱ aza a̱ a̱guma̱, ili ya ta na a kulyaꞋa kelime. 
MRK.5.27	Ana u panai ukuna u Yesu, ɗa u yawai lo a̱ kucina̱ ku ni a̱ ubuta̱ u uma a, ɗa u saꞋwai ni motogu. 
MRK.5.28	Adama a na u sheshe ta̱ a̱ ka̱ɗu ka̱ ni, “Ko kuminya ku ni ku ɗa baci n saꞋwai, mi ta̱ o kupotso.”
MRK.5.29	Golo lo ɗa kulolo ku mpasa ka ku shamgbai. A ikyamba i ni kpamu u pana ta̱ o potsokpo yi ta̱ a̱ ka̱tsuma̱ ka atakaci a̱ ni. 
MRK.5.30	Gogo lo, ɗa Yesu u yevei a na utsura wu uta̱i a ikyamba i ni. Ɗa u kpatalai u la̱na̱i uma a, ɗa we ecei, “Yayi u saꞋwai motogu ma̱ va̱?”
MRK.5.31	Ɗa mukumitoni n ni mu ushuki ni, “Avu e kene uma e kutecengu wu, ɗa ve kece, ‘Yayi u saꞋwai mu?’ ”
MRK.5.32	Ɗa Yesu u lyaꞋi kelime n kula̱nuku, adama a na we ene vuza na u yaꞋin nannai va. 
MRK.5.33	Ana vuka va vi yevei ili i na u yaꞋin, ɗa u banai u kuɗa̱ngi kelime ka̱ ni n wovon ikyamba e kujeꞋe. 
MRK.5.34	Ɗa u danai ni, “Mekere ma̱ va̱, uneki u ka̱ɗu u nu u potsokpo wu ta̱. Wala m ma̱ta̱na̱, mbanaki n nu n kotso ta̱.”
MRK.5.35	A̱yi a̱ ka̱tsuma̱ ka kadanshi, ɗa uma o yoku a na uta̱i a kpaꞋa ku vuzagbayin vu kunu ka avasa va a danai ni, “Maku ma̱ nu ma̱ kuwa̱ ta̱ ɗe. Yi ɗa̱i kpamu vo koꞋuso Malum kuyaꞋanka?” 
MRK.5.36	Amma Yesu u keɓece n kadanshi ka na i a kuyaꞋan ba, ɗa u danai vuzagbayin va, “Ka̱ta̱ vu pana wovon ba, neke ka̱ɗu ka̱ nu koci.”
MRK.5.37	U ka̱sa̱kpa̱ vuza u tono yi ba, sai Biturusu n Yakubu koɓolo n Yahaya, Yakubu vuza ni. 
MRK.5.38	Ana a yawai a kpaꞋa ku vuzagbayin ka, ɗa u panai uma a kacaꞋa m ma̱shi babu uteku n kula. 
MRK.5.39	Ana u uwai, ɗa we ecei le, “Yi ɗa̱i i zuwai ɗa yi a kacaꞋa m ma̱shi nannai? Ka̱ta̱ maku me mekere ma ukpa̱ u ɗa yi ba, alavu a ɗa yi.”
MRK.5.40	Ɗa a̱ ka̱na̱i kuyaꞋanka yi izoshi i kugoyi, ɗa u lokoi le.
MRK.5.40	Ɗa u ɗikai esheku n a̱na̱ku e mekere a, m mukumitoni n na i koɓolo. Ɗa a uwai a̱ ubuta̱ u na a vaꞋanki mekere ma. 
MRK.5.41	Ɗa u ka̱na̱i kukiye ku ni. Ɗa u danai ni, “Talita kumi,” ili i na u danai ni i ɗaɗa, “Maku me mekere, mi ta̱ a kudana wu, ɗenga̱.”
MRK.5.42	Gogo lo ɗa maku me mekere ma ma̱ ɗenga̱i ma̱ ka̱na̱i nwalu. (Maku me mekere ma wi ta̱ n a̱ya̱ kupa n e re.) Ɗa uma dem a̱ ka̱na̱i mereve. 
MRK.5.43	Ɗa u ronoi le atsuvu, “Ka̱ta̱ a̱ ka̱sa̱kpa̱ vuza u yeve ili i nam pa ba.” Ɗa u danai e neke yi ilikulyaꞋa u lyaꞋa.
MRK.6.1	Yesu u ka̱sa̱kpa̱i ubuta̱ u nan lo, ɗa u bonoi a̱ likuci i ni a Nazara. Ɗa mukumitoni n ni n tonoi ni. 
MRK.6.2	Ana kanna ka Ashibi ka yawai, ɗa u ka̱na̱i kuyaꞋan kuyotsongusu a̱ kunu ka avasa† ku le. Uma n a̱bunda̱i a na a panakai ni dem, ɗa a yaꞋin mereve. Ɗa a̱ ka̱na̱i mecenshenei, “Te ɗai tamkpamu vuma vu nam pa u ciya̱i ili i nam pa? Kuyeve ke ne ku ɗai tamkpamu wi n ku ɗa? Te ɗai kpamu u ciya̱i utsura u na wi a kuyaꞋansa ili i mereve? 
MRK.6.3	A̱yi na ɗa kesheꞋwi ka nɗanga ka ba? A̱yi ɗa ulobo u Meri wa ba? Anan Yakubu n Isuhu† n Yahuza koɓolo n Sima mokoshi me le? Ataku a̱ ni a ɗa ci na koɓolo ba?” Wo okpo ta̱ ili i ma̱ta̱ɗa̱ we le. Ɗa a iwain ni.
MRK.6.4	Amma ɗa u danai le, “A ci cikpa ta̱ keneki a̱ ubuta̱ dem, amma a̱ likuci i ni m kpaꞋa ku ni a ci cikpa yi ba.” 
MRK.6.5	Wa kufuɗa kuyaꞋan ili i mereve ba, sai u zuwaka aza a mbanaki kenu kukiye, adama a na u potsotongu le.
MRK.6.6	Ɗa u yaꞋin mereve, adama a na e neke a̱ɗu e le wa̱ ni ba.
MRK.6.6	Ɗa Yesu u ka̱na̱i kuka̱ra̱Ꞌa̱ a̱ likuci kakau n u yotsongi uma. 
MRK.6.7	U ɗekei Kupanazere† ɗa u suki le aza e re e re. Ɗa u nekei le utsura u na o kuloko wunla̱i u gbani-gbani. 
MRK.6.8	Ɗa u danai le: “Ka̱ta̱ i ɗika ili i yoku adama a nwalu n ɗa̱ ba, kalangu koci kaꞋa i kuɗika. Ka̱ta̱ i ɗika burodi, ko ujika, ko ikebe o nsolo n ɗa̱ ba. 
MRK.6.9	Ukai ataka, amma ka̱ta̱ i ɗika ntogu n yoku ba. 
MRK.6.10	KpaꞋa ku na baci a isai ɗa̱ dem, shamgbai punu, sai ayin a na i kuta̱ punu a̱ likuci ya. 
MRK.6.11	Likuci kpamu i iwan baci kisa ɗa̱ ko kupanaka ɗa̱, ka̱sa̱kpa̱i ubuta̱ wa, ka̱ta̱ i ka̱pa̱tsa̱ kubuta̱ ku ene a̱ ɗa̱ punu a̱ likuci ya. Na lo va, wo okpo ta̱ urotu we le, a̱ɗa̱ ili i bura ɗa̱ ba.” 
MRK.6.12	Ɗa a̱ uta̱i a banai a̱ ka̱na̱i kudana uma kadanshi ka̱ Ka̱shile, adama a na a̱ shika̱ unushi† u le ka̱ta̱ o bono a̱ ubuta̱ u Ka̱shile. 
MRK.6.13	Ɗa a̱ ka̱na̱i kuloko wunla̱i u gbani-gbani n a̱bunda̱i, a sukumakai aza a mbanaki maniꞋin, adama a na o potso.
MRK.6.14	Ɗa Mogono Hiridu† u panai arabali e Yesu, adama a na uma n a̱bunda̱i i ta̱ a kudansa ukuna u Yesu wa. Ɗa aza o yoku a danai, “Yahaya vu Kusumbu ka Akucina ɗa u ɗenga̱i n wuma. Ɗaɗa u ciya̱i utsura u na wi a kuyaꞋansa ili i mereve.”†
MRK.6.15	Aza o yoku a danai, “Iliya ɗa.”
MRK.6.15	Aza o yoku a danai, “A̱yi keneki kaꞋa, ka na ko yotsoi eneki a cau.”
MRK.6.16	Ana Hiridu u panai nannai, ɗa u danai, “Yahaya vu na m gbatyai kaci ka̱ ni n ayin a ɗe, a̱yi ɗa u ɗenga̱i.” 
MRK.6.17	Adama a na Hiridu n ka̱ci ka̱ ni u saꞋwa ta̱ kuzuwa a̱ ka̱na̱ yi. U zuwai a shiya yi ka̱ta̱ a uka yi ugbashi, adama a Hiridiya vuka vu vangu ni Filibu, vu na u zuwai.
MRK.6.18	Adama a na Yahaya u yongo ta̱ a kudana yi, “U gaꞋan vu ɗika vuka vu ambu ba.”
MRK.6.19	A̱yi Hiridiya ta na, ɗa u remei Yahaya a̱ ka̱ɗu ka̱ ni, ali ɗa u cigai kuna yi, amma u yeve uteku u na u kuyaꞋan ba. 
MRK.6.20	Wi ta̱ a kupana wovon u Yahaya, adama a na u yeve ta̱ vuma vu usuɓi ɗa. Ayin a na baci Hiridu u panakai Yahaya a kadanshi ka̱ɗu ka̱ ni ka̱ tsu na̱mgba̱ ta̱, amma n nannai dem u ci ciga ta̱ u panaka yi.
MRK.6.21	Amma a ukocishi, Hiridiya u ciya̱i uye a kanna ka na Hiridu wi a kuciɓa n kanna ka na a matsai ni. Ɗa u banuki aza a̱ gba̱ra̱gba̱ra̱ a̱ ni, koɓolo n azagbagbaꞋin o osoji a̱ ni, n azagbagbaꞋin a uɓon u Ga̱lili ka̱ɗiva̱. 
MRK.6.22	Ana mekere ma Hiridiya ma uwai n kujeꞋe, ɗa Hiridu u panai uyoꞋo koɓolo n omoci a̱ ni. Ɗa mogono ma ma danai mekere ma, “Folono ili i na vi a kuciga dem, mi ta̱ a kufuɗa me neke wu.” 
MRK.6.23	Ɗa u doku u kucinakai ni, u danai, “Ili i na baci de dem, vu folonoi, mi ta̱ e kuneke wu. Ko uɓon u tsugono tsu va̱ tsu ɗa baci vu folonoi.”
MRK.6.24	Ɗa wu uta̱i, ɗa u banai wa̱ a̱na̱ku. Ɗa we ecei, “Yi ɗa̱i n kuɗamgba mo folono?”
MRK.6.24	Ɗa a̱na̱ku a danai, “Folono kaci ka Yahaya vuza na u ci yaꞋan kusumbu ka akucina.”
MRK.6.25	Gogo lo, ɗa u uwai u mogono m moloko, ɗa u folonoi ni, u danai, “Gogo na mi ta̱ a kuciga vi neke mu kaci ka Yahaya vuza na u ci yaꞋan kusumbu ka akucina a̱ ma̱ta̱nka̱ɗi.”
MRK.6.26	Ɗa mogono ma̱ na̱mgba̱i ka̱tsuma̱ ka̱u. Amma adama a akucina a na u yaꞋin e kelime ko omoci a na wi n a ɗa, u yeve uteku u na u kusa̱nka̱ yi ba. 
MRK.6.27	Gogo va lo ɗa u suki kosoji ka̱ ni ka bana ka gbatya kaci ka Yahaya u tuka̱. Ɗa u banai u gbatyai kaci ka Yahaya punu a̱ kunu ku ugbashi. 
MRK.6.28	Ɗa u tuka̱i ni n kaci ka a̱ ma̱ta̱nka̱ɗi, ɗa u nekei mekere ma. Ɗa mekere ma ma bankai a̱na̱ku. 
MRK.6.29	Ana mukumitoni n Yahaya a panai nannai, ɗa a banai a ɗikai keven ka̱ ni, adama a na a̱ ciɗa̱ngu kaꞋa a kasaun.
MRK.6.30	Ɗa azusuki o bonoi u Yesu, ɗa a danai ni ra̱ka̱ ili i na a yaꞋin n ili i na o yotsongushi.
MRK.6.31	Ɗa Yesu u danai le, “Ka̱sa̱kpa̱ tsu bana a̱ ubuta̱ u na tsa kuyongo endeꞋen tsu i ciya̱ yu uvuka.” Adama a na uma n a̱bunda̱i i ta̱ a̱ kuta̱wa̱ n a lazai, azusuki a̱ ni feu a̱ ciya̱ ayin a na a kulyaꞋa ilikulyaꞋa ba. 
MRK.6.32	Ɗa a uwai a kpantsu a kubana a̱ ubuta̱ u na o kuyongo endeꞋen le. 
MRK.6.33	Uma n a̱bunda̱i a na e enei le a kulaza, e yevei le. Ɗa uma a̱ likuci kakau a sumai a banai upashi u nan ɗe kafu ele a yawa ɗe. 
MRK.6.34	Ana Yesu wu uta̱i a kpantsu, ɗa we enei ka̱bunda̱i ka uma. Ɗa asuvayali a̱ ka̱na̱i ni n ele, adama a na we ene le ta̱ adanshi nlala n ɗa n na mi babu maguɓi. Ɗa u ka̱na̱i kuyotsongusu le ili n a̱bunda̱i.
MRK.6.35	Ana kanna ka̱ gita̱i kukotso, ɗa mukumitoni n ni m banai wa̱ ni, a danai, “Kanna ka na o kukotso, ubuta̱ u na ci kpamu na wi n uma ba. 
MRK.6.36	Dana uma a a wala, adama a na a bana ashina a na i lo ɗevu ɗevu ko likuci, adama a na a bana a tsulaka ka̱ci ke le ilikulyaꞋa.”
MRK.6.37	Ɗa wu ushuki le, “Nekei le ilikulyaꞋa adama a na a lyaꞋa.” Ɗa e ecei ni, “Vi ta̱ a kuciga tsu una ikebe
MRK.6.38	Ɗa Yesu we ecei le, “Burodi vu yain ɗai yi lo n vu ɗa?” Ana a banai o kondoi, ɗa a danai ni, “Ci ta̱ m burodi vu tawun n adan e re.”
MRK.6.39	Ɗa u danai mukumitoni n ni, n dana uma a a̱ da̱sa̱ngu ugboku kakau a̱ mita̱ ma̱ ta̱ku ma lo. 
MRK.6.40	Ɗa uma a̱ da̱sa̱ngi kakau ugboku amangatawun a tawun, aza o yoku amangerenkupa n kupa. 
MRK.6.41	Ɗa u ɗikai burodi vu tawun n adan e re, wi indai gaɗi, ɗa u cikpai Ka̱shile. Ɗa u wansai burodi va u nekei mukumitoni n ni, adama a na e peceke uma a. Ɗa u doku u wansai adan a, u nekei le.
MRK.6.42	Uma a na i lo dem, a lyaꞋi, ɗa a̱ cuwa̱i. 
MRK.6.43	Ɗa mukumitoni n ni o ɓolongi alyashi a ilikulyaꞋa a na a buwai, ali mbana kupa n e re. 
MRK.6.44	Ali a na a lyaꞋi ilikulyaꞋa a̱ ka̱tsuma̱ ka uma ka, ele ɗa a̱kpa̱n a tawun (5,000).
MRK.6.45	Gogo lo ɗa Yesu u danai mukumitoni n ni n uwa a kpantsu ka̱ta̱ a laza kelime ka̱ ni a pasa mala ma a kubana Besaida. A̱yi tamkpamu u shamgbai biꞋi adama a na u pecemgbenei n uma a. 
MRK.6.46	Ana u danai uma a laza, ɗa a̱yi u lazai a kubana a kusan, adama a na u yaꞋan kavasa. 
MRK.6.47	Ana kulivi ku yaꞋin, kpantsu ɗe e mere ma mala. Yesu tamkpamu ɗe a̱ ka̱kina̱. 
MRK.6.48	Ɗa we enei mukumitoni n ni ɗe e kulete e mere ma mala, adama a na wunla̱i u ɗa wi a kutakacika le. A kubana a kayin ka kpasani, ɗa u banai we le a̱yi nwalu gaɗi vu mini. U yaꞋan ta̱ adanshi wi ta̱ a kulaza le. 
MRK.6.49	Amma ana e enei ni a nwalu a gaɗi vu mini, a dana ta̱ kafataluwa kaꞋa. Ɗa o orukpoi n wovon, 
MRK.6.50	adama a na ra̱ka̱ vi le e ene yi ta̱ ɗa a panai wovon n a̱bunda̱i.
MRK.6.50	Ɗa Yesu u danai le gogo lo, “Gbamai asuvu. Mpa ɗa, ka̱ta̱ i pana wovon ba.”
MRK.6.51	Ɗa u uwai a kpantsu n ele. Ɗa wunla̱i u shamgbai, ɗa a̱ ka̱na̱i kuyaꞋan mereve, 
MRK.6.52	adama a na ka̱ta̱ e yeve uteku u na Yesu u nekei uma a̱kpa̱n a tawun (5,000) ilikulyaꞋa ba, adama a ugbawansuvu u le.
MRK.6.53	Ana a pasai, ɗa a yawai a iɗika i Janisara, ɗa a shiyai kpantsu ku le. 
MRK.6.54	N kuta̱ ku le a kpantsu ɗa uma e yevei Yesu va. 
MRK.6.55	Ɗa a sumai o tonoi a̱ ubuta̱ ra̱ka̱ a kuɗika aza a mbanaki a ivaꞋin a ajiba e le, a kubanka a̱ ubuta̱ u na wi. 
MRK.6.56	Ubuta̱ u na baci dem u banai, ko likuci i gbayin ko i kenkeꞋen ko a kakamba, a tsu zuwaka yi ta̱ aza a mbanaki e kuden. Ka̱ta̱ o folono yi ko kuminya ku ni a̱ ciya̱ a saꞋwa. Aza a na a saꞋwai dem ɗa o potsoi.
MRK.7.1	Afarishi koɓolo nu nlum n Wila̱ n yoku a̱ uta̱i a Urishelima ɗa a banai adama a na e ene Yesu. 
MRK.7.2	Ɗa e enei mukumitoni n ni a kulyaꞋa ilikulyaꞋa babu ekiye usaꞋi mayin.
MRK.7.3	(Afarishi n Ayahuda dem a ci lyaꞋa ilikulyaꞋa ba, sai a saꞋa ekiye e le mayin. Adama a na i ta̱ o kutono agadu a ikaya e le. 
MRK.7.4	Ko a̱ uta̱ baci e kuden a kulyaꞋa ilikulyaꞋa ba, sai a saꞋa biꞋi ekiye. Agadu i ta̱ n a̱bunda̱i a na i o kutono, tsu na kuza̱Ꞌa̱ ku nkoꞋo nu ndiki koɓolo n edele.)
MRK.7.5	Ɗa Afarishi koɓolo nu nlum n Wila̱ me ecei Yesu, “Yi ɗa̱i i zuwai mukumitoni n nu i o kutono agadu a ikaya ba? Ɗa i a kulyaꞋa ilikulyaꞋa babu na a saꞋi ekiye?”
MRK.7.6	Ɗa u danai le, “A̱ɗa̱ aza a kapalaka̱shi! Kadanshi ke keneki Ishaya mayun ɗa, ana u ɗanai i na Ka̱shile ka danai,
MRK.7.6	‘A danai uma a nam pa, n una̱ u le u ɗa i e kuneke mu tsugbayin.
MRK.7.6	Amma punu a̱ɗu e le i ta̱ daꞋin nu mpa.
MRK.7.7	Uma a nam pa gbani ɗa i a kuyaꞋanka mu tsugbashi n una̱ u le.
MRK.7.7	Adama a na a̱ɗu e le i ta̱ daꞋin nu mpa.
MRK.7.7	Ili i na i o kuyotsongusu, wila̱ u uma u ɗa koci.’
MRK.7.8	“I vakangi kadanshi ka̱ Ka̱shile, ɗa i ɗikai kadanshi ka uma.”
MRK.7.9	Ɗa u danai le, “I yeve ta̱ kuvakangu kadanshi ka̱ Ka̱shile, adama a na i tono agadu a̱ ɗa̱. 
MRK.7.10	Adama a na Musa† u dana ta̱, ‘Cikpa eshevu koɓolo n a̱na̱vu. Vuza na baci u goyoi a̱na̱ku ko esheku, vuma vu nan lo a una yi.’ 
MRK.7.11	Amma kuyotsongusu ku ɗa̱ ku dana ili i singai i ɗa vuza u dana a̱na̱ku ko esheku, ‘Ili i na mi ishi e kuneke ɗa̱ dem n neke ta̱ ɗe Ka̱shile.’
MRK.7.12	Nannai kpamu i sa̱nka̱ yi ta̱ kuɓa̱nka̱ esheku ko a̱na̱ku n ili i yoku. 
MRK.7.13	Ta i ci yaꞋan nannai i bonoko kadanshi ka̱ Ka̱shile ili i gbani adama o kuyotsongusu ku ɗa̱. Ili n a̱bunda̱i uteku u nan lo i ɗa i ci yaꞋan.”
MRK.7.14	Ɗa Yesu u doku u ɗekei uma a, ɗa u danai le, “Zuwakai mu atsuvu ra̱ka̱ vu ɗa̱, ka̱ta̱ i panaka mu. 
MRK.7.15	Ili i na i kuꞋuwa a̱ ka̱tsuma̱ ka vuza, i ɗa yi kula̱nga̱sa̱ vuza ba, sai ili i na yi a̱ kuta̱ punu a asuvu a̱ ni. 
MRK.7.16	[Vuza na baci de dem wi n atsuvu a kupana, u pana.]”
MRK.7.17	Ana u ka̱sa̱kpa̱i ka̱bunda̱i ka uma ka, ɗa u uwai a kpaꞋa. Ɗa mukumitoni n ni me ecei ni, “Yi ɗa̱i vi ciya̱i na agisana a kadanshi a na vi yaꞋin va?” 
MRK.7.18	Ɗa u danai le, “A̱ɗa̱ i yeve iyoci i kadanshi ya ba? Ili i na baci de dem i uwai a̱ ka̱tsuma̱ ka vuma, babu uteku u na i kula̱nga̱sa̱ vuza? 
MRK.7.19	Adama a na i ɗa i uwa ka̱ɗu ka̱ ni ba, a̱ ka̱tsuma̱ ka̱ ni kaꞋa, ta kpamu i kuta̱ nannai?” Ta ta na nannai, Yesu u danai vuza wi ta̱ a kufuɗa wa lyaꞋa ilikulyaꞋa dem.
MRK.7.20	Ɗa kpamu u danai le, “Ili i na ya̱ kuta̱ a̱ ka̱ɗu ka vuma, i ɗa ya̱ kula̱nga̱sa̱ yi. 
MRK.7.21	Adama a na ta punu a̱ ka̱ɗu ka vuma, kadanshi ka gbani-gbani ki a̱ kuta̱. Tsugbani n a̱ma̱ci n ali, n uboki, m munaka, n tsugbani n nkere n olobo. 
MRK.7.22	N a̱shi awuya, n asuvu a awuya, n tsugbani, m modoroko, n a̱ra̱ɗi, n cisheꞋe, n kuyaꞋan ki ili i gbani-gbani dem. 
MRK.7.23	Ili i gbani-gbani i nan lo dem, ta punu i ɗa yi a̱ kuta̱ asuvu a vuma. I ɗa kpamu ya̱ kula̱nga̱sa̱ vuma.”
MRK.7.24	Punu na lo a̱ ubuta̱ wa, ɗa u ɗenga̱i, ɗa u banai a uɓon u Taya koɓolo n Sida. Ɗa u uwai a kpaꞋa ku yoku, amma ta na u ciga vuza u yeve ba. Babu ta na uteku u na u kusokongu ka̱ci ka̱ ni. 
MRK.7.25	Ɗa vuka vi yoku vu na maku mekere ma̱ ni, mi n wunla̱i u gbani-gbani o kutono yi. Ana u panai Yesu wi ta̱ lo, ɗa u banai wa̱ ni, ɗa u kuɗa̱ngi kelime ka̱ ni.
MRK.7.26	Vuka va ta na Vuza̱ka̱yimbi ɗa, ta ɗe a matsai ni Siriya vu Finisiya. Ɗa u folonoi Yesu u lokoko mekere ma̱ ni wunla̱i u gbani-gbani. 
MRK.7.27	Ɗa Yesu u danai ni, “Ka̱sa̱kpa̱ muku n cuwa̱ biꞋi. Adama a na u gaꞋan a ɗika ilikulyaꞋa i muku e neke nsheꞋe ba.”
MRK.7.28	Amma ɗa vuka va vu ushuki ni, “E, ta nannai Vuzavaguɗu, amma nsheꞋe n ci lyaꞋa ta̱ alyashi a̱ muku.”
MRK.7.29	Ɗa u danai ni, “Adama a kadanshi ka na vu yaꞋin na, wala vu bono a kpaꞋa. Wunla̱i u gbani-gbani u ka̱sa̱kpa̱ ta̱ mekere ma.”
MRK.7.30	Ɗa u lazai o kubono a kpaꞋa, u cinai mekere ma ivaꞋin a kajiba. Wunla̱i u gbani-gbani kpamu wana ɗai u ka̱sa̱kpa̱ yi.
MRK.7.31	Ɗa Yesu u ka̱sa̱kpa̱i uɓon u Taya. Ɗa u tonoi n Sida, ɗa u banai a uɓon u Mala ma̱ Ga̱lili n uɓon u Dikafoli. 
MRK.7.32	Ɗa a bankai ni n kagulani ko yoku vuza vu cikeku. Ɗa o folonoi ni adama a na u zuwaka yi kukiye ka̱ta̱ u potsokpo yi. 
MRK.7.33	Ɗa Yesu u ɗikai ni adama a na u pece yi n uma a na a buwai. Ɗa u zuwai a̱jivu a̱ ni a atsuvu a kagulani a ɗa u ciꞋikpa̱i ni ntsa̱n, ɗa u saꞋwai kelentsu ka vuma ka. 
MRK.7.34	Ɗa Yesu u ɗengusa̱i a̱shi a̱ ni gaɗi, ɗa wu ura̱i n ka̱tsuma̱. Ɗa u danai vuma va, “Ifata,” ɗaɗa “Ɓa̱yuwa̱.”
MRK.7.35	Ɗa u ɓa̱yuwa̱i atsuvu a̱ ni, ɗa kelentsu feu ka shikpai. Ɗa u ka̱na̱i kadanshi mayin. 
MRK.7.36	Ɗa Yesu u kushei le, ka̱ta̱ a dana vuza ba. Amma ɗa ukushe wa wo okpoi adanshi a kushangu le ta̱, a bana a dana uma kadanshi ka. 
MRK.7.37	Ɗa uma a̱ ka̱na̱i kuyaꞋan mereve n a̱bunda̱i. A danai u yaꞋan ta̱ ili dem mayin u zuwai kagulani ka panai, kebebe kpamu ka yaꞋin kadanshi.
MRK.8.1	Ayin a nan lo, ɗa ka̱bunda̱i ka uma ko oɓolongi, i ta na n ilikulyaꞋa ba. Ɗa Yesu u ɗekei mukumitoni n ni, ɗa u danai le, 
MRK.8.2	“Mi ta̱ a kupana asuvayali a uma a nam pa, adama a na anana ɗa ayin a tatsu i koɓolo nu mpa, a buwa ta na n ilikulyaꞋa ba. 
MRK.8.3	N dana le baci a laza o kubono a kpaꞋa nannai n kambulu, aza o yoku a kufuɗa a bana a kpaꞋa ba. Adama a na aza o yoku uta̱ ta̱ daꞋin.”
MRK.8.4	Ɗa mukumitoni n ni me ecei ni, “Te ɗai tsa̱ kuciya̱ ilikulyaꞋa i na i kuyawa ka̱ta̱ ci neke le a kakamba ka nam pa?”
MRK.8.5	Ɗa we ecei le, “Burodi vi yain ɗai yi lo n vu ɗa?”
MRK.8.5	Ɗa a̱ ushuki, “Vi cindere.”
MRK.8.6	Ɗa Yesu u danai uma a, a̱ da̱sa̱ngu a iɗika. Ana u ɗikai burodi vi cindere vu nan lo va, ɗa u cikpai Ka̱shile, ɗa u wansai. Ɗa u nekei mukumitoni n ni adama a na e peceke uma a, ɗa a̱ ka̱na̱i kupeceke le. 
MRK.8.7	I ta̱ kpamu n adan e kenkeꞋen kenu. Ana u cikpai Ka̱shile, ɗa u danai a ɗika e peceke le. 
MRK.8.8	Ɗa a lyaꞋi ali ɗa a̱ cuwa̱i, ɗa mukumitoni m ɓolongi alyashi a na a buwai, ɗa a shatangi mbana n cindere. 
MRK.8.9	Uma a na a lyaꞋi ilikulyaꞋa ya i ta̱ uma a̱kpa̱n a̱ na̱shi (4,000). Ɗa u danai le a laza a kubana a kpaꞋa. 
MRK.8.10	Gogo lo, ɗa u uwai a kpantsu m mukumitoni n ni, ɗa u lazai a kubana a iɗika i Dalamanuta.
MRK.8.11	Ɗa Afarishi a̱ ta̱wa̱i a̱ ka̱na̱i kanananai n Yesu, i a̱ kula̱nsa̱ yi adama a na o kondo yi u yotsongu le urotu u na wi ɗe gaɗi. 
MRK.8.12	Ɗa Yesu wu ura̱i n ka̱tsuma̱ ka̱u ɗa u danai le, “Yi ɗa̱i i zuwai ɗa uma o gogo na a nam pa i a̱ kula̱nsa̱ e ene urotu? N dana ɗa̱ mayun, urotu wi lo u na o kuyotsongu uma o gogo na ba.”
MRK.8.13	Ubuta̱ wa lo, ɗa u ka̱sa̱kpa̱i le, ɗa u doku u uwai a kpantsu u lazai a kubana upashi.
MRK.8.14	Kanna ka nan lo, mukumitoni† n ni a cinukpa ta̱ kuɗika ilikulyaꞋa, i ta̱ m burodi vi te koci punu asuvu a kpantsu. 
MRK.8.15	Ɗa u dansukai le, “Ka̱ta̱ i yaꞋan cicoꞋo n kusasu ka Afarishi n ku Hiridu.”
MRK.8.16	Ɗa a̱ ka̱na̱i kuyaꞋankpanai kadanshi, a danai, “U dana tsu ta̱ ili i nam pa adama a na ci m burodi ba.”
MRK.8.17	Ana Yesu u yevei ili i na i a kudansa, ɗa we ecei le, “Yi ɗa̱i i zuwai ɗa yi a kudana a̱ɗa̱ yi m burodi ba? I dana a̱ɗa̱ kpamu i yeve ili i na mi a kudansa ba? A̱ɗu a̱ ɗa̱ i ta̱ udyanuki? 
MRK.8.18	Yi ta̱ n a̱shi, amma ye ene ba. Yi ta̱ n atsuvu, amma yi a kupana ba. I ci ciɓa feu ba? 
MRK.8.19	Ana n wansai burodi vu tawun, n nekei uma a̱kpa̱n a tawun (5,000). Mbana n yain n ɗai i pura̱i alyashi a?”
MRK.8.19	Ɗa a̱ ushuki, “Kupa n i re.”
MRK.8.20	“Ana n doku n wansai burodi vi cindere, n nekei uma a̱kpa̱n a̱ na̱shi (4,000), mbana n yain n ɗai i ɓolongi alyashi a?”
MRK.8.20	Ɗa a̱ ushuki, “N cindere.”
MRK.8.21	Ɗa we ecei le, “Ali n gogo na, ka̱ta̱ i yeve ba?”
MRK.8.22	Ana a yawai a Besaida, ɗa uma o yoku a bankai ni n ka̱yimba̱, ɗa o folonoi ni u saꞋwa ka̱yimba̱ ka adama a na u potso. 
MRK.8.23	Ɗa u ka̱na̱i kukiye ku ka̱yimba̱ ka, ɗa u bankai ni pulai vu likuci. Ana u ciꞋikpa̱i ni ntsa̱n a̱ a̱shi a̱ ni, ɗa u saꞋwai ni n kukiye, ɗa we ecei ni, “Vi ta̱ a kufuɗa ve kene ili gogo na?”
MRK.8.24	Ɗa ka̱yimba̱ ka ka gaɗukpai kaci, u danai, “Mi ta̱ e kene uma amma adanshi nɗanga n ɗa mi e kene a̱ kuka̱ra̱Ꞌa̱.”
MRK.8.25	Ɗa u doku u ɗikai kukiye ku ni, ɗa u saꞋwai ni a̱ a̱shi, ɗa a̱shi a̱ ni a̱ ɓa̱yuwa̱i, ɗa u ka̱na̱i kene ili dem mayin.
MRK.8.26	Ɗa Yesu u danai ni u bono a kpaꞋa. “Amma ka̱ta̱ vu uwa a̱ likuci ba.”
MRK.8.27	Yesu m mukumitoni n ni a uwai a̱ likuci i wawaꞋa i Kasariya Filibi. A uye wa lo, ɗa we ecei le. U danai, “Yayi uma e ci ɗeke mu?”
MRK.8.28	Ɗa a̱ ushuki, “Aza o yoku a danai, avu ɗa Yahaya vu Kusumbu ka Akucina. Aza o yoku a danai, Iliya ɗa vi. Aza o yoku kpamu a danai, avu va keneki ko yoku kaꞋa.”
MRK.8.29	Ɗa we ecei le, “A̱ɗa̱ tamkpamu yayi i ci ɗeke mu, yayi i danai mpa mi?”
MRK.8.29	Ɗa Biturusu wu ushuki, “Avu ɗa Kirisiti† Kishi.”
MRK.8.30	Ɗa Yesu u kushei le, ka̱ta̱ a dana vuza ko a̱yi ɗa ya ba.
MRK.8.31	Ɗa Yesu u ka̱na̱i kuyotsongusu le, u danai, “Mayun ɗa Maku ma Vuma mo kusoꞋo ta̱ atakaci kakau n a̱bunda̱i. Ka̱ta̱ azagbagbaꞋin, n anan ganu vu gbagbaꞋin,† koɓolo nu nlum n wila̱, a iwan mu ka̱ta̱ a una mu. Amma a kanna ka tatsu, mi ta̱ a̱ kuɗenga̱ n wuma.” 
MRK.8.32	Yesu u yaꞋin kadanshi ka nan lo e keteshe. Ɗa Biturusu u ka̱na̱i ni u bankai ni kakambu ke te, ɗa u ka̱na̱i kuɓarangu yi. 
MRK.8.33	Ana Yesu u kpatalai, ɗa wi indanai mukumitoni n ni. Ɗa u ɓarangi Biturusu u danai, “Ɗenga̱ lo, malyaꞋi, vu ci yaꞋan kadanshi ki ili i Ka̱shile ba, sai i uma.”
MRK.8.34	Ɗa u ɗekei ka̱bunda̱i ka uma ka koɓolo m mukumitoni n ni, ɗa u danai le, “Vuza na baci dem, wi a kuciga wo tono mu, sai u iwan ka̱ci ka̱ ni, ka̱ta̱ u ɗika maɗanga ma atakaci ma̱ ni u tono mu. 
MRK.8.35	Vuza na baci de dem, wi a kuciga wuma u ni, wi ta̱ a kunamba u ɗa. Vuza na baci de dem u iwain wuma u ni, adama a̱ va̱ n adama a Arabali a Singai feu, wi ta̱ a̱ kuciya̱ u ɗa. 
MRK.8.36	Yi ɗa̱i vuma u kuɗamgba wa̱ ciya̱ a aduniyan a nam pa ra̱ka̱, amma u namba baci wuma u ni? 
MRK.8.37	Yi ɗa̱i vuma wa ɗamgba we neke, adama a na wi isa wuma u ni? 
MRK.8.38	Vuza u pana baci wono u va̱ n akaka a̱ va̱, a ayin a nam pa ana aduniyan i tukpa n kawasasa n kagbani-gbani. Maku ma Vuma feu mi ta̱ a kupana wono u ni, ayin a na baci u yawai e kelime ke esheku, koɓolo n alingata a̱ Ka̱shile.”
MRK.9.1	Ɗa u danai le, “Mi ta̱ a kudana ɗa̱ mayun. Aza o yoku a na i a kashani na e kene ukpa̱ ba, sai e ene tsugono tsu Ka̱shile a̱ kuta̱wa̱ n utsura.”
MRK.9.2	Ana ayin a̱ ta̱li a yaꞋin, ɗa Yesu u ɗikai Biturusu, Yakubu koɓolo n Yahaya a kubana a kusan ku yoku endeꞋen ele. Ɗa ikyamba i Yesu i sabaꞋi e kelime ke le. 
MRK.9.3	Ɗa aminya a̱ ni o okpoi wa̱ri pushe-pushe, ɗa wa̱ri wa u laꞋi ili i na vi e kene dem wa̱ri aduniyan a nam pa. 
MRK.9.4	Ubuta̱ wa lo, ɗa Musa koɓolo n Iliya† a̱ uta̱i lo. Ɗa a̱ ka̱na̱i kuyaꞋan kadanshi n Yesu. 
MRK.9.5	Ɗa Biturusu u danai Yesu, “Malum, u gaꞋan ta̱ a na ci na. Ci yaꞋan a̱pa̱m a tatsu, ke te ka Musa, ke te ka Iliya, ke te tamkpamu ka̱ nu.” 
MRK.9.6	(U dansa ta̱ ili i nam pa adama a na wi ta̱ a kupana wovon n a̱bunda̱i, u yeve ili i na u kudana ba.)
MRK.9.7	Ɗa keleshu ku uta̱i ɗe ɗa ka palai le dem, ɗa ka̱la̱ka̱tsu ku uta̱i punu ka danai, “Na va Maku mu ucigi ma̱ va̱ maꞋa. Zuwai atsuvu i panaka yi.” 
MRK.9.8	Gogo va lo, ana a̱ la̱na̱ka̱i a̱ ubuta̱ dem, o doku e ene vuza lo koɓolo n ele ba, sai Yesu endeꞋen.
MRK.9.9	Ele a̱ kucipa̱ a kusan ka, ɗa u dansukai le. “Ka̱ta̱ i dana vuza ili i na ye enei ba, sai ayin a na Maku ma Vuma ma̱ ɗenga̱i a kasaun.”
MRK.9.10	Ɗa a̱ ka̱na̱i kadanshi ka uteku u le e mecenshenei, “Yi ɗa̱i u ciya̱i, sai u ɗenga̱ a kasaun?” 
MRK.9.11	Ɗa e ecei ni, “Yi ɗa̱i i zuwai ɗa nlum n wila̱ n danai, sai Iliya u gita̱ kuta̱wa̱ kafu Kishi?”
MRK.9.12	Ɗa Yesu u danai le, “Mayun ɗa Iliya u gita̱ kuta̱wa̱ adama a na u zuwa ili dem yo okpo mayun. Yi ɗa̱i i zuwai ɗa a ɗanai, ‘Maku ma Vuma wi ta̱ o kusoꞋo atakaci kakau, ka̱ta̱ kpamu o goyo yi?’ 
MRK.9.13	Amma mi ta̱ a kudana ɗa̱, Iliya u ta̱wa̱ ta̱ ɗe ɗa kpamu a yaꞋankai ni ili i na a cigai, derere a uteku u na a ɗanai adama a̱ ni.”
MRK.9.14	Ana o bonoi u mukumitoni n na m buwai, ɗa e enei ka̱bunda̱i ka uma ka̱ ka̱ra̱Ꞌi le, koɓolo n Afarishi nu nlum n wila̱ a kuyaꞋan kanananai n ele. 
MRK.9.15	Ana uma e enei Yesu, ɗa a yaꞋin mereve n a̱bunda̱i. Ɗa a sumai a banai wa̱ ni, ɗa a̱ kya̱sa̱i ni. 
MRK.9.16	Ɗa we ecei le, “Adama a̱ iya̱n a ɗai yi a kuyaꞋan kanananai?”
MRK.9.17	Vuma vi yoku punu a̱ ubuta̱ u uma wa u danai, “Malum, n tuka̱ ta̱ m maku ma̱ va̱ wa̱ nu, wi ta̱ n wunla̱i u gbani-gbani, wa kufuɗa wa yaꞋan kadanshi ba. 
MRK.9.18	Ayin a na baci de dem wunla̱i u gbani-gbani u nan lo u gita̱i ni, u tsu ɓasangu yi ta̱ a iɗika. Ka̱ta̱ kapufu ka̱ ka̱na̱ kuta̱ a̱ una̱ u ni. Ka̱ta̱ u lumamgbanai nga. Ka̱ta̱ u ka̱na̱ kugandalasa. N yaꞋanka ta̱ mukumitoni n nu kadanshi a̱ uta̱ka̱ wunla̱i u gbani-gbani wa, amma a fuɗa ba.”
MRK.9.19	Ɗa Yesu u danai le, “A̱ɗa̱ uma o gogo na a nam pa, aza a na i babu uneki wa̱ a̱ɗu. Ali wana ɗai ma kufuɗa mo yongo n a̱ɗa̱? Ali wana ɗai kpamu ma kufuɗa me reme ka̱ɗu n a̱ɗa̱? A̱ɗa̱ tuka̱i mu m maku ma na.” 
MRK.9.20	Ɗa a bankai ni m maku ma.
MRK.9.20	Ana wunla̱i u gbani-gbani we enei Yesu, ɗa u lapai maku ma u vakangi a iɗika, ɗa u ka̱na̱i kujeꞋeke ikyamba. Ɗa u ka̱na̱i kagandalasa, una̱ u ni kpamu n kapufu. 
MRK.9.21	Ɗa Yesu we ecei esheku a maku a, “Wana ɗai ili i nam pa i gita̱i ni?”
MRK.9.21	Ɗa esheku a a̱ ushuki, “Ali a̱yi maku kenu. 
MRK.9.22	Ayin tutu o ci yongo ta̱ a kuvakangu yi a akina ko a̱ mini, adama a na a una yi. Vi baci a kufuɗa va yaꞋan ili, yaꞋan, adama a na vu ɓa̱nka̱ tsu.”
MRK.9.23	Ɗa Yesu u danai ni, “Mi baci a kufuɗa? I ta̱ a kufuɗa a yaꞋanka yi ili dem, vuza na baci u nekei ka̱ɗu a̱ ubuta̱ u Ka̱shile.”
MRK.9.24	Gogo lo a̱ ubuta̱ wa, ɗa kesheku ka maku ka̱ ɗengusa̱i ka̱la̱ka̱tsu, “N neke ta̱ ka̱ɗu ka̱ va̱. Lokoko mu ukpa̱ɗi u kuneke u ka̱ɗu u va̱.”
MRK.9.25	Ana Yesu we enei ka̱bunda̱i ka uma a̱ kuta̱wa̱ m moloko, ɗa u dansukai wunla̱i u gbani-gbani wa, u danai, “Avu wunla̱i u gbani-gbani u tsubebe, n dana wu ta̱, ka̱sa̱kpa̱ yi, ka̱ta̱ vu bana vu doku vu kumba yi ba.”
MRK.9.26	Ana wunla̱i u gbani-gbani wo orukpoi, ɗa a gbashangi maku ma a iɗika ka̱u, ɗa ikyamba i ni i ka̱na̱i kujeꞋe, ɗa a̱ ka̱sa̱kpa̱i ni. Ɗa maku ma mo okpoi an ka̱kuwushi. Ali uma o yoku a danai, “Maku ma ma̱ kuwa̱ ta̱.” 
MRK.9.27	Amma ɗa Yesu u ka̱na̱i ni kukiye ɗa u ɗengusa̱i, ɗa ta na u ɗenga̱i kashani.
MRK.9.28	Ana Yesu u uwai a kpaꞋa, ɗa mukumitoni n ni me ecei ni endeꞋen ni. A danai, “Yi ɗa̱i i zuwai ɗa tsu kpa̱ɗa̱i kufuɗa kuloko le?”
MRK.9.29	Ɗa u danai le, “Ili i nan lo ya̱ kuta̱ ba, sai koɓolo n kavasa.”
MRK.9.30	A̱ ka̱sa̱kpa̱i ubuta̱ u nan lo, ɗa a pasamgbanai a uɓon u Ga̱lili. U ciga ta na vuza u yeve ba. 
MRK.9.31	Adama a na wi ta̱ o kuyotsongusu mukumitoni n ni, ɗa u danai le, “I ta̱ e kuneke Maku ma Vuma e ekiye a uma, i ta̱ kpamu a kuna yi, amma u yaꞋan baci ayin a tatsu wi ta̱ a̱ kuɗenga̱.”
MRK.9.32	Amma ele ta na e yeve kadanshi ka ba. I ta̱ kpamu a kupana wovon u kece yi.
MRK.9.33	Ɗa a yawai a Kafarnahum, ana u uwai a kpaꞋa, ɗa we ecei le, “Kanananai ka̱ iya̱n kaꞋa i ciya̱i kuyaꞋan a uye?”
MRK.9.34	Amma ɗaɗa a paɗai bini, adama a na a uye wa a̱ ka̱na̱ ta̱ kuyaꞋan kanananai ko yayi u kokpo vuza gbayin vi le? 
MRK.9.35	Ɗa u da̱sa̱ngi u ɗekei Kupanazere a ɗa u danai, “Vuza na baci de dem, wi a kuciga tsugbayin, sai wo okpo vuza kenu, kagbashi ka uma kpamu dem.” 
MRK.9.36	Ɗa u ɗikai maku me kenu mo yoku ɗa u zuwai e mere me le. Ɗa wo oɓongi maꞋa ɗa u danai, 
MRK.9.37	“Vuza na baci de dem wi isai maku me kenu tsu nam pa adama a kula ku va̱, mpa ɗa wi isai. Vuza na kpamu wi isai mu, mpa ɗa wi isai koci ba, amma wi isa ta̱ vuza na u suki mu.”
MRK.9.38	Ɗa Yahaya u danai ni, “Malum, ce ene ta̱ vuza o kuloko wunla̱i u gbani-gbani n kula ku nu, ɗa tsu sa̱nka̱i ni, adama a na wi o kutono tsu ba.”
MRK.9.39	Amma ɗa Yesu u danai, “Ka̱ta̱ i sa̱nka̱ yi ba. Babu vuza na u kuyaꞋan ili i mereve n kula ku va̱, ka̱ta̱ a kubana megeshe u shikasa mu.
MRK.9.40	“Vuza na baci de dem wi a tsurala n a̱tsu ba, vuma vu nan lo va vuza tsu ɗa. 
MRK.9.41	Vuza na baci de dem, u neꞋi ɗa̱ mini mo kusoꞋo adama a na a̱ɗa̱ aza a̱ Kirisiti Kishi a ɗa. Mi ta̱ a kudana ɗa̱, wi a kunamba katsupu ka̱ ni ba.”
MRK.9.42	“Vuza na baci de dem, u zuwai muku n wawaꞋa n nam pa n na n nekei ka̱ɗu nu mpa a yaꞋan unushi, u kulaꞋa ta̱ n kugaꞋan a shiyaka yi n kutali e kuɗeku, ka̱ta̱ a vakangu yi a mala. 
MRK.9.43	Kukiye ku nu ki baci a kuzuwa wu vi yaꞋan unushi, gbatya ku ɗa. U kulaꞋa ta̱ n kugaꞋan vu uwa a kpaꞋa ku Ka̱shile n kukiye ku te, an va uwa a akina a na a̱ kukima̱ ba, n ekiye e re a̱ nu dem. 
MRK.9.44	[Azun a na o kusovo le punu i a̱ kukuwa̱ ba, akina a na i punu feu a̱ kukima̱sa̱ ba.] 
MRK.9.45	Kune ku nu ki baci a kuzuwa wu vi yaꞋan unushi, gbatya ku ɗa. U laꞋa ta̱ n kugaꞋan vu uwa a kpaꞋa ku Ka̱shile n kune ku te, an va uwa akina n ene e re. 
MRK.9.46	[Azun a na o kusovo le punu i a̱ kukuwa̱ ba, akina a na i punu feu a̱ kukima̱sa̱ ba.] 
MRK.9.47	Ka̱shi ka̱ nu ki baci a kuzuwa wu vu yaꞋan unushi, kongoro kaꞋa. U laꞋa ta̱ n kugaꞋan vu uwa a kpaꞋa ku Ka̱shile n ka̱shi ke te, an va uwa akina n a̱shi e re. 
MRK.9.48	Azun a na a kutakuma le punu i a̱ kukuwa̱ ba, akina a na i punu feu a̱ kukima̱sa̱ ba.
MRK.9.49	“N akina a ɗa a kulapula uma dem, uteku u na a tsu lapula ili nu mkpaɗi.
MRK.9.50	“Mkpaɗi mi ta̱ n ugaꞋin, amma n na̱mgba̱ baci, n iya̱n i ɗai a kulapula n ɗa?
MRK.9.50	“Yongoi tsu mkpaɗi punu a̱ a̱ɗu a̱ ɗa̱, ka̱ta̱ i yongo mayin n uma dem.”
MRK.10.1	Ɗa Yesu u ɗenga̱i lo a̱ ubuta̱ wa, ɗa u bonoi a uɓon u Yahuda n upashi u Kuɗolu ku Urdu. Ɗa ka̱bunda̱i ka uma ka ko doku ka banai wa̱ ni, ɗa u doku u ka̱na̱i kuyotsongusu le uteku u na u ci yaꞋansa.
MRK.10.2	Ɗa Afarishi o yoku a banai wa̱ ni, adama a na o kondo yi. Ɗa e ecei ni, “U gaꞋan ta̱ vuma u loko vuka vi ni?”
MRK.10.3	Ɗa Yesu wu ushuki le, “Yi ɗa̱i wila̱ u Musa u danai ɗa̱ i yaꞋan?”
MRK.10.4	Ɗa a danai, “Musa wu ushuku tsu ta̱ ci neke katagarda ka kuna yolo, yeve vu loko yi.”
MRK.10.5	Ɗa Yesu u danai le, “Adama a ugbawansuvu u ɗa̱ u ɗa, Musa u ɗanakai ɗa̱ katagarda tsu nan lo. 
MRK.10.6	Amma a ayin a̱ ugiti wa aduniyan Ka̱shile ka yaꞋan le ta̱ vali n vuka.
MRK.10.7	Adama a nannai, vuma wi ta̱ a̱ kuka̱sa̱kpa̱ esheku a̱ ni n a̱na̱ku a̱ ni, u bono u ɓolongu ka̱ci ka̱ ni okpo vi te n vuka vi ni. 
MRK.10.8	Ka̱ta̱ ele aza e re a o okpo ikyamba i te. A buwa kpamu aza e re ba, amma vuza te.
MRK.10.9	Adama a nannai ili i na Ka̱shile ko ɓolongi, ka̱ta̱ vuza u pece i ɗa ba.”
MRK.10.10	Ana o bonoi a kpaꞋa, ɗa mukumitoni n ni o doku e ecei ni ukuna u nan lo wa. 
MRK.10.11	Ɗa wu ushuki le, “Vuza na baci de dem u lokoi vuka vi ni, ɗa u zuwai vi yoku, tsugbani tsu ɗa wi a kuyaꞋan n a̱yi. 
MRK.10.12	Vuka vu ɗenga̱i baci u vali vi ni, ɗa u banai wo oloi vuza yoku, tsugbani tsu ɗa wi a kuyaꞋan feu.”
MRK.10.13	Ɗa uma a̱ ka̱na̱i kutusa̱ka̱ yi m muku, adama a na u saꞋwa le. Ɗa mukumitoni n ni a̱ ka̱na̱i kusa̱nka̱ le. 
MRK.10.14	Ana Yesu we enei nannai, ɗa ka̱ɗu ka̱ ni ka̱ na̱mgba̱i. Ɗa u danai le, “Ka̱sa̱kpa̱i muku n wawaꞋa n ta̱wa̱ wa̱ va̱, ka̱ta̱ i sa̱nka̱ le ba, adama a na tsugono tsu Ka̱shile icuꞋu i le i ɗa ci a kuciga. 
MRK.10.15	N dana ɗa̱ mayun, vuza na baci de dem wi isai tsugono tsu Ka̱shile tsu muku ba, wi a kuꞋuwa a tsu ɗa ba.” 
MRK.10.16	Ɗa Yesu wo oɓongi le, ɗa u zuwakai le una̱singai.
MRK.10.17	Ana wi a̱ kugita̱ nwalu a kubana a Urishelima, ɗa vuma vi yoku u sumai u ta̱wa̱i u Yesu, ɗa u kuɗa̱ngi kelime ka̱ ni, we ecei, “Malum ma singai, ili i singai ye ne i ɗai n kuyaꞋan ka̱ta̱ n ciya̱ wuma u babu uteku?”
MRK.10.18	Ɗa Yesu we ecei ni, “Yi ɗa̱i i zuwai ɗa vi ɗekei mu malum ma singai? Sai Ka̱shile endeꞋen ɗa vuza singai. 
MRK.10.19	Avu vi yeve ta̱ ɗe ili i na wila̱ u danai, ka̱ta̱ vu una vuza n ucikali u nu ba. Ka̱ta̱ vi yaꞋan tsugbani ba. Ka̱ta̱ vi yaꞋan uboki ba. Ka̱ta̱ vi yaꞋan kadanshi ki ili i na vu kpa̱ɗa̱i kuyeve ba. Ka̱ta̱ vi lyaꞋa vuza ba. Cikpa eshevu koɓolo n a̱na̱vu.”
MRK.10.20	Ɗa wu ushuki, “Malum, mpa n tono ta̱ ɗe ili i nan lo dem, ali mpa maku me kenu.”
MRK.10.21	Ɗa Yesu u la̱na̱i ni n a̱shi a ucigi. Ɗa u danai ni, “Ili i te i ɗa yo okpoi koci i na i gaꞋin vi yaꞋan. Bana vi denge ili i na vi n i ɗa dem, ka̱ta̱ vu peceke aza a unambi. Vi ta̱ a̱ kuciya̱ uciyi na ɗe gaɗi, ka̱ta̱ vu ta̱wa̱ vu tono mu.” 
MRK.10.22	Ana u panai nannai, ɗa u lazai n asuvu a̱ ni una̱mgbi, adama a na wi ta̱ n uciyi n a̱bunda̱i.
MRK.10.23	Ɗa Yesu u kpatalai u la̱na̱i mukumitoni n ni. Ɗa u danai le, “Dikyai ɗa vuza vu uciyi u kene tsugono tsu Ka̱shile.”
MRK.10.24	Ɗa mukumitoni n ni n yaꞋin mereve ma kadanshi ma̱ ni. Ɗa u doku u danai le, “A̱ɗa̱ muku n va̱, dikyai ɗa vuma vu uciyi u kufuɗa wa kene tsugono tsu Ka̱shile.† 
MRK.10.25	U laꞋa ta̱ n ɗevu karakuma ka uwa n vunu vu vubele, a na vuza vu uciyi wa kene tsugono tsu Ka̱shile.”
MRK.10.26	Ɗaɗa mukumitoni n doku n yaꞋin mereve n a̱bunda̱i, ɗa a danai, “Ta baci nannai, yayi wo tamkpamu u kuciya̱ wishi?”
MRK.10.27	Ɗa Yesu wi indai le, ɗa u danai, “A̱ ubuta̱ u uma ili i nan lo ya kuyaꞋan ba. Amma a̱ ubuta̱ u Ka̱shile, ili i nan lo dem yi ta̱ a kuyaꞋan.”
MRK.10.28	Ɗa Biturusu u danai ni, “A̱tsu tsu ka̱sa̱kpa̱ ta̱ ili dem, adama a na tsu tono wu.”
MRK.10.29	Ɗa Yesu u danai, “E, ta nannai mi ta̱ a kudana ɗa̱. Vuza wi lo vuza na u kuka̱sa̱kpa̱ kpaꞋa ku ni, ko ataku, ko nkoshi n ni adama a̱ va̱, ko u ka̱sa̱kpa̱i a̱na̱ku, ko esheku, ko muku n ni, ko ali kashina ka̱ ni dem, adama a̱ va̱ koɓolo n Arabali a Singai a̱ va̱ ka̱ta̱ u kpa̱ɗa̱ kuciya̱ katsupu ba. 
MRK.10.30	Gogo na a̱ ka̱tsuma̱ ka ayin a nam pa i ta̱ a̱ kuciya̱ katsupu ke le n a̱bunda̱i. I ta̱ kuciya̱ iꞋuwa, n aza e le, n itaku, n ina̱ku, m muku, koɓolo n ashina, n atakaci kpamu. Ka̱ta̱ a kubana kelime a̱ ciya̱ wuma u babu uteku. 
MRK.10.31	Amma aza e kelime n a̱bunda̱i i ta̱ kokpo aza a̱ ka̱ca̱pa̱, ka̱ta̱ aza a̱ ka̱ca̱pa̱ o kokpo aza e kelime.”
MRK.10.32	Ele a̱ ka̱tsuma̱ ka nwalu a kuyawa a Urishelima, Yesu kelime ke le, ɗa mukumitoni n ni n ka̱na̱i kuyaꞋan mereve. Aza a na kpamu i o kutono le, ɗa wovon u ka̱na̱i le. Ɗa u ɗekei Kupanazere a paki, ɗa u ka̱na̱i kudana le ili i na i kuciya̱ yi. 
MRK.10.33	Ɗa u danai le, “A̱tsu ɗa na a kubana a Urishelima i ta̱ e kuneke Maku ma Vuma, a̱ ubuta̱ u anan ganu vu gbagbaꞋin, koɓolo nu nlum n wila̱. I ta̱ a kuyaꞋanka yi afada a̱ ukpa̱, ka̱ta̱ e neke yi e ekiye a Aza̱ka̱yimbi, adama a na a una yi. 
MRK.10.34	Ka̱ta̱ a̱ ka̱na̱ kuzoꞋoso yi, n a̱ ciꞋikpa̱i ni ntsa̱n. I ta̱ a kulapa yi, ka̱ta̱ a una yi. Amma u yaꞋan baci ayin a tatsu wi ta̱ a̱ kuɗenga̱.”
MRK.10.35	Ɗa Yakubu n Yahaya muku n Zabidi, a yawai ɗevu n a̱yi, ɗa a danai, “Malum, ci ta̱ a kuciga vi yaꞋanka tsu ili i na tsu folonoi nu dem.”
MRK.10.36	Ɗa wu ushuki, “Yi ɗa̱i yi a kuciga n yaꞋanka ɗa̱?”
MRK.10.37	Ɗa a danai ni, “A kanna ko tsugono ka̱ nu, ka̱sa̱kpa̱ vuza te vu tsu u da̱sa̱ngu e kukiye ku singai ku nu, vuza te e kukiye ku ugula̱.”
MRK.10.38	Ɗa wu ushuki le, “I yeve ili i na yi o kufolono ba. Yi ta̱ a kufuɗa yo soꞋo matan ma atakaci ma na mi o kusoꞋo? Yi ta̱ a kufuɗa ya yaꞋan kusumbu ka atakaci ku na i a kuyaꞋanka mu?”
MRK.10.39	Ɗa a danai Yesu “E, ci ta̱ a kufuɗa.”
MRK.10.39	Ɗa u danai le, “Yi ta̱ o kusoꞋo matan ma atakaci ma na mi o kusoꞋo. Ka̱ta̱ a yaꞋanka ɗa̱ kusumbu ka atakaci ku na a kuyaꞋanka mu feu. 
MRK.10.40	Amma ida̱shi e kukiye ku singai ko ugula̱ ku va̱, na lo ka̱ va̱ kaꞋa ba, ma kufuɗa me neke ɗa̱ ba. Ka̱shile kaꞋa ke kuneke vuza na u ɗamgbai a̱ ubuta̱ u na u foɓusokoi ni.”
MRK.10.41	Ana mukumitoni kupa n ni n na m buwai m panai nannai, ɗa a̱ ka̱na̱i kupana wupa u Yakubu n Yahaya. 
MRK.10.42	Ɗa Yesu u ɗekei le ɗa u danai le, “I yeve ta̱ aza a na a zuwai o okpo azagbagbaꞋin a uma a aduniyan, i ta̱ n utsura a̱ ka̱ci ke le. 
MRK.10.43	Amma ta ci a kuyaꞋan nannai n a̱ɗa̱ ba, vuza na baci de dem wa kuciga kokpo vuza gbayin a̱ ka̱tsuma̱ ka̱ ɗa̱, mayun ɗa wo okpo kagbashi ka aza a̱ ni. 
MRK.10.44	Vuza na baci kpamu wi a kuciga tsugbayin dem, sai wo okpo kagbashi ka uma ra̱ka̱. 
MRK.10.45	Maku ma Vuma ma̱ ta̱wa̱ adama a na uma a yaꞋanka yi tsugbashi ba, amma adama a na u yaꞋanka uma tsugbashi. Ka̱ta̱ u neke wuma u ni dem, adama a na wi isa uma ra̱ka̱.”
MRK.10.46	Ɗaɗa a yawai Jeriko, a̱yi a̱ kuta̱ Jeriko m mukumitoni n ni koɓolo n uma n a̱bunda̱i, ɗa ka̱yimba̱ ko yoku ka na e ci ɗeke Batimawu, ulobo u Timawa. A̱yi lo ida̱shi a̱ ka̱kina̱ ku uye a kuyaꞋan ufolu. 
MRK.10.47	Ana u panai izumgbi i Yesu vu Nazara a kulaza, ɗa u gita̱i kuɗengusa̱ ka̱la̱ka̱tsu, “Yesu, maku ma Dawuda, pana asuvayali a̱ va̱.”
MRK.10.48	Uma n a̱bunda̱i a dansukai ni, a danai u paɗa bini, amma a̱yi u paɗa bini ba. Ɗa u doku u lyaꞋi kelime n kuɗeke, “Maku ma Dawuda, pana asuvayali a̱ va̱.”
MRK.10.49	Ɗa Yesu u shamgbai, ɗa u danai, “Ɗekekei mu a̱yi u ta̱wa̱.” Ɗa e ɗekei ka̱yimba̱ ka, a danai ni, “Pana Arabali a Singai, ɗenga̱, wi ta̱ e kuɗeke wu.”
MRK.10.50	Ɗa u vakangi ogbodo a̱ ni, ɗa u ɗenga̱i gogoꞋo a kubana u Yesu.
MRK.10.51	Ɗa Yesu we ecei ni, “Yi ɗa̱i vi a kuciga n yaꞋanka wu?”
MRK.10.51	Ɗa ka̱yimba̱ ka ka danai, “Malum, mi ta̱ a kuciga me ene ubuta̱.”
MRK.10.52	Ɗa Yesu wu ushuki ni, “YaꞋan nwalu n nu, uneki ka̱ɗu ka̱ nu u potsokpo wu ta̱.”
MRK.10.52	Gogo lo, ɗa u ka̱na̱i kene ubuta̱, ɗa u tonoi Yesu.
MRK.11.1	Ele a kuyawa a Urishelima, ɗevu m Bataji m Bataniya, a uɓon u Kusan ku Zaitun. Ɗa Yesu u suki mukumitoni n ni, aza e re. 
MRK.11.2	U danai le, “Banai a̱ likuci i na yi kelime ka̱ ɗa̱. I yawa baci ɗe, gogo va lo yi ta̱ a kucina ɗe maku ma majaki ma na ka̱ta̱ a saꞋwai kukumba ba. Shikpai ni ka̱ta̱ i tuka̱ mu. 
MRK.11.3	Vuza na baci de dem, we ecei ɗa̱, ‘Yi ɗa̱i i zuwai ɗa yi a kuyaꞋan nannai?’ Danai ni, ‘Vuzagbayin ɗa wi a kuciga maꞋa, wi ta̱ kpamu o kubonoko m maꞋa gogo na.’ ”
MRK.11.4	Ɗa a lazai a kubana, ɗa a yawai a cinai maku ma majaki ma ushiyi, a̱ utsutsu u kpaꞋa ɗevu n uye, ɗa a shikpai maꞋa. 
MRK.11.5	Aza a na i lo kashani lo a̱ ubuta̱ wa e ecei le, “Yi ɗa̱i i zuwai ɗa yi a kushikpa maku ma majaki ma?”
MRK.11.6	Ɗa a danai le ili i na Yesu u danai le a dana. Ɗa a̱ ka̱sa̱kpa̱i le a lazai m maꞋa. 
MRK.11.7	Ɗa a bankai Yesu m maku ma majaki ma. Ɗa o poloi aminya e le gaɗi, ɗa Yesu u kumbai. 
MRK.11.8	Ɗa uma n a̱bunda̱i o poloi aminya e le a uye. Ɗa aza o yoku a banai o koɗoi a̱vuku
MRK.11.9	Aza a na i kelime n ka̱ca̱pa̱, a̱ ka̱na̱i kucanana ishipa, a danai,
MRK.11.9	“Hosana!† Ka̱shile ka zuwaka yi una̱singai, vuza na wi a kuta̱wa̱ wa̱ tsu n kula ku Vuzavaguɗu!
MRK.11.10	Ka̱shile ka zuwaka tsugono ce esheku a̱ tsu Dawuda una̱singai. Cikpai Ka̱shile! Hosana!”
MRK.11.11	Ɗa u uwai a Urishelima, ɗa u banai A̱Ꞌisa̱ a Gbayin. Ana u la̱na̱i ili dem mayin ɗa u lazai adama a na kulivi ku yaꞋin ta̱ ɗe. Ɗa wu uta̱i o kubono a Bataniya koɓolo n Kupanazere a.
MRK.11.12	Ana kayin ka asai, ana a̱ ka̱sa̱kpa̱i Bataniya, ɗa kambulu ka̱ ka̱na̱i ni. 
MRK.11.13	Ana we enei ma̱biri n a̱vuku n a̱bunda̱i, ɗa u banai ko u kuciya̱ umaci u ni ka̱ta̱ u lyaꞋa. U yawai ɗe we ene ili ba, adama a na ayin a limata a̱ ni a ɗa ba. 
MRK.11.14	Ɗa u danai maɗanga ma, “Vuza u kudoku wa lyaꞋa umaci u nu ba.”
MRK.11.14	Mukumitoni n ni ta na m panaka yi ta̱ ana wi a kadanshi ka.
MRK.11.15	Ana a yawai a Urishelima,† Yesu u uwai a̱ A̱Ꞌisa̱ a Gbayin, ɗa u lokoi aza a na i a tsulaga punu. U mutsukpa̱i irikpa a aza a na i a kusabaꞋasa ikebe kakau punu, ɗa u mutsukpa̱i irikpa a aza a na i e kudenge ntapambara. 
MRK.11.16	Ɗa u sa̱nka̱i aza a na a i a kubana n o bonoi a̱ A̱Ꞌisa̱ a n ucanuku. 
MRK.11.17	Ɗa u yaꞋankai le kadanshi, “Ta a ɗanai nannai a kadanshi ka̱ Ka̱shile:
MRK.11.17	‘KpaꞋa ku va̱ i ta̱ e kuɗeke ku ɗa ubuta̱ wa avasa, adama a uma dem.’
MRK.11.18	Ana anan ganu vu gbagbaꞋin nu nlum n wila̱ m panai nannai, ɗa a̱ ka̱na̱i kula̱nsa̱ uye u na a kuna yi. I ta̱ a kupana wovon, adama a uteku u na uma i a kupana uyoꞋo kuyotsongusu ku ni.
MRK.11.19	Ana kulivi ku yaꞋin, ɗa Yesu m mukumitoni n ni a̱ ka̱sa̱kpa̱i likuci ya.
MRK.11.20	Ele a kulaza lo n usana, ɗa e enei ma̱biri ma me ɗekpei n aralu a̱ ni dem. 
MRK.11.21	A̱yi Biturusu u ciɓai, ɗa u danai Yesu, “Malum, inda biꞋi ma̱biri ma na vu yaꞋankai una̱ va me ɗekpe ɗe.”
MRK.11.22	Ɗa Yesu u danai le, “Nekei a̱ɗu a̱ ɗa̱ a̱ ubuta̱ u Ka̱shile. 
MRK.11.23	Mayun mi ta̱ a kudana ɗa̱, vuza na baci de dem u nekei ka̱ɗu ka̱ ni wa̱ va̱, wi ta̱ a kufuɗa wa dana kusan ku ɗenga̱, ku bana kuyikpa̱ a mala, ku ɗa ki ta̱ a kupanaka yi. 
MRK.11.24	Mayun ɗa mi a kudana ɗa̱, ili i na baci de dem i folonoi n kavasa, ɗa i nekei a̱ɗu, yi ta̱ a̱ kuciya̱ i ɗa. 
MRK.11.25	Ayin a na baci de dem i shamgbai a kuyaꞋan kavasa, yi baci n vuza na i remei a̱ ka̱ɗu ka̱ ɗa̱, sai i cinukpa. Adama a na esheku a̱ ɗa̱ a na i gaɗi feu, a cinukpaka ɗa̱ unushi u ɗa̱. 
MRK.11.26	[A̱ɗa̱ yi baci a kucinukpaka aza a̱ ɗa̱ unushi ba, ta feu Esheku a̱ ɗa̱ nannai a kucinukpaka ɗa̱ unushi u ɗa̱ ba.]”
MRK.11.27	Ana o bonoi a Urishelima, Yesu a̱ kula̱na̱ A̱Ꞌisa̱ a Gbayin. Ɗa anan ganu vu gbagbaꞋin nu nlum n wila̱ koɓolo nu nkoshi m gba̱ra̱-gba̱ra̱ dem a banai wa̱ ni. 
MRK.11.28	Ɗa e ecei ni, “Nu utsura we ne u ɗai vi a kuyaꞋan ili i nam pa? Ko yayi u nekei nu utsura u kuyaꞋan ili i nam pa?”
MRK.11.29	Ɗa Yesu wu ushuki le, “Mi ta̱ a kuyaꞋanka ɗa̱ keci ku te. Mi ta̱ a kuciga yu ushuku mu, ka̱ta̱ mpa feu n yeve n dana ɗa̱, ko n utsura we ne u ɗai, mi a kuyaꞋan ili i nam pa. 
MRK.11.30	Kusumbu ka akucina ku na Yahaya† u yaꞋin, ku uma ku ɗa ko ku Ka̱shile? Danai mu.”
MRK.11.31	Ɗa a̱ ka̱na̱i kugoɗumo uteku u le, “Tsu dana baci ubuta̱ u Ka̱shile u ɗa, wi ta̱ a kudana, ‘Yi ɗa̱i i zuwai ɗa i kpa̱ɗa̱i kushuku n a̱yi?’ 
MRK.11.32	Tsu dana baci kpamu ubuta̱ u uma ɗa.” I ta̱ a kupana wovon u uma, adama a na uma ushuku ta̱ Yahaya keneki kaꞋa. 
MRK.11.33	Adama a nan lo, ɗa a̱ ushuki Yesu, “Ci yeve ba.”
MRK.11.33	Ɗa Yesu wu ushuki le, “Ma kudana ɗa̱ feu ko te ɗai n ciya̱i utsura u na mi a kuyaꞋansa ili i nan lo ba.”
MRK.12.1	Ɗa Yesu u danai, “Panai arabali a nam pa: Vuma vi yoku ɗa u yaꞋin kashina ka̱ nɗimbi. Ɗa u kanzai kaꞋa u ka̱ra̱Ꞌa̱ka̱i, ɗa u ga̱va̱i ubuta̱ u na a kupisha umaci wa punu, ɗa u maꞋi ubuta̱ ugaɗi adama a vuza na u kindaka yi kashina ka. Ɗaɗa u zuwai aza a zamalinga a lapulaka yi kaꞋa, ɗa u lazai a kubana nwalu. 
MRK.12.2	Ana ayin a yaꞋin a na a taꞋa umaci wa, ɗa u suki kagbashi ka̱ ni wa acimbi wa adama a na wi isaka yi i na u ciya̱i. 
MRK.12.3	Ana aza zamalinga e enei ni, ɗa e remei kagbashi ka. Ɗa a lapai, ɗa o lokoi ni u bono a kpaꞋa ekiye agaɗa. 
MRK.12.4	Ɗa u doku u suꞋuki le kagbashi ko yoku. Ɗa a lapai ni a kaci. Ɗa e nekei ni wono o lokoi ni kpamu o kubono a kpaꞋa babu ili. 
MRK.12.5	Ɗa vuma va u doku ɗa u suki kagbashi ko yoku, ɗa nam pa ɗa a unai ni. Vuma va u suku ta̱ uma n a̱bunda̱i, a unai aza o yoku ɗa a lapai aza o yoku n o govoi. 
MRK.12.6	Nam pa vuma vu kashina va u buwa ta̱ n vuza te adama a na u suku, maku ma̱ ni ma na u cigai n a̱bunda̱i. Ɗa u suki ni u danai, ‘I ta̱ kpamu a kupana wovon u ni.’ 
MRK.12.7	Ana aza a zamalinga a e enei ni. Ɗa a danai, ‘Magaji ma̱ ni ma na ɗe a̱ kuta̱wa̱, yaꞋan tsu una yi, ka̱ta̱ a̱tsu tamkpamu tso okpo ci lyaꞋa agadu a̱ ni.’ 
MRK.12.8	Ɗa a̱ ka̱na̱i ni, ɗa unai, a ɗikai ni a vakangi ni pulai vu ubaru.
MRK.12.9	“Yi ɗa̱i i gaꞋin vuza vu kashina vu nan lo va u yaꞋan? Sai u bana wu una aza a zamalinga a ra̱ka̱, ka̱ta̱ u zuwa aza o yoku. 
MRK.12.10	Ka̱ta̱ i saꞋwa kene punu a Katagarda ka Ciɗa ba? Ana a danai,
MRK.12.10	‘Katali ka na amaꞋi a iwain, ka ɗa ko okpoi kenene ke mere.
MRK.12.11	Na lo va dem ulinga u Ka̱shile u ɗa, wa̱ tsu kpamu ili i mereve i ɗa.’ ”
MRK.12.12	Ɗa aza e kelime a Yahuda a̱ la̱nsa̱i uye u na a̱ kuka̱na̱ yi, adama a na e yeve ta̱ n ele ɗa wi a kadanshi, amma i ta̱ o wovon u uma. Ɗa a̱ ka̱sa̱kpa̱i ni biꞋi, ɗa a lazai.
MRK.12.13	Ɗa a̱ suꞋuki ni Afarishi† o yoku, n uma a̱ Hiridu, adama a na i ta̱ a kuciga a̱ ciya̱ Yesu n unushi. 
MRK.12.14	Ana a yawai, ɗa e ecei Yesu, a danai, “A̱tsu ci yeve ta̱ avu vuma vu mayun ɗa. Avu kpamu ili i bura wu n izagbushi ba, vu ɗika ta̱ uma dem derere, ayin tutu vi ta̱ o kuyotsongusu uma ili i Ka̱shile. Dana tsu, derere ɗa tsu tsupa Mogono Kaisa utafu, ko tsu tsupa ba?”
MRK.12.15	Ana u yevei ili i na i a kudansa a̱ a̱ɗu e le, ɗa we ecei le, “Yi ɗa̱i i zuwai ɗa yi o kukondo mu tsu nam pa? Tuka̱i mu n vikebe
MRK.12.16	Ana a̱ tuka̱i ni, ɗa we ecei le, “Kululu, n kula ku yayi ki punu a̱ ubuta̱ u vikebe va?”
MRK.12.16	Ɗa a̱ ushuki ni, “Ku Kaisa ku ɗa.”
MRK.12.17	Ɗa u danai le, “Nekei Kaisa ili i na yi i Kaisa, ka̱ta̱ i neke Ka̱shile kpamu ili i na yi i Ka̱shile.”
MRK.12.17	Ɗa uma a yaꞋin mereve ma̱ ni n a̱bunda̱i.
MRK.12.18	Uma o yoku a ɗa e ci ɗeke le A̱sa̱dukiya, aza a na a̱ kpa̱ɗa̱i kushuki a na vuma u kuwa̱ baci u kuɗenga̱. Ɗa a banai wa̱ ni, ɗa e ecei ni, 
MRK.12.19	“Malum, a̱yi Musa u ɗanaka tsu ta̱, u danai vuza na baci vuza ni u kuwa̱i, ɗa u ka̱sa̱kpa̱i vuka babu na vu matsai. Vuza ni u sosuku vuka va, adama a na u matsaka vuza ni muku. 
MRK.12.20	Uma o yoku a ɗa i ta̱ uma e cindere. Vuza iyain u yaꞋin yolo, ɗa u kuwa̱i u ka̱sa̱kpa̱ kucina̱ ba. 
MRK.12.21	Ɗa vuza ire u sosuki vuka va, ɗa u kuwa̱i babu kucina̱ kpamu ali a kubana u vuza tatsu feu nannai. 
MRK.12.22	Ɗa a̱ kuwa̱i ele uma e cindere e le dem babu a̱ ka̱sa̱kpa̱ kucina̱, ali ɗa vuka va feu vu ta̱wa̱i vu kuwa̱i. 
MRK.12.23	To, kanna ka na uma a̱ kuɗenga̱ a̱ ukpisa̱, vuka vi yayi wa kuɗamgba wo kokpo? Adama a na ele uma e cindere dem o sosuku yi ta̱.”
MRK.12.24	Ɗa Yesu wu ushuki le, “A̱ɗa̱ va adama a nan lo a ɗa i puwa̱nka̱i. Adama a na i yeve kadanshi ka̱ Ka̱shile ba, ɗa kpamu i kpa̱ɗa̱i kuyeve utsura u Ka̱shile. 
MRK.12.25	Ayin a na baci a̱kpisa̱ a̱ ɗenga̱i, a kuyaꞋan yolo ba, i ta̱ o kokpo tsa alingata a̱ Ka̱shile. 
MRK.12.26	Ukuna u kuɗenga̱ ukpisa̱, ka̱ta̱ i kece a katagarda adama a ili i na Ka̱shile ka danai Musa, a̱ ubuta̱ u na maɗanga mi a̱ kukula̱ ba? U danai ni ‘Mpa ɗa Ka̱shile ki Ibrahim† n ki Ishaku n ka Yakubu?’ 
MRK.12.27	A̱yi Ka̱shile ka aza a wuma kaꞋa, amma Ka̱shile ka̱ a̱kpisa̱ ba. Mayun i puwa̱nka̱ ta̱ ka̱u.”
MRK.12.28	Ɗa malum ma̱ Wila̱† mo yoku ma yawai, ɗa u cinai le a kanananai. Ana we enei Yesu wu ushuki le mayin, ɗa we ecei, “Wila̱ u Ka̱shile u ne u ɗai u laꞋi tamkpamu?”
MRK.12.29	Ɗa Yesu u danai ni, “Ili i iyain i na i laꞋi m gbayin i ɗaɗa: ‘Zuwai atsuvu i pana, a̱ɗa̱ Israila. Vuzavaguɗu Ka̱shile ka̱ tsu a̱yi ɗa endeꞋen. 
MRK.12.30	Vi ciga Ka̱shile Vuzavaguɗu endeꞋen n ka̱ɗu ka̱ nu ra̱ka̱, n wuma u nu ra̱ka̱, m ma̱riki ma̱ nu ra̱ka̱, n utsura u nu dem.’
MRK.12.31	Ili i re i ɗaɗa, ‘Vi ciga vuza nu uteku u na vi cigai ka̱ci ka̱ nu.’
MRK.12.32	Ɗa malum ma ma̱ ushuki ni, “Ta nannai Malum, Vuzavaguɗu Ka̱shile a̱yi ɗa endeꞋen, babu vuza yoku.
MRK.12.33	Vi ciga yi kpamu n ka̱ɗu ka̱ nu ra̱ka̱, n kuyeve ku nu ra̱ka̱, n utsura u nu feu. Vuza kpamu u ciga vuza ni uteku u na u cigai ka̱ci ka̱ ni. Na lo u laꞋa ta̱ alyuka o kusongu n e kuneꞋe dem.”
MRK.12.34	Ana Yesu we enei uteku u na wu ushuki mayin, ɗa u danai ni, “Vu buwa daꞋin n tsugono tsu Ka̱shile ba.”
MRK.12.34	Ayin a nan lo uma o doku a fuɗa e ece yi ili ba.
MRK.12.35	Yesu o kuyotsongusu uma punu A̱Ꞌisa̱ a Gbayin. Ɗa we ecei le, “Nini ɗai nlum n wila̱ n kudana Kirisiti Kishi maku ma Dawuda maꞋa?
MRK.12.36	“Adama a na Ayinviki a̱ Ka̱shile a ɗa a zuwai Dawuda n ka̱ci ka̱ ni u danai,
MRK.12.36	‘Vuzavaguɗu u danai vuzagbayin vu va̱,
MRK.12.36	da̱sa̱ngu na e kukiye ku singai ku va̱.
MRK.12.36	Ali ayin a na n zuwai irala i nu ɗaka vi idasakpatsu i ene a̱ nu.’
MRK.12.37	“Dawuda n ka̱ci ka̱ ni, u ɗekei ni ‘Vuzavaguɗu vu va̱’, nini ɗai kpamu a̱yi u kokpo maku ma̱ ni?”
MRK.12.37	Uma n a̱bunda̱i a panai uyoꞋo u kuyotsongusu u ni.
MRK.12.38	A̱yi punu o kuyotsongusu uma, ɗa u danai le, “YaꞋin mayin nu nlum n Wila̱,† aza a na a ci ciga kuꞋukasa ntogu m gbagbaꞋin, i ta̱ kpamu a kuciga uma a̱ kya̱sa̱ le e kuden. 
MRK.12.39	Koɓolo n kuciga ida̱shi i na i laꞋi n kugaꞋan a̱ kunu ka avasa, n ida̱shi yi ubuta̱ u ka̱ɗiva̱ dem. 
MRK.12.40	Ele ɗa aza a na a ci lyaꞋa ucanuku wa̱ a̱ma̱ci a na ali e le a̱ kuwa̱i, ka̱ta̱ a̱ ka̱na̱ kuyaꞋan kavasa n ugaɗi. Adama a nannai ele ɗa aza a na a kuyaꞋanka afada a gbangam.”
MRK.12.41	Ɗa Yesu u da̱sa̱ngi ɗevu n ubuta̱ u kuzuwa ki ikebe a̱ A̱Ꞌisa̱ a Gbayin, a kinda uma a kuzuwa. Aza a uciyi n a̱bunda̱i a̱ ka̱na̱i kuzuwa punu ikebe n a̱bunda̱i. 
MRK.12.42	Ɗa kagapa ka vuka ku unambi ko yoku ka na vali vi ni vu kuwa̱i, ku uta̱i ɗe, ɗa u zuwai iyum i re.
MRK.12.43	Ɗa Yesu u ɗekei mukumitoni n ni, ɗa u danai le, “Kagapa ku unambi ka nam pa, u zuwa ta̱ ka̱u u laꞋi ili i na uma a nan lo a dem a zuwai. 
MRK.12.44	Aza a nan lo a dem e kenuku ta̱, ɗa e nekei punu udukuyan u le. Amma a̱yi ta na u neke ta̱ n unambi u ni dem, n ikebe i na wi n i ɗa ra̱ka̱.”
MRK.13.1	Yesu a̱ kuta̱ punu a̱ A̱Ꞌisa̱ a Gbayin, ɗa vuza yoku punu a̱ ka̱tsuma̱ ka̱ mukumitoni n ni u danai ni, “Malum, inda biꞋi, uteku u na kumaꞋa ku singai ku a nan ɗe ki, n atali a feu.”
MRK.13.2	Ɗa wu ushuki, “Yi ta̱ e kene kumaꞋa ku singai ku nan ɗe? Ko katali ke te ko kokpo u kiyangi a gaɗi vu toku ba. I ta̱ a̱ kufa̱da̱ a ɗa dem.”
MRK.13.3	A̱yi lo ida̱shi a Kusan ku Zaitun ku na ki a kinda A̱Ꞌisa̱ a Gbayin, Biturusu n Yakubu n Yahaya koɓolo n Andarawu a̱ ta̱wa̱i wa̱ ni n ka̱bini ɗa e ecei ni, 
MRK.13.4	“Dana tsu wana ɗai a kuyaꞋan ili i nan lo dem. Yi ɗa̱i kpamu iyoci i na ce kene adama a na ci yeve ayin a na ili i nan lo ya yi a̱ kugita̱?”
MRK.13.5	Ɗa Yesu u danai le, “YaꞋin mayin, adama a na ka̱ta̱ vuza u ta̱wa̱ u ya̱nsa̱ ɗa̱ ba. 
MRK.13.6	Uma n a̱bunda̱i i ta̱ a̱ kuta̱wa̱ wa̱ ɗa̱ n kula ku va̱, ka̱ta̱ a dana ele ɗa Kirisiti Kishi. I ta̱ kpamu a̱ kuya̱nsa̱ uma n a̱bunda̱i. 
MRK.13.7	I gita̱ baci kupana arabali o kuvon n ukuna u kuvon, ka̱ta̱ asuvu a̱ ɗa̱ a̱ muɗa̱ ba, ili i nam pa i kuyaꞋan ta̱ ra̱ka̱ amma ka̱ta̱ uteku u ɗa ba. 
MRK.13.8	Iɗika yi ta̱ a̱ kushilika̱ n iɗika i yoku. Tsugono kpamu a̱ kushilika̱ n tsugono ci yoku. Iɗika yi ta̱ a̱ kugba̱ɗa̱sa̱ a̱ ubuta̱ kakau. Kambulu ki ta̱ kpamu a kuyaꞋan n a̱bunda̱i. Ili i nam pa dem yi ta̱ tsu kugita̱ ka̱ a̱ga̱nda̱ a limata.
MRK.13.9	“Amma ka̱ta̱ i yongo n ugboji, i ta̱ e kureme ɗa̱ a banka a̱ ubuta̱ wa afada, ka̱ta̱ a lapa ɗa̱ a̱ unu a avasa. I ta̱ a kubanka ɗa̱ ubuta̱ wu ngono n anan gomuna adama a̱ va̱, ka̱ta̱ i dana le ukuna u va̱ ɗe. 
MRK.13.10	Amma kafu aduniyan o kotso, sai a dana umaci dem Arabali a Singai ra̱ka̱. 
MRK.13.11	E reme ɗa̱ baci, ɗa a̱ tuka̱i ɗa̱ a̱ ubuta̱ wa afada, ka̱ta̱ a̱ɗu a̱ ɗa̱ a̱ muɗa̱ adama a ili i na i kudansa ba. Danai le ili i na Ka̱shile ka danai ɗa̱ a ayin a nan lo a, adama a na a̱ɗa̱ ɗa yi a kadanshi ka ba, amma Ayinviki a̱ Ka̱shile† a ɗa.
MRK.13.12	“Ayin a nan lo vuza wi ta̱ e kuneke vuza ni adama a na a una yi. Kesheku kpamu ki ta̱ a kuyaꞋan nannai m maku ma̱ ni. Muku kpamu i ta̱ a̱ kuɗengusa̱ vishili n isheku i le, ali a zuwa a una le. 
MRK.13.13	Uma n a̱bunda̱i i ta̱ a kuꞋiwan ɗa̱, adama a̱ va̱, amma vuza na baci de dem u gbamai asuvu sai a uteku wi ta̱ a̱ kuciya̱ wishi.
MRK.13.14	“Ayin i ta̱ a̱ kuta̱wa̱ a na a ili yu unata i na i tsu la̱nga̱sa̱ ili ra̱ka̱ i na yi punu o Mololo ma Ciɗa. (U gaꞋan ta̱ vuza vu kukece u yeve.) Aza a na i Yahuda a suma a kubana a nsasan. 
MRK.13.15	Vuza na wi kpamu a̱ kunu gaɗi vu kukpa̱Ꞌa̱ ulivanki, ka̱ta̱ u cipa̱ adama a na u bono u ɗika ili i yoku punu ba. 
MRK.13.16	Vuza na wi ɗe a kashina ka̱ta̱ u bono adama a na u ɗika ogbodo a̱ ni ba.
MRK.13.17	“Ayin a nan lo, ili ya asuvayali i ɗa wa̱ a̱ma̱ci a na i n a̱tsuma̱, koɓolo n aza a na i o kuwoꞋo muku. 
MRK.13.18	YaꞋin kavasa, ka̱ta̱ ayin a nan lo a yawa a gaꞋaka n lyushi ba. 
MRK.13.19	Ayin a nan lo atakaci i ta̱ a kuyimkpa n a̱bunda̱i a na a saꞋwai kuyaꞋan ba, ali n ayin a na a yaꞋin aduniyan a nam pa. O kudoku kpamu a yaꞋan a ɗa ba. 
MRK.13.20	Ishi baci Ka̱shile Vuzavaguɗu u jebe ayin a nan lo ba, babu vuza na u kubuwa n wuma. Amma adama a uma a na u zagbai, ɗa u jebei ayin a.
MRK.13.21	“Ayin a nan lo a vuza na baci u danai ɗa̱, ‘La̱na̱i, Kishi ka ɗa na, ko a̱yi ɗa na ɗe!’, ka̱ta̱ yu ushuku ba. 
MRK.13.22	Adama a na a kuyawa ayin a nan lo Kishi ka aꞋuwa n eneki a aꞋuwa i ta̱ a̱ kuta̱wa̱, ka̱ta̱ a̱ ka̱na̱ kuyaꞋanka ɗa̱ ili i mereve. Adama a na a̱ a̱ ya̱nsa̱ aza na Ka̱shile ka zagbai i baci a kufuɗa. 
MRK.13.23	Yongoi n ugboji, gogo na m ɓarangu ɗa̱ ta̱ ɗe adama a kakuna ka nam pa kafu ka̱ gita̱.
MRK.13.24	“Ayin a nan lo, ayin a na atakaci a nan lo a lazai dem, kanna ki ta̱ o okpo ulima̱, wotoi kpamu wo kudoku wa kakana ba. 
MRK.13.25	Azangata i ta̱ a̱ kuta̱ gaɗi ka̱ta̱ a̱ yikpa̱, utsura u na kpamu wi a̱ a̱da̱nga̱shile wi ta̱ a̱ kugba̱ɗa̱. 
MRK.13.26	Ayin a nan lo a ɗa yaba dem u kene Maku ma Vuma o kubono e eleshu n utsura u tsugbayin n tsugono. 
MRK.13.27	Ka̱ta̱ u suku alingata a̱ ni adama a na o ɓolongu a̱ ubuta̱ u te aza a na u zagbai, ele na i daꞋin a̱ ubuta̱ dem a uteku wi iɗika ya aduniyan.
MRK.13.28	“Mi ta̱ a kuciga i yeve ili i yoku ubuta̱ u maɗanga ma̱ ma̱biri. Ayin a na baci acaka a̱ ni o topoi a̱vuku a savu, i yeve ta̱ lyushi i yawa ta̱ ɗevu. 
MRK.13.29	Nannai kpamu e yene baci ili i nan lo dem i gita̱i, yevei ayin a̱ gita̱ ta̱ kuyawa, i ta̱ lo ɗevu n utsutsu. 
MRK.13.30	Mayun ɗa mi a kudana ɗa̱, aduniyan a nam pa o kukotso ba, sai ili i na a danai na ra̱ka̱ i shana. 
MRK.13.31	Gaɗi n iɗika yi ta̱ o kukotso, amma kadanshi ka̱ va̱ ki o kukotso ba.
MRK.13.32	“Amma kanna ka nan lo, ko ayin babu vuza na u yevei, ko alingata a gaɗi, ko Maku ma, sai Esheku a̱ ni endeꞋen. 
MRK.13.33	I yongo n ugboji n ufoɓushi kpamu, adama a na i yeve kanna ka ba. 
MRK.13.34	Kubono ku Maku ma Vuma ki ta̱ uteku u na vuma u yaꞋin nwalu a kubana a̱ ubuta̱, ɗa u ka̱sa̱kpa̱i agbashi a̱ ni n ili i na yaba dem u kuyaꞋan, ɗa u danai vuza na wi a kinda utsutsu wa u yongo ufoɓushi. 
MRK.13.35	Amma a̱ɗa̱ i yongo ufoɓushi, adama a na i yeve ayin a na vuza kpaꞋa va u kubono ba, ko n kulivi ku ɗa, ko n kayin ka gbayin, ko ntoku isali, ko n usana u ɗa. 
MRK.13.36	Ka̱ta̱ i ka̱sa̱kpa̱ u bono u cina ɗa̱ alavu ba. 
MRK.13.37	Ili i na mi a kudana ɗa̱ na, mi ta̱ a kudana uma dem. Mi ta̱ a kudana ɗa̱, ‘Yongoi ufoɓushi!’ ”
MRK.14.1	Ayin e re a ɗa o okpoi, ana a yaꞋan Ka̱ɗiva̱ ka Kupasamgbanai n Ka̱ɗiva̱ ko Burodi vu Moloko.† Ɗa anan ganu vu gbagbaꞋin n nlum n wila̱, a̱ ka̱na̱i kula̱nsa̱ uteku u na a̱ kuka̱na̱ Yesu usokongi adama a na una yi. 
MRK.14.2	A danai, “Tsa kuyaꞋan nannai ayin a̱ ka̱ɗiva̱ ba, ta lo uma a̱ kuɗengusa̱ vishili.”
MRK.14.3	Ayin a na Yesu wi a̱ likuci i Bataniya, a kpaꞋa ku Sima Ma̱kutu, a̱yi ɗe a kulyaꞋa ilikulyaꞋa, ɗa vuka vu ta̱wa̱i wa̱ ni n kedele ka maniꞋin ka̱ ma̱gula̱ni mi ikebe ka̱u. Ɗa u tsungi maꞋa a kaci ke Yesu.
MRK.14.4	Aza a na i lo ɗa a panai wupa n a̱bunda̱i, ɗa a̱ ka̱na̱i mecenshenei, “Yi ɗa̱i i zuwai ɗa a̱ la̱nga̱sa̱i maniꞋin mi ikebe nahannai? 
MRK.14.5	Ishi baci e denge maꞋa, mi ta̱ a kuyaꞋan ikebe
MRK.14.6	Ɗa Yesu u danai, “Ka̱sa̱kpa̱i ni. Yi ɗa̱i i zuwai ɗa yi o koꞋuso yi? Ili i singai i ɗa u yaꞋankai mu. 
MRK.14.7	Ayin tutu yi ta̱ lo koɓolo n aza a unambi, ayin a na baci i cigai dem, yi ta̱ a kufuɗa ya̱ ɓa̱nka̱ le, amma mpa ayin tutu ɗa mi lo n a̱ɗa̱ ba. 
MRK.14.8	U yaꞋan ta̱ ili i na wi a kufuɗa kuyaꞋan, u tsunku ta̱ ikyamba i va̱ maniꞋin kafu ayin a̱ ka̱ciɗa̱. 
MRK.14.9	Mi ta̱ a kudana ɗa̱ mayun, i baci a kudana uma Arabali a Singai a nam pa a aduniyan, ili i na vuka vu nam pa vi yaꞋin, i ta̱ a kuciɓasa n i ɗa.”
MRK.14.10	Ɗa Yahuza Iskaryoti a̱ ka̱tsuma̱ ka Kupanazere u banai a̱ ubuta̱ u anan ganu vu gbagbaꞋin, adama a na u neke le Yesu. 
MRK.14.11	Ana a panai nannai, ɗa a̱ ka̱na̱i ma̱za̱nga̱, ali ɗa a zuwakpanai e kuneke yi ikebe. Ɗa u ka̱na̱i kula̱nsa̱ uye u na u kuneke le.
MRK.14.12	Kanna ku ugiti ka na i a kuyaꞋan Ka̱ɗiva̱ ko Burodi vu Moloko.† Kanna ka kukiɗa nlala n Ka̱ɗiva̱ ka Kupasamgbanai. Ɗa mukumitoni n ni me ecei ni, “Te ɗai vi a kuciga tsu bana tsu foɓusoko wu ilikulyaꞋa i Ka̱ɗiva̱ ka Kupasamgbanai?”
MRK.14.13	Ɗa u suki mukumitoni n ni aza e re, ɗa u danai le, “Uwai a̱ likuci yi ta̱ a kugasa n vuza m ma̱diki ma̱ mini ucanuki, ka̱ta̱ i tono yi. 
MRK.14.14	KpaꞋa ku na baci de dem u uwai i dana vuza kpaꞋa va, Malum ma danai, ‘Te ɗai ubuta̱ u na n kulyaꞋa ilikulyaꞋa i Ka̱ɗiva̱ ka Kupasamgbanai m mukumitoni n va̱?’ 
MRK.14.15	Wi ta̱ o kuyotsongu ɗa̱ kunu ku gaɗi ku singai wadani, ta ɗe i kufoɓusoko tsu.”
MRK.14.16	Ɗa mukumitoni ma n ɗenga̱i, ɗa a uwai a̱ likuci. Ɗa ta na a yawai a cinai uteku u na u danai le. Ɗa a foɓusoi Ka̱ɗiva̱ ka Kupasamgbanai lo.
MRK.14.17	Ana kulivi ku yaꞋin, ɗa u yawai koɓolo n Kupanazere a. 
MRK.14.18	Ele a kulyaꞋa ilikulyaꞋa, ɗa Yesu u danai, “Mayun mi ta̱ a kudana ɗa̱, vuza te a̱ ka̱tsuma̱ ka̱ ɗa̱ vu na u kudenge mu ci ta̱ a kulyaꞋa ilikulyaꞋa e mevene me te koɓolo na.”
MRK.14.19	Ɗa a̱ na̱mgba̱i a̱tsuma̱, ɗa a̱ ka̱na̱i kece yi vuza te vi te, “Mpa ɗa wo?”
MRK.14.20	Ɗa u danai, “Vuza te a̱ ka̱tsuma̱ ka Kupanazere a̱ ɗa̱, vuza na ci a kulyaꞋa e mevene me te. 
MRK.14.21	Ta ta na nannai, mayun ɗa Maku ma Vuma† mi ta̱ a̱ kukuwa̱ uteku u na wi uɗani ɗe a kadanshi ka̱ Ka̱shile, amma vuma vu na u kuneke Maku ma Vuma wi ta̱ o kokpo ili ya asuvayali. Wi ishi a kulaꞋa n kugaꞋan a matsa yi ba.”
MRK.14.22	Ele a kulyaꞋa ilikulyaꞋa, ɗa Yesu u ɗikai burodi vi yoku. U cikpai Ka̱shile ɗa u wansai vu ɗa wawaꞋa. Ɗa u nekei mukumitoni n ni ɗa u danai, “Isai burodi vu nam pa ka̱ta̱ i takuma vu ɗa, adama a na ikyamba i va̱ i ɗa.”
MRK.14.23	Ɗa u ɗikai mataꞋan ɗa u cikpai Ka̱shile adama maꞋa, ɗa u nekei le. Ɗa dem vi le ɗa o soꞋi. 
MRK.14.24	Ɗa u danai le, “Na va mpasa n va̱ n ɗa n na mo okpoi agisana a uzuwakpani† u na Ka̱shile ka yaꞋin n uma a̱ ni adama a na u cinukpaka le unushi u le.
MRK.14.25	Mi ta̱ a kudana ɗa̱ mayun, mi a kudoku mo soꞋo ma̱kya̱n ba, sai kanna ka na n kudoku mo soꞋo o tsugono tsu Ka̱shile.”
MRK.14.26	Ana a yaꞋin vishipa vu kucikpa Ka̱shile, ɗa uta̱i a lazai a kubana a Kusan ku Zaitun.
MRK.14.27	Ɗa Yesu u danai le, “Ra̱ka̱ vu ɗa̱ yi ta̱ a kusuma ya̱ ka̱sa̱kpa̱ mu, adama a na ta a ɗanai a kadanshi ka̱ Ka̱shile nannai,
MRK.14.27	‘Mi ta̱ a kulapa maguɓi, ka̱ta̱ tamkpamu nlala n wacuwa.’
MRK.14.28	Amma a̱ ɗengusa̱ mu baci n wuma, mi ta̱ a kulaꞋa ɗa̱ a kuyawa a̱ Ga̱lili.”
MRK.14.29	Ɗa Biturusu u danai, “Ko uma ra̱ka̱ a̱ ka̱sa̱kpa̱ wu, mpa ma̱ kuka̱sa̱kpa̱ wu ba.”
MRK.14.30	Ɗa Yesu u danai ni, “Mi ta̱ a kudana wu, n kayin ka nam pa kafu motoku ma sala i re, vi ta̱ a kunana mu ali kutatsu.”
MRK.14.31	Ɗa Biturusu u ka̱na̱i kudana n utsura, “Ko a dana baci i ta̱ a kuna tsu koɓolo, mpa ma kunana wu ba.”
MRK.14.31	Ɗa aza a na a buwai dem a danai nannai feu.
MRK.14.32	Ɗa a yawai a̱ ubuta̱ u na e ci ɗeke Getsemeni. Ɗa u danai mukumitoni n ni, “Shamgbai na, ali m bana n yaꞋan kavasa.” 
MRK.14.33	Ɗa u pura̱i Yakubu n Yahaya koɓolo m Biturusu. U na̱mgba̱i ka̱tsuma̱ ka̱u ɗa u panai a̱miki a ikyamba. 
MRK.14.34	Ɗa u danai le, “Mi ta̱ n una̱mgbi u ka̱tsuma̱ n a̱bunda̱i u na u yawai ɗevu a na wa kuna mu. Vanai mu na ka̱ta̱ i yongo ufoɓushi.”
MRK.14.35	Ana u walai u banai kelime kenu, ɗa u yikpa̱i a iɗika, ɗa u vasai, “Ka̱shile, ko vi ta̱ a̱ kushuku, vu takpaka mu atakaci a nam pa a?” 
MRK.14.36	Ɗa u danai, “Dada, ili ra̱ka̱ wa̱ nu i ɗa yi a kuyaꞋan, takpaka mu atakaci a nam pa, amma vi yaꞋan ili i na n cigai ba, sai i na vi cigai.”
MRK.14.37	Ana u bonoi, ɗa u cinai le alavu. Ɗa u ɗekei Biturusu, “Biturusu, alavu a ɗa wu? A̱ɗa̱ ya kufuɗa i yongo n wuma ali viyum vi te ba? 
MRK.14.38	Yongoi n wuma ka̱ta̱ i yaꞋan kavasa n utsura adama a na ka̱ta̱ i yikpa̱ a̱ ubuta̱ u kukondo ba. Ka̱ɗu ka ciga ta̱ kuyaꞋan ili i na yi derere, amma ikyamba yi ta̱ ram.”
MRK.14.39	Ɗa u doku u bonoi a̱ ubuta̱ u kuyaꞋan kavasa, a kudansa ili i te i te i na u dansai cau va. 
MRK.14.40	Ali n gogo na, ana u bonoi we le, ɗa u doku u cinai le alavu, adama a na alavu a shana ta̱ a̱shi e le. O doku e yeve ili i na a kudana yi ba.
MRK.14.41	Ana u doku u bonoi uboni u tatsu, ɗa u danai le, “Ali n gogo na i buwa ta̱ alavu a kuvuka? U yawa ta̱ nannai, ayin a yawa ta̱ e neke Maku ma Vuma e ekiye a aza a unushi. 
MRK.14.42	Ɗenga̱i tsu walai, enei vuza na u kuneke mu na lo u yawai ɗevu.”
MRK.14.43	Yesu biꞋi a kadanshi, ɗa Yahuza vuza te a̱ ka̱tsuma̱ ka Kupanazere a, u yawai koɓolo n ka̱bunda̱i ka uma n otokobi e le nu mgba̱la̱mgba̱la̱m. Anan ganu vu gbagbaꞋin nu nlum n Wila̱ n nkoshi m gba̱ra̱gba̱ra̱ n ɗa a̱ suki uma a nam pa a. 
MRK.14.44	Yahuza u danai le ta̱ ɗe agisana a na u kuyaꞋanka le m makyan ma ɗe, “Yi ta̱ e kuyeve vuza na i kuka̱na̱ ayin a na baci m banai a̱ ni ɗa n kya̱sa̱i ni n woɓongi.”
MRK.14.45	N kuyawa ku ni, ɗa u banai u Yesu. Ɗa u danai ni, “Malum.” Ɗa wo oɓongi ni. 
MRK.14.46	Ele ta na ɗa a̱ ka̱na̱i Yesu. 
MRK.14.47	Amma vuza te lo kashani, ɗa u talai kotokobi ka̱ ni. U kapai kagbashi ko mogono ma anan ganu,† ali ɗa u takpai ni kutsuvu.
MRK.14.48	Ɗa Yesu we ecei le, “I ta̱wa̱i kuka̱na̱ mu n otokobi nu mgba̱la̱mgba̱la̱m adanshi vuza na u ci shilika̱ n tsugono? 
MRK.14.49	Ayin tutu mi ta̱ koɓolo n a̱ɗa̱ a kuyaꞋan kuyotsongusu punu a̱ A̱Ꞌisa̱ a Gbayin, amma i ka̱na̱ mu ba. A yaꞋan ta̱ nannai, adama a na a shatangu ili i na kadanshi ka̱ Ka̱shile ka danai.”
MRK.14.50	Ubuta̱ wa lo, ɗa mukumitoni n ni dem n sumai n ka̱sa̱kpa̱i ni.
MRK.14.51	Ɗa kolobo ko yoku ka̱ ka̱na̱i kutono le, n kalaba ka̱ ni ulapangi. Ana e enei ni, ɗa a̱ ka̱na̱i ni. 
MRK.14.52	Ɗa u fa̱ta̱tsa̱i u sumai koshomboɗi, u ka̱sa̱kpa̱ka̱i le n kalaba e ekiye.
MRK.14.53	Ubuta̱ wa lo, ɗa a ɗikai Yesu a kubanka a̱ ubuta̱ u Mogono ma anan ganu. Anan ganu vu gbagbaꞋin, nu nkoshi m gba̱ra̱gba̱ra̱ n Yahuda, nu nlum n wila̱ dem a banai o ɓolongi ka̱ci ke le wa̱ ni.
MRK.14.54	Biturusu u tonoi a̱ kucina̱ ku le dadaꞋin sapu ɗa a yawai ulanga u kpaꞋa u mogono ma anan ganu ma. Ɗa u da̱sa̱ngi ɗevu n aza a kindi a kpaꞋa ku mogono ɗa u ka̱na̱i kunyashika akina. 
MRK.14.55	Anan ganu vu gbagbaꞋin, n aza e Kusheshe a a̱ ka̱na̱i kula̱nsa̱ urotu u na a̱ kuka̱na̱ka̱ yi, adama a na a una yi, amma a̱ ciya̱ ba. 
MRK.14.56	Aza a̱ a̱bunda̱i e le a̱ ka̱na̱i kuyaꞋan ngan ma aꞋuwa, amma una̱ u le wo okpo u te ba.
MRK.14.57	Ɗa aza o yoku u ɗenga̱i a̱ ka̱na̱i kudansa aꞋuwa, 
MRK.14.58	a danai, “Tsu pana ta̱ u danai, a̱yi wi ta̱ a̱ kufa̱da̱ A̱Ꞌisa̱ a Gbayin a na uma a maꞋi, ka̱ta̱ u maꞋa o yoku n umaꞋi u vuma ba, a̱ ka̱tsuma̱ ka ayin a tatsu.” 
MRK.14.59	Ko n nannai kadanshi ke le, ka ta̱wa̱ ke te ba.
MRK.14.60	Ɗa Mogono ma anan ganu ma̱ ɗenga̱i e mere me le. Ɗa we ecei Yesu, “Vi n ili i na va̱ kushuku adama a ili i na uma a nam pa a dansai adama a̱ nu ba?”
MRK.14.61	Amma ɗa u paɗai bini, u dana ili ba. Ɗa Mogono ma anan ganu ma u doku we ecei ni, “Avu ɗa Kirisiti Kishi, Maku ma̱ Ka̱shile† ka na e ci neke tsugbayin ba?”
MRK.14.62	Ɗa Yesu u danai, “Mpa ɗa. Yi ta̱ e kene Maku ma Vuma ida̱shi e kukiye ku usingai ku Uba̱nga̱ri a̱ kuta̱wa̱ gaɗi ve eleshu!”
MRK.14.63	Ɗa Mogono ma anan ganu ma karai ntogu n ni, ɗa u danai, “Ngan n ne n ɗai kpamu tso kudoku tsa̱ la̱nsa̱ wa̱ ni? 
MRK.14.64	A̱ɗa̱ i pana ta̱ kadanshi ki ishikushi ka nam pa u Ka̱shile ka na u yaꞋin. A̱ɗa̱ yi ɗa̱i ye enei?”
MRK.14.64	Ɗa a kiɗakai ni afada, a danai u yawa ta̱ u kuwa̱.
MRK.14.65	Ɗa aza o yoku a̱ gita̱i kuciꞋikpa̱ yi ntsa̱n, ɗa a palai ni a̱shi. Ɗa a̱ ka̱na̱i kudukpa̱ yi n ka̱kuꞋun n a danai, “Dana tsu, yayi u lapai nu.” Ɗa aza a kinda A̱Ꞌisa̱ a Gbayin a̱ ka̱na̱i kuɓasa yi.
MRK.14.66	Biturusu lo ida̱shi a ulanga u kpaꞋa wa, ɗa kagbashi ke mekere ko Mogono ma anan ganu, ka yawai. 
MRK.14.67	Ana u cinai Biturusu a kunyashika akina, ɗa u gbatai ni n a̱shi. Ɗa u danai, “Avu feu vi ta̱ koɓolo n Yesu vu Nazara.”
MRK.14.68	Amma ɗa Biturusu u nanai, u danai, “Mpa n yeve ili i na vi a kudansa ba.” Ɗa wu uta̱i punu e kefeku ka, ɗa motoku ma salai.
MRK.14.69	Ɗa kagbashi ke mekere ka ko doku ke enei ni, ɗa u danai aza a na i lo kashani a̱ ubuta̱ wa, “Vuma vu nam pa va feu i ta̱ koɓolo.” 
MRK.14.70	Amma ɗa Biturusu u doku ɗa u nanai.
MRK.14.70	Ɗa megeshe ma yaꞋin kenu, ɗa aza a na i lo kashani m Biturusu o doku a danai, “Avu feu yi ta̱ koɓolo, adama a na avu vuza vu Ga̱lili ɗa.”
MRK.14.71	Ɗa u ka̱na̱i kuyaꞋanka ka̱ci ka̱ ni akucina, u danai, “Mpa feu n yeve vuma vu na i ciya̱i ba.”
MRK.14.72	Gogo lo, ɗa motoku mo doku ma salai i re. Ɗa Biturusu u ciɓai n kadanshi ka na Yesu u danai ni, “Kafu motoku ma sala i re, vi ta̱ a kunana mu ali kutatsu.” Ana u ciɓai n ili i na Yesu u danai ni, ɗa u ka̱na̱i ma̱shi.
MRK.15.1	Ana kayin ka asai n usana, anan ganu vu gbagbaꞋin, nu nlum n wila̱, nu Nkoshi m gba̱ra̱gba̱ra̱ n Yahuda, n Aza e Kusheshe† dem, a yaꞋin oɓolo. Ɗa a shiyai Yesu, a lazai n a̱yi. Ɗa e nekei ni u Gomuna Bilatu.†
MRK.15.2	Ɗa Bilatu we ecei ni, “Avu ɗa mogono ma Ayahuda ma?”
MRK.15.2	Ɗa Yesu wu ushuki, “Ta nannai uteku u na vu danai.”
MRK.15.3	Ɗa anan ganu vu gbagbaꞋin a̱ ka̱na̱i kuyaꞋan nsata n ni adama a ili n a̱bunda̱i. 
MRK.15.4	Ɗa Bilatu u doku we ecei ni, “Vi n kadanshi ko yoku ba? La̱na̱ nsata n a̱bunda̱i n na i a̱ kutuka̱sa̱ adama a̱ nu.”
MRK.15.5	Ali n gogo na, Yesu u yaꞋan kadanshi ko yoku ba, ɗa Bilatu u ka̱na̱i kuyaꞋan mereve.
MRK.15.6	Ayin a̱ Ka̱ɗiva̱ ka Kupasamgbanai dem, Bilatu u ci shikpaka le ta̱ vuza vu ugbashi vi te, vuza na baci dem o folonoi. 
MRK.15.7	Vuza yoku wi ta̱ lo ugbashi koɓolo n aza o yoku, kula ku ni ku ɗa Barabas. Wu una ta̱ vuza ayin a̱ vishili. 
MRK.15.8	Ɗa ka̱bunda̱i ka uma ka ka banai ko folonoi Bilatu u yaꞋanka le uteku u na u ci yaꞋansa. 
MRK.15.9	Ɗa we ecei le, “Yi ta̱ a kuciga n shikpaka ɗa̱ mogono ma Ayahuda?” 
MRK.15.10	Adama a na Bilatu u yeve ta̱ anan ganu vu gbagbaꞋin i ta̱ a kupana wupa u Yesu, i ɗaɗa i zuwai ɗa e remei ni.
MRK.15.11	Amma anan ganu vu gbagbaꞋin a̱ ka̱na̱i kukushangu uma a dana Bilatu u shikpaka le Barabas. 
MRK.15.12	Ɗa Bilatu u doku we ecei le, “Nini ɗai n kuyaꞋan n vuza na e ci ɗeke mogono ma Ayahuda?”
MRK.15.13	Ɗa o doku o orukpoi, “A bapa yi a maɗanga ma atakaci! A bapa yi!”
MRK.15.14	Ɗa Bilatu we ecei le, “Yi ɗa̱i i zuwai, unushi we ne u ɗai u yaꞋin?”
MRK.15.14	Ɗa o doku ɗa a̱ ɗengusa̱i a̱la̱ka̱tsu e le, “Bapai ni a maɗanga ma atakaci!”
MRK.15.15	Adama a na Bilatu wi ta̱ a kuciga uma a ciga yi, ɗa u yaꞋanka le kpamu ili i na a cigai, u shikpakai le Barabas. Ana u zuwai a fabai Yesu, ɗa u nekei le a bana a bapa yi a maɗanga ma atakaci.
MRK.15.16	Ɗa osoji a ɗikai ni a bankai a̱ ubuta̱ u kefeku ko mogono. Ɗa o ɓolongi lo osoji a dem. 
MRK.15.17	Ɗa a lapangi ni kuminya ku shili ku tsugono. Ɗa a caꞋi awana tso oroliko,† ɗa a alakai ni a kaci.
MRK.15.18	Ɗa a̱ ka̱na̱i kukya̱sa̱ yi, na a danakai ni, “Mogono ma Ayahuda, vuza gbayin!” 
MRK.15.19	Ɗa a̱ ka̱na̱i kulapa yi n kalangu a kaci, n a̱ ciꞋikpa̱i ni ntsa̱n. A yaꞋan baci a̱ kuɗa̱ngu adanshi i ta̱ e kuneke yi tsugbayin. 
MRK.15.20	Ana o kotsoi kuzoꞋoso yi, ɗa a takpai motogu mo tsugono. Ɗa a ukai ni ntogu n ni kpamu. Ɗa a ɗikai ni a kubanka a̱ ubuta̱ u na a bapa yi a maɗanga ma atakaci.
MRK.15.21	Vuza yoku lo a kulaza, kula ku ni ku ɗa Sima, vuza va aza e Kure ɗa, esheku a Isakandari n Rufas. A̱yi a kubana a̱ likuci i na yi lo ɗevu, ɗa a gutsakai ni u ɗika maɗanga ma atakaci† ma. 
MRK.15.22	Ɗa a bankai Yesu ubuta̱ u na e ci ɗeke Galgata, ɗaɗa ubuta̱ wu nkoꞋo ma aci n uma. 
MRK.15.23	Ana a yawai ɗe, ɗa e nekei Yesu ma̱kya̱n u soꞋo usatari n kujini tsa̱ a̱guma̱. Amma ɗa u iwain kusoꞋo. 
MRK.15.24	A̱ ubuta̱ wa lo, ɗa a bapai ni a maɗanga ma atakaci. Ɗa a ɗikai ntogu n ni ɗa e pecei uteku u le. Ɗa a̱ ka̱na̱i kuyaꞋan kazagba adama a na e ene ili i na yaba dem u kuciya̱. 
MRK.15.25	Agisana a̱ viyum kuci ɗa vu usana, ana a bapai Yesu a maɗanga ma atakaci. 
MRK.15.26	Ɗa a ɗanai lo icuꞋu yu unushi i ni ɗa a saki gaɗi a uɓon u kaci, “
MRK.15.27	Ɗa a bapai lo feu aza a̱ ma̱ga̱la̱ka̱ e re koɓolo n Yesu va, vuza te e kukiye ku usingai ku ni vuza te tamkpamu a̱ ugula̱. 
MRK.15.28	Na va ɗaɗa ushatangi u kadanshi ka na a yaꞋin e kece yi ta̱ koɓolo n aza unushi.
MRK.15.29	Aza a na i a kulazasa lo a̱ gita̱i kufila̱ n aci n a shikai Yesu, “Avu na vu danai, vi ta̱ a̱ kufa̱da̱ A̱Ꞌisa̱ a Gbayin a̱ tsu, ka̱ta̱ vu maꞋa o yoku ayin a tatsu. 
MRK.15.30	Isa ka̱ci ka̱ nu ka̱ta̱ vi cipa̱ gaɗi vu maɗanga ma atakaci ma.”
MRK.15.31	Ta kpamu nlum m gbagbaꞋin, n anan ganu a̱ ka̱na̱i kuzoꞋoso yi, n a danai, “Wi isa ta̱ uma n a̱bunda̱i, amma u fuɗa wi isa ka̱ci ka̱ ni ba. 
MRK.15.32	YaꞋan Kirisiti Kishi, mogono mi Israila u cipa̱ a maɗanga ma atakaci ma gogo na ce ene, ka̱ta̱ ci yeve tsu ushuku avu ɗa mogono ma Ayahuda.”
MRK.15.32	Aza a na i usaki gaɗi koɓolo n a̱yi, ɗa feu a̱ ka̱na̱i kushika yi.
MRK.15.33	Ana kanna ka yawai a kaci, ɗa ka̱yimbi ka̱ kimba̱i ubuta̱ dem, ali a kubana viyum vu tatsu vu kulivi. 
MRK.15.34	Ana viyum vu tatsu vi yaꞋin, ɗa Yesu u ɗengusa̱i ka̱la̱ka̱tsu ka̱ ni n utsura, “Eloi, Eloi, lama sabatana” Wi ta̱ a kudana, “Ka̱shile ka̱ va̱. Ka̱shile ka̱ va̱. Yi ɗa̱i i zuwai ɗa vu vakangi mu?”
MRK.15.35	Ana aza o yoku a na i lo a kashani, a panai nannai, ɗa a danai, “Panai, a̱yi ɗa ɗe e kuɗeke Iliya.” 
MRK.15.36	Ɗa vuza yoku u sumai u banai u yeki ayangi, m ma̱kya̱n ma kalam. Ɗa u shiyai a ɗa a kalangu ɗa u nekei Yesu u soꞋo. Ɗa a danai, “YaꞋan ce ene ko Iliya wa̱ kuta̱wa̱, ka̱ta̱ u cipa̱ka̱ yi.”
MRK.15.37	Ɗa Yesu u ɗengusa̱i ka̱la̱ka̱tsu n utsura. Ɗa u kuwa̱i.
MRK.15.38	A ayin a nan lo, kakashi ka na ki a̱ ubuta̱ wa̱ A̱Ꞌisa̱ a Gbayin, ɗa ka karai. Ke pecemgbenei ugboku u re, ka̱ gita̱i gaɗi a̱ kuta̱wa̱ ɗaka.
MRK.15.39	Jagaba vo osoji vu na a zuwai adama a na wi inda Yesu. Ana we enei uteku u na u kuwa̱i, ɗa u danai, “Mayun ɗa. Vuma vu nam pa va Maku ma̱ Ka̱shile maꞋa.”
MRK.15.40	A̱ma̱ci o yoku i ta̱ lo kashani daꞋin, ele ɗa Meri Magadaliya, m Meri† a̱na̱ku a Yakubu vuza kenu vu Isuhu,† koɓolo n Solomi. 
MRK.15.41	Ele ɗa aza a na o tonoi ni n a̱ ɓa̱nka̱i ni ayin a na u yongoi a̱ Ga̱lili, koɓolo n a̱ma̱ci n a̱bunda̱i a na o tonoi ni a kubana a Urishelima.
MRK.15.42	Ili ya ra̱ka̱ i gita̱ ta̱ a kanna ka Ajima, kanna ka na a̱ tsu gita̱ ofoɓuso adama a Ashibi. 
MRK.15.43	Ɗa Isuhu vu Aramatiya,† a̱yi na wi n tsugbayin a̱ ka̱tsuma̱ ko nkoshi m gba̱ra̱gba̱ra̱ ma. Vuza na kpamu wi a kuvana tsugono tsu Ka̱shile. Ɗa u remei ka̱ɗu ɗa u uwai u Bilatu. Ɗa u folonoi e neke yi keven ki ikyamba ke Yesu. 
MRK.15.44	Ɗa Bilatu u yaꞋin mereve a na Yesu u kuwa̱i ɗe. Ɗa u ɗekei Jagaba vo osoji ɗa we ecei, “Ko Yesu va u kuwa̱ ta̱ ɗe m megeshe?” 
MRK.15.45	Ana we ecei a̱ ubuta̱ u Jagaba vo osoji ɗa u cinai kaꞋa nannai, ɗa u nekei Isuhu keven ke Yesu ka. 
MRK.15.46	Ɗa Isuhu u tsulai arikinlai a̱ a̱ri. Ana u cipa̱ka̱i n keven ka, ɗa wa alai n arikinlai a̱ a̱ri, ɗa u zuwai a kasaun ka na e sheꞋwei a katali. Ɗa u gida̱la̱kpa̱i katali ko yoku ɗa u ɓa̱ya̱ngi utsutsu wa. 
MRK.15.47	Meri Magadaliya m Meri a̱na̱ku a̱ Isuhu e ene ta̱ ubuta̱ u na a̱ ciɗa̱ngi ni.
MRK.16.1	Ana Ashibi a lazai, ɗa Meri Magadaliya, m Meri a̱na̱ku a Yakubu, koɓolo n Solomi, ɗa a tsulai ili i ma̱gula̱ni, adama a na a bana a̱ sukuya̱ka̱ ikyamba i Yesu. 
MRK.16.2	Kanna ka Aladi m kpasani kafu kanna ku uta̱, ɗa a banai a̱ ubuta̱ u kasaun wa. 
MRK.16.3	Ɗa a̱ ka̱na̱i mecenshenei, “Yayi u kugida̱la̱kpa̱ka̱ tsu katali ka na a̱ ɓa̱ya̱nki kasaun ka?” 
MRK.16.4	Ana a̱ ɗengusa̱i a̱shi, ɗa e enei katali ka gbayin ka ugida̱la̱kpi, a kakambu ke te. 
MRK.16.5	Ele a na a uwa a kasaun ka, ɗa e enei kolobo ko yoku lo ida̱shi a uɓon u kukiye ku singai n aminya a̱ a̱ri u ukai. Ɗaɗa a̱ rikpa̱i.
MRK.16.6	Ɗa u danai le, “Ka̱ta̱ i rikpa̱ ba. Yesu vu Nazara ɗa yi a̱ kula̱nsa̱, vuza na a unai a maɗanga ma atakaci? U ɗenga̱ ta̱ ɗe, wi punu ba. Ta̱wa̱i ye ene, ubuta̱ u na a zuwai ni. 
MRK.16.7	Banai i dana mukumitoni n ni m Biturusu, wi ta̱ ɗe u lazai a kubana a̱ Ga̱lili ta ɗe i kene yi, uteku u na u danai ɗa̱.”
MRK.16.8	Ɗa a̱ uta̱i punu n ilaɗi a kasaun ka n wovon n ikyamba i le e kujeꞋe. A fuɗa kpamu a dana vuza ili ba, adama a na wovon u ka̱na̱ le ta̱.
MRK.16.9	[N usana wa Aladi u na Yesu u ɗenga̱i n wuma, ɗa u gita̱i kuyotsongu ka̱ci ka̱ ni u Meri Magadaliya, vuka vu na wu uta̱ka̱i wunla̱i u gbani-gbani u cindere wa̱ ni. 
MRK.16.10	Ɗa a̱yi tamkpamu u banai u danai mukumitoni n Yesu, ɗa u yawai u cinai le a̱tsuma̱ una̱mgbi a̱ ma̱shi. 
MRK.16.11	Amma ana a panai wi ta̱ n wuma, ali Meri feu we ene yi ta̱, ɗa a iwan kushuku.
MRK.16.12	Ana ka nan lo ko kotsoi ɗa Yesu u doku u yotsongi ka̱ci ka̱ ni wu mukumitoni n ni aza e re n uye u yoku kau. Ayin a na i a nwalu a kubana a̱ likuci i yoku. 
MRK.16.13	Ɗa o bonoi a danai aza a na a buwai, ele kpamu ɗa a iwain kushuku.
MRK.16.14	M megeshe, ɗa u yotsongi ka̱ci ka̱ ni a̱ ubuta̱ u mukumitoni n ni kupa n vuza te, ele a kulyaꞋa ilikulyaꞋa. Ɗa u dansukai le adama a̱ ukpa̱ɗi u kuneke wa̱ a̱ɗu n ugbamasuvu u le, adama a na a̱ ushuku n aza a na e enei ni ana u ɗenga̱i n wuma ba. 
MRK.16.15	Ɗa u danai le, “Banai a̱ ubuta̱ dem aduniyan, i dana uma Arabali a Singai. 
MRK.16.16	Vuza na baci ɗe dem u nekei ka̱ɗu ka̱ ni, ɗa a yaꞋankai ni kusumbu ka akucina, wi ta̱ a̱ kuciya̱ wuma u babu uteku. Amma vuza na baci u iwain kuneke ka̱ɗu, i ta̱ a̱ kilukpa̱ yi. 
MRK.16.17	Aza a na e nekei a̱ɗu e le i ta̱ a kuyaꞋan ili i mereve i nam pa. N kula ku va̱ i ta̱ o kuloko wunla̱i u gbani-gbani, ka̱ta̱ a yaꞋan kadanshi n elentsu o yoku. 
MRK.16.18	I ta̱ a kufuɗa a ɗika oko, ko o soꞋo baci yaza, ya kuyaꞋanka le ili ba. I ta̱ a kufuɗa a saꞋwa aza a mbanaki, ka̱ta̱ o potso.”
MRK.16.19	Ana Vuzagbayin Yesu u kotsoi kuyaꞋanka le kadanshi. Ɗa a ɗikai ni a kubana gaɗi. Ɗa u da̱sa̱ngi e kukiye ku singai ku Ka̱shile.
MRK.16.20	Ɗa mukumitoni n ni a banai a̱ ka̱na̱i kudana uma Arabali a Singai a̱ ubuta̱ dem. Ɗa Vuzavaguɗu u yaꞋin ulinga n ele, u ka̱na̱i kpamu kuyaꞋan ili i mereve we le, adama a na uma e yeve kadanshi ka̱ ni mayun ɗa.]
LUK.1.1	Vuzagbayin Tiyofilo: Uma n a̱bunda̱i a piya ta̱ ɗe kuɗana adama a na a dana tsu uteku u na tsumani ci shanai wa̱ tsu. 
LUK.1.2	Ele a ɗana ta̱ ili i na aza a na e enei ili ya ali n ayin a̱ ugiti, ɗa a danai tsu. Aza a nam pa e ene ta̱ Yesu, aza a ulinga a̱ ni a ɗa kpamu. 
LUK.1.3	Mpa feu n la̱na̱ ta̱ ili mayin dem ali n ugiti, me enei u gaꞋan ta̱ n ɗanaka wu tsumani tsa mayin. 
LUK.1.4	N yaꞋan ta̱ ili i nam pa adama a na vi yeve mayun vi ili i na o yotsongushi nu dem.
LUK.1.5	A yaꞋan ta̱ ili i nam pa a ayin a na Hiridu† wi mogono ma Yahuda. Ganu
LUK.1.6	I ta̱ kpamu o kuyongo n usuɓi a̱ ubuta̱ u Ka̱shile, ɗa i o kutono mayin ili i na Vuzavaguɗu u danai dem. 
LUK.1.7	Ele kpamu i m maku ba, adama a na Alisabatu madari maꞋa. Dem vi le kpamu a yaꞋan ta̱ ayin e re.
LUK.1.8	Kanna ke te, Zakariya, a̱yi a kuyaꞋan ulinga u tsuganu u ni punu a̱ A̱Ꞌisa̱ a Gbayin† a Vuzavaguɗu, adama a na ayin a ulinga e le a ɗa.
LUK.1.9	A yaꞋan ta̱ kazagba ka̱ ni uteku u na anan ganu a kiwanai kuyaꞋansa, wo okpo vuza vu kusongu ili i ma̱gula̱ni† a katalikalyuka. Ɗa u banai o Mololo ma Ciɗa.† 
LUK.1.10	A̱yi punu o kusongu ili i ma̱gula̱ni ya, ka̱bunda̱i ka uma lo pulai a kuyaꞋan avasa.
LUK.1.11	Ɗa kalingata ka Vuzavaguɗu ka banai wa̱ ni, ɗa ka shamgbai e kukiye ku usingai a katalikalyuka ka. 
LUK.1.12	Ana Zakariya we enei ni, ɗa u rikpa̱i ɗa kpamu u panai wovon. 
LUK.1.13	Ɗa kalingata ka ka danai, “Zakariya, ka̱ta̱ vu pana wovon ba. A pana ta̱ avasa a̱ nu. Vuka vu nu vi ta̱ a kumatsaka wu maku mo kolobo, ka̱ta̱ vi ɗeke kula ku ni Yahaya.† 
LUK.1.14	Vi ta̱ a kuyaꞋan ma̱za̱nga̱ n a̱bunda̱i, uma kpamu a kupana ta̱ uyoꞋo n umaci u ni. 
LUK.1.15	Wi ta̱ kpamu o kokpo vuzagbayin a̱ ubuta̱ u Vuzavaguɗu. Ka̱ta̱ kpamu u soꞋo ma̱ra̱ ba, ko ili i na i kuzuwa i maka yi. Wi ta̱ kpamu a kushana n Ayinviki a̱ Ka̱shile† kafu a matsa yi. 
LUK.1.16	Wi ta̱ o kubonoko aza a Israila n a̱bunda̱i a̱ ubuta̱ u Vuzavaguɗu Ka̱shile ke le. 
LUK.1.17	Wi ta̱ o kokpo vuza vu utsura n ka̱ɗu uteku ci Iliya. Ka̱ta̱ kpamu u lapula a̱ɗu a uma adama a̱ kuta̱wa̱ ku Vuzagbayin. U ɓolongu a̱ɗu a isheku m muku n le. Wi ta̱ a kuzuwa aza a ugbawansuvu n Ka̱shile o bono a uye wa aza a̱ usuɓi.”
LUK.1.18	Ɗa Zakariya we ecei kalingata ka, “Nini ɗai mpa n kushuku n ili i nam pa? Mpa n kutsa ta̱, vuka vu va̱ kpamu vu kutsa ta̱.”
LUK.1.19	Ɗa kalingata† ka ka danai, “Mpa ɗa JibaraꞋilu. N ci shamgba ta̱ e kelime ka̱ Ka̱shile. A̱yi ɗa kpamu u suki mu n dana wu arabali a singai a nam pa. 
LUK.1.20	Gogo na vi ta̱ a kupaɗa bini vo okpo kebebe. Vo kudoku va fuɗa va kudansa ba, sai ayin a na u matsai, adama a na avu vi neke ka̱ɗu ka̱ nu n kadanshi ka̱ va̱ ba.”
LUK.1.21	Uma a na i lo pulai a kuvana Zakariya, ɗa a̱ ka̱na̱i mereve adama a ili i na i zuwai ɗa u geshei nannai punu o Mololo ma Ciɗa ma. 
LUK.1.22	Ana wu uta̱i, ɗa u ka̱na̱i kuyaꞋan tsubebe n ele. Ɗa e yevei vuma va we ene ta̱ ili i na i laꞋi ni punu o Mololo ma. Ɗa u ka̱na̱i kuyaꞋan kadanshi n ekiye adama a na u fuɗa u dansa ba.
LUK.1.23	Ana ayin a ulinga a̱ ni o kotsoi, ɗa u bonoi a kpaꞋa. 
LUK.1.24	Ɗa vuka vi ni vi yaꞋin ka̱tsuma̱, ali wotoi u tawun a̱yi e kusheɗekusu. 
LUK.1.25	Ɗa u danai, “Mpa mo okpo ta̱ macigi ma Vuzavaguɗu, adama a na u yaꞋanka mu ta̱ ili i nam pa: U takpaka mu ta̱ kpamu wono u va̱ a̱ ubuta̱ wa aza a na i o kugoyo mu.”
LUK.1.26	Ana ka̱tsuma̱ ka Alisabatu ka yawai wotoi u ta̱li, ɗa Ka̱shile ka̱ suki kalingata ka̱ ni JibaraꞋilu a kubana Nazara, likuci i yoku i ɗa punu a̱ Ga̱lili. 
LUK.1.27	Kalingata ka ka banai u mekere ma na me yevei vali ba, kula ku ni ku ɗa Meri. Wi ta̱ n kamana, kula ku ni ku ɗa Isuhu.† A̱yi kpamu wi ta̱ a̱ ka̱tsuma̱ ka ntsukaya m Mogono Dawuda. 
LUK.1.28	Ɗa kalingata ka danai ni, “Mi ta̱ a̱ kukya̱sa̱ wu, avu macigi ma̱ Ka̱shile. Vuzavaguɗu kpamu wi ta̱ koɓolo n avu.”
LUK.1.29	Ɗa Meri u na̱mgba̱i ka̱tsuma̱ n a̱bunda̱i adama a kadanshi ka na a yaꞋankai ni va. Ɗa u ka̱na̱i kece ka̱ci ka̱ ni icuꞋu yi ikya̱shi yi iya̱n i ɗai nannai. 
LUK.1.30	Amma ɗa kalingata ka danai ni, “Meri, ka̱ta̱ vu pana wovon ba. Vo okpo ta̱ macigi ma̱ Ka̱shile. 
LUK.1.31	Vi ta̱ a kuyaꞋan ka̱tsuma̱ ka̱ta̱ vu matsa kolobo, ka̱ta̱ vi neꞋi kula Yesu. 
LUK.1.32	Wi ta̱ o kokpo vuzagbayin. I ta̱ e kuɗeke yi kpamu Maku ma MalaꞋimili dem. Ka̱shile Vuzavaguɗu wi ta̱ e kuneke yi kakuba ko tsugono ke esheku a̱ ni Dawuda. 
LUK.1.33	A̱yi wi ta̱ a kulyaꞋa tsugono a ntsukaya n Yakubu. Tsugono ci ni kpamu tsu ɗa ci lo o kukotso ba.”
LUK.1.34	Ɗa Meri we ecei, “Nini ɗai ili i nam pa i kokpo? Mpa ɗa na mekere maꞋa, n yeve kpamu vali ba.”
LUK.1.35	Ɗa wu ushuki, “Ayinviki a̱ Ka̱shile i ta̱ a̱ kuta̱wa̱ wa̱ nu n utsura u MalaꞋimili, ka̱ta̱ u pala wu. Vuma vi ciɗa vu na a kumatsa va, e kuɗeke yi ta̱ Maku ma̱ Ka̱shile.† 
LUK.1.36	Alisabatu vuza nu wi ta̱ a kumatsa maku n tsukutsa ci ni. A̱yi na a danai madari maꞋa, ka̱tsuma̱ ka̱ ni wotoi u ta̱li u ɗa na. 
LUK.1.37	Ili dem i laꞋa Ka̱shile utsura ba.”
LUK.1.38	Ɗa Meri u danai, “Mpa kagbashi ka Vuzavaguɗu kaꞋa. YaꞋan ili i na vu danai dem yo okpo mayun wa̱ va̱.” Ɗa kalingata ka ka̱ ka̱sa̱kpa̱i ni.
LUK.1.39	Ayin a nan lo, ɗa Meri u ɗenga̱i ɗa u foɓusoi, ɗa u yaꞋin moloko a kubana a̱ likuci yi nsasan a uɓon u Yahuda. 
LUK.1.40	Ana u yawai, u uwai a kpaꞋa ku Zakariya, ɗa u kya̱sa̱i vuka vi ni Alisabatu. 
LUK.1.41	Ana u panai ikya̱shi ya, ɗa maku ma na mi punu a̱ ka̱tsuma̱ ka ma̱ ka̱na̱i kuzumgba̱sa̱ m ma̱za̱nga̱. Ɗa Alisabatu u shanai n Ayinviki a̱ Ka̱shile.
LUK.1.42	Ɗa u yaꞋin kadanshi n ka̱la̱ka̱tsu ka̱u, “Avu a zuwaka wu ta̱ una̱singai a̱ ubuta̱ wa̱ a̱ma̱ci dem. Ili i na yi punu a̱ ka̱tsuma̱ ka̱ nu dem a zuwaka ta̱ i ɗa una̱singai. 
LUK.1.43	Yi ɗa̱i i zuwai ɗa ili i gbangam i nam pa i ta̱wa̱i wa̱ va̱, ali a̱na̱ku a Vuzagbayin a̱ va̱ a̱ ta̱wa̱i wa̱ va̱ adama a na we ene mu? 
LUK.1.44	Ayin a na m panai ikya̱shi i nu, maku ma na mi punu a̱ ka̱tsuma̱ ka va̱, ɗa ma ikpangi adama a̱ ma̱za̱nga̱. 
LUK.1.45	Una̱singai u tono wu, adama a na vi neke ta̱ ka̱ɗu ka̱ nu n ili i na Vuzavaguɗu u danai i ta̱ a kushatangu i ɗa.”
LUK.1.46	Ɗa Meri u danai,
LUK.1.46	“Ka̱sa̱kpa̱ ka̱ɗu ka̱ va̱ ka cikpa Vuzavaguɗu.
LUK.1.47	Ka̱ɗu ka̱ va̱ dem kpamu ka yaꞋan ta̱ ma̱za̱nga̱ a̱ ubuta̱ u Ka̱shile vuza na u kisa mu,
LUK.1.48	adama a na u ciɓa ta̱ nu mpa, kagbashi ka̱ ni koci. Punu anana a kubana u uma a na a̱ kuta̱wa̱, i ta̱ e kuɗeke mu vuza na Ka̱shile ka zuwakai una̱singai,
LUK.1.49	adama a na Uba̱nga̱ri u yaꞋanka mu ta̱ ili i na i laꞋi n kugaꞋan. Kula ku ni ku ciɗa ku ɗa.
LUK.1.50	U tsu pana ta̱ asuvayali a aza a na i a kupana wovon u ni a kubana wu ntsukaya dem.
LUK.1.51	U yaꞋan ta̱ ulinga u gbagbaꞋin n ekiye a̱ ni. U wacuwa ta̱ aza a na i n a̱ra̱ɗi punu a̱ a̱ɗu e le.
LUK.1.52	U takpa ta̱ ngono gaɗi va akuba e le, u ɗengusa̱ ta̱ kpamu aza a na o goyoi ka̱ci ke le.
LUK.1.53	U neke ta̱ kpamu aza a kambulu ilikulyaꞋa i singai. Amma u zuwa ta̱ aza a na i n uciyi o okpo n kambulu.
LUK.1.54	U ɓa̱nka̱ ta̱ kagbashi ka̱ ni Israila. U ciɓa ta̱ kpamu uzuwakpani u kupana ta̱ asuvayali a̱ ni.
LUK.1.55	U yaꞋin uzuwakpani wa n akaya a̱ tsu Ibrahim† nu ntsukaya n ni ko wanai.”
LUK.1.56	Ɗa Meri u da̱sa̱ngi ɗe u Alisabatu ali wotoi u tatsu, ɗa u yevei u bonoi a kpaꞋa.
LUK.1.57	Ana ayin a yawai, Alisabatu u matsai maku mo kolobo ma. 
LUK.1.58	Mmaci n ni n aza a na i ɗevu a panai ili i singai i na Vuzavaguɗu u yaꞋankai ni, ɗa a̱ ɓa̱nka̱i ni ma̱za̱nga̱.
LUK.1.59	A kanna ka̱ kunla̱i, a banai adama a na a kiɗa maku ma kavaja, ka̱ta̱ feu e neꞋe yi kula ke esheku Zakariya. 
LUK.1.60	Amma ɗa a̱na̱ku a a danai, “A̱Ꞌa̱, kula ku ni ku ɗa Yahaya.”
LUK.1.61	Ɗa a danai ni, “Babu vuza na wi n kula tsu nan lo a̱ ka̱tsuma̱ ku umaci u tsu.”
LUK.1.62	Ɗa a yaꞋankai esheku a kadanshi n ekiye, adama a na e yeve kula ku na e kuɗeke maku ma. 
LUK.1.63	Ɗa u danai e neke yi ili yi iɗani, ɗa u ɗanai, “Kula ku ni ku ɗa Yahaya.” Uma lo feu kashani a kinda m mereve. 
LUK.1.64	Gogo lo, ɗa tsubebe ci ni tsu ka̱sa̱kpa̱i ni, ɗa u ka̱na̱i kadanshi n u cikpai Ka̱shile. 
LUK.1.65	Aza a na i ɗevu n a̱yi dem ɗa a̱ ka̱na̱i mereve. Aza a na i punu uɓon wu nsasan n Yahuda dem ɗa a̱ ka̱na̱i kuka̱ra̱Ꞌa̱ n a dansai arabali a. 
LUK.1.66	Vuza na baci u panai kadanshi ka dem sai u ka̱na̱ kuciɓasa, ka̱ta̱ we ece, “Yi ɗa̱i tamkpamu maku ma nam pa mi o kokpo?” Adama a na uma e ene ta̱ Vuzavaguɗu wi ta̱ n a̱yi.
LUK.1.67	Esheku a maku a, Zakariya ɗa u shanai n Ayinviki a̱ Ka̱shile, ɗa u yaꞋin kene,
LUK.1.68	“Cikpai Vuzavaguɗu, Ka̱shile ki Israila, adama a na a̱yi u ta̱wa̱ ta̱, ɗa kpamu u ba̱ruwa̱i uma a̱ ni.
LUK.1.69	U ɗengusa̱ ta̱ Kishi ku utsura adama a̱ tsu a kpaꞋa ku kagbashi ka̱ ni Dawuda,
LUK.1.70	(uteku u na u dansai a̱ ubuta̱ u eneki a̱ ni m megeshe ma ɗe.)
LUK.1.71	Wi isa tsu ta̱ a̱ ubuta̱ wa aza a na i a kuꞋiwan tsu, n irala i tsu.
LUK.1.72	U yotsongu ta̱ isheku i tsu asuvayali, u ciɓai kpamu n uzuwakpani† u ciɗa u ni,
LUK.1.73	uzuwakpani u na u kucinakai esheku a̱ tsu Ibrahim.
LUK.1.74	U danai wi ta̱ a kisa tsu e ekiye a aza a na i a kuꞋiwan tsu. Ka̱ta̱ u zuwa kpamu tsu tono yi babu wovon.
LUK.1.75	Ci ta̱ o kuyongo ciɗa ciɗa n usuɓi u ka̱ɗu ayin tutu.
LUK.1.76	Avu maku ma̱ va̱, i ta̱ e kuɗeke wu keneki ka MalaꞋimili. Adama a na avu vi ta̱ a kubana e kelime ka Vuzagbayin, ka̱ta̱ vu lapulaka yi uye.
LUK.1.77	Vi ta̱ e kuneke aza a̱ ni e yeve uteku u na Ka̱shile ka ki isai uma, a̱ ubuta̱ u kucinukpa n unushi u le.
LUK.1.78	Ka̱shile ka̱ tsu ki ta̱ n asuvayali n kuleꞋeshe uma. Adama a nannai kutashi ku usana ku Ka̱shile ki ta̱ a kuciga kuta̱wa̱ wa̱ tsu.
LUK.1.79	Wa akana kpamu a̱ ubuta̱ wa aza a na i o kuyongo a̱ ka̱yimbi, ko ubuta̱ u kululu ku ukpa̱. Wi ta̱ kpamu a̱ kuta̱ka̱ tsu punu a kubana a uye u ma̱ta̱na̱.”
LUK.1.80	Ɗa maku ma mo gbonguroi, ɗa wo okpoi vuza vu utsura wi ikyamba n ka̱ɗu ka̱u. Ɗa u ka̱na̱i kuyongo e mere ma kakamba ali ayin a na u yotsongi ka̱ci ka̱ ni wa aza a Israila.
LUK.2.1	Ayin a nan lo, Kaisa Agusta, mogono ma gbayin mo Roma,
LUK.2.2	(Na va ɗaɗa mekecu mu ugiti ma na a yaꞋin, ayin a na Kiriniyu wi gomuna vi Siriya.) 
LUK.2.3	Uma dem a banai a̱ likuci i le, ka̱ta̱ a na a ɗana ula e le adama e mekecu ma.
LUK.2.4	Ɗa Isuhu feu wu uta̱i a Nazara vu uɓon u Ga̱lili a kubana a̱ likuci i Batalami vi Yahuda. Batalami kpamu ɗaɗa likuci i Mogono Dawuda. U banai ɗe adama a na a̱yi umaci u Dawuda u ɗa wi. 
LUK.2.5	U banai m Meri kamana ka̱ ni adama a na u ɗana kula ku ni. Wi ta̱ kpamu a kuvana kumatsa ku ni. 
LUK.2.6	Ele ɗe ɗa ayin a kumatsa a̱ ni a yawai. 
LUK.2.7	Ɗa u matsai maku ma iyain, kolobo. Ɗa u palai maꞋa mayin ni nyaga, ɗa u zuwai ni a kpantsu ki ijanu ka anaka, adama a na ubuta̱ wi lo an a uwa ba.
LUK.2.8	Nguɓi n yoku mi ta̱ lo a kaꞋasa e keteshe, adama a na a inda kuzuwa ku le n kayin. 
LUK.2.9	Ɗa kalingata ka Vuzavaguɗu ka banai we le ɗe, ɗa kutashi ku tsugbayin ku Vuzavaguɗu ka akanai le. Ɗa a̱ rikpa̱i ɗa a panai wovon. 
LUK.2.10	Amma ɗa u danai le, “Ka̱ta̱ i pana wovon ba, adama a na n tuka̱ ɗa̱ ta̱ n arabali a singai a̱ ma̱za̱nga̱ ma gbayin ma na mo kokpo ma uma ra̱ka̱. 
LUK.2.11	Anana a̱ likuci i Dawuda, a matsaka ɗa̱ ta̱ Kishi,† a̱yi ɗa Kirisiti† Vuzavaguɗu. 
LUK.2.12	Na va ɗa u kokpo urotu wa̱ ɗa̱: Yi ta̱ a kucina mereɓu upali ni nyaga. A vaꞋanki ni a kpantsu ki ijanu ka anaka.”
LUK.2.13	Gogo lo, ɗa ka̱bunda̱i ka alingata a gaɗi bututu o ɓolongi n kalingata ka nan lo ka. A̱ ka̱na̱i kucikpa Ka̱shile, n a danai,
LUK.2.14	“Cikpai Ka̱shile ka̱ tsu ka na ki gaɗi. Ma̱ta̱na̱ mi ta̱ lo wa aza a na wi a kupana uyoꞋo u le punu a aduniyan.”
LUK.2.15	Ana alingata a a lazai o kubono gaɗi, ɗa nguɓi n dananai, “YaꞋan tsu bana a Batalami, adama a na ce ene ili i na yi ɗe i na Vuzavaguɗu u danai tsu va.”
LUK.2.16	Ɗa a yaꞋin moloko, ana a yawai ɗa a cinai Meri n Isuhu m mereɓu ma na mi ɗe uvaꞋanki a kpantsu ki ijanu ka anaka.
LUK.2.17	Ana e enei ni, ɗa a danai uma ili i na e enei a̱ ubuta̱ u maku wa. 
LUK.2.18	Aza a na a panai nannai ɗa a̱ ka̱na̱i mereve, adama a ili i na nguɓi ma n danai le. 
LUK.2.19	Ɗa Meri u ka̱na̱i kuciɓasa n ili i nan lo dem ayin tutu a̱ ka̱ɗu ka̱ ni. 
LUK.2.20	Ɗa nguɓi ma n ka̱na̱i uye a kubono a kpaꞋa m ma̱za̱nga̱, n a cikpai Ka̱shile, adama a ili i na e enei uteku u na a danai le.
LUK.2.21	A kanna ka̱ kunla̱i, ana ayin a yawai a na a kiɗa maku ma kavaja, ɗa e neꞋi ni kula Yesu,† kula ku na kalingata ka ke neꞋi ni, kafu a yaꞋan ka̱tsuma̱ ka̱ ni.
LUK.2.22	Ana ayin a kutakpa ma̱shinda̱ a yawai uteku u na Wila̱ u Musa u danai, Isuhu m Meri a ɗikai ni a kubanka yi a̱ ubuta̱ u Vuzavaguɗu. 
LUK.2.23	(Uteku u na a ɗanai a̱ Wila̱ wa, “Maku ma na baci a̱ gita̱i kumatsa dem ma vali, e neke yi a̱ ubuta̱ u Vuzavaguɗu”).
LUK.2.24	Ɗa a yaꞋin alyuka† uteku u na Wila̱ u danai, “Moɗoi n re ko ntapambara n wawaꞋa n re ɗaɗa a kuyaꞋanka.”
LUK.2.25	Vuma vi yoku vi ta̱ lo a Urishelima, kula ku ni ku ɗa Saminu. Vuza na wi kpamu n usuɓi o kutono Ka̱shile mayin. Wi ta̱ a kuvana vuza na u kisa aza a Israila. Ayinviki a̱ Ka̱shile kpamu i ta̱ koɓolo n a̱yi. 
LUK.2.26	Ayinviki a̱ Ka̱shile a dana yi ta̱ u kukuwa̱ ba, sai we ene Kirisiti Kishi ka Vuzavaguɗu.
LUK.2.27	Ɗa Ayinviki a̱ Ka̱shile a saꞋwai ni, ɗa u ɗenga̱i a kubana a̱ A̱Ꞌisa̱ a Gbayin. Ɗa esheku n a̱na̱ku a̱ tuka̱i m maku ma, Yesu uteku u na Wila̱ u danai. 
LUK.2.28	Ana a gasai, ɗa Saminu u ɗikai ni e ekiye, ɗa u cikpai Ka̱shile ɗa u danai,
LUK.2.29	“Vuzavaguɗu Dem, yaꞋan kagbashi ka̱ nu ka laza m ma̱za̱nga̱, uteku u na vu danai, 
LUK.2.30	adama a na a̱shi a̱ va̱ e ene ta̱ wishi u na vu tuka̱i, 
LUK.2.31	vuza na vi nekei a kubana a̱ ubuta̱ u uma dem. 
LUK.2.32	A̱yi kutashi ku ɗa kpamu a kubana a̱ ubuta̱ wa Aza̱ka̱yimbi,† n tsugbayin kpamu a kubana wa aza a Israila.”
LUK.2.33	Ɗa a̱na̱ku a maku a n esheku a̱ ni ɗa a yaꞋin mereve, adama a ili i na u danai. 
LUK.2.34	Ɗa Saminu u zuwakai le una̱singai, ɗa u danai Meri, a̱na̱ku a maku a, “Maku ma nam pa ma, a matsa ta̱ maꞋa adama a na u zuwa uma a Israila n a̱bunda̱i a̱ ta̱ɗa̱tsa̱, aza o yoku a̱ ɗenga̱. Urotu u ɗa wi kpamu, amma uma n a̱bunda̱i i ta̱ a kuꞋiwan yi. 
LUK.2.35	Adama a nannai ili i na yi usokongi a̱ a̱ɗu a uma dem, yi ta̱ a̱ kuta̱. Una̱mgbuka̱tsuma̱ tsu kotokobi kpamu ki ta̱ a kusaꞋwa ka̱ɗu ka̱ nu.”
LUK.2.36	Keneki† ka vuka ko yoku ki ta̱ lo, kula ku ni ku ɗa Hanatu, mekere ma Fanula, umaci wa aza a Asha. U yaꞋan ta̱ a̱ya̱ e cindere n vali vi ni ana u yaꞋin yolo, 
LUK.2.37	ɗa wo okpoi kagapa. A̱yi kpamu u yaꞋan ta̱ ma̱ma̱ci, ali a̱ya̱ amanga̱na̱shi n a̱ na̱shi. U tsu ka̱sa̱kpa̱ A̱Ꞌisa̱ a Gbayin ba, amma u ci yongo ta̱ o kutono Ka̱shile kanna n kayin punu, n u ka̱na̱i una̱ n u vasai. 
LUK.2.38	Ɗa u banai we le a̱ ka̱tsuma̱ ka ayin a nan lo a. Ɗa u cikpai Ka̱shile, ɗa u yaꞋin kadanshi ka maku ka a̱ ubuta̱ u uma dem, aza a na i a kuvana a̱ ba̱ruwa̱ Urishelima.
LUK.2.39	Ana Isuhu m Meri o kotsoi kuyaꞋan ili i na Wila̱ u danai a yaꞋan, ɗa a lazai o kubono a̱ Ga̱lili a̱ likuci i na i ida̱shi, Nazara. 
LUK.2.40	Ɗa maku ma mo gbonguroi ali ɗa ma yaꞋin utsura, ɗa kpamu u shanai n kuyeve. Ɗa kpamu ucigi u Ka̱shile wi n a̱yi.
LUK.2.41	Ka̱ya̱ dem, isheku i Yesu i tsu bana ta̱ a Urishelima adama a̱ Ka̱ɗiva̱ ka Kupasamgbanai. 
LUK.2.42	Ayin a na wi n a̱ya̱ kupa n e re, ɗa a banai n a̱yi a̱ ubuta̱ u ka̱ɗiva̱ uteku u na a kiwanai. 
LUK.2.43+LUK.2.44	Ana o kotsoi ka̱ɗiva̱ ka, ɗa i o kubono a kpaꞋa, ɗa maku ma, Yesu, u shamgbai ka̱ca̱pa̱ ɗe a Urishelima. A yaꞋin nwalu ali kanna ke te, a dana ta̱ wi ta̱ punu a̱ ubuta̱ u uma, amma ele e yeve a na wo okpoi ka̱ca̱pa̱ ba. N kulivi ku nan lo, a̱ ka̱na̱i kula̱nsa̱ yi a̱ ubuta̱ wa̱ a̱ja̱Ꞌa̱ e le nu mmaci n le. 
LUK.2.45	Ana a̱ kpa̱ɗa̱i kene yi, ɗa a lazai o kubono a Urishelima, adama a na a̱ la̱nsa̱ yi.
LUK.2.46	Kanna ka tatsu, ɗa a cinai ni a̱ A̱Ꞌisa̱ a Gbayin a̱ ida̱shi e mere mu nlum m gbagbaꞋin. U ka̱na̱i kupanaka le, n u yaꞋankai le keci. 
LUK.2.47	Aza a na a panakai ni dem, ɗa a̱ ka̱na̱i mereve uteku u na wi n kuyeve, n tsu na wi e kuneke le kpamu wushuki. 
LUK.2.48	Ana isheku i ni ye enei nannai, e yeve ili i na a kudana ba. Ɗa a̱na̱ku a danai maku ma, “Yi ɗa̱i i zuwai ɗa vi yaꞋankai tsu nannai? Eshevu nu mpa tsu takacika ta̱ n a̱bunda̱i, adama a̱ kula̱nsa̱ wu a̱ ubuta̱ dem.”
LUK.2.49	Ɗa Yesu u danai le, “Yi ɗa̱i i zuwai ɗa yi a̱ kula̱nsa̱ mu? U gaꞋan i yeve mpa mi ta̱ a̱ kuda̱sa̱ngu a kpaꞋa ku Dada vu va̱ ba?” 
LUK.2.50	Amma ele e yeve ili i na wi a kudansa ba.
LUK.2.51	Ɗa u lazai n ele a kubono a Nazara, n u tonoi ili i na i a kudana yi mayin. Ɗa feu a̱na̱ku a zuwai kadanshi ka nan lo a̱ ka̱ɗu ka̱ ni. 
LUK.2.52	A ayin a nan lo, ɗa Yesu u gbonguroi n ugaɗi n kuyeve, Ka̱shile kpamu ka cigai ni, n aza a na e yevei ni dem a cigai ni feu.
LUK.3.1	A̱ ka̱tsuma̱ ka̱ ka̱ya̱ ke gendu ko tsugono tsu Kaisa Tibariya, ngono n na̱shi n yoku mi ta̱ lo ka̱ca̱pa̱ ka̱ ni: Bilatu† a̱yi ɗa gomuna vi iɗika i Yahuda; Hiridu Antiba tamkpamu mogono ma̱ Ga̱lili; vangu vi ni Filibu a kulyaꞋa tsugono ci Ituriya n Tarakunita; Lisaniya feu a kulyaꞋa tsugono tsu Abiliya. 
LUK.3.2	Ayin a na Hanana n Kayafa i o tsugono tsu anan ganu, kadanshi ka̱ Ka̱shile ka̱ ta̱wa̱i u Yahaya, maku ma Zakariya, a̱yi a kakamba. 
LUK.3.3	U ka̱ra̱Ꞌi a̱ ubuta̱ ra̱ka̱, a uɓon u Kuɗolu ku Urdu n u danai ukuna wa Arabali a Singai. A kudana uma a̱ shika̱ unushi† u le, n u yaꞋankai le kusumbu ka akucina,† adama a na wo okpo urotu u na Ka̱shile ka cinukpakai n unushi u le. 
LUK.3.4	Uteku u na a ɗanai adama a Yahaya a katagarda ke keneki Ishaya:
LUK.3.4	“Ka̱la̱ka̱tsu e meɗevile e mere mu une,
LUK.3.4	‘Lapulai uye adama a Vuzagbayin.
LUK.3.4	Bonokoi u ɗa mejege.
LUK.3.5	I ciɗa̱ngu a̱ra̱Ꞌa̱ ra̱ka̱, aginda nu nsasan i sa̱ra̱ le o okpo derere.
LUK.3.5	Uye u na wi n kokondo i bonoko u ɗa mejege.
LUK.3.5	Uye u gbani-gbani wa̱ a̱ga̱vishi u bono u gaꞋan.
LUK.3.6	Ɗaɗa umaci u vuma ra̱ka̱ u kene wishi u Ka̱shile.’ ”
LUK.3.7	Ɗa Yahaya u danai koɓolo ka uma ka na ka̱ ta̱wa̱i wa̱ ni ra̱ka̱, “A̱ɗa̱ agbaturu, yayi u danai ɗa̱ i were wupa u Ka̱shile u na wi lo a̱ kuta̱wa̱? 
LUK.3.8	YaꞋin ili i na i kuyotsongu an i shika̱i unushi† u ɗa̱. Ka̱sa̱kpa̱i kugita̱ kudana, ‘Ibrahim ɗa esheku a̱ tsu.’ N dana ɗa̱, punu a atali a nam pa, Ka̱shile ki ta̱ a kufuɗa kuneke Ibrahim muku. 
LUK.3.9	Kogovu ki ta̱ ɗe ugbatyangi punu a aralu a nɗanga a, adama a na ka gbatya nɗanga n na m kpa̱ɗa̱i kumatsa umaci u singai, ka̱ta̱ a vakangu a akina.”
LUK.3.10	Ɗa koɓolo ka uma ka ke ecei, “Yi ɗa̱i tsa kuyaꞋan?”
LUK.3.11	Ɗa wu ushuki le, “Vuza na baci wi nu ntogu n re u pece n vuza na wi m maꞋa ba. Vuza vu tsuwaꞋa kpamu u yaꞋan nannai.”
LUK.3.12	Ishi a utafu o yoku a̱ ta̱wa̱i adama a na u yaꞋanka le kusumbu ka akucina, ɗa e ecei, “Malum, yi ɗa̱i tsa kuyaꞋan?”
LUK.3.13	U danai le, “Ka̱ta̱ yi isa i pasatangu ili i na a danai ɗa̱ yi isa ba.”
LUK.3.14	Ɗa osoji o yoku e ecei ni, “A̱tsu tamkpamu, yi ɗa̱i tsa kuyaꞋan?”
LUK.3.14	Ɗa u danai le, “Ka̱ta̱ yi isa vuza ikebe n utsura, ko i reme yi babu u yaꞋan ili ba. Indai katsupu ka̱ ɗa̱ koci.”
LUK.3.15	Uma i ta̱ a kuvana Kishi ka̱ ta̱wa̱, adama a nannai ɗa a̱ ka̱na̱i mereve punu a̱ a̱ɗu e le ko Yahaya ɗa Kishi ka. 
LUK.3.16	Yahaya wu ushuki le ra̱ka̱, “N yaꞋanka ɗa̱ ta̱ kusumbu ka akucina m mini. Amma vuza na u laꞋi mu utsura wi ta̱ lo a̱ kuta̱wa̱. Ko ataka a̱ ni mi a kufuɗa kufoɗo ba. Wi ta̱ a kuyaꞋanka ɗa̱ kusumbu ka akucina n Ayinviki a̱ Ka̱shile n akina kpamu. 
LUK.3.17	Wi ta̱ n kasasu ke kuyelikpu adama a na u yelikpe, ka̱ta̱ u ɓolongu i singai o mopon ma̱ ni. Ka̱ta̱ u songu kopo ka n akina a na a̱ kukima̱ ba.” 
LUK.3.18	N uye kakau ɗa Yahaya u danai uma Arabali a Singai, ɗa u doku u danai le kpamu a sabaꞋa.
LUK.3.19	Amma Yahaya u dansukai Mogono Hiridu Antiba adama a na u ɗikai Hiridiya yolo vuka vu vangu vi ni, n ili i gbani-gbani i na u yaꞋin ra̱ka̱. 
LUK.3.20	Hiridu u doku u yaꞋin unushi u yoku, ana u ɓa̱ya̱ngi Yahaya a̱ kunu ku ugbashi.
LUK.3.21	Ana uma n a̱bunda̱i a yaꞋin kusumbu ka akucina, ɗa a yaꞋankai Yesu feu. A̱yi a kuyaꞋan kavasa, ɗa gaɗi u ɓa̱yuwa̱i. 
LUK.3.22	Ɗa Ayinviki a̱ Ka̱shile a̱ cipa̱i wa̱ ni n ikyamba tsu moɗoi. Ɗa ka̱la̱ka̱tsu ku uta̱i gaɗi, ka danai, “Avu ɗa Maku ma̱ va̱ ma na n cigai, mi kpamu a kupana uyoꞋo u nu.”
LUK.3.23	Ana Yesu u gita̱i ulinga u ni, wi ta̱ n a̱ya̱ ɗevu n kamankupa. A̱yi maku ma̱ Isuhu maꞋa (uteku u na uma e sheshei n Isuhu). Isuhu maku me Heli maꞋa. 
LUK.3.24	Heli maku ma Mata maꞋa. Mata maku me Levi maꞋa. Levi maku ma Maliki maꞋa. Maliki maku ma Yana maꞋa. Yana maku ma̱ Isuhu maꞋa.
LUK.3.25	Isuhu maku ma Matataya maꞋa. Matataya maku ma Amosu maꞋa. Amosu maku ma Nahum maꞋa. Nahum maku ma Azaliya maꞋa. Azaliya maku ma Najaya maꞋa. 
LUK.3.26	Najaya maku ma MaꞋata maꞋa. MaꞋata maku ma Matataya maꞋa. Matataya maku ma Shimaya maꞋa. Shimaya maku ma̱ Isuhu maꞋa. Isuhu maku ma Yahuda maꞋa.
LUK.3.27	Yahuda maku ma Yowana maꞋa. Yowana maku me Refaya maꞋa. Refaya maku me Zerubabe maꞋa. Zerubabe maku ma Shayatiya maꞋa. Shayatiya maku ma̱ Niri maꞋa. 
LUK.3.28	Niri maku ma Maliki maꞋa. Maliki maku ma Adi maꞋa. Adi maku ma Kusama maꞋa. Kusama maku ma Alumadama maꞋa. Alumadama maku ma̱ Iri maꞋa.
LUK.3.29	Iri maku mo Yosi maꞋa. Yosi maku me Eliyaza maꞋa. Eliyaza maku ma Yarima maꞋa. Yarima maku ma Mata maꞋa. Mata maku me Levi maꞋa. 
LUK.3.30	Levi maku ma Saminu maꞋa. Saminu maku ma Yahuza maꞋa. Yahuza maku ma̱ Isuhu maꞋa. Isuhu maku ma Yunana maꞋa. Yunana maku ma Iliyakima maꞋa.
LUK.3.31	Iliyakima maku ma Malaya maꞋa. Malaya maku ma Manana maꞋa. Manana maku ma Matata maꞋa. Matata maku ma Natan maꞋa. Natan maku ma Dawuda maꞋa. 
LUK.3.32	Dawuda† maku ma Yasa† maꞋa. Yasa maku ma Abida maꞋa. Abida maku ma Buwaza maꞋa. Buwaza maku ma Salumuna maꞋa. Salumuna maku ma Nasham maꞋa.
LUK.3.33	Nasham maku ma Aminadaba maꞋa. Aminadaba maku ma Aram maꞋa. Aram maku ma Hasuruna maꞋa. Hasuruna maku ma Farisa maꞋa. Farisa maku ma Yahuza maꞋa. 
LUK.3.34	Yahuza maku ma Yakubu maꞋa. Yakubu maku mi Ishaku maꞋa. Ishaku maku mi Ibrahim maꞋa. Ibrahim maku ma Tera maꞋa. Tera maku ma Naho maꞋa.
LUK.3.35	Naho maku me Seru maꞋa. Seru maku me Reyu maꞋa. Reyu maku me Fele maꞋa. Fele maku me Eba maꞋa. Eba maku me Shela maꞋa. 
LUK.3.36	Shela maku me Kenan maꞋa. Kenan maku ma Afakasha maꞋa. Afakasha maku me Shem maꞋa. Shem maku ma̱ Nuhu† maꞋa. Nuhu maku ma Lame maꞋa.
LUK.3.37	Lame maku me Metusela maꞋa. Metusela maku ma Anuhu maꞋa. Anuhu maku ma Jare maꞋa. Jare maku ma Mahalale maꞋa. Mahalale maku me Kenan maꞋa. 
LUK.3.38	Kenan maku me Enos maꞋa. Enos maku ma̱ Shitu maꞋa. Shitu maku ma̱ A̱da̱mu† maꞋa. A̱da̱mu a̱yi ɗa vuza na Ka̱shile ka yaꞋin.
LUK.4.1	Ɗa Yesu u shanai n Ayinviki a̱ Ka̱shile. Ana wu uta̱i o Kuɗolu ku Urdu, ɗa Ayinviki a̱ Ka̱shile a ɗikai ni a kubana a kakamba. 
LUK.4.2	Ta ɗe Kalijani ka piyasai ni ali ayin amangere. Ayin a nan lo ra̱ka̱ u lyaꞋa ili ba, ɗa kambulu ka̱ ka̱na̱i ni n a̱bunda̱i a kubana uteku.
LUK.4.3	Ɗa Kalijani ka danai ni, “Maku ma̱ Ka̱shile ma baci vi mayun, bonoko katali ka burodi.”
LUK.4.4	Amma ɗa Yesu u danai ni, “Wi ta̱ punu uɗani a Katagarda ka Ciɗa,† ‘N ilikulyaꞋa i ɗa koci vuza u kuyaꞋan wuma ba.’ ”
LUK.4.5	Ɗa u ɗikai ni u bankai gaɗi, ɗa gogo lo u yotsongi ni tsugono tsa aduniyan dem. 
LUK.4.6	Ɗa Kalijani ka danai ni, “Mi ta̱ e kuneke wu tsugbayin n tsugono tsa n utsura ra̱ka̱, vo okpo vuza vi kinda le. Adama a na ili ya i va̱ i ɗa e neke mu ta̱ i ɗa ra̱ka̱, mi ta̱ a kufuɗa kpamu me neke vuza na u luwai mu dem. 
LUK.4.7	Vu kuɗa̱ngu baci ɗa vi lyaꞋakai mu kayala, mi ta̱ e kuneke wu i ɗa.”
LUK.4.8	Ɗa Yesu wu ushuki ni, “Wi ta̱ uɗani, ‘Kuɗa̱ngu vi lyaꞋaka Vuzavaguɗu Ka̱shile ka̱ nu kayala endeꞋen, a̱yi ɗa kpamu vuza na va kuyaꞋanka tsugbashi.’ ”
LUK.4.9	Ɗa Kalijani ka ɗikai ni a kubana a Urishelima a̱ ubuta̱ u na u laꞋi ugaɗi dunduꞋun a̱ A̱Ꞌisa̱ a Gbayin, ɗa u danai, “Avu Maku ma̱ Ka̱shile maꞋa baci vi mayun, ikpangu a iɗika. 
LUK.4.10	Adama a na wi ta̱ uɗani, ‘Wi ta̱ a kudana alingata a̱ ni a inda wu. 
LUK.4.11	I ta̱ kpamu e kukeɓe wu, adama a na ka̱ta̱ vu ta̱ɗa̱tsa̱ a katali ba.’ ”
LUK.4.12	Ɗa Yesu wu ushuki ni, “A ɗana ta̱, ‘Ka̱ta̱ vu kondo Vuzavaguɗu Ka̱shile ka̱ nu ba.’ ”
LUK.4.13	Ana Kalijani ko kotsoi ikondishi i ni dem, ɗa u lazai u ka̱sa̱kpa̱i ni biꞋi.
LUK.4.14	Ɗa Yesu u lazai o kubono a uɓon u Ga̱lili. Utsura wa Ayinviki a̱ Ka̱shile kpamu wi ta̱ koɓolo n a̱yi. Arabali a̱ ni kpamu ɗa a̱ ka̱na̱i kuka̱ra̱Ꞌa̱sa̱. 
LUK.4.15	Ɗa u ka̱na̱i kuyotsongusu uma a̱ unu a avasa, ɗa uma kpamu a̱ ka̱na̱i kucikpa yi.
LUK.4.16	Ana Yesu u yawai Nazara (ubuta̱ u na u kumgbai), ɗa a kanna ka Ashibi u uwai a̱ kunu ka avasa,† uteku u na u ci yaꞋansa. Ɗa u ɗenga̱i adama a na u yaꞋan mekecu. 
LUK.4.17	Ɗa e nekei ni katagarda ke keneki Ishaya, ɗa u ba̱ra̱kpa̱i kaꞋa, ɗa u cinai ubuta̱ u na a ɗanai,
LUK.4.18	“Ayinviki a Vuzavaguɗu i ta̱ koɓolo nu mpa, ɗa a zuwai mu adama a na n dana aza a unambi Arabali a Singai. U suku mu ta̱ kpamu adama a na n dana a̱ ka̱sa̱kpa̱ aza a na i ugbashi. M ɓa̱yuwa̱ kpamu a̱shi a̱ a̱yimba̱, mi isa kpamu aza a na uma i o kudomoku. 
LUK.4.19	N dana kpamu na va ayin a yawa ta̱ adama a na Vuzavaguɗu wi ta̱ a kuyaꞋanka uma kasingai.”
LUK.4.20	Ɗa u ka̱ta̱la̱i katagarda ka, ɗa u nekei vuza vu ulinga, ɗa u da̱sa̱ngi adama a na u yaꞋan kuyotsongusu. Aza a na i punu a̱ kunu ka avasa ka dem, ɗa a̱ ka̱na̱i kinda yi. 
LUK.4.21	Ɗa u ka̱na̱i kudana le, “Anana kadanshi ka katagarda ka ka shana ta̱ a atsuvu a̱ ɗa̱.”
LUK.4.22	Dem vi le ɗa a̱ ka̱na̱i kucikpa yi, ɗa a̱ ka̱na̱i kuyaꞋan mereve ma kadanshi ku uyoꞋo ka na u yaꞋin va, ali ɗa a danai, “Ashe a̱yi maku ma̱ Isuhu† maꞋa ba?”
LUK.4.23	Yesu u danai le, “Mayun sai i dana mu kansa ka nam pa ka, ‘Koboci, ta̱na̱ta̱ngu ka̱ci ka̱ nu.’ I dana baci nannai yi ta̱ a kudana mu, ‘YaꞋan ili i mereve punu na a̱ ubuta̱ u uma a̱ nu uteku u na vi yaꞋin a Kafarnahum.’ 
LUK.4.24	Amma n dana ɗa̱ mayun, a ci cikpa keneki a̱ ubuta̱ u uma a̱ ni ba.
LUK.4.25	“Mayun ɗa, a ayin e keneki Iliya, agapa o yoku i ta̱ lo (aza na ali e le a̱ kuwa̱i) i a kuciga uɓa̱nki. Adama a na a̱ sa̱nga̱i mini ma gaɗi ali a̱ya̱ a tatsu n kagimi, ɗa kambulu ka gbayin ka̱ yikpa̱i iɗika i nan lo. 
LUK.4.26	Amma a̱ suku Iliya a kubana wa agapa o yoku ba, sai u kagapa ko yoku komoci na ɗe a Zarifatu a uɓon u Sida.
LUK.4.27	A ayin a keneki Ilisha,† nkutu mi ta̱ lo n a̱bunda̱i punu a Israila. Amma ko vuza te a̱ ka̱tsuma̱ ke le o potsokpo ba, sai NaꞋama† ɗa endeꞋen, vuza va aza a Siriya.”
LUK.4.28	Ana a panai nannai, ele vu na i punu a̱ kunu ka avasa ka, ɗa a yaꞋin wupa n a̱bunda̱i. 
LUK.4.29	Ɗa a̱ ɗenga̱i, ɗa a̱ uta̱ka̱i ni a̱ uka̱ra̱Ꞌi u likuci a̱ ubuta̱ u na wi gaɗi n ka̱ga̱guru, adama a na e tecengu yi ɗe. 
LUK.4.30	Amma ɗa u kpatalai sayin, ɗa u lazai punu e mere me le.
LUK.4.31	Ɗa Yesu u lazai a kubana a Kafarnahum, likuci i yoku punu a̱ Ga̱lili, ɗa kanna ka Ashibi u ka̱na̱i kuyotsongusu le. 
LUK.4.32	Ɗa a̱ ka̱na̱i kuyaꞋan mereve n kuyotsongusu ku ni, adama a uteku u na wi o kuyotsongusu n utsura.
LUK.4.33	Punu a̱ kunu ka avasa ka, vuza yoku wi ta̱ punu n wunla̱i u gbani-gbani† wi nshinda̱, ɗa u ɗengusa̱i ka̱la̱ka̱tsu n utsura, 
LUK.4.34	“Yi ɗa̱i ɗa vi o koꞋuso tsu, Yesu vuza vu Nazara? Vu ta̱wa̱ ta̱ adama a na vu una tsu? N yeve ta̱ ko avu ɗa ya, Vuzaciɗa nan lo ɗa vuza vu Ka̱shile!”
LUK.4.35	Ɗa Yesu u dansukai ni, u danai, “Paɗa bini! Ka̱ta̱ vu ka̱sa̱kpa̱ yi.” Ana wunla̱i wa u ɓasangi ni a iɗika lo a̱ ubuta̱ u uma, ɗa u ka̱sa̱kpa̱i ni, amma ta na u ciya̱ usa̱n ba.
LUK.4.36	Ɗa mereve ma̱ ka̱na̱i le dem, ɗa a̱ ka̱na̱i mecenshenei, “IcuꞋu i kadanshi i yi ɗa̱i nannai? Ɗa wi a kuyaꞋanka wunla̱i u gbani-gbani kadanshi babu wovon, ali ɗa kpamu wunla̱i u sumai n u ka̱sa̱kpa̱i uma!” 
LUK.4.37	Ɗa arabali a a̱ ka̱ra̱Ꞌi dem punu a uɓon wa.
LUK.4.38	Ɗa Yesu u ɗenga̱i punu a̱ kunu ka avasa ka, ɗa u uwai a kpaꞋa ku Biturusu, ɗa ta na u cinai a̱na̱ku a vuka vu Biturusu a saɓanai n kuta̱nu. Ɗa o folonoi ni adama a na u ta̱na̱ta̱ngu yi. 
LUK.4.39	U shamgbai ɗevu n a̱yi, ɗa u dansukai kuta̱nu ka. Ɗa ta na u ta̱na̱i, ali ɗa u ɗenga̱i ɗa u ka̱na̱i kuɓa̱nka̱ le.
LUK.4.40	Kanna ka nan lo a kubana kulivi, uma a banka ta̱ n aza a mbanaki kakau u Yesu adama a na u zuwaka le ekiye ka̱ta̱ u potsokpo le. 
LUK.4.41	Wunla̱i u gbani-gbani kakau kpamu u tsu uta̱ ta̱ punu u uma n a̱bunda̱i. A̱ ka̱na̱ kpamu yoroli, n a danai, “Avu Maku ma̱ Ka̱shile maꞋa.”
LUK.4.41	Amma u dansuka le ta̱, ɗa u sa̱nka̱i le kadanshi, adama a na e yeve ta̱ a̱yi ɗa Kirisiti Kishi.
LUK.4.42	Ana kayin ka asai, ɗa Yesu u ɗenga̱i u banai a̱ ubuta̱ u na wi babu vuza. Ɗa ta na uma a̱ ka̱na̱i kula̱nsa̱ yi. Ana e enei ni, ɗa o folonoi ni adama a na ka̱ta̱ u ka̱sa̱kpa̱ likuci i le ba. 
LUK.4.43	Amma ɗa u danai le, “Mayun ɗa, n dana likuci i yoku Arabali a Singai o tsugono tsu Ka̱shile,† adama a na a ɗa a̱ suꞋuki mu.” 
LUK.4.44	Ɗa u ka̱na̱i ka̱ka̱ra̱sa̱ a kudana uma kadanshi ka̱ Ka̱shile ɗe a̱ unu a avasa a uɓon u Yahuda.
LUK.5.1	Kanna ke te, Yesu lo a kashani a̱ ka̱kina̱ ka Mala ma̱ Ga̱lili. Uma ta na a banai wa̱ ni n a̱bunda̱i, adama a na a pana kadanshi ka̱ Ka̱shile. 
LUK.5.2	Ɗa we enei antsu e re lo a na osoruku a zuwai adama a na i ta̱ a̱ kuza̱Ꞌa̱ maza ma̱ bilili me le. 
LUK.5.3	Ɗa u uwai a kpantsu ku yoku ku Sima ku ɗa ta na. Ɗa u danai e tecengu kpantsu ka kenu. Ɗa u da̱sa̱ngi, adama a na u ciya̱ u yaꞋan kuyotsongusu.
LUK.5.4	Ana u kotsoi kuyaꞋanka le kadanshi, ɗa u danai Sima, “Ɗika maza ma̱ nu, taɗuku maꞋa a̱ ubuta̱ wu uga̱vi adama a na vi ciya̱ adan.”
LUK.5.5	Ɗa Sima u danai ni, “Vuzagbayin, ci yaꞋan ta̱ ɗe ulinga n kayin dem ci ciya̱ ili ba. Adama a na avu ɗa vu danai, ci ta̱ a kuyaꞋan.”
LUK.5.6	Ana a yaꞋin nannai, ɗa e remei adan n a̱bunda̱i, ali bilili vi le vi cigai kukara. 
LUK.5.7	Ɗa e ɗekei aza e le a bana a̱ ɓa̱nka̱ le. Ɗa a banai ɗa a shatangi antsu e le dem, ali a ɗa a cigai kuliɓa.
LUK.5.8	Ana Sima Biturusu we enei nannai, ɗa u kuɗa̱ngi ɗa u lyaꞋi kayala, ɗa u danai, “Vuzagbayin, ɗenga̱ lo ɗevu nu mpa, mpa vuza vu unushi ɗa.” 
LUK.5.9	U dana ta̱ nannai adama a na a̱yi n aza a̱ ni dem a yaꞋan ta̱ mereve, adama a̱ ka̱bunda̱i ka adan ka na e remei. 
LUK.5.10	Ɗa Yakubu n Yahaya, muku n Zabidi, n Sima toku vi le a yaꞋin kpamu mereve.
LUK.5.10	Ɗa Yesu u danai Sima, “Ka̱ta̱ vu pana wovon ba. Uteku n anana vo kudoku ve reme adan ba, vi ta̱ o kokpo vuza na u kuta̱wa̱ n uma.” 
LUK.5.11	Ɗa a̱ uta̱ka̱i antsu e le pulai a̱ ka̱sa̱kpa̱i lo a ɗa, ɗa o tonoi ni.
LUK.5.12	Kanna ke te, Yesu punu a̱ likuci i yoku lo, ɗa ma̱kutu mo yoku ma̱ ta̱wa̱i wa̱ ni. Ana we enei Yesu, ɗa u kuɗa̱ngi u lyaꞋi kayala, ɗa u folonoi ni, “Vuzagbayin, vi ciga baci, potsokpo mu.”
LUK.5.13	Yesu u ba̱ra̱kpa̱i kukiye ku ni, ɗa ta na u saꞋwai vuma va. Ɗa u danai, “N ciga ta̱. Potso!” Gogo va lo, ɗa ukutu u ka̱sa̱kpa̱i ni.
LUK.5.14	Ɗa Yesu u danai ni, “Ka̱ta̱ vu dana vuza ba, amma bana vi yotsongu ka̱ci ka̱ nu a̱ ubuta̱ u ganu. Ka̱ta̱ vi lyuka uteku u na Musa u danai adama a na o potsokpo wu ta̱. Na ɗa urotu u na u kokpo we le.”
LUK.5.15	Ko n nannai, arabali a̱ ni a, a̱ ka̱ra̱Ꞌi ka̱u, ali ɗa ka̱bunda̱i ka uma ka̱ ta̱wa̱i kupanaka yi, ka̱ta̱ kpamu o potsokpo le mɓa̱la̱. 
LUK.5.16	Yesu ta na u tsu bana ta̱ a̱ ubuta̱ endeꞋen ni, adama a na u yaꞋan kavasa.
LUK.5.17	Kanna ke te, Yesu a kuyaꞋan kuyotsongusu, ɗa Afarishi† nu nlum n Wila̱ lo ida̱shi, ele ɗa a̱ uta̱i ka̱tsura̱ ka̱tsura̱ ka̱ Ga̱lili dem n Yahuda n Urishelima kpamu. Utsura u Vuzavaguɗu wi ta̱ lo n a̱yi, adama a na u potsokpo aza a mbanaki. 
LUK.5.18	Uma o yoku a yawai m ma̱kutsuma̱ a kajiba, ɗa a piyai adama a na a uka yi punu a̱ kunu ka, ka̱ta̱ o poloko Yesu va asuvu. 
LUK.5.19	A fuɗa a yaꞋan nannai ba, adama a̱ ka̱bunda̱i ka uma. Ɗa a kumbai kukpa̱Ꞌa̱ ɗa a karakpai, ɗa o zorukpoi ni punu n kajiba ka̱ ni e mere ma uma, sai a asuvu e Yesu derere.
LUK.5.20	Ana Yesu we enei uneki wa̱ a̱ɗu u le, ɗa u danai, “Ka̱ja̱Ꞌa̱ ka̱ va̱, a cinukpaka wu ta̱ n unushi u nu.”
LUK.5.21	Afarishi nu nlum n Wila̱ ma, a̱ ka̱na̱i kusheshe uteku u le, “Yayi vuza tsu nam pa o kubonoko ka̱ci ka̱ ni tsu Ka̱shile? Yayi u kufuɗa kucinukpaka n unushi? Sai Ka̱shile endeꞋen.”
LUK.5.22	Yesu u yeve ta̱ ili i na i e kusheshe, ɗa ta na we ecei le, “Yi ɗa̱i ɗa yi e kusheshe ili i nan lo a̱ a̱ɗu a̱ ɗa̱? 
LUK.5.23	Ye ne i ɗai i laꞋi n ɗevu, an vuza wa dana, ‘A cinukpaka wu ta̱ n unushi u nu,’ ko a dana, ‘Ɗenga̱, vu wala’? 
LUK.5.24	Amma, mi ta̱ a kuyaꞋan nannai, adama a na i yeve a na mpa, Maku ma Vuma,† mi n utsura u na u kucinukpaka n unushi.” U danai ma̱kutsuma̱ ma, “N dana wu, ɗenga̱, ɗika kajiba ka̱ nu, vu wala a kubana a kpaꞋa.”
LUK.5.25	Gogo lo, ɗa u ɗenga̱i a asuvu e le, u ɗikai kajiba ka̱ ni. Ɗa u lazai a kubana a kpaꞋa, n u cikpai Ka̱shile. 
LUK.5.26	Yaba dem u yaꞋin mereve, ɗa a cikpai Ka̱shile kpamu. A panai wovon ka̱u, ɗa a danai, “Ce ene ta̱ ili i gbangam anana.”
LUK.5.27	Ana i nan lo i lazai, Yesu wu uta̱i a̱ ubuta̱ u yoku. Ɗa we enei vuza na e ci ɗeke Levi,† kishi ku utafu,† a̱ ida̱shi a kafalaka. Ɗa u danai ni, “Tono mu.” 
LUK.5.28	Ɗa u ɗenga̱i u ka̱sa̱kpa̱i ili i ni ra̱ka̱, ɗa ta na u tonoi ni.
LUK.5.29	Ɗaɗa Levi u foɓusoi ka̱ɗiva̱ ka gbayin a kpaꞋa ku ni adama e Yesu. Ɗa ishi a utafu n a̱bunda̱i n uma o yoku lo a lyaꞋi koɓolo dem. 
LUK.5.30	Amma Afarishi nu nlum n Wila̱ n le, a yaꞋankai mukumitoni kadanshi ko mololo, a danai, “Yi ɗa̱i ɗa ya kulyaꞋa n i soꞋi n ishi a utafu n aza a̱ unushi dem?”
LUK.5.31	Yesu wu ushuki le, “Vuza vi ikyamba m ma̱ta̱na̱ ɗa u tsu la̱nsa̱ vuza va̱ a̱guma̱ ba, amma sai vuza vu mɓa̱la̱. 
LUK.5.32	N ta̱wa̱ adama a na n ɗeke aza a̱ usuɓi ba, amma sai aza a̱ unushi a kubana a̱ ubuta̱ u kushika̱ unushi.”
LUK.5.33	A danai ni, “Mukumitoni n Yahaya a̱ tsu ka̱na̱ ta̱ una̱ n a vasai, ali m mukumitoni ma Afarishi dem, amma n nu sai kulyaꞋa n o soꞋi ayin tutu.”
LUK.5.34	Ɗa Yesu wu ushuki, “Va kuzuwa ta̱ omoci a vuza vi yolo i savu a̱ ka̱na̱ una̱, a̱yi ta na lo koɓolo n ele? 
LUK.5.35	Ayin i ta̱ lo a̱ kuta̱wa̱ a na a kuɗika vuza vi yolo i savu va we le, a̱ ka̱tsuma̱ ka ayin a nan lo i ta̱ a̱ kuka̱na̱ una̱.”
LUK.5.36	Ɗa u danai le agisana a nam pa: “Babu vuza na u kukara motogu ma savu, ka̱ta̱ u pa̱ɗa̱ngu motogu ma̱ kuku. Vuza na baci u yaꞋin nannai, motogu ma savu ma mi ta̱ a̱ kuna̱mgba̱ ra̱ka̱. Kakashi ka savu ka ka̱ kuciya̱sa̱na̱i n ka̱ kuku ka ba. 
LUK.5.37	Babu vuza na u kutsungu ribinya a kedele ka̱ kuku. Vuza na baci u yaꞋin nannai, ribinya ya yi ta̱ a kushita ka̱ta̱ i ɓoso kedele ka, ka̱ta̱ u namba ribinya ya n kedele ka dem. 
LUK.5.38	Amma ribinya a̱ tsungu i ɗa e kedele ka savu. 
LUK.5.39	Babu vuza na u kiwanai n washi, ka̱ta̱ u doku u ciga kusoꞋo ribinya. Adama a na wi ta̱ a kudana, ‘Kakuci ka laꞋa ta̱ n uyoꞋo.’ ”
LUK.6.1	Kanna ke te n Ashibi,† Yesu a kupasamgbanai a kashina ka̱ ya̱nji, ɗa mukumitoni n ni n koɗoi ya̱nji n a kupai. 
LUK.6.2	Ɗa Afarishi o yoku e ecei, “Yi ɗa̱i i zuwai ɗa vi a kupasa Wila̱ u kanna ka Ashibi?”
LUK.6.3	Ɗa Yesu u wu ushuki, “Ka̱ta̱ i kondo kukece ba, uteku u na Dawuda u yaꞋin, ayin a na kambulu ka̱ ka̱na̱i ni, koɓolo n a̱ja̱Ꞌa̱ a̱ ni? 
LUK.6.4	U uwai a̱ kpaꞋa ku Ka̱shile ɗa u ɗikai burodi vu uzagbi, ɗa u takumai, ali ɗa u neꞋi a̱ja̱Ꞌa̱ a̱ ni. Burodi ɗa vu na u gaꞋin a̱yi u lyaꞋa ba, sai anan ganu koci.”
LUK.6.5	Ɗa u danai le, “Maku ma Vuma, a̱yi ɗa Vuzagbayin va Ashibi.”
LUK.6.6	Kanna ka Ashibi ko yoku, ɗa u uwai a̱ kunu ka avasa, adama a na u yotsongusu le. Vuza yoku wi ta̱ punu, vuza na kukiye ku usingai ku ni ku ɓisai. 
LUK.6.7	Nlum n Wila̱ n Afarishi o ci yongo ta̱ a kuyaꞋansa kasaka ke Yesu, adama a na a̱ ciya̱ ili i na a dana azagbagbaꞋin e le, e ene baci o kupotsokpo yi kanna ka Ashibi. 
LUK.6.8	A̱yi ta na u yeve ta̱ ili i na yi a̱ɗu e le. Ɗa u danai vuza va, “Ɗenga̱, vu ta̱wa̱ vi shamgba na e mere.” Ɗa u ɗenga̱i, ɗa u shamgbai a̱ ubuta̱ wa.
LUK.6.9	Ɗa Yesu u danai le, “YaꞋan me ece ɗa̱, yi ɗa̱i Wila̱ u tsu dana i gaꞋin ci yaꞋan kanna ka Ashibi, ili i singai ko ili i gbani-gbani? Ci isa wuma ko tsu una?”
LUK.6.10	Ɗa u la̱na̱i le dem, ɗa u danai vuma va, “Ba̱ra̱kpa̱ kukiye ku nu.” Ɗa u ba̱ra̱kpa̱i kukiye ku ni. Ɗa ta na ku bonoi m ma̱ta̱na̱. 
LUK.6.11	Ɗa asuvu e le a̱ na̱mgba̱i wuya-wuya. Ɗa e sheshei uteku u na a kuyaꞋan n Yesu.
LUK.6.12	A ayin a nan lo Yesu wu uta̱i, ɗa u kumbai masasan adama a na u yaꞋan kavasa. Ɗa wa asai a avasa n kayin ka nan lo ra̱ka̱. 
LUK.6.13	N usana, ɗa u ɗekei mukumitoni n ni, ɗa u zagbai uma kupa n aza e re adama a na o okpo azusuki† a̱ ni. 
LUK.6.14	A̱ ka̱tsuma̱ ke le ele ɗa Sima (vuza na Yesu u ɗekei Biturusu), n vuza ni Andarawu, koɓolo n Yakubu, n Yahaya. U zagbai feu Filibu, m Batalamawu, 
LUK.6.15	ali m Matiyu, n Toma. Ɗa u zagbai feu Yakubu maku ma Alfa, n Sima vuza na e ci ɗeke Ziloti, 
LUK.6.16	koɓolo n Yahuza maku ma Yakubu, n Yahuza Iskaryoti vuza na u dengei ni.
LUK.6.17	Ɗa u cipa̱i koɓolo n ele a̱ ubuta̱ u gbanda, ɗa u shamgbai e keteshe. U cinai aza o kutoni a̱ ni n a̱bunda̱i, n uma o yoku, aza a na a̱ uta̱i a Yahuda n Urishelima n uɓon u Taya n Sida vu na vi ɗevu m mala. 
LUK.6.18	Aza a nam pa a banai adama a na a panaka yi, ka̱ta̱ u ta̱na̱ta̱ngu mɓa̱la̱ n le. Aza a na kpamu wunla̱i u gbani-gbani wi o koꞋuso, ɗa u potsokpoi le. 
LUK.6.19	Ɗa uma n a̱bunda̱i a̱ ka̱na̱i kula̱nsa̱ yi, adama a na a saꞋwa yi, adama a na utsura wi ta̱ a̱ kuta̱ punu wa̱ ni, ɗa kpamu u potsokpoi le dem.
LUK.6.20	Ɗa u ɗengusa̱i kaci ka̱ ni gaɗi, ɗa wi indai mukumitoni n ni. Ɗa u danai le,
LUK.6.20	“Ka̱shile ka zuwaka ɗa̱ una̱singai, a̱ɗa̱ vu na yi aza a yali,
LUK.6.20	adama a na tsugono tsu Ka̱shile e neke ɗa̱ tsu ɗa.
LUK.6.21	Ka̱shile ka zuwaka ɗa̱ una̱singai, a̱ɗa̱ vu na yi n kambulu.
LUK.6.21	Ayin i ta̱ lo a̱ kuta̱wa̱ a na i kucuwa̱.
LUK.6.21	Ka̱shile ka zuwaka ɗa̱ una̱singai, a̱ɗa̱ vu na yi a̱ ma̱shi na.
LUK.6.21	Ayin i ta̱ lo a̱ kuta̱wa̱ a na i kuzoso m ma̱za̱nga̱.
LUK.6.22	Ka̱shile ka zuwaka ɗa̱ una̱singai, a̱ɗa̱ vu na a iwain, o lokoi ɗa̱, ɗa o zoꞋosoi ɗa̱, ɗa kpamu a yaꞋankai ula a̱ ɗa̱ kawuya,
LUK.6.22	adama a na i tono ta̱ Maku ma Vuma.
LUK.6.23	Ili i nan lo ya i ciya̱ ɗa̱ baci, yaꞋin ma̱za̱nga̱ i ikpangu adama a uyoꞋo adama a na katsupu ka singai ki ta̱ ɗe na ɗe gaɗi a kuvana ɗa̱. Ciɓai n eneki a cau a feu, ta ikaya i le i yaꞋankai le nannai.
LUK.6.24	Amma a̱ɗa̱ atakaci i ta̱ a kuvana ɗa̱, a̱ɗa̱ vu na yi n uciyi gogo na,
LUK.6.24	adama a na i ɗika ta̱ ɗe ma̱za̱nga̱ ma̱ ɗa̱.
LUK.6.25	A̱ɗa̱ atakaci i ta̱ a kuvana ɗa̱, a̱ɗa̱ vu na yi n ucuwi n ili n a̱bunda̱i gogo na.
LUK.6.25	Ayin a kambulu a gbani-gbani i ta̱ lo a̱ kuta̱wa̱.
LUK.6.25	A̱ɗa̱ atakaci i ta̱ a kuvana ɗa̱, a̱ɗa̱ vu na yi izoshi.
LUK.6.25	Izoshi i ɗa̱ yi ta̱ o kubono ma̱shi n una̱mgbuka̱tsuma̱.
LUK.6.26	A̱ɗa̱ atakaci i ta̱ a kuvana ɗa̱, a̱ɗa̱ vu na uma i a kucikpa gogo na.
LUK.6.26	Ta feu ikaya i le i ka̱na̱i kucikpa eneki a aꞋuwa nannai.”
LUK.6.27	Yesu u lyaꞋi kelime, “A̱ɗa̱ vu na yi a kupanaka mu, mi ta̱ a kudana ɗa̱: Cigai irala i ɗa̱, yaꞋankai aza a na a iwain ɗa̱ kasingai. 
LUK.6.28	Aza a na a yaꞋankai ɗa̱ una̱, yaꞋankai le una̱singai. YaꞋankai aza a na i a kushika ɗa̱ kavasa. 
LUK.6.29	Vuza u ɓasa wu baci a maguji me te, sabaꞋaka yi maguji ma na ma buwai. Vuza na baci u fa̱ba̱na̱i nu kalaba, ka̱ta̱ vu sa̱nka̱ yi ba, neke yi ali m motogu ma̱ nu. 
LUK.6.30	Vuza na baci we ecei nu ili dem, neke yi i ɗa. Vuza u fa̱ba̱na̱ wu baci ili, ka̱ta̱ vu bana vi isa i ɗa ba. 
LUK.6.31	YaꞋankai uma ili i na yi a kuciga uma a yaꞋanka ɗa̱.
LUK.6.32	“A̱ɗa̱ yi baci a kuciga aza a na i a kuciga ɗa̱ koci, yi ɗa̱i katsupu ka̱ ɗa̱? Ko aza a̱ unushi ta a ci yaꞋan nannai. 
LUK.6.33	Yi baci a kuyaꞋan kasingai wa aza a na i a kuyaꞋanka ɗa̱ kasingai koci, te ɗai ili i mereve yi? Ko aza a̱ unushi a ci yaꞋan ta̱ nannai. 
LUK.6.34	I neke baci okopu a̱ ubuta̱ wa aza a na a kutsupa ɗa̱ koci, te kasingai ka na yi a kuyaꞋanka uma? Aza a̱ unushi feu ta a ci yaꞋankpanai nannai, adama a na i ta̱ e kukeɗe a̱pa̱Ꞌa̱ we le. 
LUK.6.35	Cigai irala i ɗa̱. YaꞋankai le kasingai. Nekei le okopu, ka̱ta̱ i la̱nsa̱ ili i yoku we le ba. Katsupu ka̱ ɗa̱ kpamu ki ta̱ a kuyimkpa, yi ta̱ o kokpo muku m MalaꞋimili, adama a na a̱yi vuza na u ci yaꞋanka uma kasingai ɗa, aza a asuvu a wuya n aza a na a̱ tsu kpa̱ɗa̱ kucikpa ili. 
LUK.6.36	Panai asuvayali uteku u na Esheku a̱ ɗa̱ feu u tsu pana asuvayali a uma.”
LUK.6.37	Yesu u lyaꞋi kelime, “Ka̱ta̱ i yaꞋanka vuza afada ba, ciya̱ vuza kpamu u kuyaꞋanka ɗa̱ afada ba. Ka̱ta̱ yi ilukpa̱ vuza ba, ciya̱ vuza kpamu wi ilukpa̱ ɗa̱ ba. Cinukpakai n unushi wi itoku i ɗa̱, ka̱ta̱ feu a cinukpaka n u ɗa̱. 
LUK.6.38	Nekei, ka̱ta̱ feu e neke ɗa̱: ali mudu ushani mayin, ka̱ta̱ a̱ za̱ka̱tsa̱ o doku a dyanuku u yaꞋan tororo ali u ɓarakpa, ka̱ta̱ a̱ tsunku ɗa̱ a aburuma. Mudu vu na i kunzuki vu ɗaɗa feu a̱ kukunzuku ɗa̱.”
LUK.6.39	Ɗa Yesu u doku u yaꞋankai le agisana a kadanshi o yoku, u danai, “Ka̱yimba̱ ki ta̱ a kufuɗa ko rono ka̱yimba̱? Ele aza e re e le dem i ta̱ a kuyikpa̱ a̱ ka̱wa̱wa̱. 
LUK.6.40	KapiꞋishi ka tsu laꞋa malum ma̱ ni ba. U piꞋisa baci mayin, wi ta̱ o kokpo uteku tsu malum ma̱ ni.
LUK.6.41	“Adama a̱ iya̱n a ɗai ɗa vi a kinda ili i picici i na yi a̱ ka̱shi ka vuza nu? Amma kogboli kaꞋa punu a̱ ka̱shi ka̱ nu, vi keɓece n kaꞋa ba. 
LUK.6.42	Nini ɗai va kufuɗa va dana vuza nu, ‘Vuza va̱, yaꞋan n takpaka wu ili i na yi punu a̱ ka̱shi ka̱ nu.’ Amma avu ve ene kogboli ka na ki a̱ ka̱shi ka̱ nu, ka̱ta̱ vu takpa kaꞋa ba. Avu vuza vu kapalaka̱shi, takpa biꞋi ka̱ nu. Adama a na ve ene i na yi a̱ ka̱shi ka vuza nu mayin, ka̱ta̱ vu takpa i ɗa.”
LUK.6.43	Yesu u lyaꞋi kelime, “Maɗanga ma singai ma tsu matsa umaci u gbani-gbani ba. Maɗanga ma gbani-gbani kpamu ma tsu matsa umaci u singai ba. 
LUK.6.44	Adama a na maɗanga dem e ci yeve yi ta̱ a̱ ubuta̱ wu umaci u ni. Va kutaꞋa ma̱biri a maɗanga ma awana ba, ko ma̱ɗimbi† ma kumatsa o kokovu ba. 
LUK.6.45	Vuma vu singai kpamu u ci yaꞋan ta̱ ili i singai uteku u na ka̱ɗu ka̱ ni ki. Vuza vu gbani-gbani kpamu u ci yaꞋan ta̱ ili uteku u na wi. Ili i na yi a̱ ka̱ɗu ka vuza i ɗaɗa u tsu dansa.”
LUK.6.46	Yesu u lyaꞋi kelime, “Yi ɗa̱i i zuwai ɗa yi e kuɗekeshe mu ‘Vuzagbayin, Vuzagbayin,’ amma yi a kuyaꞋan ili i na n danai ɗa̱ i yaꞋan ba? 
LUK.6.47	Mi ta̱ o kuyotsongu ɗa̱ uteku u na wi: Vuza na baci wi a̱ kuta̱wa̱ wa̱ va̱, wi kpamu a kupana kadanshi ka̱ va̱, n u yaꞋin kaꞋa, 
LUK.6.48	wi ta̱ an vuza na wi a kuyaꞋan kumaꞋa ku kpaꞋa, ɗa u ga̱va̱i ɗa u varai kumaꞋa ka a gaɗi vu kakpanlai. Ana kuɗolu ku lyaꞋi, ɗa mini ma, ma cigai kuvaruku kunu ka, amma ku ɗa ku yikpa̱ ba, adama a na a maꞋa ta̱ ku ɗa mayin. 
LUK.6.49	Amma, vuza na baci u panai kadanshi ka̱ va̱, ɗa u kpa̱ɗa̱i kutono kaꞋa, wi ta̱ an vuza na u maꞋi kpaꞋa ku ni a gaɗi vu kayala, u ga̱va̱ a na wa cina ubuta̱ u kakpanlai ba. Mini ma yawa baci lo gaji, ma saꞋwai sai kuyikpa̱, ka̱ta̱ ku ɓoso wuya-wuya.”
LUK.7.1	Ayin a na Yesu u kotsoi kudansa ili i nam pa ra̱ka̱ a atsuvu a uma, ɗa u uwai a Kafarnahum. 
LUK.7.2	Jagaba† vo osoji vu Roma vi yoku wi ta̱ ɗe n kagbashi ka na u laꞋi n kuciga. Ɗa ka yaꞋin mɓa̱la̱ ali ɗevu n ukpa̱. 
LUK.7.3	Jagaba va u panai ukuna u Yesu. Ɗa u suki nkoshi ma Ayahuda n yoku wa̱ ni, m bana n dana yi u ta̱wa̱ a kpaꞋa ku ni u potsokpoko yi kagbashi. 
LUK.7.4	Ana a yawai wa̱ ni, ɗa o folonoi ni n utsura, “U gaꞋan ta̱ vu bana vi yaꞋanka yi nannai. 
LUK.7.5	Adama a na u ciga ta̱ iɗika i tsu, ali ɗa u maꞋi kunu ka avasa ku tsu.” 
LUK.7.6	Ɗa ta na u banai n ele.
LUK.7.6	A̱yi wi daꞋin m kpaꞋa ku vuzagbayin ka ba, ana u suki a̱ja̱Ꞌa̱ a̱ ni a bana a dana yi tsu nam pa, “Vuzagbayin, ka̱ta̱ vu takacika ka̱ci ka̱ nu ba. N yawa m banka wu a̱ ka̱va̱li ka kpaꞋa ka̱ va̱ ba. 
LUK.7.7	I ɗaɗa i zuwai ɗa n ɗikai ka̱ci ka̱ va̱ vuza ba, ali m kpa̱ɗa̱i kuta̱wa̱ wa̱ nu. Avu dansa koci, kagbashi ka̱ va̱ ki ta̱ o kupotso. 
LUK.7.8	Mpa feu mi ta̱ a̱ ka̱ca̱pa̱ ka vuza, mi ta̱ kpamu n osoji a na i ka̱ca̱pa̱ ka̱ va̱. N dana baci vuza nam pa, ‘Wala!’, ka̱ta̱ ta na u wala. A̱yi na kpamu, ‘Ta̱wa̱!’, ka̱ta̱ u ta̱wa̱. N tsu dana ta̱ kagbashi ka̱ va̱, ‘YaꞋan na!’, ka̱ta̱ ta na u yaꞋan i ɗa.”
LUK.7.9	Ana Yesu u panai nannai, ɗa u yaꞋin mereve, ɗa u kpatalai ɗa wi indai koɓolo ka uma ka, ɗa u danai, “N dana ɗa̱, ka̱ta̱ n saꞋwa kene uneki u ka̱ɗu tsu nan lo ko a̱ ubuta̱ wi Israila ba.” 
LUK.7.10	Ɗa ta na a̱ja̱Ꞌa̱ a o bonoi a cinai kagbashi ka wana ɗai u potso.
LUK.7.11	M megeshe mo yoku kpamu, ɗa Yesu u banai a̱ likuci i na e ci ɗeke Nayin. Mukumitoni n ni n ka̱bunda̱i ka uma kpamu a banai n a̱yi. 
LUK.7.12	A̱yi a kuyawa a̱ utsutsu u likuci wa, ɗa u gasai n keven ka maku mo kolobo ka na a ɗikai. A̱na̱ku a̱ ni kpamu vali vi ni vu kuwa̱ ta̱, ma ɗaɗa yi ta na endeꞋen. Ka̱bunda̱i ka uma ka̱ likuci ka ki ta̱ koɓolo n a̱yi. 
LUK.7.13	Ana Vuzagbayin we enei ni, ɗa asuvayali a̱ ka̱na̱i ni n vuka va, ɗa u danai, “Ka̱ta̱ vi shika̱ ba.”
LUK.7.14	Ɗaɗa u banai u saꞋwai kajiba ka na a ɗikakai keven ka, aza a na kpamu i ucanuki n kaꞋa a shamgbai bini. U danai, “Maku ma̱ va̱, mi ta̱ a ku dana wu, ɗenga̱!” 
LUK.7.15	Keven ka ka̱ ɗenga̱i ka̱ da̱sa̱ngi, ɗa u ka̱na̱i kadanshi. Ɗa Yesu u nekei ni wa̱ a̱na̱ku.
LUK.7.16	Ra̱ka̱ vi le a panai wovon, ɗa a cikpai Ka̱shile, a danai, “Keneki ka gbayin ka̱ ta̱wa̱ ta̱ wa̱ tsu. Ka̱shile ka̱ ta̱wa̱ ta̱ kuɓa̱nka̱ uma a̱ ni.” 
LUK.7.17	Arabali a ili i na Yesu u yaꞋin na a̱ ka̱ra̱Ꞌa̱ ta̱ Yahuda dem n likuci i na yi lo a ukambu ra̱ka̱.
LUK.7.18	Mukumitoni n Yahaya† n danai ni ukuna wi ili i nam pa dem. U ɗekei aza e re, 
LUK.7.19	u suki le u Vuzagbayin e ece yi, “Avu ɗa vuza na u kuta̱wa̱ va, ko tsu vana vuza yoku kpamu?”
LUK.7.20	Ana uma a a yawai u Yesu, ɗa a danai, “Yahaya Vuza vu Kusumbu ka Akucina u suku tsu ta̱ ce ece wu, ‘Avu ɗa vuza na u kuta̱wa̱ va, ko tsu vana vuza yoku kpamu?’ ”
LUK.7.21	A ayin a nan lo a ɗa, Yesu u potsokpoi uma n a̱bunda̱i nu mbanaki kakau, n u lokoi wunla̱i u gbani-gbani, n u paɗukpai a̱yimba̱. 
LUK.7.22	Ɗa wu ushuki aza a na u suki va, “Banai i dana Yahaya ili i na ye enei ɗa kpamu i panai: A̱yimba̱ e enei, nkutsuma̱ n walai, nkutu feu m potsoi, agulani dem a panai, a̱kpisa̱ a̱ ɗenga̱i n wuma, kadanshi ka̱ Ka̱shile ka yawai wa aza a unambi. 
LUK.7.23	Una̱singai u ɗa a kubana u vuza na u ta̱ɗa̱tsa̱i adama a̱ va̱ ba.”
LUK.7.24	Ana aza a usuki a lazai, Yesu u ka̱na̱i kuyaꞋanka ka̱bunda̱i ka uma ka kadanshi ka Yahaya, “Yi ɗa̱i i banai a kakamba kene? Burugu vu na wunla̱i wi a̱ kugba̱ɗa̱sa̱? 
LUK.7.25	Nannai ɗa baci ba, yi ɗa̱i yu uta̱i kene? Vuza na u ukai aminya a singai? Aza a na i n aminya e ikebe, ka̱ta̱ o yongo a kupana uyoꞋo, a ci cina le ta̱ e kefeku ko tsugono. 
LUK.7.26	Amma yi ɗa̱i yu uta̱i kene? Keneki? E, n dana ɗa̱, u laꞋa ta̱ keneki. 
LUK.7.27	Na va ɗaɗa uteku u na a ɗanai a Katagarda ka Ciɗa adama a̱ ni,
LUK.7.27	‘Mi ta̱ a̱ kusuku vuza kelime ka̱ nu, vuza na u kufoɓusoko wu uye.’
LUK.7.28	N dana ɗa̱ a umaci u vuma dem, babu vuza na u laꞋi Yahaya. Amma vuza na wi kenu o tsugono tsu Ka̱shile, u laꞋa yi ta̱ biꞋi.”
LUK.7.29	(Uma ra̱ka̱, ali ishi a utafu, ana a panai kadanshi ke Yesu, ɗa e yevei an kadanshi ka̱ Ka̱shile ka gaꞋin adama a na Yahaya va u yaꞋanka le ta̱ kusumbu ka akucina. 
LUK.7.30	Amma Afarishi n eyevi a̱ Wila̱ o yoku a iwain ili i na Ka̱shile ka cigai adama e le, adama a na a iwain kusumbu ka akucina ku Yahaya.)
LUK.7.31	Yesu u doku u danai, “N iya̱n i ɗai n kugisanku uma o gogo na a nam pa? Yi ɗa̱i o yotsoi? 
LUK.7.32	I ta̱ adanshi muku n ɗa a̱ ida̱shi e kuden e meɗekenei tsu nam pa:
LUK.7.32	‘Ci liꞋa̱ka̱i ɗa̱ vishari, amma i jeꞋe ba.
LUK.7.32	Ci yaꞋankai ɗa̱ vishipa vu kpalu, amma i shika̱ ba.’
LUK.7.33	Yahaya Vuza vu Kusumbu ka Akucina u ta̱wa̱i, amma u takuma burodi ba, u soꞋo kpamu makula ko ma̱ra̱ ba, ɗa i danai, ‘Wi ta̱ n wunla̱i u gbani-gbani.’ 
LUK.7.34	Mpa Maku ma Vuma n ta̱wa̱ ta̱ kulyaꞋa nu n soꞋi, ɗa kpamu i danai, ‘Vuza vu ulyuwa ɗa, n ka̱ga̱li ka washi. Ka̱ja̱Ꞌa̱ kaꞋa ka ishi utafu n aza a̱ unushi.’ 
LUK.7.35	Amma uyevi u mayun wi ta̱ o kuyotsongu a̱ ubuta̱ wa aza o kutoni a̱ ni ra̱ka̱.”
LUK.7.36	Kafarishi ko yoku, kula ku ni Sima, u banuki Yesu u bana u lyaꞋa ilikulyaꞋa n a̱yi. Ɗa u banai a kpaꞋa ku ni ka, ɗa u da̱sa̱ngi kulyaꞋa. 
LUK.7.37	Vuka vu unushi vi yoku vi ta̱ lo a̱ likuci ya. Ana u panai Yesu wi ta̱ ɗe a kulyaꞋa ilikulyaꞋa a kpaꞋa ka, ɗa u tuka̱i n kedele ka maniꞋin ma̱ ma̱gula̱ni mi ikebe. 
LUK.7.38	Ana u shamgbai ɗevu n ene e Yesu a̱ ma̱shi, ɗa kujilya ku ni ku ɗa̱kpa̱i e ene a. Ɗa ta na wu urasai ku ɗa n ka̱nji ka̱ ni, n wo oɓongushi, ɗa u tsungi a ɗa maniꞋin.
LUK.7.39	Ana Kafarishi ka ke ene nannai, ɗa u sheshei n ka̱ci ka̱ ni, “Vuma vu nam pa keneki ka baci, u gaꞋan ta̱ u yeve vuza na wi a kusaꞋwa yi. Ka̱ta̱ kpamu u yeve vuka vu unushi vu ɗa.”
LUK.7.40	Yesu wu ushuki ni, “Sima, mi ta̱ n ili i na n cigai kudana wu.”
LUK.7.40	Ɗa u danai, “Dana mu, malum.”
LUK.7.41	Ɗa Yesu u danai, “Uma o yoku a ɗa aza e re vuza yoku wi o kutono le ikebe,
LUK.7.42	Ra̱ka̱ vi le babu vuza na ka̱ta̱ wi n ikebe an wa tsupa yi. Ɗa ta na u ka̱sa̱kpa̱ka̱i le ikebe ya ra̱ka̱. Gogo na, ra̱ka̱ vi le, yayi u kulaꞋa n kuciga yi?”
LUK.7.43	Sima wu ushuki, “N ciga ta̱ kudana, vuza na u laꞋi n ikebe ya̱ a̱bunda̱i ɗa a̱ ka̱sa̱kpa̱ka̱i ni.”
LUK.7.43	Ɗa Yesu u danai, “Vu dansa ta̱ derere.”
LUK.7.44	Ɗaɗa u kpatalai u vuka va, ɗa u danai Sima, “Ve ene ta̱ vuka vu nam pa? N ta̱wa̱i a kpaꞋa ku nu, vi neꞋe mu mini ma na n kusaꞋa ene ba, amma u ta̱na̱ta̱ngi ene a̱ va̱ n kujilya ku ni. Ɗa kpamu wu urai a ɗa n ka̱nji. 
LUK.7.45	Ana vi kya̱sa̱i mu, vo oɓongu mu ba. Amma vuka vu nam pa, n ayin a na n uwai ali n gogo na, u ka̱sa̱kpa̱ koɓongu ene a̱ va̱ ba. 
LUK.7.46	Vu tsunku mu maniꞋin a kaci ba, amma u tsungu ta̱ maniꞋin ma̱ ma̱gula̱ni e ene a̱ va̱. 
LUK.7.47	Mayun n dana wu, a̱yi vuza vu unushi ɗa ka̱u, amma a cinukpaka yi ta̱ n u ɗa ra̱ka̱, adama a na u ciga mu ta̱ ka̱u. Amma vuza na baci a cinukpakai kenu, wi ta̱ o kuyotsongu ucigi kenu.”
LUK.7.48	Ɗaɗa Yesu u danai vuka va, “A cinukpaka wu ta̱ n unushi u nu.”
LUK.7.49	Omoci a na a buwai ɗa a̱ ka̱na̱i mololo uteku u le, “Yayi tamkpamu ali a kucinukpa n unushi u uma?”
LUK.7.50	Yesu u danai vuka va, “Uneki u ka̱ɗu u nu wi isa wu ta̱. Wala m ma̱ta̱na̱.”
LUK.8.1	Yesu u doku u geshe ba, ɗa u ka̱na̱i kubansa likuci i gbagbaꞋin n i wawaꞋa adama a na u dana uma Arabali a Singai adama o tsugono tsu Ka̱shile. Kupanazere a kpamu i ta̱ koɓolo n a̱yi. 
LUK.8.2	A̱ma̱ci o yoku o tono yi ta̱ feu, aza a na o lokoi wunla̱i u gbani-gbani we le, n aza a na ishi nu mbanaki. A̱ ka̱tsuma̱ ke le kpamu ta punu Meri Magadaliya vuza na o lokoi wunla̱i u gbani-gbani u cindere wa̱ ni, 
LUK.8.3	n Yuwana vuka vu Kuza (vuza vu ulinga vu gbayin vi Hiridu), n Suzana, n a̱ma̱ci o yoku n a̱bunda̱i. A̱ma̱ci a nam pa a̱ ɓa̱nka̱ le ta̱ n ili i le.
LUK.8.4	Ɗa ka̱bunda̱i ka uma ku uta̱i likuci likuci a banai a̱ ubuta̱ u na Yesu wi. Ɗa u yaꞋankai le agisana a kadanshi. U danai, 
LUK.8.5	“Vuma vi yoku ɗa u banai kuvishangu icuꞋu. A̱yi a kuvishangu, ɗa icuꞋu i yoku i yikpa̱i a uye, ɗa a dasai i ɗa. Ɗa kpamu nnu n ka̱na̱i kuka̱ɗa̱ i ɗa. 
LUK.8.6	I yoku i yikpa̱i a kagbata. Ana yu uta̱i ɗa i lumbai, adama a na ubuta̱ wa wi n kuta̱nu ba. 
LUK.8.7	IcuꞋu i yoku i yikpa̱i a̱ ubuta̱ wa awana, ɗa i gbonguroi, ɗa awana a̱ ka̱na̱i kara le. 
LUK.8.8	Ɗa aza o yoku a̱ yikpa̱i a̱ ubuta̱ wi iɗika i singai, ɗa i gbonguroi, ɗa a matsai arata a gbagbaꞋin. A̱ ma̱ca̱Ꞌa̱tsu dem ma na kacimbi ka ka vishangi, i yoku i matsai arata ali amangatawun.”
LUK.8.8	Ana u kotsoi kadanshi, ɗa u ɗengusa̱i ka̱la̱ka̱tsu ka̱ ni, ɗa u danai, “Vuza na baci de dem wi n atsuvu a kupana, u pana.”
LUK.8.9	Ɗa mukumitoni n ni me ecei ni, “Yi ɗa̱i agisana a kadanshi a?”
LUK.8.10	Ɗa u danai, “A̱ɗa̱, a̱ ushuku ɗa̱ ta̱ i yeve ili i na yi usokongi punu a̱ ubuta̱ u tsugono tsu Ka̱shile dem. Amma, aza a na a buwai, sai a yaꞋanka le kadanshi n agisana, tsu na a ɗanai:
LUK.8.10	‘I ta̱ a kinda, amma e kene ba,
LUK.8.10	i ta̱ kpamu a kupana, amma e kuyeve ba.’
LUK.8.11	“Agisana a a ɗaɗa: IcuꞋu ya kadanshi ka̱ Ka̱shile kaꞋa. 
LUK.8.12	I na i yikpa̱i a uye, ele ɗa aza a na a panai kadanshi ka̱ Ka̱shile. Ɗa Kalijani ka̱ ta̱wa̱i, ɗa ka̱ fa̱ba̱na̱i kaꞋa a̱ a̱ɗu e le, adama a na ta lo e neke a̱ɗu e le ka̱ta̱ a̱ ciya̱ wishi. 
LUK.8.13	I na i yikpa̱i a kagbata ka i ɗaɗa, aza a na a panai kadanshi ka̱ Ka̱shile. Ɗa a̱ ushuki n kaꞋa m moloko m ma̱za̱nga̱, amma a zuwa aralu ba. Ayin kenu a na baci atakaci a̱ ta̱wa̱i, a ci shamgba ba. 
LUK.8.14	IcuꞋu i na i yikpa̱i a̱ ubuta̱ wa awana, ele ɗa aza a na a panai. Amma awuya, n uciyi, n kupana ku uyoꞋo ku wuma ku nam pa ku uwai ɗa ku u kparasai le. IcuꞋu i le i kutsa an ya yawa kukyaꞋa ba. 
LUK.8.15	IcuꞋu i na i yikpa̱i a iɗika i singai, i ɗaɗa agisana aza a̱ a̱ɗu a singai. A panai kadanshi ka̱ Ka̱shile, ɗa a̱ ka̱na̱i kaꞋa mayin. Ɗa a̱ ka̱na̱i kutono kaꞋa mayin n ka̱ɗu ke te. Ɗa a gbamai asuvu ali ɗa a matsai n a̱bunda̱i.”
LUK.8.16	Yesu u lyaꞋi kelime, “Vuza u tsu tasuku ma̱kuni, ka̱ta̱ u kimba̱ maꞋa n kasasu ba, ko u zuwa maꞋa ɗaka vu kakuba ba. Amma sai a zuwa maꞋa a kashamkpatsu ka̱ ni, adama a na uma a uwa baci ka̱ta̱ e ene kutashi. 
LUK.8.17	Ili i na baci yi usokongi dem, i ɗa yi ta̱ a̱ kuta̱ e keteshe. Ili i na yi upali dem, a̱ uta̱ka̱ i ɗa a̱ ubuta̱ u kutashi, ka̱ta̱ e ene i ɗa. 
LUK.8.18	YaꞋan cicoꞋo n uteku u na vi a kupana ili dem. Aza a na i n ili, i ta̱ o kudoku e neke le i ɗa. Amma aza a na i n i ɗa ba, i ta̱ a kisa i na a danai i n i ɗa.”
LUK.8.19	Amgbu e Yesu n a̱na̱ku e le a banai wa̱ ni. Amma a fuɗa a yawa wa̱ ni ba, adama a uma. 
LUK.8.20	Ɗa vuza yoku u danai Yesu, “A̱na̱vu n amgbu a̱ nu i ta̱ ɗe pulai a kuvana wu.”
LUK.8.21	Ɗa Yesu u danai le, “A̱na̱ku a̱ va̱ n amgbu a̱ va̱, ele ɗa aza a na a panai kadanshi ka̱ va̱, ɗa i a kuyaꞋan kaꞋa.”
LUK.8.22	Kanna ke te, Yesu u uwai a kpantsu m mukumitoni n ni. Ɗa u danai le, “YaꞋan tsu laza a kubana upashi u mala wa n tsu nan ɗe.” Ɗa ta na a̱ gita̱i nwalu. 
LUK.8.23	Ele ɗe a̱ ka̱tsuma̱ ka nwalu, ɗa Yesu u gita̱i alavu. Gogo lo, ɗa wunla̱i n aɓau a̱ ɗenga̱i, an wa liɓatangu m kpantsu ka. Ana e enei nannai, ɗa a̱ɗu e le a̱ muɗa̱i.
LUK.8.24	Ɗa a banai adama a na a̱ ɗengusa̱ yi. Ɗa a danai, “Vuzagbayin, Vuzagbayin! A̱tsu ɗa na ɗevu n ukpa̱!”
LUK.8.24	Ɗa Yesu u ɗenga̱i, u ɓarangi wunla̱i n aɓau, ɗa a shamgbai. Ɗa ubuta̱ dem wo okpoi bini.
LUK.8.25	Ɗa we ecei le, “Te ɗai uneki wa̱ a̱ɗu u ɗa̱ wi?”
LUK.8.25	Amma ɗa wovon u ka̱na̱i le m mereve, ɗa a̱ ka̱na̱i mecenshenei, “Vuma vi iya̱n ɗai nannai? Ali a kuɓarangu wunla̱i n aɓau, ɗa ta na a panakai ni.”
LUK.8.26	Yesu m mukumitoni n ni a kpantsu a kubana a Garasa, uɓon wu upashi u Ga̱lili. 
LUK.8.27	Ana Yesu u yawai a̱ ka̱kina̱ ka mala, ɗa u cinai vuza yoku vu wunla̱i u gbani-gbani. A̱yi ɗa vuza vu Garasa, ayin tutu u ci yongo ta̱ koshomboɗi. U ci shamgba kpamu a kpaꞋa ba, amma ta ɗe u ci yongo a̱ ubuta̱ wa asaun. 
LUK.8.28	Ana we enei Yesu, ɗa wo orukpoi, ɗa u banai ɗa u kuɗa̱ngi a asuvu a̱ ni. Ɗa u dansai n utsura, “Yesu, Maku ma Ka̱shile MalaꞋimili, yi ɗa̱i vi a kuciga va yaꞋan nu mpa? Mi ta̱ ufolu u nu, ka̱ta̱ vi neke mu atakaci ba.” 
LUK.8.29	U danai nannai, adama a na Yesu u dana ta̱ ɗe wunla̱i u gbani-gbani wa u ka̱sa̱kpa̱ vuza va. Ayin n a̱bunda̱i wunla̱i u gbani-gbani wa u ci reme yi ta̱. Ka̱ta̱ uma e reme yi, a shiya yi n ikani e ekiye n ene. Amma u tsu kasa ta̱ ikani ya, ka̱ta̱ wunla̱i u gbani-gbani u loko yi a kubana e mere mu une.
LUK.8.30	Ɗa Yesu we ecei ni, “Yayi kula ku nu?”
LUK.8.30	Ɗa u danai, “Kotoro,” adama a na wunla̱i u gbani-gbani u yimkpa ta̱ wa̱ ni. 
LUK.8.31	Ɗa wunla̱i u gbani-gbani wa u folonoi Yesu, “Ka̱ta̱ vu uka tsu e kpenle ku zururu a kubana ba!”
LUK.8.32	Ushiga wu ngurusunu wi ta̱ lo ɗevu n a̱bunda̱i, a kalina lo a̱ ubuta̱ wu nsasan. Ɗa wunla̱i u gbani-gbani wa u folonoi Yesu va, u ka̱sa̱kpa̱ le a uwa punu a̱ ubuta̱ wu ngurusunu wa. Ɗa ta na u ka̱sa̱kpa̱ le. 
LUK.8.33	Ɗa a̱ uta̱i punu a̱ ubuta̱ u vuza wa, ɗa a uwai punu a̱ ubuta̱ wu ngurusunu wa. Ɗa ushiga wu ngurusunu wa u gida̱la̱i punu a mala ma. Ɗa a̱ kuwa̱i punu.
LUK.8.34	Ana aza a na ishi a kinda ngurusunu ma enei nannai, ɗa a sumai ɗa a banai ɗa a̱ ka̱na̱i kudana uma punu a̱ likuci ya n i wawaꞋa ra̱ka̱. 
LUK.8.35	Ɗa uma a̱ uta̱i a banai adama a na e eneke ka̱ci ke le ili ya. Ana a yawai, ɗa a cinai vuma vu na wishi n wunla̱i u gbani-gbani wa. A̱yi lo ida̱shi a asuvu e Yesu, n aminya uꞋuki, m ma̱riki ma̱ ni kpamu. Ɗa dem vi le a panai wovon. 
LUK.8.36	Aza a na e enei ni, ɗa a danai uma uteku u na a̱ ta̱na̱ta̱ngi vuma va. 
LUK.8.37	Ɗa uma a uɓon u nan lo wa dem, a danai Yesu u ka̱sa̱kpa̱ le uɓon wa. Adama a na i ta̱ a kupana wovon n a̱bunda̱i.
LUK.8.37	Ana Yesu u uwai a kpantsu, an wa laza, 
LUK.8.38	ɗa vuma vu na a̱ uta̱ka̱i wunla̱i u gbani-gbani wa wa̱ ni, ɗa u folonoi Yesu, “Mi ta̱ a kuciga mo tono wu.” Amma ɗa u sa̱nga̱i ni. Ɗa u danai ni, 
LUK.8.39	“Wala o kubono a kpaꞋa, vu dana uma ili i na Ka̱shile ka yaꞋankai nu.” Ɗa vuma va u banai a̱ likuci ya dem, ɗa u ka̱na̱i kudana uma ili i na Yesu u yaꞋankai ni dem.
LUK.8.40	Ana Yesu u pasai o kubono upashi u mala, ɗa uma a rabasai ni, adama a na ishi ta̱ ɗe a kuvana yi. 
LUK.8.41	Vuma vi yoku ɗa kula ku ni ku ɗa Jayiru. A̱yi vuzagbayin ɗa ɗe a̱ kunu ka avasa. U yawai ɗa u kuɗa̱ngi e kelime ke Yesu, ɗa u folonoi ni u bana a kpaꞋa ku ni. 
LUK.8.42	Adama a na maku me mekere ma̱ ni mi ta̱ ɗe ɗevu n ukpa̱. A̱yi wi ta̱ m maku me te ma na mi n a̱ya̱ kupa n e re.
LUK.8.42	Ana Yesu wi a kubana ɗe, ɗa uma a̱ ka̱na̱i koꞋuso yi. 
LUK.8.43	Punu a̱ ka̱tsuma̱ ka uma ka, vuka vi yoku vi ta̱ lo, vuza na wi o kusoꞋo atakaci n kulolo ku mpasa ali a̱ya̱ kupa n e re. [Wu una ta̱ ikebe i ni dem a̱ ubuta̱ wa aza a̱ a̱guma̱.] Amma babu vuza na u fuɗai u ta̱na̱ta̱ngi ni. 
LUK.8.44	Ɗa wu uta̱i punu, ɗa u banai, ɗa u saꞋwai kocombo ka kuminya ke Yesu. Ɗa ta na kulolo ku mpasa ka ku shamgbai.
LUK.8.45	Ɗa Yesu u we ecei, “Yayi u saꞋwai mu?”
LUK.8.45	Aza a na i lo dem ɗa a nanai. Ɗa Biturusu u danai, “Vuzagbayin, uma n a̱bunda̱i i ta lo a kanzai nu. Ɗa kpamu i e kutecengu wu.”
LUK.8.46	Amma ɗa Yesu u danai, “Vuza u saꞋwa mu ta̱. N yeve ta̱ adama a na utsura wu uta̱ mu ta̱.”
LUK.8.47	Ana vuka va vi yevei i ta̱ e kuyeve yi, ɗa wu uta̱i, ikyamba e kujeꞋe. Ɗa u kuɗa̱ngi u Yesu, e kelime ka uma lo dem. Ɗa u danai Yesu ili i na i zuwai ɗa u saꞋwai kuminya ku ni, n uteku u na kpamu u potsoi. 
LUK.8.48	Ɗa Yesu u danai ni, “Mekere ma̱ va̱, uneki u ka̱ɗu u nu u ɗa u ta̱na̱ta̱ngi nu. Laza m ma̱ta̱na̱.”
LUK.8.49	Yesu lo a kadanshi, ɗa vuza vu usuki u yawai, wu uta̱i ɗe a kpaꞋa ku Jayiru, vuzagbayin vu kunu ka avasa ka. Ɗa u danai ni, “Maku ma̱ nu ma̱ kuwa̱ ta̱. Ka̱ta̱ vo oꞋuso malum ma gbani ba.”
LUK.8.50	Amma ta na ɗa Yesu u panakai ni, ɗa u danai Jayiru, “Ka̱ta̱ vu pana wovon ba, neke ka̱ɗu ka̱ nu, wi ta̱ o kupotso.”
LUK.8.51	Ana u yawai a kpaꞋa ka, u ka̱sa̱kpa̱ uma a uwa punu n a̱yi ba, sai Biturusu, n Yahaya, n Yakubu, koɓolo n esheku e mekere a, n a̱na̱ku. 
LUK.8.52	Uma a na i lo dem, ɗa a̱ ka̱na̱i ma̱shi n una̱mgbuka̱tsuma̱, adama a̱ ukpa̱ u maku wa. Ɗa Yesu u danai le, “Ka̱sa̱kpa̱i ma̱shi ma, maku ma ukpa̱ u ɗa yi ba. Alavu a ɗa yi koci.”
LUK.8.53	Ɗa o zoꞋosoi ni, adama a na e yeve ta̱ maku ma ukpa̱ u ɗa yi. 
LUK.8.54	Amma ɗa Yesu u remei ni kukiye, ɗa u ɗekei ni, “Maku ma̱ va̱, ɗenga̱.” 
LUK.8.55	Ɗa wuma u ni u bonoi, ɗa u ɗenga̱i ta̱ra̱ka̱ci. Ɗa u dana le e neꞋe yi ilikulyaꞋa. 
LUK.8.56	Ɗa isheku i ni i ka̱na̱i mereve, amma ɗa Yesu u danai le ka̱ta̱ a dana vuza ili i na u yaꞋin ba.
LUK.9.1	Ɗa Yesu u ɗekei Kupanazere a̱ ubuta̱ u te, ɗa u nekei le utsura n a̱bunda̱i, adama a na o loko wunla̱i u gbani-gbani ra̱ka̱, ka̱ta̱ o potsokpo kpamu uma. 
LUK.9.2	Ɗa u suki le a bana a̱ ka̱ra̱sa̱, adama a na a dana uma kadanshi ka̱ Ka̱shile n tsugono ci ni, ka̱ta̱ kpamu o potsokpo aza a mbanaki. 
LUK.9.3	Ɗa kpamu u danai, “Ka̱ta̱ i ɗika ili adama a nwalu a̱ ɗa̱ ba: ko kalangu, ko ujika ko ilikulyaꞋa, ko ikebe, ko motogu mo yoku kau ba. 
LUK.9.4	Ubuta̱ u na baci a isai ɗa̱ dem mayin, yongoi punu a kpaꞋa ka, ali kanna ka na yu uta̱i punu a̱ likuci ya. 
LUK.9.5	Ubuta̱ u na baci a isai ɗa̱ ba, ka̱sa̱kpa̱i likuci i nan lo ya. Ka̱ta̱ i ka̱pa̱tsa̱ lo kubuta̱ ku ene ku ɗa̱. Na lo va wo okpo ta̱ urotu we le.”
LUK.9.6	Ɗa mukumitoni ma n lazai a kubana a̱ likuci likuci, n a danai uma Arabali a Singai, n o potsokpoi uma a̱ ubuta̱ dem.
LUK.9.7	Ana Hiridu Antiba, mogono ma̱ Ga̱lili, u panai ili i na yi lo, ɗa u ripula̱i. Adama a na aza o yoku a dana yi ta̱ Yahaya Vuza vu Kusumbu ka Akucina u ɗenga̱ ta̱ a̱ ukpisa̱. 
LUK.9.8	Aza o yoku a danai Iliya ɗa u bonoi. Aza o yoku a danai keneki ko yoku kaꞋa ka cau ka̱ ɗenga̱i n wuma. 
LUK.9.9	Ɗa Hiridu u danai, “M gbatya ta̱ ɗe kaci ka Yahaya. Amma yayi tamkpamu vuma vu nam pa vu na ci a kupana kadanshi ka̱ ni?” Ɗa u ka̱na̱i kula̱nsa̱ we ene Yesu.
LUK.9.10	Ɗa azusuki a o bonoi, ɗa a danai Yesu ili i na a yaꞋin dem. Ɗa u ɗikai le, a lazai a kubana a̱ likuci i Besaida endeꞋen le. 
LUK.9.11	Ana ka̱bunda̱i ka uma ka panai wi ta̱ lo, ɗa o tonoi ni. Ɗa u rabasai le, ɗa u yaꞋankai le kadanshi ko tsugono tsu Ka̱shile, ɗa u potsokpoi aza a mbanaki.
LUK.9.12	Kanna ɗe a kubana kuyikpa̱, ɗa Kupanazere a banai wa̱ ni. Ɗa a danai, “Dana uma a bana a̱ likuci i wawaꞋa n ashina, a̱ la̱nsa̱ka̱ ka̱ci ke le ilikulyaꞋa n ubuta̱ u kasa, adama a na kpaꞋa ki lo ɗevu ba.”
LUK.9.13	Amma ɗa Yesu u danai le, “A̱ɗa̱ neꞋi le ilikulyaꞋa.”
LUK.9.13	Ɗa a danai, “Ili i na ci n ɗa i ɗaɗa burodi vu tawun n adan e re. Vi ciga ta̱ tsu bana tsu tsula ilikulyaꞋa adama a uma a nam pa dem?” 
LUK.9.14	A̱ ka̱tsuma̱ ka uma a na i lo, ali a a yawa ta̱ a̱kpa̱n a tawun (5,000).
LUK.9.14	Ɗa Yesu u danai mukumitoni n ni, “Danai uma a a̱ da̱sa̱ngu uma amangerenkupa n kupa.” 
LUK.9.15	Ana mukumitoni ma n yaꞋin nannai, 
LUK.9.16	ɗa Yesu u ɗika burodi vu tawun va, n adan e re, ɗa u ɗengusa̱i a̱shi gaɗi, ɗa u cikpai Ka̱shile, ɗa u wansasai, ɗa u nekei mukumitoni n ni m peceke uma. 
LUK.9.17	Ɗa uma a dem a lyaꞋi, ɗa a̱ cuwa̱i. Ɗa a̱ ta̱ɗa̱i alyashi ali mbana kupa ni n re.
LUK.9.18	Kanna ke te, ana Yesu wi a kuyaꞋan kavasa endeꞋen ni, ɗa mukumitoni n ni m banai wa̱ ni. Ɗa we ecei le, “Yayi uma e ci ɗeke mu?”
LUK.9.19	Ɗa a̱ ushuki, “Aza o yoku e ci ɗeke wu ta̱ Yahaya Vuza vu Kusumbu ka Akucina. Aza o yoku a dana avu ɗa Iliya. Aza o yoku tamkpamu a danai a̱ ka̱tsuma̱ ke eneki a cau ko yoku kaꞋa ka̱ ɗenga̱i n wuma.”
LUK.9.20	Ɗa we ecei le, “A̱ɗa̱ tamkpamu, yayi i danai mpa mi?”
LUK.9.20	Ɗa Biturusu u danai, “Avu ɗa Kirisiti Kishi vuza na Ka̱shile ka̱ suki.”
LUK.9.21	Ɗa Yesu u danai le, ka̱ta̱ a dana vuza ba.
LUK.9.22	Ɗa kpamu Yesu u doku u danai le, “Mpa Maku ma Vuma mi ta̱ o kusoꞋo atakaci, ka̱ta̱ kpamu nkoshi m gba̱ra̱gba̱ra̱ n iwan mu, n anan ganu vu gbagbaꞋin, nu nlum n Wila̱ feu. I ta̱ a kuna mu, amma a kanna ka tatsu, mi ta̱ a̱ kuɗenga̱.”
LUK.9.23	Ɗa u danai le dem, “Vuza na baci u cigai kutono mu dem, sai u iwan ka̱ci ka̱ ni ka̱ta̱ u ɗika kpamu maɗanga ma atakaci ma̱ ni, adama a na u tono mu ayin dem. 
LUK.9.24	Aza a na baci i a kuciga a kisa wuma u le, i ta̱ a kunamba u ɗa. Aza a na baci a iwain wuma u le adama a̱ va̱, i ta̱ a̱ kuciya̱ u ɗa. 
LUK.9.25	Vuza u ciya̱ baci ili ya aduniyan dem, ɗa u nambai wuma u ni, yi ɗa̱i u kuciya̱? 
LUK.9.26	Uma i baci a kupana wono u va̱ n kadanshi ka̱ va̱, mpa Maku ma Vuma feu mi ta̱ a kupana wono u le, ayin a na baci m bonoi na n tsugbayin tsu va̱, n tsugbayin tsu Dada n tsa alingata a ciɗa. 
LUK.9.27	Mi ta̱ a kudana ɗa̱, uma o yoku i ta̱ na, aza a na e kene ukpa̱ ba, sai e ene tsugono tsu Ka̱shile.”
LUK.9.28	Ana kuden ku te ku lazai, ana u yaꞋin kadanshi ka, ɗa Yesu u ɗikai Biturusu, n Yahaya, n Yakubu, ɗa u lazai a kubana a kusan koɓolo n ele, adama a na u yaꞋan kavasa. 
LUK.9.29	A̱yi a̱ ka̱tsuma̱ ka avasa, ɗa kuca̱n n a̱shi a̱ ni a sabaꞋi, n aminya a̱ ni dem, ɗa o bonoi wa̱ri pushe-pushe. 
LUK.9.30	Gogo lo, ɗa uma e re o yoku a yawai lo, ɗa a̱ ka̱na̱i kadanshi n a̱yi. Ele ɗa Musa n Iliya, 
LUK.9.31	a kutasa langu-langu an kutashi ku gaɗi. Ɗa a̱ ka̱na̱i kuyaꞋan kadanshi uteku u na u kuka̱sa̱kpa̱ aduniyan, n tsu na kpamu u kuta̱wa̱ wa shana a Urishelima. 
LUK.9.32	Biturusu n aza a̱ ni i ta̱ alavu. Ana a̱ ɗenga̱i, ɗa e enei Yesu n tsugbayin ci ni. Uma e re a kpamu lo kashani n a̱yi. 
LUK.9.33	Ana uma a i a kulaza, ɗa Biturusu u danai ni, “Vuzagbayin, u gaꞋan ta̱ an ci na. Ci yaꞋan a̱pa̱m a tatsu, ke te ka̱ nu, ke te ka Musa, ke te kpamu ka Iliya.” A̱yi ta na ketepu kaꞋa wi a kudansa. 
LUK.9.34	A̱yi lo a kadanshi, ɗa egele a̱ uta̱i ɗe gaɗi an keleshu, ɗa ka palai le. Ɗa ta na mukumitoni ma m panai wovon ana keleshu ka ka palai le.
LUK.9.35	Ɗa ka̱la̱ka̱tsu ku uta̱i punu e keleshu ka, ka danai, “Na va Maku ma̱ va̱ maꞋa ma na n zagbai. Panakai ni.” 
LUK.9.36	Ana ka̱la̱ka̱tsu ka ko kotsoi kuyaꞋan kadanshi, ɗa Yesu wo okpoi lo endeꞋen. Ɗa mukumitoni n ni m paɗai bini biꞋi, a dana vuza ili i na e enei ba.
LUK.9.37	Ana kayin ka asai, ɗa Yesu m mukumitoni n ni a cipa̱i a kusan ka, ɗa koɓolo ka uma ka banai ka cinai ni. 
LUK.9.38	Ɗa vuma vi yoku vu lapai una̱ punu a̱ ka̱tsuma̱ ka uma ka, “Malum, mi ta̱ ufolu u nu, la̱na̱ka̱ mu maku ma̱ va̱. A̱yi ɗa mu koci. 
LUK.9.39	Wunla̱i u gbani-gbani u tso oꞋuso yi ta̱, ka̱ta̱ u ka̱na̱ yoroli n kagandalasa, ali kapufu ku uta̱ una̱ u ni. U tsu ka̱sa̱kpa̱ yi ba, ali ɗevu n kuna yi. 
LUK.9.40	N folono ta̱ mukumitoni n nu n loko u ɗa, amma a fuɗa ba.”
LUK.9.41	Yesu u danai, “A̱ɗa̱ uma a ugbawansuvu a ɗa, yi kpamu n uneki wa̱ a̱ɗu ba. Ali wanai ɗai n kuyongo n a̱ɗa̱? Ali wanai ɗai n kulyaꞋa kelime n kureme ka̱ɗu n a̱ɗa̱? Tuka̱i mu m maku ma na.”
LUK.9.42	Ana kolobo ka ki a kubana u Yesu, ɗa wunla̱i u gbani-gbani wa u ɗikai ni, ɗa u ɓasangi ni a iɗika ɗa u ka̱na̱i kagandalasa. Ɗa Yesu u ɓarangi u ɗa, ɗa u ta̱na̱ta̱ngi ni. Ɗa u ɗikai maku ma ɗa u nekei kesheku ka. 
LUK.9.43	Uma dem a̱ ka̱na̱i mereve adama a utsura u Ka̱shile u na e enei.
LUK.9.43	Uma lo a kuyaꞋan mereve mi ili i na Yesu wi lo a kuyaꞋansa, ɗa u danai mukumitoni n ni, 
LUK.9.44	“Ka̱ta̱ i cinukpa n ili i na mi a kudana ɗa̱ na ba. I ta̱ e kuneke Maku ma Vuma ma e ekiye a irala i ni.” 
LUK.9.45	Amma mukumitoni n ni n yeve ili i na u ciya̱i ba. Adama a na i ɗa yi ta̱ usokongi we le, adama a nannai e kuyeve ba. Ɗa kpamu a panai wovon uteku u na e kece yi.
LUK.9.46	Ɗa kanananai ka̱ gita̱i a̱ ubuta̱ u mukumitoni n ni, ko yayi u kokpo vuzagbayin vi le. 
LUK.9.47	Ɗa Yesu u yevei ili i na i e kusheshe punu a̱ a̱ɗu e le, ɗa u ɗikai maku, ɗa u zuwai ni ɗevu n a̱yi. 
LUK.9.48	Ɗa u danai le, “Vuza na baci wi isai maku me kenu ma nam pa n kula ku va̱, wi isa mu ta̱ feu. Vuza na baci wi isai mu, wi isa ta̱ feu vuza na u suki mu. Vuza na baci de dem u bonokoi ka̱ci ka̱ ni an maku a̱ ka̱tsuma̱ ka̱ ɗa̱, a̱yi ɗa vuzagbayin.”
LUK.9.49	Ɗa Yahaya u danai, “Vuzagbayin, ce ene ta̱ vuma o kuloko wunla̱i u gbani-gbani n kula ku nu, ɗa tsu danai ni u ka̱sa̱kpa̱. Adama a na ta punu wi koɓolo n a̱tsu ba.”
LUK.9.50	U danai le dem, “Ka̱ta̱ i sa̱nka̱ yi ba. Vuza na baci wi a tsurala n a̱ɗa̱ ba, vuza ɗa̱ ɗa.”
LUK.9.51	Ana ayin a̱ gita̱i kuyawa ɗevu a na a kubanka yi gaɗi, ɗa u zuwai ka̱ɗu ka̱ ni a kubana a Urishelima. 
LUK.9.52	Ɗa u suki uma kelime ka̱ ni, aza a na a banai a̱ likuci yu uɓon u Samariya, adama a na o foɓusoko yi ili dem. 
LUK.9.53	Amma uma a nan lo a kurabasa yi ba, adama a na a pana ta̱ a̱yi ta ɗe wi a kubana a Urishelima. 
LUK.9.54	Ana mukumitoni n ni n re, Yakubu n Yahaya, e enei nannai, ɗa a danai, “Vuzagbayin, ko vi ciga ta̱ ci ɗeke akina a gaɗi, ka̱ta̱ a̱ ta̱wa̱ a una le?” 
LUK.9.55	Ɗa Yesu u kpatalai, ɗa u ɓarangi le. 
LUK.9.56	Ɗa a lazai a kubana a̱ likuci i yoku.
LUK.9.57	Ele lo a nwalu, ɗa vuma vi yoku vu banai u Yesu, u danai, “Mi ta̱ o kutono wu a̱ ubuta̱ u na baci vu banai dem.”
LUK.9.58	Yesu u danai ni, “Iranji yi ta̱ n angu, nnu kpamu i ta̱ n cikinda, amma mpa Maku ma Vuma† mi n ubuta̱ u na n kuzuwa kaci ka̱ va̱ ba.”
LUK.9.59	Ɗa u danai vuza yoku, “Tono mu.”
LUK.9.59	Ɗa vuma va u danai, “Vuzagbayin, yaꞋan biꞋi m bana n ciɗa̱ngu esheku a̱ va̱.”
LUK.9.60	Ɗa Yesu u danai ni, “Ka̱sa̱kpa̱ a̱kpisa̱ a̱ ciɗa̱mgba̱na̱i. Avu bana vu dana uma ukuna u tsugono tsu Ka̱shile.”
LUK.9.61	Ɗa kpamu vuza yoku u danai, “Mi ta̱ o kutono wu, Vuzagbayin, amma yaꞋan m bana n dana aza a̱ va̱ biꞋi.”
LUK.9.62	Ɗa Yesu u danai ni, “Vuza na baci u remei ma̱ba̱ri ma anaka a kunima, ɗa u ka̱na̱i kula̱na̱ kucina̱, wi a kuyaꞋan ili i ma̱riki a̱ ubuta̱ u tsugono tsu Ka̱shile ba.”
LUK.10.1	Ana i nam pa i lazai, ɗa Vuzagbayin u zagbai uma o yoku amangatatsunkupa n aza e re,
LUK.10.2	U danai le, “Ili i vikyaꞋa i yimkpa ta̱, amma aza a ulinga a̱ gusa̱ ta̱. Folonoi Vuzagbayin vu vikyaꞋa va u suku aza a ulinga a kashina ka. 
LUK.10.3	Banai, mi ta̱ a̱ kusuku ɗa̱ tsu muku mu nlala e mere ma̱ nkunzukunzu. 
LUK.10.4	Ka̱ta̱ i ɗika kazuwatsu, ko ujika, ko ataka o yoku ba. Ka̱ta̱ kpamu i shamgba ikya̱shi a uye ba.
LUK.10.5	“Ayin a na baci yi a kuꞋuwa a kpaꞋa, i dana biꞋi, ‘Ma̱ta̱na̱ a kpaꞋa ku nam pa.’ 
LUK.10.6	Vuza vu ma̱ta̱na̱ wi baci punu, ma̱ta̱na̱ ma̱ ɗa̱ mi ta̱ o kuyongo n a̱yi. Vuza vu ma̱ta̱na̱ wi baci punu ba, maꞋa mi ta̱ o kubono wa̱ ɗa̱. 
LUK.10.7	Ka̱ta̱ i ka̱na̱ kusabaꞋasa kpaꞋa ba, amma shamgbai a kpaꞋa ku nan lo ka. I lyaꞋa ka̱ta̱ kpamu i soꞋo ili i na e nekei ɗa̱ dem, adama a na u gaꞋan ta̱ kayaꞋin ku ulinga u ciya̱ katsupu ka̱ ni punu.
LUK.10.8	“Vu uwa baci a̱ likuci, ɗa a isai nu, lyaꞋa ili i na a̱ tuka̱i nu dem. 
LUK.10.9	Potsokpo aza a mbanaki a na i lo, ka̱ta̱ vu dana le, ‘Tsugono tsu Ka̱shile ci yawa ta̱ ɗevu n a̱ɗa̱.’ 
LUK.10.10	Amma i uwa baci a̱ likuci, ɗa a isai ɗa̱ ba, uta̱i a uye, ka̱ta̱ i dana, 
LUK.10.11	‘Ko kubuta̱ ku likuci ku ɗa̱ ku na ku kaɓai ene a̱ tsu, ci ta̱ a̱ kuka̱pa̱tsa̱ ku ɗa adama a̱ ɗa̱. Ka̱ta̱ kpamu i yeve, tsugono tsu Ka̱shile ci yawa ta̱ ɗevu.’ 
LUK.10.12	N dana ɗa̱, a kanna ka afada Ka̱shile ki ta̱ a kulaꞋa n kupana asuvayali o Sodom an wa pana asuvayali a̱ ɗa̱!”
LUK.10.13	Yesu u lyaꞋi kelime, “Atakaci i ta̱ a kuvana ɗa̱, aza o Korasinu m Besaida! Ili i mereve i na a yaꞋankai ɗa̱, ishi baci a yaꞋanka i ɗa Taya n Sida, ishi ta̱ a̱ kushika̱ ɗe unushi u le m megeshe, o kuyongo n akashi n kokomo adama a una̱mgbuka̱tsuma̱. 
LUK.10.14	Amma a̱ ubuta̱ wa afada, u laꞋa ta̱ a takacika ɗa̱ n a̱bunda̱i, an a takacika Taya n Sida. 
LUK.10.15	A̱ɗa̱ kpamu aza a Kafarnahum, i ta̱ a̱ kuɗengusa̱ ɗa̱ ali a kubana gaɗi? A̱Ꞌa̱, yi ta̱ a kuꞋuwa ɗaka vu kpenle ka̱ a̱kpisa̱.
LUK.10.16	“Vuza na baci u panakai ɗa̱, wi ta̱ a kupanaka mu feu. U iwan ɗa̱ baci, u iwan mu ta̱ feu. Amma vuza na baci u iwan mu, u iwan ta̱ vuza na u suki mu kpamu.”
LUK.10.16	Ɗa a lazai a banai ta na.
LUK.10.17	Uma amangatatsunkupa n aza e re a nan lo o bonoi m ma̱za̱nga̱, ɗa a danai Vuzagbayin, “Ali n wunla̱i u gbani-gbani dem u panakai tsu, adama a kula ku nu.”
LUK.10.18	Ɗa Yesu wu ushuki, “Me ene ta̱ MalyaꞋi† a̱ kuyikpa̱ tsu ulaɗi u na wu uta̱i gaɗi. 
LUK.10.19	N neke ɗa̱ ta̱ utsura u na i kudasa oko n adyaɓu. Ka̱ta̱ kpamu i lyaꞋa utsura u vurala vu ɗa̱ vu nan lo, babu ili i na i kusaꞋwa ɗa̱. 
LUK.10.20	Ka̱ta̱ i yaꞋan ma̱za̱nga̱ an wunla̱i u gbani-gbani u panakai ɗa̱ ba, amma yaꞋin ma̱za̱nga̱ ka̱u a na ula a̱ ɗa̱ a yaꞋin uɗani na ɗe gaɗi.”
LUK.10.21	Ayin a nan lo a, Yesu a̱yi m ma̱za̱nga̱ n a̱bunda̱i n Ayinviki a̱ Ka̱shile, ɗa u danai, “N cikpa wu ta̱, Dada, Vuzavaguɗu vu gaɗi n iɗika, adama a na vu sokongu ta̱ ili i nam pa a̱ ubuta̱ wa aza a ugboji n aza a na i n kuyeve, ɗa vu uta̱ka̱i i ɗa a̱ ubuta̱ wa aza a na i an muku. E, ta nannai Dada, adama a na ɗaɗa u yokpoi nu.
LUK.10.22	“Ili ra̱ka̱ Dada vu va̱ u neke mu ta̱ i ɗa. Babu vuza na u yevei Maku, sai Esheku endeꞋen, babu kpamu vuza na u yevei Esheku a, sai Maku ma endeꞋen, koɓolo n aza a na Maku ma ma zagbai u dansa ukuna u ni.”
LUK.10.23	Ɗaɗa u kpatalai a̱ ubuta̱ wu mukumitoni n ni, ɗa u dansai n ele endeꞋen le paki, “Una̱singai u ɗa wa̱ a̱shi a na e enei ili i na ye enei. 
LUK.10.24	N dana ɗa̱ eneki nu ngono n a̱bunda̱i a cigai e ene ili i na ye enei, amma e ene i ɗa ba. Ka̱ta̱ kpamu a pana ili i na i panai, amma a pana i ɗa ba.”
LUK.10.25	Kanna ke te, keyevi ka̱ Wila̱† u ɗenga̱i kashani o kukondo Yesu. Ɗa we ecei, “Malum, yi ɗa̱i n kuyaꞋan adama a na n ciya̱ wuma u na u kukotso ba?”
LUK.10.26	Ɗa wu ushuki, “Yi ɗa̱i yi uɗani a katagarda ka Wila̱? Nini ɗai vi ci kece kaꞋa?”
LUK.10.27	Ɗaɗa wu ushuki, “Ciga Vuzavaguɗu Ka̱shile ka̱ nu n ka̱ɗu ka̱ nu ra̱ka̱, n wuma u nu, n utsura u nu, m ma̱riki ma̱ nu dem. Vi ciga kpamu vuza nu tsu ka̱ci ka̱ nu.”
LUK.10.28	Yesu u danai, “Vu ushuku ta̱ derere. YaꞋan nahannai, adama a na vi yongo n wuma.”
LUK.10.29	Amma adama a na u ciga ta̱ wa lapula ka̱ci ka̱ ni, ɗa we ecei Yesu, “Yayi tamkpamu vuza va̱?”
LUK.10.30	Ɗa Yesu u danai, “Vuma vi yoku ɗa wu uta̱i a Urishelima a kubana e Jeriko, ɗa u uwai e ekiye a aza a̱ ma̱ga̱la̱ka̱. O foɗoi ni ntogu, ɗa a lapai ni, ɗa a lazai, a̱ ka̱sa̱kpa̱i ni ulimi, wuma feu e ekiye a̱ Ka̱shile. 
LUK.10.31	Ganu vi yoku a̱yi a kuwala a uye wa, ana we enei vuma va, ɗa u katsukpai ni, ɗa u lazai. 
LUK.10.32	Ɗa vuza vi Levi feu ana u walai lo, ɗa we enei vuza va, ɗa u katsukpai daꞋin. 
LUK.10.33	Amma vuza vu Samariya a̱yi a nwalu, ɗa u yawai a̱ ubuta̱ u na vuza va wi. Ana we enei ni, ɗa u panai asuvayali a̱ ni. 
LUK.10.34	U banai u vuza va, ɗa wa alasai ni untsu a, u sukumakai ni kpamu maniꞋin ma̱ a̱guma̱. Ɗa u kumbakai ni a majaki ma̱ ni ma, ɗa u ɗikai ni sai a kpaꞋa ko omoci, adama a na a yaꞋan ciba ci ni. 
LUK.10.35	Ana kayin ka asai, u ɗikai ikebe
LUK.10.36	Ɗa Yesu we ecei ni, “A̱ ka̱tsuma̱ ka uma a tatsu a, yayi vi sheshei wi vuza vu singai vu vuza na u uwai e ekiye a aza a̱ ma̱ga̱la̱ka̱ a?”
LUK.10.37	Ɗa keyevi ka̱ Wila̱ ka, ku ushuki, “Vuza na u panai asuvayali a̱ ni.”
LUK.10.37	Yesu u danai ni, “Bana feu vi yaꞋan nannai.”
LUK.10.38	An Yesu wi a uye m mukumitoni n ni, ɗa a banai a̱ likuci i vuka vu na e ci ɗeke Marta, vuza na u ka̱sa̱kpa̱i le a uwa a kpaꞋa ku ni. 
LUK.10.39	Wi ta̱ n vangu vi ni vi yoku e ci ɗeke Meri,† vuza na u da̱sa̱ngi a iɗika a asuvu e Yesu a kupana ili i na Yesu wi a kudansa. 
LUK.10.40	Amma Marta ofoɓuso a ɗikai ni kayayan. U ta̱wa̱i wa̱ ni, ɗa we ecei, “Vuzagbayin, vi keɓece ba, a na vangu vu va̱ vu ka̱sa̱kpa̱i mu n yaꞋan ulinga endeꞋen va̱? Dana yi u ɓa̱nka̱ mu.”
LUK.10.41	Vuzagbayin wu ushuki, “Marta, Marta, vi ta̱ n ka̱ɗu una̱mgbi adama a̱ ili n a̱bunda̱i kpamu. 
LUK.10.42	Amma ili i te i ɗa koci i laꞋi n ugaꞋin. Meri u zagba ta̱ ili i na i laꞋakai ni, babu ta na feu vuza na u kisa yi i ɗa.”
LUK.11.1	Kanna ke te, Yesu a kuyaꞋan kavasa a̱ ubuta̱ u yoku. Ana u kotsoi, ɗa makumitoni mo yoku me ecei ni, “Vuzagbayin, yotsongusu tsu kuyaꞋan ka avasa uteku u na Yahaya u yotsongushi mukumitoni n ni.”
LUK.11.2	Ɗaɗa u danai le, “Yi baci a kuyaꞋan kavasa, i dana:
LUK.11.2	‘Dada, yaꞋan ci cikpa kula ku nu.
LUK.11.2	Zuwa tsugono tsu nu tsu ta̱wa̱ na a aduniyan.
LUK.11.3	Neke tsu ilikulyaꞋa i na ci a kuciga anana.
LUK.11.4	Cinukpaka tsu unushi u tsu, uteku u na ci ci cinukpaka aza a na a nusakai tsu.
LUK.11.4	Ka̱ta̱ vu banka tsu a̱ ubuta̱ u kukondo ba.’ ”
LUK.11.5	Ɗa u danai le kpamu, “Vuza yoku vu ɗa̱ wi baci n ka̱ja̱Ꞌa̱, ɗa u banai wa̱ ni n kayin, ɗa u danai, ‘Ka̱ja̱Ꞌa̱ ka̱ va̱, kopuku mu burodi vu tatsu. 
LUK.11.6	Adama a na komoci ko yoku ka̱ cipa̱ ta̱ wa̱ va̱. Mi ta na n ili i na n kuneke yi u lyaꞋa ba.’
LUK.11.7	“Ɗaɗa vuza na wi punu a asuvu a, ɗa wu ushuki, ‘Ka̱ta̱ vu takacika mu ba. Utsutsu u yaꞋan ta̱ ɗe ugbaguri, muku n va̱ kpamu a lata ta̱ ɗe a kajiba na nu mpa. Mi a kufuɗa kuɗenga̱ ka̱ta̱ n neke ɗa̱ ili ba.’ 
LUK.11.8	N dana ɗa̱, ko wi a kufuɗa kuɗenga̱ ka̱ta̱ u neke yi burodi va adama a na wi ka̱ja̱Ꞌa̱ ka̱ ni ba, amma adama a uteku u na u lyaꞋi kelime n kutakacika yi, wi ta̱ a̱ kuɗenga̱, ka̱ta̱ u neke yi ili i na u cigai dem.
LUK.11.9	“YaꞋan n dana ɗa̱: Folonosoi, e kuneke ɗa̱ ta̱. La̱nsa̱sa̱i, ya̱ kuciya̱ ta̱. Ka̱la̱sa̱i utsutsu, a̱ kuɓa̱yuwa̱ka̱ ɗa̱ ta̱. 
LUK.11.10	Vuza na baci dem wi o kufolonoso, u kisasa ta̱. Vuza na wi a̱ kula̱nsa̱sa̱, u kuciya̱sa̱ ta̱. Vuza na kpamu wi a̱ kuka̱la̱sa̱ utsutsu wa, a̱ kuɓa̱yuwa̱sa̱ka̱ yi ta̱.
LUK.11.11	“Kesheku ke ne kaꞋi, maku ma̱ ni mo folono yi baci kadan, ka̱ta̱ u neke yi koko?
LUK.11.12	Ko u folono yi baci kokowo, ka̱ta̱ u neke yi kudyaɓu? 
LUK.11.13	A̱ɗa̱ na yi uma a gbani-gbani i yevei kuneke muku n ɗa̱ ili i singai. Esheku a̱ ɗa̱ a na i gaɗi tamkpamu, a laꞋa ta̱ biꞋi, wi ta̱ ufoɓushi ka̱u adama a na u neke aza a na o folonoi ni Ayinviki a̱ Ka̱shile!”
LUK.11.14	Kanna ke te, Yesu wu uta̱ka̱i n wunla̱i u gbani-gbani† u tsubebe. Ana wunla̱i u gbani-gbani wa u lazai, vuza na wi ishi kebebe ka ɗa u dansai. Ɗa koɓolo ka uma ka yaꞋin mereve. 
LUK.11.15	Amma aza o yoku e le a danai, “Wi ta̱ o kuloko wunla̱i u gbani-gbani n utsura u BaꞋalzabu† mogono ma̱ wunla̱i u gbani-gbani.” 
LUK.11.16	Aza o yoku o kondoi ni o kufolono yi u yaꞋanka le urotu u na wu uta̱i gaɗi.
LUK.11.17	Yesu u yevei ili i na e kusheshe, ɗa u danai le, “Tsugono tsu na baci ci pecuki ka̱ci ka̱ ni, ci ta̱ a̱ kukuwa̱. KpaꞋa ku na baci kpamu ku pecuki ka̱ci ka̱ ni ki ta̱ a̱ kuyikpa̱. 
LUK.11.18	MalyaꞋi me pecuku baci ka̱ci ka̱ ni, nini ɗai tsugono ci ni tsa kushamgba? N dana ta̱ ili i nam pa ya, adama a na a̱ɗa̱ i dana ta̱ n loko ta̱ wunla̱i u gbani-gbani wa n utsura u BaꞋalzabu. 
LUK.11.19	Gogo na, mu uta̱ka̱ baci wunla̱i u gbani-gbani n utsura u BaꞋalzabu, n utsura we ne u ɗai tamkpamu otoni a̱ ɗa̱ o tsu lokoko? To, na lo va, ele i ta̱ a̱ kilukpa̱ ɗa̱ adama a ili i na i danai. 
LUK.11.20	Amma n loko baci wunla̱i u gbani-gbani n utsura u Ka̱shile, tsugono tsu Ka̱shile tsu ta̱wa̱ ta̱ wa̱ ɗa̱ ta na.
LUK.11.21	“Vuza vu utsura n yunatsu i gbayin u shamgba baci a kinda kpaꞋa ku ni, ucanuku u ni ra̱ka̱ u kuyongo ta̱ m ma̱ta̱na̱. 
LUK.11.22	Amma vuza yoku vu na u laꞋi ni n utsura wi ta̱ a kisa yunatsu i na wi a kuyaꞋanka a̱ra̱ɗi a, ka̱ta̱ u ɗika ucanuku wa.
LUK.11.23	“Vuza na wi koɓolo nu mpa ba, wi ta̱ a tsurala nu mpa. Vuza na baci u ɓa̱nga̱i mu kuɓolongu ba, wi ta̱ a kuwacuwa.
LUK.11.24	“Wunla̱i u gbani-gbani wu uta̱ baci u vuza, u tsu tono ta̱ n ubuta̱ u na wi babu mini a̱ kula̱nsa̱ ubuta̱ u kuvuka, amma u kuciya̱ u ɗa ta na ba. Ka̱ta̱ ta na u dana, ‘Mi ta̱ o kubono a kpaꞋa ku na mi ishi.’ 
LUK.11.25	Ayin a na baci u yawai, wi ta̱ a kucina kpaꞋa ka upura̱ngi, n wadani kpamu derere. 
LUK.11.26	Ka̱ta̱ u bana u doku wunla̱i u gbani-gbani kpamu ali uma e cindere, aza a na kpamu a laꞋi ni n wuya-wuya, ka̱ta̱ a uwa punu o yongo. Ka̱ta̱ atakaci a vuza nan lo, a laꞋa uteku u na i ishi n ugiti.”
LUK.11.27	An Yesu wi a kadanshi ki ili i nan lo, ɗa vuka punu a̱ ka̱tsuma̱ ka uma ka, u ɗengusa̱i ka̱la̱ka̱tsu, “Una̱singai u ɗa̱ wa̱ a̱na̱vu a na a matsai nu, ɗa o woꞋi nu.”
LUK.11.28	Ɗa wu ushuki, “Amma una̱singai u laꞋa ta̱ a kubana wa aza a na a panai kadanshi ka̱ Ka̱shile, ɗa o tonoi kaꞋa.”
LUK.11.29	Ana koɓolo ka uma ka, ko doki, ɗa Yesu u danai, “Uma a anana a gbani-gbani a ɗa. A cigai urotu u mereve, amma ko u te a̱ kuciya̱ ba, sai u keneki Yunusa† koci. 
LUK.11.30	Tsu na Yunusa wo okpoi urotu u Niniva,† ta kpamu Maku ma Vuma u kokpo u uma a anana a nam pa nannai. 
LUK.11.31	Mogono ma vuka me Sheba mi ta̱ a̱ kuɗenga̱ a̱ ubuta̱ wa afada n uma a anana a nam pa, ka̱ta̱ u neke le unushi. Wu uta̱ ta̱ daꞋin ka̱u adama a na we ene kuyeve ku Sulemanu. Gogo na kpamu vuza na u laꞋi Sulemanu† wi ta̱ na. 
LUK.11.32	Uma a Niniva i ta̱ a̱ kuɗenga̱ kashani a kanna ka afada n uma a anana a nam pa, ka̱ta̱ e neke le unushi. Adama a na ele a̱ shika̱ ta̱ unushi u le a̱ ubuta̱ u kadanshi ka Yunusa. Gogo na ta na vuza na u laꞋi Yunusa wi ta̱ na.
LUK.11.33	“Babu vuza na kudyaɓa ma̱kuni, ka̱ta̱ u sokongu maꞋa ko u zuwa ɗaka vu kasasu. Sai a zuwa maꞋa gaɗi vu kashamkpatsu ka̱ ni, ka̱ta̱ vuza na wi a kuꞋuwa dem we ene kutashi. 
LUK.11.34	A̱shi a̱ nu a ɗa kutashi ki ikyamba ku nu. A̱shi a̱ nu a gaꞋan baci, ikyamba i nu ra̱ka̱ yi ta̱ n kutashi. Amma a gaꞋan baci ba, ikyamba i nu ra̱ka̱ yi ta̱ a kuyaꞋan n ka̱yimbi. 
LUK.11.35	La̱na̱ biꞋi ko kutashi ku na ki a̱ nu ka̱yimbi kaꞋa. 
LUK.11.36	Adama a nannai, ikyamba i nu ra̱ka̱ yi baci n kutashi, babu kakambu ko yoku ka na ki n ka̱yimbi. U kuyaꞋan ta̱ n kutashi gbende, tsu na kutashi ku ma̱kuni ku tsu akana wu hawun.”
LUK.11.37	Ayin a na Yesu u kotsoi kadanshi, ɗa Kafarishi ka banuki ni kulyaꞋa ki ilikulyaꞋa. Ɗa u banai a kpaꞋa ku ni ka, ɗa u da̱sa̱ngi kulyaꞋa. 
LUK.11.38	Amma ana Yesu u kpa̱ɗa̱i kusaꞋa ekiye kafu u lyaꞋa, ɗa Kafarishi ka ka yaꞋin mereve.
LUK.11.39	Ɗa Vuzagbayin u danai ni, “A̱ɗa̱ Afarishi, i tsu za̱Ꞌa̱ ta̱ nkoꞋo nu nvene pulai koci, amma punu a̱ a̱ɗu a̱ ɗa̱, sai ulyopi n kagbani-gbani. 
LUK.11.40	A̱ɗa̱ alau a ɗa! A̱yi vuza na u yaꞋin pulai, a̱yi ɗa kpamu u yaꞋin asuvu ba? 
LUK.11.41	Amma neke aza a unambi ili i na yi e mevene, adama a na ili ra̱ka̱ i nu yo okpo babu ka̱biꞋin.
LUK.11.42	“Atakaci i ta̱ a kuvana ɗa̱ Afarishi, adama a na i neke ta̱ Ka̱shile ili i te a̱ ka̱tsuma̱ ka kupa ki ili i na i ciya̱i dem, ali n ili kenkeꞋen i mavaꞋan ma kusan n igeɓetsu. Amma i kpa̱ɗa̱i kukeɓece n kindana uma derere n ucigi u Ka̱shile. I gita̱i kuyaꞋan kasingai ka nam pa, amma ka̱ta̱ i ka̱sa̱kpa̱ ili i na yi ishi a kuyaꞋansa ba.
LUK.11.43	“Atakaci i ta̱ a kuvana ɗa̱, Afarishi adama a na i laꞋa ta̱ n kuciga ida̱shi i tsugbayin a̱ unu a avasa, n ikya̱shi i tsugbayin yi baci a kuꞋuwa e kuden.
LUK.11.44	“Atakaci i ta̱ a kuvana ɗa̱, adama a na yi ta̱ tsa asaun a na i babu urotu a̱ ubuta̱ u ka̱ciɗa̱, ali uma a wala gaɗi vi le babu kuyeve.”
LUK.11.45	Keyevi ka̱ Wila̱ ko yoku ka danai ni, “Malum, ana vu danai ili i nam pa ya, vi shika tsu ta̱ dem.”
LUK.11.46	Yesu wu ushuki, “Atakaci i ta̱ a kuvana ɗa̱ feu, a̱ɗa̱ eyevi a̱ Wila̱, adama a na i tsu zuwaka ta̱ uma ucanuku wa̱ a̱miki u na a kufuɗa kuɗika ba. A̱ɗa̱ kpamu n ka̱ci ka̱ ɗa̱ ko n ka̱jivu ke te ya̱ kuɓa̱nka̱ le kuɗika ba.
LUK.11.47	“Atakaci i ta̱ a kuvana ɗa̱, yi o kufoɓuso asaun e eneki a na ikaya i ɗa̱ yu unai ɗe m megeshe. 
LUK.11.48	A̱ɗa̱ yi a kupana uyoꞋo n ili i na ikaya i ɗa̱ i yaꞋin, a unai eneki, a̱ɗa̱ tamkpamu i foɓusokoi le asaun mayin. 
LUK.11.49	Adama a nannai, Ka̱shile n kuyeve ku ni u danai ɗa̱, ‘Mi ta̱ a̱ kusuku le eneki n azusuki, aza o yoku a una, ka̱ta̱ e neke aza o yoku atakaci.’ 
LUK.11.50	Adama a nannai, uma a anana a nam pa a kuɗika ta̱ unushi wu mpasa u eneki wa ra̱ka̱ a na a unai ali n ayin a̱ ugiti wa aduniyan. 
LUK.11.51	A̱ gita̱ a mpasa n Habila† a kubana n Zakariya vuza na a unai e mere ma katalikalyuka o Mololo ma Ciɗa.
LUK.11.52	“Atakaci i ta̱ a kuvana ɗa̱ eyevi a̱ Wila̱, adama a na i ɗika ta̱ ɗe kagbaguratsu ke kuyeve. A̱ɗa̱ a̱ ka̱ci ka̱ ɗa̱ i uwa ba, i ka̱sa̱kpa̱ kpamu aza a na a cigai kuꞋuwa a uwa ba.”
LUK.11.53	Ana Yesu u ka̱sa̱kpa̱i ubuta̱ u nan lo, ɗa Afarishi nu nlum n Wila̱ a̱ ka̱na̱i kula̱nsa̱ tsu na a̱ kuka̱na̱ yi. Ɗa a̱ ka̱na̱i kuyaꞋanka yi keci n a̱bunda̱i ku gbagbaꞋin, 
LUK.11.54	adama a na a̱ ciya̱ a̱ ka̱na̱ yi n ili i na u kudansa.
LUK.12.1	Ka̱bunda̱i ka uma a̱kpa̱n a̱kpa̱n ka banai u Yesu, ali ɗa a̱ ka̱na̱i madasanai uteku u le. Ɗa Yesu u danai mukumitoni n ni, “YaꞋin cicoꞋo mayin adama a kusasu ka Afarishi, adama a na ku ɗaɗa kapalaka̱shi ke le. 
LUK.12.2	Ili i na baci a palai dem i ta̱ a kupalukpa i ɗa. Ili i na yi usokongi dem i ta̱ a̱ kuta̱ka̱ i ɗa. 
LUK.12.3	Ili i na vu dansai a̱ ka̱yimbi dem i ɗa yi ta̱ a̱ kuta̱ e keteshe. Ili i na vu dansai n yemeni dem a̱ kunu, i ta̱ a kusala i ɗa, ka̱ta̱ a dansa i ɗa n kacaꞋa.
LUK.12.4	“Mi ta̱ a kudana ɗa̱, a̱ja̱Ꞌa̱ a̱ va̱, ka̱ta̱ i pana wovon wa aza a na a kuna ikyamba ba. I o kudoku a fuɗa a yaꞋan ili i yoku ba. 
LUK.12.5	Mi ta̱ o kuyotsongu ɗa̱ vuza na i a kupana wovon u ni: Panai wovon u Ka̱shile vuza na u kuna ikyamba, ka̱ta̱ kpamu u taɗuku wu a kpaꞋa ka akina. Mayun a̱yi ɗa u gaꞋin i pana wovon u ni. 
LUK.12.6	Ashe ashamgbaɗi a tawun a ɗa e ci denge iyum i re
LUK.12.7	Ko ka̱nji ka kaci ka̱ nu ka ki ta̱ ukeci. Ka̱ta̱ i pana wovon ba, i laꞋa ta̱ biꞋi ashamgbaɗi ka̱u.
LUK.12.8	“Mi ta̱ kudana ɗa̱, aza a na a̱ uta̱i e keteshe, ɗa a yaꞋin kadanshi ka̱ va̱, mpa Maku ma Vuma feu mi ta̱ a kuyaꞋanka le nannai e kelime ka alingata a̱ Ka̱shile. 
LUK.12.9	Amma aza a na a iwain mu e keteshe, mpa Maku ma Vuma feu mi ta̱ a kuꞋiwan le e kelime ka alingata a. 
LUK.12.10	Vuza na baci u nusakai Maku ma Vuma i ta̱ a kufuɗa a cinukpaka yi n unushi u ni. Amma vuza na baci u yaꞋin kadanshi ki ishikushi wa Ayinviki a̱ Ka̱shile a kucinukpaka yi n unushi u ni ba.
LUK.12.11	“A banka ɗa̱ baci a̱ ubuta̱ wa afada a̱ unu a avasa ko a̱ ubuta̱ wa aza o tsugono, ka̱ta̱ ka̱ɗu ka̱ ɗa̱ ka̱ muɗa̱, adama a ili i na i kudansa ba. 
LUK.12.12	Adama a na Ayinviki a̱ Ka̱shile i ta̱ o kuyotsongu ɗa̱ ili i na i kudansa a̱ ka̱tsuma̱ ka ayin a nan lo a.”
LUK.12.13	Vuma vi yoku a̱ ka̱tsuma̱ ka uma ka u danai Yesu, “Malum, dana vuza va̱ u pece nu mpa uciyi u na esheku a̱ tsu a̱ kuwa̱i a̱ ka̱sa̱kpa̱ka̱i tsu.”
LUK.12.14	Yesu u danai ni, “Ka̱ja̱Ꞌa̱ ka̱ va̱, yayi u zuwai mu mo okpo keyevikafada ka̱ ɗa̱ ka na n kupeceke ɗa̱ uciyi?” 
LUK.12.15	Ɗa u danai uma a na i lo va dem, “U gaꞋan ta̱ i yaꞋan cicoꞋo, ka̱ta̱ i yaꞋan ulyopi n ili i uma ba. Ili i bura wuma u ɗa̱ n uciyi ba.”
LUK.12.16	Ɗa Yesu u danai agisana a nam pa: “Vuza vu uciyi vi yoku vu ɗa. Vuza na kashina ka̱ ni ka matsai n a̱bunda̱i. 
LUK.12.17	Ɗa u ka̱na̱i kusheshe n ka̱ci ka̱ ni, ‘Mi n ubuta̱ u na ma kuzuwa ilya i va̱ ba. Yi ɗa̱i ma kuyaꞋan? 
LUK.12.18	Ili i na ma kuyaꞋan i ɗaɗa na, yaꞋan m ɓoso mpon n va̱ dem, ka̱ta̱ m maꞋa m gbagbaꞋin a̱ ubuta̱ u na ma kuzuwa ilya ya n ili i na i buwai. 
LUK.12.19	Ka̱ta̱ n dana ka̱ci ka̱ va̱, “Vuma vu uciyi, vi ciya̱ ta̱ ili i singai ya adama a̱ a̱ya̱ n a̱bunda̱i. Yongo mayin, lyaꞋa ka̱ta̱ vu soꞋo adama a na vu pana uyoꞋo.” ’ 
LUK.12.20	“Amma ɗa Ka̱shile ka danai ni, ‘Avu kalau! Anana n kayin ka nam pa i ta̱ a kuciga wuma u nu. Ka̱ta̱ ce ene ko yayi u kulyaꞋaka wu ili i na vi ciya̱i va.’ ”
LUK.12.21	Ɗa Yesu u danai, “Ta aza a na i o kuɓolonguku ka̱ci ke le uciyi i nannai, amma i n uciyi a̱ ubuta̱ u Ka̱shile ba.”
LUK.12.22	Ɗa Yesu u danai mukumitoni n ni, “Ka̱ta̱ yo oꞋuso ka̱ci ka̱ ɗa̱ adama a ili i na i kulyaꞋa, ko akashi a na i kuꞋuka a ikyamba i ɗa̱ ba. 
LUK.12.23	Wuma u ɗa̱ u laꞋa ta̱ ilikulyaꞋa, ikyamba i ɗa̱ kpamu i laꞋa ta̱ akashi. 
LUK.12.24	La̱na̱i agawun: a̱ ci ca̱Ꞌa̱ ba, ko a kyaꞋa, i kpamu n ubuta̱ u kuzuwa ilikulyaꞋa ko mpon ba. Amma Ka̱shile ke ci neke le ta̱ ilikulyaꞋa. A̱ɗa̱ i laꞋa ta̱ nnu. 
LUK.12.25	A̱ ka̱tsuma̱ ka̱ ɗa̱, yayi u koꞋuso ka̱ci ka̱ ni, ka̱ta̱ u fuɗa kudoku ayin a wuma u ni? 
LUK.12.26	Ana ya kufuɗa ya yaꞋan ili i kenu i nam pa ba, yi ɗa̱i kpamu yi o koꞋuso ka̱ci ka̱ ɗa̱ adama a ili i na i buwai?
LUK.12.27	“Indanai biꞋi uteku u na a̱pa̱lu o tsu gbonguro. A ci yaꞋan ulinga, ko a yaꞋanka ka̱ci ke le aminya ba. YaꞋan n dana ɗa̱, ko Mogono Sulemanu n uciyi u ni dem wi n aminya a na a yawai tsuloboi tsa̱ a̱pa̱lu a nam pa ba. 
LUK.12.28	Ka̱shile kaꞋa ka̱ tsu la̱na̱ mita̱ ma na mi anana, ka̱ta̱ mkpaꞋa kpamu o songu le. A̱yi wi ta̱ a kufuɗa wa̱ la̱na̱ ɗa̱ ali u laꞋa nannai. A̱ɗa̱ aza a uneki wa̱ a̱ɗu u kenu! 
LUK.12.29	Ka̱ta̱ yo oꞋuso ka̱ci ka̱ ɗa̱ adama a ili i na i kulyaꞋa ka̱ta̱ i soꞋo ba. 
LUK.12.30	Adama aza a na e yevei Ka̱shile ba, i ta̱ a̱ kula̱nsa̱ i ɗa ayin tutu. Esheku a̱ ɗa̱ e yeve ta̱ yi ta̱ a kuciga ili i nam pa. 
LUK.12.31	Adama a nannai, zuwai a̱ɗu a̱ ɗa̱ a̱ ubuta̱ u tsugono tsu Ka̱shile, wi ta̱ e kuneke ɗa̱ ili i na i buwai dem an avakana.
LUK.12.32	“Ka̱ta̱ i pana wovon ba, a̱ɗa̱ ushiga u kenu. Esheku a̱ ɗa̱ a tsu pana ta̱ uyoꞋo u neke ɗa̱ tsugono tsu Ka̱shile. 
LUK.12.33	Dengei ili i na yi n i ɗa, ka̱ta̱ i neke aza a unambi. Zuwakai ka̱ci ka̱ ɗa̱ ili o nsolo n na n kuta̱sa̱ ba. I zuwa uciyi u ɗa̱ gaɗi a̱ ubuta̱ u na i ɗa i kujebe ba. Koboki kpamu ki lo a kuɗika ba. KayaꞋan kpamu ka kulyaꞋa ba. 
LUK.12.34	Adama a na ka̱ɗu ka vuza ki ta̱ o kuyongo a̱ ubuta̱ u na uciyi u ni wi.”
LUK.12.35	Yesu u lyaꞋi kelime, “Yongoi ufoɓushi adama a ili i na i kuta̱wa̱ wa̱ ɗa̱ dem nu nkuni n ɗa̱ kpamu utashiki, 
LUK.12.36	an agbashi a na i a kuvana vuzagbayin vi le u bono a̱ ubuta̱ u ka̱ɗiva̱ ko yolo. Ayin a na baci u yawai, ɗa u ka̱la̱i, ka̱ta̱ gogo lo a̱ ɓa̱yuwa̱ka̱ yi. 
LUK.12.37	Agbashi a i ta̱ a kuyaꞋan ma̱za̱nga̱ ayin a na baci vuzagbayin vi le u yawai, ɗa u cinai le wuma ele kpamu a kuvana yi. Mi ta̱ a kudana ɗa̱, wi ta̱ o kufoɓuso ka̱ta̱ a̱ da̱sa̱ngu adama a na u neke le ilikulyaꞋa. 
LUK.12.38	Wi ta̱ a kufuɗa wa̱ ta̱wa̱ e mere ma kayin ko m kpasani, u ta̱wa̱ baci aza a nan lo i ta̱ a̱ kuciya̱ katsupu wa̱ ni.
LUK.12.39	“U gaꞋan ta̱ vi yeve: Vuza u yeve baci a na koboki ki lo a̱ kuta̱wa̱, u kuka̱sa̱kpa̱ ka ka uwa ba. 
LUK.12.40	U gaꞋan ta̱ vi yongo ufoɓushi ayin dem, adama a na Maku ma Vuma mi ta̱ a̱ kuta̱wa̱ ayin a na i yevei ba.”
LUK.12.41	Ɗa Biturusu we ecei ni, “Agisana a nam pa adama a̱ tsu a ɗa koci, ko n aza a na a buwai dem ɗa?”
LUK.12.42	Ɗa wu ushuki, “Yayi wo ta na kagbashi ka singai n vuza vu ugboji? A̱yi ɗa vuza na vuzagbayin vi ni u kuzuwa yi u la̱na̱ ili i kpaꞋa dem. Ka̱ta̱ u neke agbashi a na a buwai utalu a ayin a na a cigai. 
LUK.12.43	Ayin a na baci vuzagbayin va u yawai u cinai ni a kuyaꞋan ili i na i gaꞋin u yaꞋan, kagbashi ka nan lo wi ta̱ a̱ kuciya̱ katsupu. 
LUK.12.44	Mi ta̱ a kudana ɗa̱ vuzagbayin vu nan lo wi ta̱ a kuzuwa kagbashi ka nan lo wo okpo vuza kelime va aza a na a buwai, n ili i na i buwai dem. 
LUK.12.45	Amma ishi baci kagbashi ka nan lo ki ishi ka dana ka̱ci ka̱ ni, ‘Vuzagbayin vu va̱ wo kubono gogo na ba.’ Ɗa u ka̱na̱i kulapa aza a na a buwai, a̱ma̱ci n ali dem. Ɗa u ka̱na̱i kulyaꞋa n soꞋi n u ga̱la̱i washi. 
LUK.12.46	Ka̱ta̱ vuzagbayin vi ni vi yawa a ayin a na u yevei ba. Ana u yawai, ɗa u nekei ni atakaci ka̱u, ali ɗa u bonokoi ni a̱ ubuta̱ wa aza a gbani-gbani.
LUK.12.47	“Kagbashi ka na ke yevei ili i na vuzagbayin vi ni u cigai u yaꞋan, amma u foɓuso ka̱ci ka̱ ni ka̱ta̱ u yaꞋan ba, i ta̱ a kutakacika yi n a̱bunda̱i. 
LUK.12.48	Amma kagbashi ka na ke yevei ili i na vuzagbayin vi ni u cigai ba, ɗa u yaꞋin ili i na i gaꞋin a lapa yi, i ta̱ e kuneke yi atakaci kenu. E neke baci vuza ili n a̱bunda̱i, i ta̱ a kuciga a isa ili ya̱ a̱bunda̱i kpamu wa̱ ni. Vuza na kpamu a laꞋi n kuneke utsura n a̱bunda̱i, i ta̱ a kuciga yi u yaꞋanka u ɗa ulinga n a̱bunda̱i.”
LUK.12.49	Yesu u lyaꞋi kelime, “N ta̱wa̱ ta̱ adama a na n tuka̱ n akina a aduniyan. N ciga ta̱ ishi de a yaꞋan ta̱ ɗe utashiki! 
LUK.12.50	Mi ta̱ n kusumbu ka akucina ka atakaci ku na n kisa, amma ali a kubana ayin a nan lo ka̱ɗu ka̱ va̱ ki ida̱shi ba. 
LUK.12.51	A̱ɗa̱ i dana ta̱ n ta̱wa̱ ta̱ adama a na n tuka̱ m ma̱ta̱na̱ a aduniyan? A̱Ꞌa̱, ma̱ta̱na̱ maꞋa ba, sai upecu. 
LUK.12.52	Uteku n gogo na, kpaꞋa ku na ki n uma a tawun, i ta̱ e kupecuku ku ɗa ugboku u re: uma a tatsu a kuꞋiwan aza e re adama a̱ va̱. Ko aza e re kpamu a kuꞋiwan uma a tatsu nannai. 
LUK.12.53	Isheku n olobo e le i ta̱ a kuꞋiwanai adama a̱ va̱. Ina̱ku ni nkere n le i ta̱ a kuꞋiwanai feu nannai. Ejene n ina̱ku i le feu i ta̱ a kuꞋiwanai.”
LUK.12.54	Ɗa Yesu u danai uma a, “Ye ene baci eleshu a̱ kuɗenga̱ a̱ kasana, yi ta̱ a kudana, ‘Wi ta̱ o kuyoꞋo.’ Wi ta̱ ta na o kuyoꞋo.
LUK.12.55	Ye ene baci wunla̱i u ɗaka u lapai, vi ta̱ a kudana, ‘Anana wi ta̱ a kuyaꞋan usuɗukpi.’ Wi ta̱ ta na a kusuɗukpa. 
LUK.12.56	A̱ɗa̱ aza a kapalaka̱shi, yi ta̱ a kufuɗa ya kinda iɗika n eleshu, ka̱ta̱ i dana, ‘Anana ili yo okpo nannai.’ Ka̱ta̱ ta na i ɗa i yaꞋan nannai. Yi ɗa̱i i zuwai ɗa i kpa̱ɗa̱i kuyeve icuꞋu i ayin a nam pa?
LUK.12.57	“Yi ɗa̱i i zuwai ɗa yi kula̱na̱ kadanshi ka̱ta̱ i yeve ili i na i gaꞋin i yaꞋan ba? 
LUK.12.58	Vuza u yaꞋanka wu baci nsata ɗa u bankai nu a̱ ubuta̱ wa afada, yaꞋan kataci lo a uye wa ka̱ta̱ i la̱na̱ kadanshi ka mayin kafu i yawa ɗe. I la̱na̱ baci kaꞋa ba, i ta̱ a kuɗika wu a kubana a̱ ubuta̱ wa afada, ka̱ta̱ a banka wu a̱ ubuta̱ wa a̱duga̱ri, ka̱ta̱ a banka wu a ugbashi. Ta ɗe vi a kushamgba. 
LUK.12.59	Mi ta̱ a kudana ɗa̱, a̱ kuka̱sa̱kpa̱ yi ba, sai u tsupa le ra̱ka̱ ra̱ka̱.”
LUK.13.1	Ayin a nan lo, aza o yoku i ta̱ lo a banai a danai Yesu ukuna wa aza a̱ Ga̱lili a na Bilatu wu unai punu a̱ A̱Ꞌisa̱ a Gbayin, ali mpasa n le n satarai a̱ ubuta̱ u kuyaꞋanka alyuka e le. 
LUK.13.2	Ɗa Yesu wu ushuki, “Vi sheshe ta̱ aza a̱ Ga̱lili a nam pa i ta̱ n unushi a laꞋi aza a̱ Ga̱lili a na a buwai, adama a na o soꞋi atakaci tsu nam pa? 
LUK.13.3	N dana wu, ta nannai ba. Amma sai i shika̱ unushi u ɗa̱ ka̱ta̱ i ka̱sa̱kpa̱, ko kpamu i kuwa̱ ci le.” 
LUK.13.4	Ɗa u danai le kpamu, “Uma kupa n kunla̱i a na a̱ kuwa̱i ana mashilya ma gaɗi ma Suluwamu ma varai le ta na. I ta̱ n unushi a laꞋi aza a Urishelima a na a buwai? 
LUK.13.5	A̱Ꞌa̱, n dana ɗa̱ kpamu, sai i shika̱ unushi† u ɗa̱, ko kpamu i kuwa̱ ci le.”
LUK.13.6	Ɗa u danai le agisana a nam pa: “Vuza u ca̱Ꞌi ma̱biri a kashina ka̱ ni, ɗa u ka̱na̱i kuta̱wa̱ n u kondoi ko ma matsa, amma ta na wo okpo ta̱ n wono. 
LUK.13.7	A ukocishi, ɗa u danai aza a kinda kashina ka, ‘N vana ta̱ ali a̱ya̱ a tatsu, amma ma matsa ili ba. Kapai maꞋa, mi ta̱ a kukpada tsu ubuta̱ u na tsa kuyaꞋan ili i yoku.’
LUK.13.8	“Vuza kinda kashina wu ushuki, ‘Vuzagbayin, doku vu ka̱sa̱kpa̱ biꞋi maꞋa ka̱ya̱ ke te ko yoku, mi ta̱ o kudoku ma lapula maꞋa mayin, ka̱ta̱ kpamu n tsunki muta̱. 
LUK.13.9	U matsa baci a kubana ka̱ya̱, to. U matsa ta na ba, to, yeve vu kapa maꞋa.’ ”
LUK.13.10	Kanna ka Ashibi, Yesu a kuyaꞋan kuyotsongusu a̱ kunu ka avasa ku yoku. 
LUK.13.11	Vuka vi yoku lo, vuza na wunla̱i u gbani-gbani u bonokoi ma̱kutsuma̱, ali a̱ya̱ kupa n kunla̱i. U ka̱nza̱i u bonoi uka̱liki, u doku u wala mejege kpamu ba. 
LUK.13.12	Ana Yesu we enei ni, ɗa u ɗekei ni sai kelime. Ɗa u danai ni, “Vuka, o potsokpo wu ta̱ mɓa̱la̱ n nu.” 
LUK.13.13	Ɗa u zuwakai ni ekiye. Ɗa ta na gogo lo u ba̱ra̱kpa̱i kashani, ɗa u ka̱na̱i kucikpa Ka̱shile.
LUK.13.14	Vuzagbayin vu kunu ka avasa u yaꞋin wupa a na Yesu u potsokpoi vuka va a kanna ka Ashibi. Ɗa u danai uma, “Ayin a̱ ta̱li i ta̱ lo a ulinga. Ta̱wa̱i ayin a nan lo o potsokpo ɗa̱, amma n Ashibi ba.”
LUK.13.15	Ɗa Vuzagbayin Yesu wu ushuki, “A̱ɗa̱ aza a kapalaka̱shi! I ci shikpa kobomburon, ko majaki a kaguta ka̱ ni, ka̱ta̱ i banka yi u soꞋo mini a kanna ka Ashibi ba? 
LUK.13.16	Gogo na, vuka vu nam pa mekere mi Ibrahim maꞋa, vuza na MalyaꞋi ma̱ ka̱na̱i ali a̱ya̱ kupa n kunla̱i. Ɗa a isai ni e ekiye a MalyaꞋi n Ashibi. U gaꞋan ba?”
LUK.13.17	Ana u danai nannai, ɗa wono u ka̱na̱i irala i ni ya, ɗa uma a na a buwai a panai ma̱za̱nga̱ n ili i mereve i na wi a kuyaꞋansa.
LUK.13.18	Ɗa Yesu we ecei, “Nini ɗai tamkpamu tsugono tsu Ka̱shile ci yotsoi? N iya̱n i ɗai n kugisangu tsu ɗa? 
LUK.13.19	Ci ta̱ ci vicuꞋu vu musta vu na vuza u ci ɗika, ka̱ta̱ u ca̱Ꞌa̱ a kashina ka̱ ni. Vu tsu gbonguro ta̱, ka̱ta̱ vi yaꞋan maɗanga ali nnu n yikpa̱ ɗe a acaka a̱ ni.”
LUK.13.20	U doku u danai kpamu, “N iya̱n i ɗai n kugisanku tsugono tsu Ka̱shile? 
LUK.13.21	Ci ta̱ tsu kusasu ku na vuka vi ci ɗika ka̱ta̱ u satara n kiya ka̱ a̱bunda̱i, sai ayin a na ku gasai dem.”
LUK.13.22	Yesu u walai a̱ likuci i gbagbaꞋin n i wawa dem n u yaꞋin kuyotsongusu a kubana ta na a Urishelima. 
LUK.13.23	Vuza yoku we ecei ni, “Vuzagbayin, uma kenu ɗa a kuyaꞋan wishi?”
LUK.13.23	Ɗa u danai le, 
LUK.13.24	“YaꞋin kataci ciya̱ i uwa a̱ utsutsu u kenu wa. N dana ɗa̱ uma n a̱bunda̱i i ta̱ a kuciga kuꞋuwa n u ɗa, amma a kufuɗa ba. 
LUK.13.25	Vuza vu kpaꞋa u ɗenga̱ baci ɗa u ɓa̱ya̱ngi utsutsu, yi ta̱ a kushamgba pulai a̱ kuka̱la̱ n ufolu, ‘Vuzagbayin, ɓa̱yuwa̱ka̱ tsu utsutsu.’
LUK.13.25	“Amma a̱yi wi ta̱ a̱ kushuku, ‘N yeve ɗa̱ ba, ko ubuta̱ u na yu uta̱i.’
LUK.13.26	“Ka̱ta̱ ta na i dana, ‘Ci lyaꞋa ta̱ ɗa kpamu tsu soꞋi koɓolo. Ɗa vi yotsongushi kpamu a nsanji n likuci n tsu.’
LUK.13.27	“Amma a̱yi wi ta̱ a̱ kushuku, ‘N yeve ɗa̱, ko ubuta̱ u na yu uta̱i ba. Walakai mu na ɗe, a̱ɗa̱ aza a gbani-gbani!’
LUK.13.28	“Ayin a nan lo, yi ta̱ e kene Ibrahim, n Ishaku, n Yakubu koɓolo n eneki ra̱ka̱ o tsugono tsu Ka̱shile, amma a̱ɗa̱ uvakangi pulai, yi ta̱ a kuyaꞋan ma̱shi n kutakuma ku ngan. 
LUK.13.29	Uma i ta̱ a̱ kuta̱ a kasana n ka̱livi, koɓolo kpamu n gaɗi n ɗaka, ka̱ta̱ a ɗika ubuta̱ u le a̱ ka̱ɗiva̱ o tsugono tsu Ka̱shile. 
LUK.13.30	Mayun, uma i ta̱ lo aza a na i ka̱ca̱pa̱, ka̱ta̱ o bono aza e kelime. Ka̱ta̱ kpamu aza e kelime o bono ka̱ca̱pa̱.”
LUK.13.31	A ayin a nan lo, ɗa Afarishi o yoku a̱ ta̱wa̱i u Yesu ɗa a danai ni, “Ka̱sa̱kpa̱ ubuta̱ u nam pa wa vu bana a̱ ubuta̱ u yoku, adama a na Hiridu Antiba u ciga ta̱ wa kuna wu.”
LUK.13.32	Ɗa wu ushuki, “Banai i dana kanama ka, ‘Anana nu mkpaꞋa, mi ta̱ a̱ kuta̱ka̱ wunla̱i u gbani-gbani, ka̱ta̱ n potsokpo uma, ka̱ta̱ kanna ka tatsu n kotso ili i na n cigai.’ 
LUK.13.33	Ko n nini, n kubansa ta̱ anana nu mkpaꞋa n nalyaꞋa. Mayun, ko keneki ke te ka̱ kukuwa̱ a̱ likuci i yoku ba, sai a Urishelima.†
LUK.13.34	“Ka̱ya! Aza a Urishelima, a̱ɗa̱ na yu unai eneki, ɗa i varai aza a na a̱ suki ɗe! Ayin n a̱bunda̱i n ci ciga ta̱ kuɓolongu ɗa̱ uteku u na motoku mo tsu sokongu muku n ni e evelyu, amma i ka̱sa̱kpa̱ mu ba. 
LUK.13.35	Inda biꞋi, gogo na a̱ ka̱sa̱kpa̱ka̱ wu ta̱ kpaꞋa ku nu agali. Vo kudoku ve kene mu ba, sai ayin a na vu danai, ‘Una̱singai u ɗa u vuza na u kuta̱wa̱ n kula ku Vuzavaguɗu.’ ”
LUK.14.1	Kanna ka Ashibi ko yoku, Yesu u banai adama a na u lyaꞋa ilikulyaꞋa a kpaꞋa ku Kafarishi ka gbayin ko yoku. Ɗa uma a̱ ka̱na̱i kusaka yi mayin. 
LUK.14.2	Kelime ka̱ ni, vuma vi yoku vi ta̱ lo vuza na ikyamba i ni yi ushiti. 
LUK.14.3	Ɗa Yesu we ecei eyevi a̱ Wila̱ n Afarishi a, “Wila̱ u tsu u ka̱sa̱kpa̱ tsu ta̱ tsu potsokpo kanna ka Ashibi, ko u ka̱sa̱kpa̱ ba?” 
LUK.14.4	Amma ele a dana ili ba. Ɗa Yesu u zuwakai vuma va kukiye ɗa u potsokpoi ni, ɗa u ka̱sa̱kpa̱i ni u laza. 
LUK.14.5	Ɗa u danai le, “Vuza wi baci m maku ko majaki,
LUK.14.6	Amma a fuɗa a̱ ushuku yi ba.
LUK.14.7	Ana Yesu u la̱na̱i ɗa we enei uteku u na omoci o yoku i a kuzagba ki ida̱shi i singai i singai, ɗa u yaꞋankai le agisana a nam pa: 
LUK.14.8	“Kanna ka na baci a banuki nu a̱ ubuta̱ u ka̱ɗiva̱ ko yolo, ka̱ta̱ vu kanzaka ka̱ci ka̱ nu ida̱shi i singai ba. Adama a na vuza gba̱ra̱ vi yoku u kuyaꞋan ta lo vuza na a banuki. 
LUK.14.9	Vuza na u ɗekei nu va, wi ta̱ a kubana wa̱ nu, ka̱ta̱ u dana wu, ‘Ka̱sa̱kpa̱ka̱ vuza vu nam pa va ida̱shi i nu.’ Avu vi ta̱ o kokpo n wono, ka̱ta̱ vu bono vu da̱sa̱ngu a kakuba ke kenu. 
LUK.14.10	Ili i na vu kuyaꞋan, vuza u banuku wu baci, bana vu da̱sa̱ngu a kakuba ke kenu. Ta̱wa̱ baci, vuza na u banuki nu va u yawa ka̱ta̱ u dana wu, ‘Vuza va̱, ɗenga̱ vu bono na a̱ ubuta̱ u na u laꞋi n kugaꞋan.’ Nannai ɗa uma dem a kucikpa wu. 
LUK.14.11	Adama a na aza a̱ a̱ra̱ɗi dem i ta̱ o kubonoko le ili ba. Aza a na kpamu a cikpai ka̱ci ke le ba, i ta̱ a kucikpa le.”
LUK.14.12	Ɗa Yesu u danai Kafarishi ka na ka banuki ni va, “Kanna ka na baci de dem vi a kubanuku uma adama a na a lyaꞋa ilikulyaꞋa, ka̱ta̱ vu banuku aza a̱ nu, ko amgbu a̱ nu, ko a̱ja̱Ꞌa̱ a̱ nu, ko otovu aza a uciyi ba. Adama a na ele feu i ta̱ a kubanuku wu kanna ko yoku adama a na a tsupa wu. 
LUK.14.13	Kanna ka na baci vi a kubanuku vuza ka̱ɗiva̱, banuku aza a unambi, nu nkutsuma̱, n aza a̱ iwa̱nda̱, koɓolo n a̱yimba̱. 
LUK.14.14	A̱ɗa̱ yi ta̱ a̱ kuciya̱ una̱singai, adama a na aza a nan lo a kufuɗa a tsupa ɗa̱ ba. Ka̱shile ki ta̱ a kutsupa ɗa̱ kanna ka na aza a usuɓi a̱ kuɗenga̱ a̱ ukpisa̱.”
LUK.14.15	Ana vuza yoku u panai nannai, ɗa u danai Yesu, “Una̱singai u ɗa wa aza a na a̱ kuda̱sa̱ngu a̱ ka̱ɗiva̱ na ɗe gaɗi a̱ ubuta̱ u tsugono tsu Ka̱shile.”
LUK.14.16	Ɗa Yesu u danai ni, “Vuma vi yoku ɗa vuza na wi o kufoɓuso ka̱ɗiva̱, ɗa u banuki uma n a̱bunda̱i. 
LUK.14.17	Ana ayin a̱ ka̱ɗiva̱ a a yawai, ɗa u suki kagbashi ka̱ ni ka dana omoci a, ‘Ta̱wa̱i gogo na, n kotso ta̱ ofoɓuso.’
LUK.14.18	“Ɗa dem vi le a̱ ka̱na̱i kutuka̱ n ogoɗi. Vuza na a̱ gita̱i kubana wa̱ ni, ɗa u danai kagbashi ka, ‘N tsula ta̱ ubuta̱ u vicimba. Mi ta̱ a kubana mo kondo u ɗa. YaꞋanka mu ahankuri.’
LUK.14.19	“Ɗa vuza yoku u danai, ‘N tsula ta̱ obomburon a vicimba ugboku u tawun. Mi ta̱ a kuciga ma bana mo kondo le. YaꞋanka mu ahankuri.’
LUK.14.20	“Ɗa vuza yoku u danai, ‘N yaꞋin yolo ka̱ta̱ n geshe ba, adama a nannai mi a̱ kuciya̱ ma̱ ta̱wa̱ ba.’
LUK.14.21	“Ɗa kagbashi ka ko bonoi, ɗa ka danai vuzakpaꞋa vi ni. Ana u panai nannai, ɗa u danai kagbashi ka̱ ni, ‘Bana a uye dem nu nsanji n likuci, vu tuka̱ n aza a unambi, nu nkutsuma̱, n aza a̱ iwa̱nda̱, koɓolo n a̱yimba̱.’
LUK.14.22	“U yaꞋin nannai, ɗa u danai, ‘N yaꞋan ta̱ ili i na vu danai mu. Amma ubuta̱ u buwa ta̱ a̱ ubuta̱ u ka̱ɗiva̱ wa.’
LUK.14.23	“Ɗa vuzakpaꞋa vi ni vu danai ni, ‘Bana a uye u daꞋin dem nu nsongolimo, ka̱ta̱ vu leꞋeshe le a̱ ta̱wa̱, adama a na mi ta̱ a kuciga kpaꞋa ku va̱ ku shana n uma. 
LUK.14.24	YaꞋan n dana ɗa̱, babu vuza na m banuki biꞋi u kusaꞋwa ilikulyaꞋa i nan lo.’ ”
LUK.14.25	Koɓolo ka uma lo n a̱bunda̱i o kutono Yesu. U kpatalai ɗa u danai le, 
LUK.14.26	“Vuza na u tonoi mu ka̱ta̱ u kokpo makumitoni ma̱ va̱ ba, sai ucigi u ni wa̱ va̱ u laꞋa uteku u na u cigai aza a na a buwai ko n esheku a̱ ni, n a̱na̱ku, koɓolo n vuka vi ni, m muku n ni, koɓolo kpamu nu nkoshi n ni, n amgbu a̱ ni, n itaku i ni, ali n wuma u ni dem. 
LUK.14.27	Vuza na u ɗikai maɗanga ma atakaci ma̱ ni ɗa u tonoi mu ba, u kokpo makumitoni ma̱ va̱ ba.
LUK.14.28	“A̱ ka̱tsuma̱ ka̱ ɗa̱, vuza u sheshe baci kumaꞋa kpaꞋa ku gaɗi, u da̱sa̱ngu biꞋi u kece ko yain ɗai ku ɗa ka kulyaꞋa. Ka̱ta̱ u la̱na̱ ko ikebe i ni yi ta̱ a kufuɗa yo kotso ku ɗa. 
LUK.14.29	U yaꞋan baci nannai ba, wa kufuɗa wo kotso kpaꞋa ka ba. Aza a na i e kene ku ɗa i ta̱ o kuzoꞋoso yi, a danai, 
LUK.14.30	‘Vuma vu nam pa u gita̱i kumaꞋa, amma u ciya̱ ikebe i na u kukotso ku ɗa ba.’
LUK.14.31	“Mogono kpamu ma bana baci kuvon, ɗa wi n osoji a̱kpa̱n kupa (10,000), ka̱ta̱ u lyaꞋa mogono mo yoku ma na mi n osoji a̱kpa̱n kamanga (20,000). Sai u da̱sa̱ngu ka̱ta̱ u la̱na̱ ko wi ta̱ n utsura u na u kushilika̱ m mogono ma nan lo ma. 
LUK.14.32	Wi baci a kufuɗa ba, a̱yi biꞋi daꞋin a kinda le, wi ta̱ a̱ kusuꞋuku mogono ma nan ɗe ma uma, adama a na una̱ wo okpo le u te.” 
LUK.14.33	Ɗa Yesu u kotsoi kadanshi ka, “A̱ ka̱tsuma̱ ka̱ ɗa̱ babu vuza na u kokpo makumitoni ma̱ va̱, sai vuza na u nekei ili i na wi n i ɗa ra̱ka̱.
LUK.14.34	“Mkpaɗi mi ta̱ n ugaꞋin, amma n ɗa n na̱mgba̱ baci, yi ɗa̱i va kulapulaka n ɗa, ka̱ta̱ n ɗa n yokpo kpamu? 
LUK.14.35	N ɗa mi n ugaꞋin ba, ko adama a̱ kutsungu a kashina ko a satara m muta̱, sai kuva̱ma̱.
LUK.14.35	“Vuza na baci de dem wi n atsuvu a kupana, u pana.”
LUK.15.1	Ayin a nan lo, ishi a utafu n aza a̱ unushi o ɓolongi ka̱ci ke le ra̱ka̱ a kupanaka yi. 
LUK.15.2	Amma Afarishi nu nlum n Wila̱ a yaꞋin mololo, “Vuma vu nam pa wi ta̱ o kuyongo n aza a̱ unushi n u lyaꞋi kpamu n ele.”
LUK.15.3	Ɗa Yesu u danai le agisana a nam pa: 
LUK.15.4	“A̱ ka̱tsuma̱ ka̱ ɗa̱, vuza yoku wi baci nu nlala amangatawun, ɗa me te ma̱ puwa̱nka̱i ni. Yi ɗa̱i u kuyaꞋan? Wi ta̱ a̱ kuka̱sa̱kpa̱ amanga̱na̱shinkupa n kuci a̱ ubuta̱ wu ushiga n uma, ka̱ta̱ u bana kula̱nsa̱ ma nan lo ma, sai ayin a na we enei maꞋa. 
LUK.15.5	We ene baci maꞋa ka̱ta̱ u ɗika maꞋa a avangatsu a̱ ni a kubana a kpaꞋa m ma̱za̱nga̱. 
LUK.15.6	Ka̱ta̱ u ɗeke a̱ja̱Ꞌa̱ a̱ ni n aza a na i lo ɗevu ɗevu dem, ka̱ta̱ u dana, ‘Ɓa̱nka̱i mu m ma̱za̱nga̱, n ciya̱ ta̱ malala ma na ma̱ puwa̱nka̱i va.’ 
LUK.15.7	N dana ɗa̱ tsu nan lo tsa, ma̱za̱nga̱ ma̱ a̱bunda̱i ma kuyaꞋan ta̱ na ɗe gaɗi adama a vuza vu unushi vi te vu na u shika̱i unushi u ni. U laꞋi kpamu uma amanga̱na̱shinkupa n kuci a na i n usuɓi, babu kpamu kula̱nsa̱ kushika̱ unushi u le.
LUK.15.8	“Vuka vi baci n ikebe ya azurufa
LUK.15.9	Ayin a na baci we enei vu ɗa, ka̱ta̱ u ɗeke a̱ja̱Ꞌa̱ a̱ ni n aza a na i lo ɗevu ɗevu koɓolo dem, ka̱ta̱ u dana, ‘YaꞋin ma̱za̱nga̱ nu mpa. Me ene ta̱ vikebe vu na vu puwa̱nka̱i mu va.’ 
LUK.15.10	N dana ɗa̱ kpamu, ma̱za̱nga̱ mi ta̱ a kuyaꞋan a̱ ubuta̱ wa alingata a̱ Ka̱shile, adama a vuma vu unushi vi te vu na u shika̱i unushi u ni.”
LUK.15.11	Yesu u lyaꞋi kelime, u danai, “A yaꞋan ta̱ vuma vi yoku wi ta̱ n olobo e re. 
LUK.15.12	Vuza kenu u danai esheku a, ‘Dada, neke mu kawalatsu ka̱ va̱.’ Ɗa ta na u pecekei le kaꞋa n ucanuku wa, aza e re e le.
LUK.15.13	“A yaꞋan megeshe ba, ɗa vuza kenu va u ɓolongi ra̱ka̱ ili i na u ciya̱i. Ɗa u ɗenga̱i nwalu a kubana a̱ likuci i yoku daꞋin, ta ɗe ta na u la̱nga̱sa̱i uciyi u ni a̱ ubuta̱ u kuyongo ku ketepu n ku kavama. 
LUK.15.14	U la̱nga̱sa̱i ili i ni ra̱ka̱, kambulu ta na lo a̱ likuci ya, ɗa u nambai ili i na u kulyaꞋa kpamu. 
LUK.15.15	Ɗaɗa u banai kuyaꞋanka vuza yoku punu a̱ likuci ya zamalinga, ɗa u zuwai ni kaguɓa ka̱ ngurusunu. 
LUK.15.16	Ana kambulu ka̱ ka̱na̱i ni ka̱u, ɗa u cigai kulyaꞋa ilikulyaꞋa yi ngurusunu, amma babu vuza na u neꞋi ni ili.
LUK.15.17	“Ana kaci ka̱ ni ko bonoi ushiyi, ɗa u danai, ‘Ko aza a na dada vu va̱ u ɗikai ulinga, a̱ ciya̱ ta̱ tsuwaꞋa n a̱bunda̱i ali a zuwa biꞋi ci yoku paki, amma mpa ɗa na a̱ kukuwa̱ n kambulu. 
LUK.15.18	Mi ta̱ o kubono a kpaꞋa u dada, ka̱ta̱ n dana, “Dada, n yaꞋanka ta̱ Ka̱shile n avu dem unushi. 
LUK.15.19	N yawa o doku e ɗeke mu maku ma̱ nu ba, bonoko mu tsu vuza vu zamalinga vu nu vi yoku.” ’ 
LUK.15.20	U ɗenga̱i, ɗa u lazai a kubana we esheku.
LUK.15.20	“Ayin a na a̱yi biꞋi babu u yawa a kpaꞋa, ɗa esheku a̱ ni e enei ni daꞋin. Asuvayali a̱ ka̱na̱i ni, ɗa u sumai u banai u maku wa, u bapai ekiye a̱ ni ɗa wo oɓongi ni.
LUK.15.21	“Ɗa maku ma danai, ‘Dada, n yaꞋanka ta̱ Ka̱shile n avu dem unushi. N yawa e ɗeke mu maku ma̱ nu ba.’
LUK.15.22	“Ɗa esheku a a danai agbashi a̱ ni, ‘tuka̱i mu m motogu ma singai gogoꞋo, ka̱ta̱ i uka yi. I uka yi makawani kpamu a̱ ka̱jivu, n ataka e ene. 
LUK.15.23	Tuka̱i m medendem mi ikyamba, ka̱ta̱ i kiɗa. Ka̱ta̱ ci yaꞋin biꞋi ka̱ɗiva̱. 
LUK.15.24	Adama a na maku ma̱ va̱ ma nam pa mi ishi ta̱ ma̱ kuwa̱, amma gogo na u bono ta̱ n wuma kpamu. Wi ishi ta̱ u puwa̱nka̱, amma a̱ ciya̱ yi ta̱.’ Ɗa a̱ ka̱na̱i kuyaꞋan ka̱ɗiva̱.
LUK.15.25	“N ayin a nan lo a, kolobo ka gbayin ka ɗe a kashina, ana u yawai ɗevu m kpaꞋa ka, ɗa u panai tsuwaꞋi n kujeꞋe. 
LUK.15.26	Ɗa u ɗekei biꞋi kagbashi ko yoku, ɗa we ecei ili i na a̱ ciya̱i punu a kpaꞋa ka. 
LUK.15.27	Ɗa wu ushuki ni, ‘Ambu ɗa wi punu u bonoi. Ɗa esheku a̱ ɗa̱ a kiɗai medendem ma na ma laꞋi n ikyamba, adama a na u bono yi ta̱ m ma̱ta̱na̱ kpamu.’
LUK.15.28	“Kolobo ka gbayin ka ka yaꞋin wupa, ɗa u iwain kuꞋuwa a kpaꞋa ka. Ɗa esheku a̱ ni a̱ uta̱i ɗa o folonoi ni. 
LUK.15.29	Ɗa ta na wu ushuki esheku a, ‘La̱na̱ ali n ayin a na mi a kuyaꞋanka wu tsugbashi, n goyo kadanshi ka̱ nu ba. Amma vu saꞋwa kuneke mu ko maku ma malala n yaꞋan ka̱ɗiva̱ n a̱ja̱Ꞌa̱ a̱ va̱ ba. 
LUK.15.30	Amma ana maku ma̱ nu ma nam pa, vuza na u la̱nga̱sa̱i uciyi u nu a̱ ubuta̱ wa̱ a̱ma̱ci, u bonoi a kpaꞋa, ɗa ali vi kiɗakai ni medendem.’
LUK.15.31	“Ɗa esheku a a danai, ‘Maku ma̱ va̱, avu vi ta̱ koɓolo nu mpa ko wanai, ili i na kpamu mi n i ɗa ra̱ka̱ i nu i ɗa. 
LUK.15.32	Amma u gaꞋan ta̱ ci yaꞋan ka̱ɗiva̱ m ma̱za̱nga̱, adama a ambu vu na wi ishi u kuwa̱i, ɗa u bonoi n wuma kpamu, wi ishi u puwa̱nka̱i, ɗa a̱ ciya̱i ni.’ ”
LUK.16.1	Ɗa Yesu u danai mukumitoni n ni, “Vuza vu uciyi vi yoku vu ɗa. Kanna ke te a danai ni uteku u na vuzagbayin vu na u zuwai wi indaka yi uciyi wa, wi a kulyaꞋa yi. 
LUK.16.2	Ɗa u ɗekei ni, ɗa we ecei ni, ‘Yi ɗa̱i tamkpamu ili i na m panai adama a̱ nu? Neke mu uteku u na vu la̱na̱i ili i na n ka̱sa̱kpa̱i e ekiye a̱ nu, adama a na ma̱ kuka̱sa̱kpa̱ vu doku vi lyaꞋa kelime n kokpo vuza na u kula̱na̱ka̱ mu ucanuku ba.’
LUK.16.3	“Ɗa ka̱la̱ni ku ucanuku ka ke ecei ka̱ci ka̱ ni, ‘Yi ɗa̱i ma kuɗamgba ma yaꞋan gogo na? VuzakpaꞋa vu va̱ wi ta̱ a kutakpa mu ulinga. Mi n utsura u na ma kuyaꞋan vicimba ba. Mi ta̱ kpamu a kupana wono u na ma kuyaꞋan ufolu. 
LUK.16.4	N yeve ta ili i na n kuyaꞋan, ta̱wa̱ baci n ka̱sa̱kpa̱ na, ka̱ta̱ uma isa mu a iꞋuwa i le.’
LUK.16.5	“Ɗa u ɗekei aza a na vuzakpaꞋa vi ni wi o kutono atan, ɗa we ecei vuza iyain, ‘Yain ɗai vuzakpaꞋa vu tsu wi o kutono wu?’
LUK.16.6	“Ɗa u danai, ‘Edele a maniꞋin amangatawunkunla̱i (800).’
LUK.16.6	“Ɗa ka̱la̱ni ka ka danai, ‘La̱na̱, kara kepepa ku uzuwakpani, ka̱ta̱ vu bonoko kutan ka amangatawa̱na̱shi (400).’
LUK.16.7	“Ɗa we ecei vuza ire, ‘YaꞋin ɗai kutan ku nu?’
LUK.16.7	“Ɗa u danai, ‘Aburuma a̱ ya̱nji ka̱kpa̱n ke te (1,000).’ Ɗa u danai, ‘La̱na̱, ɗanaka yi aburuma amangatawunkunla̱i (800).’
LUK.16.8	“Ɗa vuza kpaꞋa va u cikpai ka̱la̱ni ka gbani-gbani ka̱ ni ka, adama a na wi ta̱ n ugboji. Mayun ɗa, aza a aduniyan a nam pa a laꞋa ta̱ n ugboji u kula̱na̱ aza e le, ali ɗa a laꞋi aza a na i a̱ ubuta̱ u kutashi. 
LUK.16.9	Mi ta̱ a kudana ɗa̱, la̱nsa̱ka̱i ka̱ci ka̱ ɗa̱ a̱ja̱Ꞌa̱ n uciyi wa aduniyan u na yi n u ɗa. Adama a na uciyi wa u kotso baci, a kisa ɗa̱ ta̱ a iꞋuwa i gaɗi i na i kuyikpa̱ ba, ko wanai.
LUK.16.10	“Vuza na baci u fuɗai kula̱na̱ ili i kenu i na e nekei ni mayin, i ta a kufuɗa e neke yi ya̱ a̱bunda̱i adama a na wi inda. Vuza u la̱na̱ baci ili i kenu mayin ba, nini ɗai e kuneke yi ya̱ a̱bunda̱i ka̱ta̱ u la̱na̱ mayin? 
LUK.16.11	Uma a̱ ushuku baci kuneke wu ili ya aduniyan ba, adama a unambi u ma̱riki u nu, yayi u kuneke wu uciyi u mayun? 
LUK.16.12	A fuɗa baci e neke wu ili i vuza adama a na vi reme ba, yayi u kuneke wu ili i ka̱ci ka̱ nu?
LUK.16.13	“Babu kagbashi ka na ka kufuɗa kuyaꞋanka aza gbagbaꞋin e re tsugbashi, sai ko u iwan vuza te, u ciga kpamu vuza te. Ko kpamu u ka̱sa̱kpa̱ vuza te, u tono vuza te. Va kuyaꞋanka Ka̱shile tsugbashi koɓolo n ikebe ba.”
LUK.16.14	Ana Afarishi a panai ili i na Yesu wi a kudansa, ɗa a̱ ka̱na̱i ka̱curu, adama a na i ta̱ n ucigi wi ikebe. 
LUK.16.15	Ɗa Yesu u danai le “A̱ɗa̱ ɗa aza a na a tsu lapula ka̱ci ke le a̱ ubuta̱ u uma, amma Ka̱shile ke yeve ta̱ a̱ɗu a̱ ɗa̱. Ili i na uma a cigai n a̱bunda̱i, Ka̱shile tamkpamu ki ta̱ a kuꞋiwan i ɗa.”
LUK.16.16	Yesu u lyaꞋi kelime, u danai, “Wila̱ u Musa n iɗani i Eneki i yaꞋan ta̱ ulinga ali a kubana a ayin a Yahaya Vuza vu Kusumbu ka Akucina. A ayin a Yahaya a nan lo a ɗa a̱ ka̱na̱i kudana Arabali a Singai o tsugono tsu Ka̱shile. Uma n a̱bunda̱i kpamu a yaꞋan ta̱ kataci adama a na a uwa punu. 
LUK.16.17	Gaɗi n iɗika yi baci a kufuɗa ya laza, ko ka̱gita̱tsu ke te ka̱ Wila̱ u Ka̱shile ka kulaza ba.
LUK.16.18	“Vali vu na baci u ka̱sa̱kpa̱i vuka vi ni de dem, ɗa u zuwai vi yoku, wi ta̱ a kuyaꞋan tsugbani. Vuza na baci kpamu u ɗikai vuka vu na vuza u ka̱sa̱kpa̱i, wi ta̱ a kuyaꞋan tsugbani n a̱yi.”
LUK.16.19	Ɗa Yesu u danai le, “Vuza vu uciyi vi yoku ɗa, vuza na kpamu u tsu uka aminya a ikebe n a̱bunda̱i, u ci yongo ta̱ kpamu a kupana uyoꞋo ayin dem. 
LUK.16.20	Vuza vu unambi vi yoku vi ta̱ lo, kula ku ni ku ɗa LiꞋaziru. Ikyamba i ni kpamu i ɗa yi ta̱ n untsu. A tsu banka yi ta̱ a̱ utsutsu u vuza vu uciyi va, 
LUK.16.21	adama a na u ciya̱ u lyaꞋa alyashi a vuza vu uciyi va. Ali a̱ ubuta̱ u yoku nsheꞋe n tsu bana ta̱ adama a na e peɗe untsu a̱ ni.
LUK.16.22	“Kanna ke te, ɗa vuza vu unambi va u kuwa̱i, ɗa alingata a ɗikai ni ɗa a̱ da̱sa̱nki ni wi Ibrahim. Ɗa kpamu vuza vu uciyi feu ɗa u kuwa̱i. 
LUK.16.23	A̱yi ɗe a kpaꞋa ka akina, a̱ ubuta̱ u na wi o kusoꞋo atakaci, ɗa u la̱na̱i gaɗi ɗa we enei LiꞋaziru ida̱shi ɗe wi Ibrahim daꞋin. 
LUK.16.24	Ɗa u ɗengusa̱i ka̱la̱ka̱tsu ka̱ ni u ɗekei, ‘Dada Ibrahim, pana asuvayali a̱ va̱. Suku LiꞋaziru u dyaɓa mini a̱ ka̱jivu ka̱ ni, adama a na u ta̱wa̱ u ɗakanku mu e kelentsu. Adama a na mi ta̱ o kusoꞋo atakaci punu a akina a.’
LUK.16.25	“Ɗa Ibrahim u danai, ‘Ciɓa, maku ma̱ va̱, ayin a na vi n wuma e neke wu ta̱ ili i singai dem, a̱yi tamkpamu LiꞋaziru wi n ili ba. Amma gogo na a̱yi wi ta̱ a kupana uyoꞋo, avu tamkpamu o kusoꞋo atakaci. 
LUK.16.26	Nannai ɗa kpamu koci ba, kpenle ku gbayin ki ta̱ lo ku na ku pecei tsu. Aza a na i a kuciga kupasa o kubono na ɗe a kufuɗa ba. A̱tsu kpamu nannai.’
LUK.16.27	“Ɗa vuza vu uciyi va u danai, ‘Mi ta̱ o kufolono wu, Ibrahim, suku LiꞋaziru a kubana a kpaꞋa ku dada. 
LUK.16.28	Mi ta̱ ɗe n amgbu a̱ va̱ uma a tawun. U bana u dana le, adama a na ele feu a̱ ta̱wa̱ na, ubuta̱ u na mi o kusoꞋo atakaci ba.’
LUK.16.29	“Ɗa Ibrahim u danai, ‘Aza a̱ nu i ta̱ ɗe n atagarda a iɗani i Musa koɓolo n e Eneki, adama a na a dana le. U gaꞋan ta̱ aza a̱ nu a panaka le.’
LUK.16.30	“Ɗa vuza vu uciyi va u danai, ‘Esheku a̱ tsu Ibrahim, na lo u yawa ba. Amma ka̱kpisa̱ ka bana baci we le, i ta̱ a kulaꞋa n kupana, ka̱ta̱ a̱ shika̱ unushi u le.’
LUK.16.31	“Ɗa Ibrahim u danai, ‘I baci a kupanaka Musa n Eneki ba, a kupanaka vuza na u ɗenga̱i a̱ ukpisa̱ ba.’ ”
LUK.17.1	Yesu u danai mukumitoni n ni, “Ili i na i tsu zuwa uma a yaꞋan unushi, mayun ɗa i ta̱wa̱. Amma atakaci i ta̱ a kuvana vuza na u tsu zuwa i ɗa i yaꞋan. 
LUK.17.2	Wi ta̱ a kulaꞋa a shiyaka yi n kutali e kuɗeku, ka̱ta̱ a vakangi a mala u kuwa̱ punu, an wa zuwa muku n wawaꞋa n nam pa n yaꞋan unushi. 
LUK.17.3	Saka ka̱ci ka̱ nu.
LUK.17.3	“Vuza nu u yaꞋan baci unushi, dansuka yi. U shika̱ baci unushi, cinukpaka yi u ɗa. 
LUK.17.4	U yaꞋanka wu baci unushi ali kucindere a kanna ke te, ɗa kpamu u bonoi wa̱ nu ali kucindere, n u danai, ‘N shika̱ ta̱ unushi,’ cinukpaka yi.”
LUK.17.5	Ɗa azusuki a danai, “Vuzagbayin, doku uneki wa̱ a̱ɗu u tsu!”
LUK.17.6	Ɗa wu ushuki, “Yi baci n uneki u ka̱ɗu ko kenu ci icuꞋu i musta,† vi ta̱ a kufuɗa va dana maɗanga mo korondo ma nam pa, ‘Muɗa̱, ka̱ta̱ va bana vi shikpa̱ ka̱ci ka̱ nu a mala.’ Maɗanga ma mi ta̱ ta na a kupanaka wu.
LUK.17.7	“Vuza ɗa̱ yoku wi baci n kagbashi a kuyaꞋanka yi vicimba ko kaguɓa ka nlala, ana wu uta̱i a kakamba, yi ɗa̱i u kudana yi? Wi ta̱ a kudana yi, ‘Ta̱wa̱ na vu da̱sa̱ngu vi lyaꞋa ili’? A̱Ꞌa̱! Ta nannai ba. 
LUK.17.8	Sai biꞋi u yaꞋanka vuzagbayin vi ni u lyaꞋa, ka̱ta̱ u doku u soꞋo. Ayin a nan lo yeve u lyaꞋa, ka̱ta̱ u doku u soꞋo. 
LUK.17.9	Wi ta̱ a kucikpa kagbashi ka, adama a na u yaꞋin ili i na u danai ni u yaꞋan? Ta nannai ba. 
LUK.17.10	A̱ɗa̱ kpamu dem, ayin a na baci i yaꞋin ili i na a danai ɗa̱ i yaꞋan, u gaꞋan ta̱ i dana, ‘A̱tsu aza a ulinga a ɗa koci, ci yaꞋan ta̱ i na i gaꞋin ci yaꞋan.’ ”
LUK.17.11	Yesu a nwalu a kubana a Urishelima ɗa u yawai a uteku u mere ma Samariya† n Ga̱lili. 
LUK.17.12	A̱yi a kuꞋuwa a̱ likuci, ɗa nkutu kupa n gasai n a̱yi. Amma ɗa a shamgbai daꞋin. 
LUK.17.13	Ɗa e ɗekei n ka̱la̱ka̱tsu ka̱u, “Yesu Vuzagbayin, pana asuvayali a̱ tsu.”
LUK.17.14	Ana we enei le, ɗa u danai, “Banai i yotsongu ka̱ci ka̱ ɗa̱ u anan ganu.” Ele a̱ ka̱tsuma̱ ka nwalu, ɗa o potsoi.
LUK.17.15	Vuza te vi le, ana we enei u potso ta̱, ɗa u bonoi wa̱ ni, n u cikpai Ka̱shile n ka̱la̱ka̱tsu ka̱u. 
LUK.17.16	U kuɗa̱ngi e kelime ke Yesu, ɗa u cikpai ni kpamu, a̱yi ta na vuma vu Samariya ɗa.
LUK.17.17	Ɗa Yesu we ecei, “A̱ɗa̱ uma kupa ɗa i potsoi ba? Te uma kuci tamkpamu i? 
LUK.17.18	Babu vuza na u kubono wa cikpa Ka̱shile sai komoci ka nam pa?” 
LUK.17.19	Ɗa u danai vuma va, “Ɗenga̱ vu wala. Uneki u ka̱ɗu u nu u potsokpo wu ta̱.”
LUK.17.20	Kanna ke te, Afarishi a banai u Yesu adama a na e ece yi ko wana ɗai tsugono tsu Ka̱shile tsa̱ kuta̱wa̱. Ɗa Yesu wu ushuki, “N kindana ku ɗa̱ ku ɗa i kene tsugono tsu Ka̱shile† a̱ kuta̱wa̱ ba. 
LUK.17.21	Ya kufuɗa kudana, ‘Tsu ɗa na,’ ko ‘Tsu ɗa na ɗe,’ ba, adama a na ta punu ci n a̱ɗa̱.”
LUK.17.22	Ɗa u danai mukumitoni n ni, “Ayin i ta̱ lo a̱ kuta̱wa̱, ana i kuyongo a kuciga ye ene kanna ka na Maku ma Vuma u kubono, amma ye kene ba. 
LUK.17.23	Uma a kudana ɗa̱ ta̱, ‘A̱yi ɗa na ɗe,’ ko ‘A̱yi ɗa na.’ Ka̱ta̱ yu uta̱ ko i tono le a kubana a̱ ubuta̱ u yoku ba. 
LUK.17.24	Maku ma Vuma mi baci o kubono, wi ta̱ a kuyaꞋan an ulaɗi u na u tsu laɗa maru-maru ra̱ka̱. 
LUK.17.25	Amma u kusoꞋo ta̱ atakaci biꞋi a̱ ili n a̱bunda̱i, ka̱ta̱ kpamu uma a anana a nam pa a iwan yi.
LUK.17.26	“Tsu na ili i yaꞋin a ayin a̱ Nuhu
LUK.17.27	Uma a kulyaꞋa n o soꞋi n a yaꞋin yolo, ali a kubana a ayin a na Nuhu u uwai a kpantsu. Ɗa ta na mini ma̱ ta̱wa̱i, ɗa mu unai le ra̱ka̱.
LUK.17.28	“Derere ɗa n ayin o Lotu,† uma a kulyaꞋa n o soꞋi, kutsula n e dengei, kucimba n a maꞋi. 
LUK.17.29	Amma, kanna ka na Lotu u ka̱sa̱kpa̱i Sodom,† akina n farinwuta a̱ cipa̱i gaɗi, ɗa a unai le ra̱ka̱.
LUK.17.30	“Ta kpamu ka kuyaꞋan nannai a kanna ka na Maku ma Vuma ma̱ kuta̱wa̱. 
LUK.17.31	A kanna ka nan lo, babu vuza na wi pulai ɗevu m kpaꞋa ka̱ta̱ u bono a asuvu adama a na u taɓula ucanuku u ni punu.
LUK.17.32	Ciɓa n vuka vu Lotu!
LUK.17.33	Vuza na de dem wi a kuciga wuma u ni, wi ta̱ a kunamba u ɗa. Vuza na kpamu u iwain u ɗa, wi ta̱ a̱ kuciya̱ u ɗa. 
LUK.17.34	N dana ɗa̱, n kayin ka nan lo, uma e re a kuyaꞋan ta̱ ivaꞋin a̱ kajiba ke te, vuza te u kuyaꞋan ta̱ uɗiki, ka̱ta̱ vuza te wo okpo. 
LUK.17.35	A̱ma̱ci e re a kuyaꞋan ta̱ a kuyaꞋan kiya a̱ ubuta̱ u te, vuza te u kuyaꞋan ta̱ uɗiki, ka̱ta̱ vuza te wo okpo. [ 
LUK.17.36	Uma e re a kuyaꞋan ta̱ a kashina, vuza te u kuyaꞋan ta̱ uɗiki, ka̱ta̱ vuza te wo okpo.]”
LUK.17.37	Ɗa e ecei, “Vuzagbayin, te ɗai ili i nam pa i kuyaꞋan?”
LUK.17.37	Ɗa wu ushuki le n kansa, “Ubuta̱ u na baci ka̱kuwushi ki, ta lo asakali a ci shana.”
LUK.18.1	Yesu u danai mukumitoni agisana adama a na a zuwa le kuyaꞋan ka avasa babu kuvuka. 
LUK.18.2	U danai, “A yaꞋan ta̱ keyevikafada ko yoku a̱ likuci i yoku, vuza na u tsu pana wovon u Ka̱shile ba, benle u vuma. 
LUK.18.3	Vuka vu na vali vi ni vu kuwa̱i vi yoku vi ta̱ lo a̱ likuci ya, vuza na u bansai wa̱ ni n ufolu u na u ciya̱ wuta̱ki u vuza na wi a tsurala n a̱yi.
LUK.18.4	“Ali n ayin n a̱bunda̱i n u iwain, amma a kubana megeshe, ɗa u sheshei n ka̱ɗu ka̱ ni, ‘Ko an n tsu pana wovon u Ka̱shile, n u vuma ba, 
LUK.18.5	amma uteku u na vuka vu nam pa vo oꞋusoi mu ka̱u na, n kukondo ta̱ me ene u ciya̱ wuta̱ki, adama a na ka̱ta̱ wo oꞋuso mu kpamu n kuta̱wa̱sa̱ ku ni ba.’ ”
LUK.18.6	Ɗa Vuzagbayin u danai, “Panai ili i na keyevikafada ka gbani-gbani ka nan lo ka dansai. 
LUK.18.7	Ka̱shile kaꞋa ka̱ tuka̱i n wuta̱ki a̱ ubuta̱ wa aza a na u zagbai ɗa i a̱ ma̱shi kanna n kayin ba? U kuyongo ta̱ a kudana le a lazasa biꞋi? 
LUK.18.8	N dana ɗa̱, sai we ene a̱ ciya̱ wuta̱ki gogo kpamu. Gogo na, mpa Maku ma Vuma m bono baci, n kuciya̱ ta̱ wo aza a uneki wa̱ a̱ɗu a iɗika ya?”
LUK.18.9	Ɗa Yesu u yaꞋankai aza o yoku agisana a nam pa, aza a na i a kinda ka̱ci ke le i ta̱ n usuɓi† derere, amma o tsu goyo aza a na a buwai. Ɗa u danai: 
LUK.18.10	“Uma e re o yoku a ɗa a banai kuyaꞋan kavasa a̱ A̱Ꞌisa̱ a Gbayin: vuza te Kafarishi, vuza te kpamu kishi ku utafu. 
LUK.18.11	Kafarishi ka̱ ɗenga̱i kashani endeꞋen ni, ɗa u yaꞋin kavasa, ‘Ka̱shile, n cikpa wu ta̱ adama a na mi tsu uma o yoku a na i: oboki, n aza a kagbani-gbani, n aza a tsugbani, ko ci kishi ku utafu ka nam pa ba. 
LUK.18.12	N tsu ka̱na̱ ta̱ una̱ kure a̱ ka̱tsuma̱ ke kuden ku te. N doku kpamu n takpa i te a̱ ka̱tsuma̱ ka kupa ki ili i na n ciya̱i dem ka̱ta̱ n neke wu.’
LUK.18.13	“Amma kishi ku utafu ka shamgbai daꞋin. Wi inda biꞋi gaɗi gbani ba, amma u lapai ma̱ka̱nga̱ ma̱ ni adama a̱ una̱mgbuka̱tsuma̱. Ɗa u danai, ‘Mpa vuza vu unushi ɗa, Ka̱shile, pana asuvayali a̱ va̱.’
LUK.18.14	“N dana ɗa̱, vuza vu unushi vu nam pa u bonoi a kpaꞋa ku ni n unushi u ni ucinikpi a̱ ubuta̱ u Ka̱shile, amma Kafarishi ka ka lazai n unushi u ni. Adama a na vuza na baci de dem u cikpai ka̱ci ka̱ ni i ta̱ o kugoyo yi. Vuza na u goyoi ka̱ci ka̱ ni kpamu u ciya̱ ucikpi.”
LUK.18.15	Uma a̱ kutuka̱ muku n wawaꞋa u Yesu, adama a na u saꞋwa le. Ana mukumitoni me enei nannai, ɗa a dansukai le. 
LUK.18.16	Amma Yesu u ɗekei muku ma n ka̱ci ka̱ ni, ɗa u danai, “Ka̱sa̱kpa̱i muku n ta̱wa̱ wa̱ va̱, ka̱ta̱ i sa̱nga̱ le ba, adama a na aza a na i n uneki u ka̱ɗu ci le i ta̱ a̱ kuda̱sa̱ngu o tsugono tsu Ka̱shile. 
LUK.18.17	N dana wu mayun, vuza na baci wi isai tsugono tsu Ka̱shile tsu maku ba, wa kuꞋuwa tsu ɗa ta na ba.”
LUK.18.18	Vuzagbayin vi yoku ɗa we ecei ni, “Malum ma singai, nini ɗai n kuyaꞋan adama a na n ciya̱ wuma u na u kukotso ba?”
LUK.18.19	Ɗa Yesu wu ushuki, “Yi ɗai i zuwai ɗa vi ɗekei mu vuza singai? Babu vuza singai, sai Ka̱shile endeꞋen. 
LUK.18.20	Vi yeve ta̱ ɗe Wila̱ wa: ‘Ka̱ta̱ vi yaꞋan tsugbani ba. Ka̱ta̱ vu una vuza ba. Vi yaꞋan uboki feu ba. Ka̱ta̱ vu dansa aꞋuwa ba. Vi cikpa eshevu n a̱na̱vu dem.’ ”
LUK.18.21	U danai, “M ɓa̱na̱ ta̱ ɗe ili i nam pa ali mpa maku me kenu.”
LUK.18.22	Ana Yesu u panai nannai, ɗa u danai ni, “Vu buwa ta̱ n ili i te. Denge ili i na vi n i ɗa ra̱ka̱, ka̱ta̱ vu peceke aza a unambi. Vi ta̱ a̱ kuciya̱ uciyi na ɗe gaɗi. Ka̱ta̱ vu ta̱wa̱ vu tono mu.”
LUK.18.23	Ana u panai nannai, ɗa u na̱mgba̱i ka̱tsuma̱, adama a na a̱yi vuma vu uciyi ɗa ka̱u. 
LUK.18.24	Yesu wi indai ni, ɗa u danai, “Dikyai ɗa vuma vu uciyi u kuꞋuwa o tsugono tsu Ka̱shile. 
LUK.18.25	U laꞋa ta̱ n ɗevu karakuma ka uwa a̱ vunu vu vubele, an vuza vu uciyi u kuꞋuwa o tsugono tsu Ka̱shile.”
LUK.18.26	Aza a na a panai kadanshi ka, ɗa e ecei, “Ta baci nannai, yayi wo tamkpamu u kuciya̱ wishi?”
LUK.18.27	Ɗa Yesu wu ushuki, “Ili i na ya kuyaꞋan a̱ ubuta̱ u uma ba, i ta̱ a kuyaꞋan a̱ ubuta̱ u Ka̱shile.”
LUK.18.28	Biturusu u danai, “Tsu ka̱sa̱kpa̱ ta̱ ili i na ci n i ɗa ra̱ka̱ adama a na tsu tono wu.”
LUK.18.29+LUK.18.30	Yesu u danai le, “N dana ɗa̱ mayun, vuza na baci u ka̱sa̱kpa̱i ili i yoku, adama o tsugono tsu Ka̱shile, u kuciya̱ ta̱ katsupu ka̱ ni n a̱bunda̱i a̱ ka̱tsuma̱ ka ayin a nam pa. Nannai kpamu u ka̱sa̱kpa̱ baci kpaꞋa ku ni ko vuka vi ni, u kuciya̱ ta̱ katsupu ka nam pa. Ta kpamu nannai vuza yoku u ka̱sa̱kpa̱ baci isheku i ni, ko nkoshi n ni, ko muku n ni. Ayin a na kpamu a̱ kuta̱wa̱, u kuciya̱ ta̱ wuma u na u kukotso ba.”
LUK.18.31	Yesu u ɗekei Kupanazere a nan lo paki, ɗa u danai le, “Ci ta̱ a kubana a Urishelima a̱ ubuta̱ u na ili ra̱ka̱ i na eneki a ɗanai adama a ukuna u Maku ma Vuma i kushana. 
LUK.18.32	I ta̱ e kuneke yi e ekiye a Aza̱ka̱yimbi. Ka̱ta̱ a̱ ka̱na̱ kuzoꞋoso yi, ka̱ta̱ kpamu a shika yi, n a̱ ciꞋikpa̱i ni ntsa̱n. A lapa yi, ka̱ta̱ a una yi. 
LUK.18.33	A kanna ka tatsu, wi ta̱ kpamu a̱ kuɗenga̱ n wuma.”
LUK.18.34	Mukumitoni ko ili i te i na u dansai e yeve i ɗa ba. Ili i na kadanshi ka ka kudana i ɗa yi ta̱ usokongi we le, benle e yeve ili i na wi a kudansa.
LUK.18.35	Yesu a kuyawa ɗevu n Jeriko, ka̱yimba̱ ko yoku lo tamkpamu ida̱shi a uye paki a kuyaꞋan ufolu. 
LUK.18.36	Ana u panai ka̱bunda̱i ka uma a nwalu, ɗa we ecei ili i na yi lo. 
LUK.18.37	Ɗa a danai ni, “Yesu vu Nazara ɗa wi lo a nwalu.”
LUK.18.38	Ɗa u ɗekei ka̱u, “Yesu, Maku ma Dawuda, pana asuvayali a̱ va̱!”
LUK.18.39	Aza a na i lo a nwalu kelime ka, a dansukai ni, a dana u paɗa bini, amma u doku wo orukpoi meɗevile ma ka̱u, “Maku ma Dawuda, pana asuvayali a̱ va̱!”
LUK.18.40	Yesu u shamgbai, ɗa u danai a̱ tuka̱ yi n vuma va. Ana u yawai ɗevu, ɗa Yesu we ecei ni, 
LUK.18.41	“Yi ɗa̱i vi cigai n yaꞋanka wu?”
LUK.18.41	Ɗa wu ushuki, “Vuzagbayin, n ciga ta̱ me ene ubuta̱.”
LUK.18.42	Yesu u danai ni, “Ene! Uneki u ka̱ɗu u nu u potsokpo wu ta̱.” 
LUK.18.43	Gogo va lo, ɗa we enei ubuta̱, ɗa u tonoi Yesu n u cikpai Ka̱shile. Ana uma e enei nannai dem, ɗa a cikpai Ka̱shile feu.
LUK.19.1	Yesu u yawai e Jeriko, a̱yi a kuwala punu a̱ likuci ya. 
LUK.19.2	Vuma vi yoku punu, kula ku ni ku ɗa Zaka. A̱yi ɗa vuzagbayin vi ishi a utafu, wi ta̱ kpamu n uciyi. 
LUK.19.3	U cigai we kene ko yayi Yesu, amma adama a na wi megejere, u fuɗa we ene yi ba, adama a̱ ka̱bunda̱i ka uma kpamu. 
LUK.19.4	Ɗaɗa u sumai kelime u banai u kumbai ma̱biri, u ciya̱ we ene yi an Yesu wi lo a kuwala a uye u nan lo wa.
LUK.19.5	Ana Yesu u yawai a magaba ma derere, ɗa wi indai gaɗi, ɗa ta na u danai ni, “Zaka, cipa̱ gogo. Anana n kucipa̱ ta̱ a kpaꞋa ku nu.” 
LUK.19.6	Ɗa Zaka u cipa̱i gogo, ɗa u rabasai ni m ma̱za̱nga̱.
LUK.19.7	Uma a na e enei nannai ra̱ka̱, ɗa a̱ ka̱na̱i mololo, “U bana ta̱ kuyaꞋan limoci a kpaꞋa ku vuza vu unushi.”
LUK.19.8	Amma Zaka u ɗenga̱i kashani ɗa u danai ni, “La̱na̱, Vuzagbayin. Gogo na punu na mi ta̱ e kuneke kagimi ku uciyi ka̱ va̱ wa aza a unambi. N lyaꞋa baci kpamu vuza yoku, n kutsupa yi ta̱ n ili i va̱ ali kuna̱shi tsu nan lo tsa.”
LUK.19.9	Yesu u danai ni, “Anana wishi† u Ka̱shile u ta̱wa̱ ta̱ a kpaꞋa ku nam pa, adama a na vuma vu nam pa feu maku mi Ibrahim maꞋa mayun. 
LUK.19.10	Adama a na mpa Maku ma Vuma n ta̱wa̱ ta̱ kula̱nsa̱, ka̱ta̱ mi isa aza a na a̱ puwa̱nka̱i.”
LUK.19.11	Ana i lo a kupana ili i nan lo, ɗa u lyaꞋi kelime n kudana le agisana ciya̱ u lapula kusheshe ku le. Adama a na uma kpamu e sheshe ta̱ tsugono tsu Ka̱shile ci ta̱ a̱ kuta̱wa̱shi lo gogo an wi ɗevu n Urishelima. 
LUK.19.12	U danai, “Vuma vu kpaꞋa ku tsugono vi yoku ɗa wi a kubana a̱ likuci i yoku daꞋin. U banai adama a na a zuwa yi mogono, ka̱ta̱ kpamu u bono. 
LUK.19.13	Kafu u laza a kubana nwalu ma, ɗa u ɗekei agbashi a̱ ni kupa, ɗa u nekei le ikebe ya azurufa
LUK.19.14	“Amma uma a̱ ni a iwain ni, ɗa a̱ suki uma o yoku a bana a dana azagbi o ngono a, ‘Tsa kuciga yi u yaꞋan mogono ma̱ tsu ba.’
LUK.19.15	“Sai an ta na a zuwai ni tsugono tsa, ɗa u bonoi a kpaꞋa. Ɗa u la̱nsa̱i agbashi a na u nekei ikebe ya, adama a na u yeve ariba a na a̱ ciya̱i.
LUK.19.16	“Vuza iyain u ta̱wa̱i ɗa u danai, ‘Vuzagbayin, vikebe vi te vu nu vi ciya̱ ta̱ ikebe kupa kpamu.’
LUK.19.17	“Vuzagbayin vi ni u danai, ‘Kya̱sa̱ wu, kagbashi ka singai ka̱ va̱. Adama a na vi yaꞋan ta̱ kasingai n ili i kenu dem, okpo vuza vi kelime vi likuci kupa.’
LUK.19.18	“Vuza ire u ta̱wa̱i, ɗa kpamu u danai, ‘Vuzagbayin, ikebe i nu i ciya̱ ta̱ kpamu iyum i tawun i yoku.’
LUK.19.19	“Ɗaɗa vuzagbayin vi ni wu ushuki ni, ‘Avu lyaꞋa tsugono ci likuci i tawun.’
LUK.19.20	“Ɗa kagbashi ko yoku ka̱ ta̱wa̱i kpamu, ɗa u danai, ‘Vuzagbayin, ikebe i nu i ɗa na, mi ishi ta̱ n ka̱ta̱la̱ i ɗa a kakashi, ɗa n sokongi. 
LUK.19.21	Mi ta̱ a kupana wovon u nu, adama a na avu vi cana ba. Vi ta̱ a kuɗika ili i na vu zuwai ba, ka̱ta̱ kpamu vi kyaꞋa a̱ ubuta̱ u na vi ca̱Ꞌi ba.’
LUK.19.22	“Vuzagbayin vi ni wu ushuki, ‘N kuyaꞋanka wu ta̱ afada n ili i na yu uta̱i a̱ una̱ u nu, avu kagbashi ka gbani-gbani. Vi yevei ana mpa m kpa̱ɗa̱i kucana. Ɗa mi a kuɗikasa a̱ ubuta̱ u na n kpa̱ɗa̱i kuzuwa, ni n kyaꞋi i na m kpa̱ɗa̱i kuca̱Ꞌa̱. 
LUK.19.23	Yi ɗa̱i vu kpa̱ɗa̱i kuzuwaka mu ikebe i va̱ a kpakikebe? Ayin a na m bonoi va, mi ishi mi isa i ɗa wana ɗai n ciya̱ punu mini.’
LUK.19.24	“Ɗaɗa u danai aza a na i lo kashani, ‘Isai ikebe i ni ya, ka̱ta̱ i neke vuza na wi n iyum kupa va.’
LUK.19.25	“Ɗa a danai, ‘Vuzagbayin, wi ta̱ ɗe biꞋi n kupa!’
LUK.19.26	“Ɗa u danai le, ‘N dana ɗa̱, vuza na baci wi n i ɗa, i ta̱ o kudoku yi kpamu, amma vuza na wi n i ɗa ba, ko i kenu i na wi n i ɗa, i ta̱ o kukotso a kisa yi i ɗa. 
LUK.19.27	Irala i va̱ i nan lo ya, aza a na a cigai n lyaꞋa tsugono tsa ba va, tuka̱i mu n ele na, ka̱ta̱ yu una le kelime ka̱ va̱.’ ”
LUK.19.28	Ayin a na Yesu u kotsoi kudansa ili i nam pa, ɗa u lyaꞋi kelime a kubana a Urishelima. 
LUK.19.29	Ana a yawai ɗevu m Bataji m Bataniya a Kusan ku Zaitun, u ɗekei mukumitoni n ni n re, ɗa u danai le, 
LUK.19.30	“Banai a̱ likuci i yoku e kelime ka̱ ɗa̱. N kuꞋuwa ku ɗa̱, yi ta̱ e kene maku ma majaki ushiyi lo, ma na ka̱ta̱ vuza u saꞋwai kukumba ba. I shikpa maꞋa ka̱ta̱ i tuka̱ mu. 
LUK.19.31	Vuza na baci we ecei ɗa̱, ‘Yi ɗa̱i ya kushikpa maꞋa?’ danai ni, ‘Vuzagbayin wi ta̱ a kuciga maꞋa.’ ”
LUK.19.32	Aza a na u suki va, a banai a cinai ta na derere tsu na u danai le va. 
LUK.19.33	Ana i a kushikpa maꞋa, ɗa vuza vi ili va we ecei le, “Yi ɗa̱i ya kushikpa majaki ma?”
LUK.19.34	Ɗaɗa a̱ ushuki, “Vuzagbayin wi ta̱ a kuciga maꞋa.”
LUK.19.35	A̱ tuka̱i m maꞋa u Yesu. O poloi aminya e le gaɗi tsa̱ a̱kuma̱ri, ɗa a kumbakai Yesu ɗe. 
LUK.19.36	Ana wi a nwalu, ɗa uma a̱ ka̱na̱i kupolo aminya e le a uye wa.
LUK.19.37	U yawai ɗevu n ubuta̱ u na uye u gida̱la̱i a Kusan ku Zaitun. Ɗa ka̱bunda̱i ka uma ka̱ mukumitoni ma ra̱ka̱, a̱ ka̱na̱i ma̱za̱nga̱ n a cikpai Ka̱shile n a̱la̱ka̱tsu ka̱u, adama a ili i mereve i na e enei ɗe dem:
LUK.19.38	“Una̱singai a kubana u mogono ma na ma̱ ta̱wa̱i n kula ku Vuzavaguɗu.”
LUK.19.38	“Ma̱ta̱na̱ na ɗe gaɗi, n tsugbayin zuva dem.”
LUK.19.39	Afarishi† o yoku punu a̱ ka̱tsuma̱ ka uma ka, a danai Yesu, “Malum, dansuka mukumitoni n nu.”
LUK.19.40	Ɗa wu ushuki, “N dana ɗa̱, ko a paɗa baci bini, atali i ta̱ o korukpo m ma̱za̱nga̱ nannai.”
LUK.19.41	Ana wi a kuyawa a Urishelima ɗa we enei ubirini wa, ɗa u shika̱i adama u ɗa. 
LUK.19.42	Ɗa u danai, “Yi ishi i ciya̱ de i yeve ko yayi u kutuka̱ ɗa̱ m ma̱ta̱na̱ anana. Amma o sokongu ta̱ maꞋa a̱ a̱shi a̱ ɗa̱ gogo na. 
LUK.19.43	Kanna ki ta̱ lo a̱ kuta̱wa̱ ka na irala i ɗa̱ i kumaꞋaka ɗa̱ idasakpatsu i kukumba mashilya mu ubirini. A kanza ɗa̱ punu e mere, ka̱ta̱ a kpada utsutsu. 
LUK.19.44	Ka̱ta̱ a uwa a minjarangu ɗa̱, a̱ɗa̱ m muku n ɗa̱ punu e mere mu ubirini ma. Ko katali a̱ kuka̱sa̱kpa̱ kaꞋa a umatyangi o toku ba, adama a na i kpa̱ɗa̱i kuyeve kanna ka̱ kuta̱wa̱ ka̱ Ka̱shile wa̱ ɗa̱.”
LUK.19.45	Ɗaɗa u uwai a̱ A̱Ꞌisa̱ a Gbayin, ɗa u ka̱na̱i kuloko aza a na Ꞌya kuyaꞋan tsulaga punu. 
LUK.19.46	U danai le, “Wi ta̱ uɗani, ‘KpaꞋa ku va̱ ki ta̱ o kokpo kpaꞋa ka avasa,’
LUK.19.47	Kanna dem sai u yaꞋan kuyotsongusu a̱ A̱Ꞌisa̱ a Gbayin. Amma anan ganu vu gbagbaꞋin, nu nlum n Wila̱, koɓolo n aza e kelime a uma a cigai kuna yi. 
LUK.19.48	Ali n gogo na, a̱ ciya̱ uye u na o kutono ba, adama a na uma ra̱ka̱ i ta̱ a kuciga a pana kadanshi ka̱ ni.
LUK.20.1	Kanna ke te, an wi a kuyaꞋan kuyotsongusu punu a̱ A̱Ꞌisa̱ a Gbayin, n u danai Arabali a Singai, anan ganu vu gbagbaꞋin koɓolo nu nlum n Wila̱ nu nkoshi a̱ ta̱wa̱i wa̱ ni. 
LUK.20.2	A danai, “Dana tsu, n utsura we ne u ɗai vi a kuyaꞋan ili i nam pa dem? Yayi u nekei nu utsura u nam pa?”
LUK.20.3	Ɗa wu ushuki, “Mi ta̱ feu a kuyaꞋanka ɗa̱ keci, danai mu, 
LUK.20.4	kusumbu ka akucina ku na Yahaya u yaꞋin, ku Ka̱shile ku ɗa ko ku uma ku ɗa?”
LUK.20.5	Ɗaɗa e sheshei biꞋi uteku u le, ɗa a danai, “Tsu dana baci, ‘Ku Ka̱shile ku ɗa,’ wi ta̱ e kece tsu, ‘Yi ɗa̱i ɗa tsu kpa̱ɗa̱i kuneke ka̱ɗu wa̱ ni?’ 
LUK.20.6	Amma tsu dana baci, ‘Ku uma ku ɗa,’ uma ra̱ka̱ i ta̱ a kuvara tsu, adama a na a dana ta̱ Yahaya keneki kaꞋa.”
LUK.20.7	Ɗa a̱ ushuki, “Ci yeve ko ku yayi ba.”
LUK.20.8	Yesu u danai, “Mi feu a kudana ɗa̱ ko n utsura u yayi mi a kuyaꞋan ili i nam pa ba.”
LUK.20.9	U lyaꞋi kelime n kudana uma agisana a nam pa: “Vuza yoku u yaꞋin kashina ka̱ nɗimbi ma Ayahuda, ɗa u nekei kaꞋa aza a zamalinga, adama a na a̱ la̱na̱ka̱ yi kaꞋa. A̱yi tamkpamu u banai a̱ ubuta̱ ali u yaꞋin ayin n a̱bunda̱i. 
LUK.20.10	Ana ayin a kutaꞋa a yawai, ɗa u suki kagbashi ka̱ ni ka bana ɗe, adama a na e neke yi umaci wu nɗanga n yoku punu a kashina ka. Amma aza a zamalinga a a lapai ni, ɗa o lokoi ni. U bonoi a kpaꞋa ekiye agaɗa. 
LUK.20.11	U doku u suki kagbashi ko yoku, amma a lapai ni ɗa e nekei ni wono, o lokoi ni o kubono a kpaꞋa ekiye agaɗa. 
LUK.20.12	U doku u suki vuza tatsu, ɗa o foroi ni ɗa o lokoi ni punu a ubaru.
LUK.20.13	“Ɗaɗa vuza vu kashina va u danai, ‘Yi ɗa̱i n kuyaꞋan? Mi ta̱ a̱ kusuku maku ma̱ va̱ ma na n cigai, u gaꞋan ba e kuneke yi ta̱ tsugbayin ci ni.’
LUK.20.14	“Amma ayin a na aza a zamalinga a e enei ni, ɗa a yaꞋin kadanshi biꞋi, a danai, ‘Maku ma̱ ni ma na. Tsu una yi, ka̱ta̱ tso okpo n kashina ka.’ 
LUK.20.15	Ɗa a taɗuki ni n tsupulai tsu kashina tsa. Ɗa a unai ni.”
LUK.20.15	Ɗa Yesu we ecei le, “Yi ɗa̱i vuza vu kashina va u kuyaꞋanka le? 
LUK.20.16	Wi ta̱ a kubana, ka̱ta̱ wu una aza a zamalinga a, ka̱ta̱ u zuwa aza o yoku kpamu aza a na a kindaka yi kaꞋa.”
LUK.20.16	Ana uma a a panai nannai, ɗa a danai, “U jebeshe biꞋi.”
LUK.20.17	Yesu wi indai le magaba, ɗa u danai, “Yi ɗa̱i ili i na yi uɗani na lo yi a kudana, wo ta na:
LUK.20.17	‘Katali ka na amaꞋi a iwain, ka ɗa ko okpoi kenene ke mere.’?
LUK.20.18	Vuza na baci de u yikpa̱i a katali ka nan lo, wi ta̱ o kukoɗo agbati agbati, amma vuza na baci ka ka varai, ki ta̱ a kuminjarangu yi.”
LUK.20.19	Gogo lo, nlum n Wila̱ n anan ganu vu gbagbaꞋin a̱ la̱nsa̱i uye u na a̱ kuka̱na̱ yi, adama a na e yeve ta̱ u dansa ta̱ agisana a nam pa a adama a na u palukpa le. Amma i ta̱ a kupana wovon u uma.
LUK.20.20	N kinda ku na Ꞌya a kuyaꞋanka yi, ɗa a̱ suki aza a kasaka aza a na a yaꞋin adanshi uma a̱ usuɓi a ɗa. A ciga ta̱ a̱ ka̱na̱ Yesu n ili i na u dansai, adama a na a banka yi a̱ ubuta̱ wu utsura u gomuna. 
LUK.20.21	Ɗa aza a kasaka a, e ecei ni, “Malum, ci yeve ta̱ vu tsu dansa ta̱ ka̱ta̱ kpamu vi yotsongu ili i na i gaꞋin. Vi ci yaꞋan kpamu cisheꞋe ba, amma vi yotsongu ta̱ n uye u Ka̱shile m mayun. 
LUK.20.22	U gaꞋan ta̱ tsu tsupa Mogono Kaisa† utafu, ko u gaꞋan ba?”
LUK.20.23	We enei ugboji u le, ɗa u danai, 
LUK.20.24	“Yotsongi mu ikebe
LUK.20.25	Ɗa a danai, “Ku Kaisa ku ɗa.”
LUK.20.25	U danai le, “Nekei ili i na yi i mogono ili i ni. I Ka̱shile kpamu nekei Ka̱shile.”
LUK.20.26	A fuɗa a̱ ka̱na̱ yi n ili i na u dansai e keteshe ka ba. Ɗa kucikpa o bonoi a yaꞋin mereve n wushuki u ni, ɗa a paɗai bini.
LUK.20.27	A̱sa̱dukiya† o yoku a banai u Yesu n keci, ele ɗa aza a na a̱ ushuki an kuɗenga̱ ka̱ a̱kpisa̱ ki lo ba. 
LUK.20.28	A danai, “Malum, Musa u ɗanaka tsu ta̱, u danai, ‘Vuza na baci vuza ni u kuwa̱i, ɗa u ka̱sa̱kpa̱i vuka babu na vu matsai, vuza ni va u sosuku vuka va, adama a na u matsaka vuza ni va maku.’ 
LUK.20.29	Uma o yoku a ɗa a kpaꞋa ku te, i ta̱ uma e cindere. Vuza iyain u yaꞋin yolo, ali u kuwa̱i babu na vuka va vi ciya̱ kucina̱. 
LUK.20.30	Ɗa vuza ire u sosuki ni, ɗa u tsu kuwa̱ kpamu. 
LUK.20.31	Ɗa vuza tatsu u doku u sosuki kpamu, ali a kubana uma e cindere ele ra̱ka̱ a̱ kuwa̱i, a̱ ciya̱ kucina̱ n vuka va ba. 
LUK.20.32	Ɗa vuka va feu vu ta̱wa̱i vu kuwa̱i. 
LUK.20.33	To, kanna ka na a̱ kuɗengusa̱ a̱kpisa̱, vuka vi yayi wo ta na u kuɗamgba wo kokpo, an wo oloi ali e cindere a dem?”
LUK.20.34	Ɗaɗa Yesu wu ushuki, “Uma a aduniyan a anana a nam pa i ta̱ a kuɗika a̱ma̱ci n o olotongi. 
LUK.20.35	Amma ta u kuyaꞋan nannai a̱ ka̱tsuma̱ ka aduniyan a na a̱ kuta̱wa̱ ba. Aza a na Ka̱shile ke enei a gaꞋin a̱ ciya̱ kuɗenga̱ ka̱ a̱kpisa̱ a kuyaꞋan yolo kpamu ba. 
LUK.20.36	O kudoku a̱ kuwa̱ ba, adama a na i ta̱ o kokpo tsa alingata. Muku n Ka̱shile n ɗa kpamu adama a̱ ubuta̱ u kuɗenga̱ a̱ ukpisa̱.
LUK.20.37	“Amma a ukuna u na ko uma a̱ kuɗenga̱ a̱ a̱kpisa̱, ko Musa u kumgbasa ta̱ ukuna u nan lo ana u ɗanai u na maɗanga me kenu mi a̱ kukula̱. U ɗekei Vuzavaguɗu tsu nam pa: ‘Ka̱shile ki Ibrahim, n Ka̱shile ki Ishaku, n Ka̱shile ka Yakubu.’
LUK.20.38	A̱yi Ka̱shile ka̱ a̱kpisa̱ ka ba, amma ka aza a wuma, adama a na ubuta̱ u ni u ɗa ele dem i n wuma.”
LUK.20.39	Nlum n Wila̱ n yoku mu ushuki, “Vu dansa ta̱ mayin, malum.” 
LUK.20.40	O doku a kaꞋwan a yaꞋanka yi kadanshi n keci ba.
LUK.20.41	Ɗaɗa Yesu u danai le, “Nini ɗai tamkpamu ɗa a danai Kirisiti Kishi ka Maku ma Dawuda maꞋa? 
LUK.20.42	Dawuda a̱ ka̱ci ka̱ ni u ɗana ta̱ a Katagarda ki Ishipa,†
LUK.20.42	‘Vuzavaguɗu u danai Vuzagbayin vu va̱, “Da̱sa̱ngu e kukiye ku usingai ku va̱, 
LUK.20.43	sai ayin a na m bonokoi irala i nu a ɗaka va ataka e ene a̱ nu.” ’
LUK.20.44	Dawuda u ci ɗeke yi ta̱ ‘Vuzagbayin,’ nini ɗai tamkpamu u kubono maku ma̱ ni?”
LUK.20.45	Ana uma ra̱ka̱ i lo a kupana ɗa Yesu u danai mukumitoni n ni, 
LUK.20.46	“YaꞋin daꞋin nu nlum n Wila̱. A ci ciga ta̱ kuꞋuka ntogu n gbagbaꞋin adama a na uma e ene le. A ci ciga ta̱ ikya̱shi e kuden, n ucigi wi ida̱shi i singai, kpamu a̱ unu a avasa n ubuta̱ u ka̱ɗiva̱. 
LUK.20.47	O tsu doro ta̱ agapa a̱ a̱ma̱ci
LUK.21.1	Yesu punu a̱ A̱Ꞌisa̱ a Gbayin a biꞋi, ɗa u ka̱na̱i kinda aza a uciyi a̱ ka̱na̱i kuzuwa kuneꞋe ku le a̱ ubuta̱ u kuzuwa. 
LUK.21.2	Ɗa kagapa ka vuka ko yoku ku uta̱i ɗe, vuza vu unambi, ɗa u zuwai iyum i re.
LUK.21.3	Ɗa Yesu u danai le, “Mi ta̱ a kudana ɗa̱ mayun, kagapa ka vuka vuza vu unambi vu nam pa u neke ta̱ ili i na i lazai uma a nan lo dem. 
LUK.21.4	Adama a na ele ta punu e nekei kenu a̱ ka̱tsuma̱ ki ili n a̱bunda̱i i na i n i ɗa. Amma n yali i ni dem u neke ta̱ ili i na wi n i ɗa dem a wuma u ni dem.”
LUK.21.5	Mukumitoni n ni n yoku mi a kadanshi ka̱ A̱Ꞌisa̱ a Gbayin. Uteku u na i n tsuloboi ci kinda n atali n ili i tsuloboi i na uma e nekei Ka̱shile, n uteku u na i ukali. Ɗa Yesu u danai le, 
LUK.21.6	“Ili i na ye enei na dem, ayin i ta̱ lo a̱ kuta̱wa̱ a na ko katali ke te ki lo a kushamgba umatyamgbani gaɗi vu vutoku ba. Ra̱ka̱ vi le i ta̱ a̱ kufa̱da̱ le.”
LUK.21.7	Ɗa e ecei ni, “Malum, wana ɗai ili i nam pa ya i kugita̱? Yi ɗa̱i kpamu ce kene ayin a na baci ili ya i gita̱i kuta̱wa̱ adama a na ci yeve?”
LUK.21.8	Ɗa Yesu wu ushuki, “Yongoi ufoɓushi, ka̱ta̱ vuza u doro ɗa̱ ba. Uma n a̱bunda̱i i ta̱ a kuyaꞋan kadanshi adanshi ele ɗa Kishi. Ka̱ta̱ a dana, ‘Mpa ɗa Kirisiti Kishi ka,’ kpamu, ‘Ayin a yawa ta̱.’ Ka̱ta̱ yu ushuku ba. 
LUK.21.9	Ka̱ta̱ i pana wovon ba, ayin a na baci i ka̱na̱i kupana arabali o kuvon n vishili. Ili i nan lo i ɗa i kugita̱ kuta̱wa̱ biꞋi, amma nan lo dem, ka̱ta̱ uteku u yawa ba.”
LUK.21.10	Ɗa u lyaꞋi kelime n kadanshi tsu nam pa, “Iɗika yi ta̱ o kuyongo vishili n iɗika i yoku. Tsugono kpamu nannai. 
LUK.21.11	Iɗika yi ta̱ a̱ kugita̱ kugba̱ɗa̱sa̱ uteku u ni. Kambulu ka gbayin ki ta̱ a̱ kuta̱wa̱ koɓolo m ma̱dukpa̱ a̱ ubuta̱ kakau dem. Ili i wovon n a̱bunda̱i yi ta̱ a̱ kuta̱wa̱ n urotu wi ili i gaɗi.
LUK.21.12	“Kafu ili i nam pa ra̱ka̱ i ta̱wa̱, uma i ta̱ a̱ kuka̱na̱ ɗa̱ ka̱ta̱ a takacika ɗa̱. I ta̱ e kuneke ɗa̱ adama a na a yaꞋanka ɗa̱ afada a̱ unu a avasa, ka̱ta̱ a zuwa ɗa̱ a̱ unu a ugbashi. I ta̱ a kubanka ɗa̱ o ngono n anan gomuna adama a kula ku va̱. 
LUK.21.13	Ayin a nan lo a a ɗaɗa a gaꞋin i dana uma uteku u na uneki u ka̱ɗu u ɗa̱ wi. 
LUK.21.14	Ka̱ta̱ yo oꞋuso ka̱ci ka̱ ɗa̱ adama a ili i na i kudansa a̱ ubuta̱ wa afada ba. 
LUK.21.15	Adama a na mi ta̱ e kuneke ɗa̱ ili i na i kudansa, ka̱ta̱ kpamu n neke ɗa̱ kuyeve, adama a na irala i ɗa i kufuɗa ya lyaꞋa ɗa̱ n kadanshi ke le ba. 
LUK.21.16	Aza a̱ ɗa̱ i ta̱ e kuneke ɗa̱ we le. Ali n isheku i ɗa̱, ko nkoshi n ɗa̱, ali a̱ja̱Ꞌa̱ a̱ ɗa̱ a kuyaꞋanka ɗa̱ ta̱ nannai. A̱ ka̱tsuma̱ ka̱ ɗa̱, i ta̱ a kuna aza o yoku. 
LUK.21.17	Uma ra̱ka̱ i ta̱ a kuꞋiwan ɗa̱, adama a̱ va̱. 
LUK.21.18	Amma ko ka̱nji ke te a kaci ka̱ ɗa̱ ki lo a̱ kupuwa̱nka̱ ba. 
LUK.21.19	Shamgbai n utsura adama a na i ciya̱ wuma u ɗa̱.
LUK.21.20	“Ayin a na baci ye enei a kanzai Urishelima adama a kuvon, ka̱ta̱ i yeve i ta̱ a kuciga kufa̱da̱ a ɗa. 
LUK.21.21	Ayin a nan lo uma a na i Yahuda a suma a kubana a nsasan. Aza a na i punu a̱ likuci kpamu. Aza a na i ɗe kpamu a̱ ubuta̱ u yoku, ka̱ta̱ a suma o kubono a̱ likuci ba. 
LUK.21.22	Ayin a nan lo ayin a katsupu ka awuya kaꞋa a kubana a̱ ubuta̱ u uma, adama a na ili i na yi uɗani i shana.
LUK.21.23	Ayin a nan lo a̱ma̱ci a na i n a̱tsuma̱ o kusoꞋo ta̱ atakaci, n aza a na i o kuwoꞋo nreɓu. Ili i wuya yi ta̱ a̱ kuta̱wa̱ a̱ ubuta̱ u uma, adama a na wupa u Ka̱shile wi ta̱ a̱ kucipa̱ gaɗi. 
LUK.21.24	Aza o yoku a kuyaꞋan ta̱ wuni n otokobi. Aza o yoku kpamu i ta̱ a kubanka le ugbashi a kubana iɗika kakau. Aza̱ka̱yimbi i ta̱ a kuna Urishelima, sai ayin a na ayin e le a shanai.
LUK.21.25	“Ili kakau i savu yi ta̱ a̱ kugita̱ kuyaꞋan tsu urotu a̱ ubuta̱ u kanna, n wotoi, n azangata. Aduniyan dem i ta̱ o kokpo n atakaci n udamishi adama a̱ kura̱ n aɓau a mala. 
LUK.21.26	Uma a̱ kulima̱ ta̱ adama o wovon, adama ili i na i e kene n i na i a kuvana i na yi lo a̱ kuta̱wa̱. Ili i na yi gaɗi dem yu utsura i ɗa yi ta̱ a kugba̱ɗa̱sa̱. 
LUK.21.27	Ayin a nan lo a Maku ma Vuma mi ta̱ a̱ kuta̱ ɗe gaɗi n eleshu n utsura n tsugbayin dem. 
LUK.21.28	Ili i nam pa i gita̱ baci kuyawa, ɗenga̱i ka̱ta̱ i ɗengusa̱ a̱shi a̱ ɗa̱, adama a na ayin a na a kisa ɗa̱ a ɗa a yawa ta̱ ɗevu.”
LUK.21.29	Ɗa Yesu u danai le agisana a kadanshi a nam pa: “YaꞋin cicoꞋo m maɗanga ma̱ ma̱biri nu nɗanga n na m buwai. 
LUK.21.30	Ayin a na baci ye enei a̱vuku e le a̱ gita̱i kutopo, i yeve ta̱ lyushi i gita̱ ta̱ kuyawa. 
LUK.21.31	Ili i te kpamu ye ene baci ili i nam pa i gita̱i kuyawa, i yeve tsugono tsu Ka̱shile ci yawa ta̱ ɗevu.
LUK.21.32	“Ciɓai ili i nam pa ya, dem i ɗa yi ta̱ a̱ kuta̱wa̱ kafu uma a anana o kotso. 
LUK.21.33	Gaɗi n iɗika i kupuwa̱nka̱ ta̱, amma kadanshi ka̱ va̱ ko ke te ki lo a kulaza ba.
LUK.21.34	“Yongoi ufoɓushi ka̱ta̱ i shatangu ka̱ci ka̱ ɗa̱ n ka̱ɗiva̱ ko n ilyashi, ko n isoshi, koɓolo n udami wi ili ya aduniyan ba. Ta baci nannai ba ko n ka nan lo ka ki ta̱ a kuta̱wa̱ ka cina ɗa̱ babu ofoɓuso. 
LUK.21.35	Ki ta̱ a kuyaꞋan an maza ma na ma̱ kuta̱wa̱ a̱ ubuta̱ u uma wa aduniyan dem. 
LUK.21.36	Yongoi ufoɓushi n i yaꞋin kavasa ayin tutu, adama a na i ciya̱ utsura uteku u na i kuta̱ punu a̱ ka̱tsuma̱ ki ili dem, ka̱ta̱ kpamu i shamgba a̱ ubuta̱ u Maku ma Vuma.”
LUK.21.37	Yesu u yaꞋan ta̱ ayin a nan lo dem o kuyotsongusu uma punu a̱ A̱Ꞌisa̱ a Gbayin. Amma kayin ka yaꞋan baci, u tsu uta̱ ta̱ ka̱ta̱ u bana a Kusan ku Zaitun. 
LUK.21.38	N usana ka̱lika̱li, uma a tsu bana ta̱ a̱ A̱Ꞌisa̱ a, adama a na a panaka yi, uteku u na wi o kuyotsongusu.
LUK.22.1	Gogo na, Ka̱ɗiva̱ ka Kupasamgbanai ka na ka̱ gita̱ngi Ka̱ɗiva̱ ko Burodi vu Moloko† ka̱ gita̱ ta̱ kuyawa. 
LUK.22.2	Anan ganu vu gbagbaꞋin nu nlum n Wila̱ i ta̱ a̱ kula̱nsa̱ uye u na a una Yesu. Amma i ta̱ a kupana wovon u uma.
LUK.22.3	Ɗaɗa MalyaꞋi ma uwai u Yahuza, vuza na e ci ɗeke Iskaryoti, a̱ ka̱tsuma̱ ka Kupanazere a. 
LUK.22.4	Ɗa Yahuza u banai u anan ganu vu gbagbaꞋin n aza a̱ gba̱ra̱gba̱ra̱ a kinda A̱Ꞌisa̱ a Gbayin, ɗa u sheshei n ele uteku u na u kuneke le Yesu. 
LUK.22.5	A panai ma̱za̱nga̱, ɗa a̱ ushuki kuneke yi ikebe. 
LUK.22.6	Ɗa u ka̱na̱i kula̱nsa̱ uye u kuka̱na̱ Yesu ka̱ta̱ u neke le, ayin a na baci ka̱bunda̱i ka uma ki lo ba.
LUK.22.7	Ana kanna ka yawai ka̱ Ka̱ɗiva̱ ko Burodi vu Moloko ka na a kulyuka malala ma Kupasamgbanai,† 
LUK.22.8	Yesu u suki Biturusu n Yahaya, u danai le, “Banai, i foɓusoko tsu, adama a na ci lyaꞋa ilikulyaꞋa i Kupasamgbanai.”
LUK.22.9	Ɗa e ecei, “Te ɗa̱i vi cigai tsu bana tsu foɓuso i ɗa?”
LUK.22.10	Wu ushuki, “A̱ɗa̱ ana ya uwa a̱ likuci, vali vi yoku wi ta̱ a kucina ɗa̱ n kedele ka̱ mini. Tonoi ni a kubana a kpaꞋa ku na u uwai. 
LUK.22.11	Ka̱ta̱ i dana vuza vu kpaꞋa va, ‘Malum ma dana ci ece wu: Te kunu ko omoci ku na n kulyaꞋa ilikulyaꞋa i Kupasamgbanai m mukumitoni n va̱?’ 
LUK.22.12	Wi ta̱ o kuyotsongu ɗa̱ kunu ku gbayin ku gaɗi upura̱ngi ciɗa n ili dem. Ka̱ta̱ i yaꞋan ofoɓuso a̱ ɗa̱ ɗe.”
LUK.22.13	Ana a lazai, ɗa ta na a cinai ili derere tsu na Yesu u danai le. Ɗa o foɓusoi Ka̱ɗiva̱ ka Kupasamgbanai ka.
LUK.22.14	Ana ayin a yawai, Yesu n azusuki a̱ ni a̱ da̱sa̱ngi a kirikpa ki ilikulyaꞋa ka. 
LUK.22.15	Ɗa u danai le, “N ciga ta̱ ka̱u n lyaꞋa ilikulyaꞋa i Kupasamgbanai i nam pa n a̱ɗa̱, kafu n soꞋo atakaci. 
LUK.22.16	N dana ɗa̱, mi o kudoku ma lyaꞋa kpamu ba, sai ayin a na i shanai o tsugono tsu Ka̱shile.”
LUK.22.17	Ayin a na u ɗikai mataꞋan ma, ɗa u cikpai Ka̱shile u danai, “Isai na ka̱ta̱ i soꞋo uteku u ɗa̱. 
LUK.22.18	N dana ɗa̱, uteku n anana, mi o kudoku mo soꞋo ma̱kya̱n ba, sai tsugono tsu Ka̱shile tsu ta̱wa̱.”
LUK.22.19	U ɗikai burodi ɗa u cikpai Ka̱shile, ɗa u wansai vu ɗa, ɗa u nekei le. U danai, “Na va ikyamba i va̱ i ɗa, e nekei adama a̱ ɗa̱. YaꞋin ili i nam pa adama a kuciɓasa nu mpa.”
LUK.22.20	Nannai kpamu ayin a na u kotsoi ilikulyaꞋa ya, ɗa u ɗika mataꞋan. U danai, “Ma̱kya̱n† ma nam pa, uzuwakpani† u savu u ɗa wu mpasa n va̱ n na o lolotongi adama a̱ ɗa̱. 
LUK.22.21	Amma kukiye ku vuza na u kudenge mu wi ta̱ na ida̱shi e mevene nu mpa. 
LUK.22.22	Mpa Maku ma Vuma ma̱ kukuwa̱ ta̱ uteku u na Ka̱shile ke sheshei ɗe. Amma atakaci i ta̱ a kuvana vuza na u kudenge yi ka̱ta̱ a una yi va.” 
LUK.22.23	A̱ gita̱i mecenshenei uteku u le, yayi a̱ ka̱tsuma̱ ke le u kuyaꞋan nannai.
LUK.22.24	Ɗa kpamu kanananai ka̱ ɗenga̱i e mere me le, ko yayi u kokpo vuzagbayin vi le. 
LUK.22.25	Ɗa Yesu u danai le, “Aduniyan a nam pa ngono n uma a gbagbaꞋin o yotsongu uma utsura u le. Amma ele ta na a kudana ko e kuɗeke le A̱ja̱Ꞌa̱ a Uma. 
LUK.22.26	Amma a̱ɗa̱ ta i kuyaꞋan nannai ba. Kucikpa vuzagbayin a̱ ka̱tsuma̱ ka̱ ɗa̱, wo okpo maku ra̱ka̱, vuza vu kelime kpamu wo okpo kagbashi. 
LUK.22.27	To, yayi wo vuzagbayin dem, vuza na wi ida̱shi e mevene a asuvu a̱ ni ko vuza vu tsugbashi? Vuza na wi ida̱shi e mevene a asuvu ba? Amma mpa mi ta̱ a̱ ka̱tsuma̱ ka̱ ɗa̱ tsu kagbashi. 
LUK.22.28	I shamgba ta̱ nu mpa mayun a kanna ka na o kondosoi mu. 
LUK.22.29	N ka̱na̱ka̱ ɗa̱ ta̱ tsugono tsu Ka̱shile uteku u na Esheku a̱ va̱ a̱ ka̱na̱ka̱i mu feu tsu ɗa. 
LUK.22.30	Adama a na a̱ɗa̱ feu i lyaꞋa ka̱ta̱ kpamu i soꞋo e mevene o tsugono tsu va̱, ka̱ta̱ i da̱sa̱ngu a akuba o tsugono a kuyaꞋanka umaci kupa n u re wi Israila u nan lo afada.
LUK.22.31	“Sima, Sima, MalyaꞋi ma na mo folonoi u ciya̱ ɗa̱ uteku u na e ci yelikpe ya̱nji. 
LUK.22.32	Amma, n yaꞋan ta̱ kavasa adama a̱ nu, Sima, ciya̱ uneki u ka̱ɗu u nu u yikpa̱ ba. Amma ayin a na baci vi shika̱i unushi ɗa vu bonoi wa̱ va̱, vu dokusu aza a̱ nu a shamgba n utsura.”
LUK.22.33	Ɗa wu ushuki, “Vuzavaguɗu, mpa n foɓuso ta̱ adama a na m bana n avu a̱ kunu ku ugbashi ko ukpa̱.”
LUK.22.34	Yesu wu ushuki, “N dana wu Biturusu, kafu motoku ma sala n usana, vi ta̱ a kunana mu ali kutatsu. Vu dana avu vi yeve mu ba.”
LUK.22.35	Ɗa Yesu we ecei le, “Ana n suki ɗa̱ babu nsolo n ajika ko ataka, i namba ta̱ ili?”
LUK.22.35	Ɗa a̱ ushuki, “A̱Ꞌa̱.”
LUK.22.36	U danai le, “Amma gogo na yi baci nu nsolo ɗikai n ajika dem. Yi baci kpamu n otokobi ba, dengei ntogu n ɗa̱ ka̱ta̱ i tsula. 
LUK.22.37	Ayin a yawa ta̱ a na iɗani i eneki i nam pa i na yi adama a̱ va̱, ya shana: ‘E kece yi ta̱ a̱ ka̱tsuma̱ ka aza a na a ci yaꞋan ugbami u kaci n tsugono.’
LUK.22.38	Ɗaɗa mukumitoni n danai, “Inda, Vuzagbayin, otokobi a ɗa na e re.”
LUK.22.38	Ɗa u danai, “A yawa ta̱.”
LUK.22.39	Yesu wu uta̱i tsu na u kiwanai, u banai a Kusan ku Zaitun, ɗa mukumitoni n ni n tonoi ni. 
LUK.22.40	Ana a yawai a̱ ubuta̱ wa, ɗa u danai le, “YaꞋin kavasa adama a na ka̱ta̱ i yikpa̱ a̱ ubuta̱ u kukondo ba.” 
LUK.22.41	U walai kelime kenu agisana kubaꞋin ku matan, ɗa u kuɗa̱ngi u yaꞋin kavasa. 
LUK.22.42	“Dada, vu ushuki baci, ɗika mataꞋan ma atakaci ma nam pa wa̱ va̱. Amma, n ucigi u va̱ ba, amma n u nu.” [ 
LUK.22.43	Kalingata ka̱ Ka̱shile ka̱ ta̱wa̱i wa̱ ni ɗa ko doki ni utsura. 
LUK.22.44	U yaꞋin kavasa n utsura n una̱mgbi u ka̱tsuma̱, ali mele ma̱ ni ma̱ ka̱na̱i kuɗa̱kpa̱sa̱ a iɗika tsu mpasa.]
LUK.22.45	Ana u ɗenga̱i a̱ ubuta̱ u kavasa, ɗa u bonoi a̱ ubuta̱ wu mukumitoni n ni. Ɗa u cinai le alavu, n woꞋwi adama a̱ una̱mgbi u ka̱tsuma̱. 
LUK.22.46	We ecei le, “Yi ɗa̱i yi alavu? Ɗenga̱i, i yaꞋan kavasa adama a na, ka̱ta̱ i yikpa̱ a̱ ubuta̱ u kukondo ba.”
LUK.22.47	A̱yi biꞋi a kadanshi ɗa ka̱bunda̱i ka uma ka yawai. Vuma vu na e ci ɗeke Yahuza a̱ ka̱tsuma̱ ka Kupanazere u ukai le kelime. U yawai u Yesu adama a na wo oɓongu yi. 
LUK.22.48	Amma ɗa Yesu we ecei ni, “Yahuza, vi ta̱ e kuneke Maku ma Vuma a una n woɓongi?”
LUK.22.49	Ayin a na otoni e Yesu e enei ili i na yi a kuciga kuta̱wa̱, ɗa a danai, “Vuzagbayin, ci shilika̱ n otokobi a̱ tsu?” 
LUK.22.50	Ɗa vuza te vi le u gbatyai kutsuvu ku usingai ku kagbashi ko mogono ma anan ganu.
LUK.22.51	Ɗa Yesu u danai, “Ka̱ta̱ vu doku kpamu ba.” Ɗa u saꞋwai kutsuvu ku vuma ka. Ɗa ku bonoi ku paɗarai kpamu derere.
LUK.22.52	Yesu we ecei anan ganu vu gbagbaꞋin, n aza e kelime a kinda A̱Ꞌisa̱ a Gbayin, nu nkoshi m gbagbaꞋin, aza na a̱ ta̱wa̱i wa̱ ni, u danai, “Mpa vuza vu ma̱ga̱la̱ka̱ ɗa, ali ɗa i ta̱wa̱i n otokobi n alangu?
LUK.22.53	Ayin tutu n ci yongo ta̱ n a̱ɗa̱ a̱ A̱Ꞌisa̱ a, amma i ka̱na̱ mu ba. Amma ayin a̱ ɗa̱ a ɗa na, an ka̱yimbi ka kulyaꞋa tsugono.”
LUK.22.54	A̱ ka̱na̱i ni ɗa a lazai n a̱yi a kubanka yi a kpaꞋa ku mogono ma anan ganu. Biturusu u tonoi le kucina̱ dadaꞋin. 
LUK.22.55	Amma ana a zuwai akina e mere ma̱ ka̱ba̱nga̱ ka kpaꞋa ka, ɗa a̱ da̱sa̱ngi. Biturusu feu u da̱sa̱ngi koɓolo n ele. 
LUK.22.56	Kagbashi ke mekere ke enei ni a̱ ida̱shi ɗevu n akina a. Ɗa wi indai ni magaba, ɗa u danai, “Vuma vu nam pa va feu wishi ta̱ koɓolo n a̱yi.”
LUK.22.57	Amma, u nana ta̱, u danai, “Vuka, mpa n yeve yi ba.”
LUK.22.58	M megeshe kpamu kenu, vuza yoku we enei ni, ɗa u danai, “Avu feu, vi ta̱ koɓolo n ele.”
LUK.22.58	Ɗa Biturusu wu ushuki, “Vuza vu nam pa, mpa, mi koɓolo n ele ba.”
LUK.22.59	Ɗevu n viyum vi te va shana, vuza yoku u doku u gbagbalai ni, u dana, “Mayun, vuma vu nam pa wishi ta̱ koɓolo n a̱yi, adama a na a̱yi feu vuza vu Ga̱lili ɗa.”
LUK.22.60	Ɗaɗa Biturusu wu ushuki kpamu, “Avu, n yeve ili i na vi ciya̱i ba.” Kafu u ɓa̱ya̱ngu una̱, ɗa motoku ma salai. 
LUK.22.61	Vuzagbayin u kpatalai ɗa wi indai Biturusu mayin. Ɗa Biturusu u ciɓai n kadanshi ka na Vuzagbayin u danai ni, “Kafu motoku ma sala anana, vi ta̱ a kunana mu ali kutatsu.” 
LUK.22.62	Ɗa wu uta̱i pulai u shika̱i ka̱u.
LUK.22.63	A̱duga̱ri a na a kinda Yesu a̱ ka̱na̱i kuzoꞋoso yi, n a lapai ni. 
LUK.22.64	A palai ni a̱shi, ɗa a lapai ni. Ɗa e ecei ni, “Avu keneki, yayi u dukpa̱i nu? YaꞋan kene!” 
LUK.22.65	Ɗa a yaꞋankai ni kadanshi ka gbani-gbani n a̱bunda̱i.
LUK.22.66	N usana, nkoshi n gba̱ra̱gba̱ra̱ n uma koɓolo n anan ganu vu gbagbaꞋin, nu nlum n Wila̱ a gasai oɓolo. Ɗa a̱ tuka̱i Yesu kelime ke le. 
LUK.22.67	A danai, “Avu ɗa baci Kishi ka, dana tsu.”
LUK.22.67	Yesu wu ushuki, “N dana ɗa̱ baci, ya̱ kushuku mu ba. 
LUK.22.68	Me ece ɗa̱ baci feu, ya kudansa ba. 
LUK.22.69	Amma, ili i na i gita̱i gogo na, Maku ma Vuma mi ta̱ a̱ kuda̱sa̱ngu e kukiye ku usingai ku Ka̱shile Uba̱nga̱ri.”
LUK.22.70	Ɗa ra̱ka̱ vi le, e ecei, “Avu ɗa wo Maku ma̱ Ka̱shile ma?”
LUK.22.70	Wu ushuki, “Derere ɗa i dansai, mpa ɗa.”
LUK.22.71	Ɗaɗa ta na a danai, “Yi ɗa̱i ci cigai kpamu ci yeve? Tsu pana ɗe n una̱ u ni.”
LUK.23.1	Aza e Kusheshe ra̱ka̱ ɗa a̱ ɗenga̱i ɗa a bankai Yesu u Bilatu.† 
LUK.23.2	Ta ɗe a̱ ka̱na̱i kuꞋuwaka nu nsata adama a̱ ni. A danai, “Tsu ka̱na̱ ta̱ vuma vu nam pa va a kuzuwa uma a yaꞋan ugbami u kaci n tsugono a iɗika i tsu. N u danai uma a tsupa utafu a̱ ubuta̱ u tsugono tsu Roma ba. Wi ta̱ kpamu a kudana uma a̱yi Kishi kaꞋa m mogono.”
LUK.23.3	Ɗa Bilatu we ecei ni, “Avu mogono ma Ayahuda maꞋa?”
LUK.23.3	Ɗa Yesu wu ushuki, “Uteku u na vu danai, ta nannai.”
LUK.23.4	Ɗa Bilatu u danai anan ganu vu gbagbaꞋin va n ka̱bunda̱i ka uma ka, “N ciya̱ ili i na n kunaka vuma vu nam pa ba.”
LUK.23.5	Amma ɗaɗa o doku ɗa a iwansakai kadanshi ka Bilatu. A danai, “Kuyotsongusu ku ni ki ta̱ a kuzuwa uma o yongo a̱ vishili n uma a na i punu Yahuda dem. Ta ɗe u gita̱i a̱ Ga̱lili ali sapu ɗa wi a kuyawa na a̱ Urishelima.”
LUK.23.6	Ana Bilatu u panai nannai, ɗa we ecei vuma vu nam pa va, “Vuza va aza a̱ Ga̱lili ɗa?” 
LUK.23.7	Ana u yevei Yesu va vuza va aza a̱ Ga̱lili ɗa a̱ ubuta̱ u na Hiridu† Antiba wi o tsugono, ɗa u suki Yesu ɗe. Adama a na a̱yi feu wi ta̱ punu a̱ Urishelima.
LUK.23.8	Ana Hiridu we enei Yesu, ɗa u ka̱na̱i ma̱za̱nga̱ n a̱bunda̱i, adama a na ali m megeshe ɗa wi a kuciga we ene yi. Adama a na wi ta̱ a kupanasa arabali a̱ ni, wi ta̱ kpamu a̱ kula̱nsa̱ we ene ili i mereve i na Yesu wi a kuyaꞋansa. 
LUK.23.9	Ɗa u ka̱na̱i kuyaꞋansaka yi keci n a̱bunda̱i, amma ta na Yesu wu ushuki ba. 
LUK.23.10	Anan ganu vu gbagbaꞋin nu nlum n Wila̱ lo kashani o kudoku n a ukai nsata n kacaꞋa. 
LUK.23.11	Ɗa Hiridu n aza o kuvon a̱ ni ɗa a̱ ka̱na̱i kutakacika Yesu n kadanshi ka gbani-gbani. Ɗa a̱ ka̱na̱i kuyaꞋanka yi ili i wono. Ɗa a ukai ni ntogu m mogono adama a na o zoꞋosoi, a bankai ni u Bilatu. 
LUK.23.12	A kanna ka nan lo, Hiridu n Bilatu o okpoi a̱ja̱Ꞌa̱, amma ayin a cau ishi a ci ciganai ba.
LUK.23.13	Ɗa Bilatu u ɗekei anan ganu vu gbagbaꞋin nu nkoshi m gba̱ra̱gba̱ra̱ n uma dem. 
LUK.23.14	Ɗa u danai le, “I ta̱wa̱ ta̱ n vuma vu nam pa wa̱ va̱, ɗa i danai wi ta̱ a̱ kuzuwa uma vishili. Gogo na, me ecei ni na kelime ka̱ ɗa̱ dem, n ciya̱ yi n unushi u yoku u na a̱ɗa̱ va, yi a kudansika yi ba. 
LUK.23.15	Ko Hiridu ma u ciya̱ yi n unushi ba, ɗaɗa i zuwai ɗa u bonokoi ni na wa̱ tsu. Babu unushi u yoku u na u yaꞋin u na u yawai a una yi. 
LUK.23.16	Mi ta̱ a kufaba yi, ka̱ta̱ n ka̱sa̱kpa̱ yi u laza.” [ 
LUK.23.17	A̱ ka̱ya̱ dem a ayin a̱ Ka̱ɗiva̱ ka Kupasamgbanai, a ci shikpa ta̱ vuza vu ugbashi vi te vi yoku.]
LUK.23.18	Ɗa ka̱bunda̱i ka uma dem ko orukpoi, “Unai ni, ka̱ta̱ vu ka̱sa̱kpa̱ka̱ tsu Barabas!” 
LUK.23.19	(Adama a na ishi ta̱ a zuwa Barabas ugbashi adama a na u ɗengusa̱ ta̱ vishili n tsugono tsu Roma, ali ɗa wu unai uma.)
LUK.23.20	Bilatu u ciga ta̱ kuka̱sa̱kpa̱ Yesu, ɗa u folonoi ka̱bunda̱i ka uma ka. 
LUK.23.21	Amma ɗa o doku ɗa o orukpoi “Unai ni! Unai ni!”
LUK.23.22	Ɗa u doku ɗa u we ecei tatsu, “Unushi we ne u ɗai u yaꞋin? Mpa me ene unushi u na u yaꞋin ali ɗa u yawai ni u kuwa̱ ba. Mpa mi ta̱ a kufaba yi, ka̱ta̱ n ka̱sa̱kpa̱ yi.”
LUK.23.23	Amma ɗa o doku ɗa a̱ ka̱na̱i kacaꞋa, “Unai ni! Unai Yesu!” Ɗa ta na u panai ma̱shi me le. 
LUK.23.24	Ɗa Bilatu wu ushuki le ili i na i o kufolono va. 
LUK.23.25	Ɗa u ka̱sa̱kpa̱i vuza na o folonoi ni u ka̱sa̱kpa̱ va. Vuza na ishi a zuwai ugbashi adama a na ayin o yoku u ɗengusa̱ ta̱ vishili, ali wu unai uma. Ɗa u nekei Yesu a̱ ubuta̱ wo osoji, adama a na a yaꞋanka yi ili i na uma a cigai.
LUK.23.26	Ɗa osoji a̱ pura̱i Yesu, ele a nwalu ɗa a cinai vuma vi yoku, kula ku ni ku ɗa Sima, vuza va aza e Kure. A̱yi a kubana asuvu a̱ likuci, ɗa a̱ pura̱i ni ɗa a zuwakai ni kogboli ka na a saꞋaki Yesu. Ɗa a zuwai ni u canuku kaꞋa o kutono yi. 
LUK.23.27	Ɗa ka̱bunda̱i ka uma ko tonoi ni, punu va a̱ma̱ci o yoku i ta punu ɗa a̱ ka̱na̱i ma̱shi n a panai asuvayali a̱ ni. 
LUK.23.28	Ɗa Yesu u kpatalai, ɗa u danai le, “A̱ma̱ci a̱ Urishelima, ka̱ta̱ i shika̱ adama a̱ va̱ ba, amma adama a̱ ka̱ci ka̱ ɗa̱ m muku n ɗa̱. 
LUK.23.29	Adama a na ayin i ta̱ lo a̱ kuta̱wa̱ a na uma a kudana, ‘A̱ma̱ci a na ka̱ta̱ a saꞋwai kumatsa vuza ba, ko kuneke muku mani ba, i ta̱ a kuyaꞋan ma̱za̱nga̱ adama a na ele ndari ma̱ a̱ma̱ci n ɗa.’
LUK.23.30	“Ayin a nan lo a ɗa uma a kudana nsasan,
LUK.23.30	‘Yikpa̱i ka̱ta̱ i tsugba tsu!’
LUK.23.30	ka̱ta̱ kpamu a dana akpanlai,
LUK.23.30	‘O sokongu tsu.’
LUK.23.31	Ili i nam pa i ciya̱ mu baci mpa maɗanga ma̱ ta̱ku, a̱ɗa̱ ta na aza e ɗekpu?”
LUK.23.32	Uma o yoku kpamu oboki aza e re, a ɗikai le adama a na a bana a una le feu koɓolo n Yesu. 
LUK.23.33	Ana a yawai a̱ ubuta̱ u na e ci ɗeke Ubuta̱ u MokoꞋo ma Kaci,† ta lo a kutangi Yesu ikusa lo gaɗi vu maɗanga ma atakaci koɓolo n oboki a, vuza te a̱ ugula̱, vuza te a usingai. 
LUK.23.34	Ɗa Yesu u danai, “Dada, cinukpaka le n unushi u le, adama a na e yeve ili i na i a kuyaꞋan ba.” Ɗa a yaꞋin kazagba uteku u le adama a na e pecei ntogu n ni.
LUK.23.35	Ɗa uma a shamgbai lo, ɗa a̱ ka̱na̱i kinda, amma aza a̱ gba̱ra̱gba̱ra̱ a Yahuda a̱ ka̱na̱i kuzoꞋoso yi, “Wi isa ta̱ uma. Mayun ɗa baci wi Kirisiti Kishi ka̱ Ka̱shile, Mazagbi, yaꞋan feu u cipa̱, adama a na wi isa ka̱ci ka̱ ni.”
LUK.23.36	Ɗa osoji a, a̱ ka̱na̱i kuzoꞋoso Yesu. Ɗa a banai wa̱ ni ɗa e nekei ni ma̱kya̱n ma kalam.
LUK.23.37	Ɗa a danai, “Isa ka̱ci ka̱ nu, avu ɗa baci mogono ma Ayahuda.”
LUK.23.38	Ɗe gaɗi va ɗa a ɗanai, “
LUK.23.39	A̱ ka̱tsuma̱ ko oboki a nan lo a a na i ɗe gaɗi n Yesu va, ɗa vuza te va u ka̱na̱i kushika Yesu, “Avu ɗa Kishi ka ba? Isa ka̱ci ka̱ nu n a̱tsu feu!”
LUK.23.40	Ɗa vuza te va u dansukai ni, “Ashe avu va kupana wovon u Ka̱shile ba? Ali ɗa vi a kisa afada icuꞋu i te n a̱yi? 
LUK.23.41	Atakaci a̱ tsu ta u gaꞋin a yaꞋanka tsu nannai, adama a na tsu nusa ta̱. Amma a̱yi u nusa ba.”
LUK.23.42	Ɗa u danai Yesu, “Mi ta̱ ufolu u nu, vu ciɓa nu mpa, ayin a na baci vu banai o tsugono tsu nu.”
LUK.23.43	Ɗa Yesu u danai ni, “Uteku n anana vi ta̱ koɓolo nu mpa ɗe a̱ ubuta̱ u kuvuka.”†
LUK.23.44	Kanna ɗe a kaci, ɗa ka̱yimbi ka palai ubuta̱ dem ali a kubana viyum vu tatsu vu kulivi. 
LUK.23.45	Kanna ko doku ka akana ba. Kakashi ka na ki punu a̱ A̱Ꞌisa̱ a Gbayin ɗa ka sazai e mere, ko okpoi ugboku u re. 
LUK.23.46	Ɗa Yesu u ɗengusa̱i ka̱la̱ka̱tsu ka̱ ni n utsura, “Dada, wa̱ nu u ɗa mi e kuneke ayinviki a̱ va̱.” Ana u dansai nannai, ɗa ta na u kuwa̱i.
LUK.23.47	Ana jagaba vo osoji we enei nannai, ɗa u cikpai Ka̱shile, ɗa u danai, “Mayun ɗa vuma vu nam pa vuma vu usuɓi ɗa.” 
LUK.23.48	Ana uma a banai o ɓolongi ɗe, ɗa e enei ili i na i yaꞋin. Ɗa a lazai o kubono a kpaꞋa, ɗa a̱ ka̱na̱i kukeɓe a̱tsuma̱ e le adama o wovon. 
LUK.23.49	Aza a na e yevei Yesu dem, n a̱ma̱ci a na o tonoi ni a̱ uta̱i Ga̱lili, ɗa a shamgbai daꞋin ɗa a̱ ka̱na̱i kinda ili i nan lo.
LUK.23.50	Vuma vi yoku vi ta̱ lo kula ku ni ku ɗa Isuhu† vuza va aza a Aramatiya. A̱yi feu wi ta̱ a̱ ka̱tsuma̱ ka Aza e Kusheshe, vuma vu singai ɗa n usuɓi kpamu. 
LUK.23.51	A̱yi wu ushuku kutono le n ili i na a yaꞋin ba. Wi ta̱ a kuvana kuta̱wa̱ ku tsugono tsu Ka̱shile. 
LUK.23.52	Ɗa u banai u Bilatu u folonoi e neke yi keven ke Yesu, adama a na u ciɗa̱ngu. 
LUK.23.53	Ɗa u cipa̱ka̱i n kaꞋa, ɗa u palai ni n arikinlai a̱ ka̱ciɗa̱. Ɗa u ciɗa̱ngi ni a kasaun ka na e sheꞋwei a katali ka na kpamu ka̱ta̱ a̱ ciɗa̱ngi punu vuza ba. 
LUK.23.54	N Ajima a ɗa (Kanna ko Ofoɓuso), ana Ashibi a uwa.
LUK.23.55	A̱ma̱ci a na o tonoi Yesu a na uta̱i Ga̱lili o tonoi Isuhu, adama a na e ene kasaun ka a̱ ubuta̱ u na a zuwai ikyamba i Yesu. 
LUK.23.56	Ɗa a lazai o kubono a kpaꞋa, ɗa o foɓusoi ili i ma̱gula̱ni m maniꞋin ma na a kusukumaka Yesu. N Ashibi ɗa a uvukai uteku u na wila̱ u le u danai.
LUK.24.1	N usana wa Aladi ka̱lika̱li, ɗa a̱ma̱ci o yoku a banai a kasaun ke Yesu, ɗa a ɗikai ucanuku u ma̱gula̱ni u na a kubana a̱ tsunku keven ka. 
LUK.24.2	Ana a yawai, ɗa a cinai katali ka na a palakai kasaun kaꞋa ugida̱la̱kpi.
LUK.24.3	Ana a uwai, a cina keven ke Yesu ba. 
LUK.24.4	Ele lo a kuyaꞋan mereve ma kakuna ma, ɗa aza e re o yoku a yawai lo, nu ntogu ma̱ a̱ri buga̱-buga̱. 
LUK.24.5	Adama o wovon ɗa a̱ma̱ci a a̱ za̱lika̱i. Amma ɗa uma a a danai le, “Yi ɗa̱i i zuwai ɗa yi a̱ kula̱nsa̱ vuma vu wuma a̱ ubuta̱ wa̱ a̱kpisa̱? 
LUK.24.6	U buwa punu ba. U ɗenga̱ ta̱ ɗe! Ciɓai uteku u na u danai ɗa̱ na ɗe a̱ Ga̱lili, 
LUK.24.7	‘I ta̱ e kuneke Maku ma Vuma a̱ ubuta̱ u uma a̱ unushi, adama a na a una yi a maɗanga ma atakaci, amma a kanna ka tatsu wi ta̱ a̱ kuɗenga̱.’ ” 
LUK.24.8	Ɗa a̱ma̱ci a a ciɓai a na Yesu u danai le ɗe kakuna ka nam pa.
LUK.24.9	Ana o bonoi a̱ ubuta̱ u kasaun, ɗa a danai uma kupa n vuza te va n aza a na a buwai. 
LUK.24.10	Aza a na a banai a kasaun ka, ele ɗa Meri Magadaliya, n Yuwana, m Meri† a̱na̱ku a Yakubu, n aza o yoku. Ele ɗa a danai le kadanshi ka. 
LUK.24.11	Amma uma a a̱ ushuku n kadanshi ka ba. Adama a na i ta̱ a kinda kadanshi ke le ka an kadanshi ke ketepu. 
LUK.24.12	Ɗa Biturusu u ɗenga̱i ɗa u sumai a kubana a kasaun ka. Ana u yawai, ɗa u ka̱lika̱i u la̱na̱i kasaun ka, we ene punu keven ke Yesu ba. Sai arikinlai a ɗa we enei koci. Ɗa u lazai u ka̱na̱i mereve uteku u ni n u danai, “Yi ɗa̱i tamkpamu nahannai?”
LUK.24.13	A kanna ka nan lo, aza o kutoni e Yesu o yoku, aza e re, ele a kubana a̱ likuci i kenu i yoku. Kula ku likuci ka ku ɗaɗa Imawu, u yawa ta̱ meli vi cindere,
LUK.24.14	Ɗa a̱ ka̱na̱i kadanshi adama a ili i na i yaꞋin punu a̱ likuci i Urishelima ya. 
LUK.24.15	Ele lo a kadanshi ka, ɗa Yesu u yawai ɗevu n ele ɗa u ka̱na̱i nwalu n ele. 
LUK.24.16	E enei ni, amma Ka̱shile ka zuwai a fuɗa e yeve ko yayi ba.
LUK.24.17	Ɗa Yesu we ecei le, “Yi ɗa̱i i ciya̱i a kudansa uteku u ɗa̱ n i walai?”
LUK.24.17	Ɗa a shamgbai n asuvu e le una̱mgbi. 
LUK.24.18	Ɗa vuza te, kula ku ni ku ɗa Kiliyoba, ɗa we ecei ni, “Avu komoci kaꞋa vi punu a Urishelima, ɗa vu kpa̱ɗa̱i kuyeve ili i na i yaꞋin a ayin a nam pa?”
LUK.24.19	We ecei, “Yi ɗa̱i i yaꞋin?”
LUK.24.19	A̱ ushuki ni, “Ili i na tamkpamu i yaꞋin Yesu vuza va aza Nazara, vuma vu nan lo va keneki kaꞋa. Ka̱shile ki ta̱ a kupanaka yi n uma dem. Ili i na wi a kudanasa i ɗa yi ta̱ n utsura, n i na kpamu u yaꞋansai. 
LUK.24.20	Anan ganu vu gbagbaꞋin nu nkoshi m gba̱ra̱gba̱ra̱ n tsu e nekei ni a̱ ubuta̱ u na a kuna yi, ɗa ta na a unai ni a maɗanga ma atakaci. 
LUK.24.21	A̱tsu ta na ci ishi ta̱ tsu dana a̱yi ɗa u kisa Israila a̱ ubuta̱ wu ugbashi u na i a kuyaꞋan. Anana ɗa ayin a tatsu a na ili i nan lo i yaꞋin.
LUK.24.22	“A̱ma̱ci a̱ tsu o yoku e neke tsu ta̱ ili i mereve a̱ ɗenga̱i n usana ka̱lika̱li a kubana a kasaun ka. 
LUK.24.23	Amma, a yawai a cina ɗe keven ka ba. Ɗa a danai a̱shi e le a ɓatsa ta̱, ɗa e ene alingata a̱ Ka̱shile ka na ka danai u ɗenga̱ ta̱ ɗe. 
LUK.24.24	Ɗa aza a̱ tsu o yoku a banai ɗa o kondoi kasaun, ɗa ta na a cinai nannai uteku u na a̱ma̱ci a a danai. Amma ele e ene yi ba.”
LUK.24.25	Ɗa Yesu u danai le, “A̱ɗa̱ yi n ugboji ba? Yi ɗa̱i i zuwai ɗa i ci neke a̱ɗu a̱ ɗa̱ sawu, adama a ili i na eneki a dansai? 
LUK.24.26	Mayun ɗa Kishi ko kusoꞋo atakaci biꞋi, kafu u uwa a̱ ubuta̱ u tsugbayin u ni ba?” 
LUK.24.27	Ɗa Yesu u ka̱na̱i kudana le ili i na a dansai adama a̱ ni punu a Katagarda ka Ciɗa. U gita̱i a katagarda ka Musa, ali n iɗani i eneki ra̱ka̱.
LUK.24.28	Ana a yawai ɗevu n likuci i na i a kubana, u lazai adanshi wi ta̱ a kubana n kelime. 
LUK.24.29	Ɗa o folonoi ni, “Shamgba na n a̱tsu. Kanna ka̱ gita̱ ta̱ kukotso, ubuta̱ kpamu u gita̱ ta̱ kulima̱na̱.” Ɗa u tonoi le, ɗa u cipa̱ n ele.
LUK.24.30	Ɗa u da̱sa̱ngi adama a na u lyaꞋa ilikulyaꞋa n ele. Ɗa u ɗikai burodi va ɗa u zuwakai vu ɗa una̱singai. Ɗa u wansai vu ɗa, ɗa u nekei le. 
LUK.24.31	Ɗa a̱shi e le a̱ ɓa̱yuwa̱i, ɗa ta na e yevei ni. Ɗa Yesu u puwa̱nka̱i lo a̱ a̱shi e le. 
LUK.24.32	Ɗa a̱ ka̱na̱i kudananai, “U yaꞋan ta̱ adanshi akina a̱ ma̱za̱nga̱ a ɗa i punu utashiki punu asuvu a̱ tsu ana u yaꞋin kadanshi n a̱tsu a uye wa, ana kpamu u danai tsu ili i na yi uɗani a Katagarda ka Ciɗa ka.”
LUK.24.33	Ɗa a̱ ɗenga̱i gogo va lo, ɗa a lazai a kubana a Urishelima. Ubuta̱ u na a cinai mukumitoni n ni kupa m me te uɓolongi a̱ ubuta̱ u te n aza a na a buwai. 
LUK.24.34	Ɗa uma a nan lo a danai aza e re a, “Vuzavaguɗu vu tsu u ɗenga̱ ta̱. Mayun ɗa! U yotsongu ta̱ ka̱ci ka̱ ni u Sima.” 
LUK.24.35	Ɗa uma e re a nan lo a, a̱ ka̱na̱i kudana le ili i na e enei a uye wa, uteku u na kpamu e yevei ni ayin a na u wansai burodi va.
LUK.24.36	Ana uma e re a Imawu i a kudana le, gogo va lo, ɗa Yesu wu uta̱i lo a̱ ubuta̱ wa e mere me le. Ɗa u danai le, “Ma̱ta̱na̱ mo yongo n a̱ɗa̱.”
LUK.24.37	Ɗa a panai wovon, adama a na e ene ta̱ adanshi ka̱kpisa̱ kaꞋa i e kene. 
LUK.24.38	Ɗa u danai le, “Yi ɗa̱i i zuwai ɗa yi a kupana wovon? Yi ɗa̱i i zuwai kpamu ɗa i kpa̱ɗa̱i kushuku? 
LUK.24.39	La̱na̱i ekiye a̱ va̱ n ataka e ene a̱ va̱ ka̱ta̱ i yeve mpa ɗa. SaꞋwai mu ye ene adama a na ka̱kpisa̱ ki n ikyamba n etele ba, uteku na mpa mi.”
LUK.24.40	Ana u danai le ili i nam pa ya, ɗa u yotsongu le ekiye a̱ ni n ataka e ene a̱ ni. 
LUK.24.41	Amma n nannai dem a ciga kushuku ba. Ɗa ma̱za̱nga̱ ma shanai a̱ɗu e le m mereve. Ɗa we ecei le, “Yi ta̱ lo n ilikulyaꞋa?” 
LUK.24.42	Ɗa e nekei ni kagimi ka kadan ko yoku uzaciki 
LUK.24.43	ka na u ɗikai ɗa u takumai lo a̱ a̱shi e le.
LUK.24.44	Ɗa u danai le, “Ili i nam pa ya, i ɗa gaji n danai ɗa̱ va ayin a na mi ishi koɓolo n a̱ɗa̱. Ili i na a ɗanai dem punu a̱ Wila̱ u Musa, n iɗani i eneki n i na yi punu a Katagarda ki Ishipa ka sai i shana.”
LUK.24.45	Ɗa u ɓa̱yuwa̱i a̱ɗu e le adama a na e yeve kadanshi ka̱ Ka̱shile. 
LUK.24.46	Ɗa u doku u danai le, “Ili i nam pa, i ɗa yi ta̱ punu uɗani mayun Kishi sai ka ko soꞋo atakaci, ka̱ta̱ u ɗenga̱ a̱ ukpisa̱ a kanna ka tatsu. 
LUK.24.47	N kula ku ni uma a kuyaꞋanka ta̱ uma kadanshi ka̱ Ka̱shile, adama a na a̱ shika̱ unushi u le, ka̱ta̱ a cinukpa n u ɗa. A̱ gita̱ a Urishelima a kubana a̱ ubuta̱ u uma dem. 
LUK.24.48	A̱ɗa̱ aza a na e enei ili i nam pa, banai i dana uma kakau dem. 
LUK.24.49	Mpa n ka̱ci ka̱ va̱ mi ta̱ a kusuꞋuku ɗa̱ Ayinviki a̱ Ka̱shile† a na Dada vu va̱ u yaꞋankai ɗa̱ uzuwakpani. Amma vanai na a Urishelima sai ayin a na Ayinviki a̱ Ka̱shile a̱ ta̱wa̱i wa̱ ɗa̱ ka̱ta̱ e neke ɗa̱ utsura na ɗe gaɗi.”
LUK.24.50	Ɗa u ɗikai uma kupa n vuza te a n aza a na a buwai va a kubana a̱ a̱wa̱ta̱ a̱ likuci a, ali a kuyawa Bataniya. Ubuta̱ u na u ɗengusa̱i ekiye a̱ ni, ɗa u zuwakai le una̱singai.
LUK.24.51	A̱yi a̱ ka̱tsuma̱ ka kuzuwaka le una̱singai, ɗa a ɗikai ni a kubana gaɗi, ɗa u ka̱sa̱kpa̱i le. 
LUK.24.52	Ɗa e nekei ni tsugbayin. Ɗa e yevei a lazai o kubono a Urishelima. Ma̱za̱nga̱ kpamu ma shanai a̱ a̱ɗu e le. 
LUK.24.53	Ɗa a uwai a̱ A̱Ꞌisa̱ a Gbayin ɗa o yongosoi punu a kucikpa Ka̱shile.
JHN.1.1	Kafu a yaꞋan aduniyan, Akaka a i ta̱ lo.
JHN.1.2	Wi ta̱ n Ka̱shile ali kafu ayin a̱ ugiti.
JHN.1.3	U yaꞋin ili ra̱ka̱ nannai, babu ili i na a yaꞋin i na u kpa̱ɗa̱i kuyaꞋan. 
JHN.1.4	Akaka a nam pa a ɗaɗa kumiꞋi ku wuma ra̱ka̱, ɗa wuma u nan lo u tuka̱i n kutashi u uma. 
JHN.1.5	Kutashi ku na ku tsa akana a̱ ka̱yimbi, ka̱yimbi ta na ka fuɗa ka̱ kimba̱ kutashi ka ba.
JHN.1.6	Vuma vi yoku ɗa, kula ku ni ku ɗa Yahaya,
JHN.1.7	U ta̱wa̱i kudana uma ili i na yi mayun a ukuna u kutashi adama a na uma e neke a̱ɗu. 
JHN.1.8	A̱yi a̱ ka̱ci ka̱ ni a̱yi ɗa kutashi ka ba, amma u ta̱wa̱ ta̱ kudana uma ili i mayun adama a kutashi ka. 
JHN.1.9	Kutashi ku mayun, ku na ki a̱ kutuka̱ n kutashi adama a yaba dem, ki ta̱ ɗe a̱ kuta̱wa̱ a aduniyan, gogo na ta na ku yawa ta̱ ɗe!
JHN.1.10	U ta̱wa̱i punu a aduniyan a na u yaꞋin, amma aduniyan e yeve yi ba. 
JHN.1.11	U ta̱wa̱i a iɗika i ni, amma uma a̱ ni a isa yi ba. 
JHN.1.12	Amma uma o yoku a isai ni, ali ɗa e nekei ni a̱ɗu e le. Ɗaɗa u nekei le utsura o okpo muku n Ka̱shile. 
JHN.1.13	Ana esheku e le a aduniyan a matsai le, u zuwa o okpo muku n Ka̱shile ba. Ka̱shile a̱ ka̱ci ka̱ ni ɗa u zuwai le o okpo muku n ni.
JHN.1.14	Akaka a o okpoi vuma ɗa u yongoi na n a̱tsu. Wi ta̱ ushani n kasingai koɓolo kpamu n ili i mayun. Ce ene ta̱ tsugbayin ci ni, tsu ɗa ta na wi isai adama a na a̱yi ɗa Maku ma̱ Ka̱shile endeꞋen.
JHN.1.15	Yahaya u danai ukuna u mayun adama a̱ ni, ɗa u salai, “A̱yi ɗa n yaꞋankai ɗa̱ kadanshi adama a̱ ni: ‘Vuza na n laꞋi umaci na a aduniyan u laꞋa mu ta̱ n tsugbayin adama a na wi ta̱ n wuma kafu a matsa mu.’ ” 
JHN.1.16	Adama a ucigi u gbayin u ni a kubana wa̱ tsu, wi ta̱ n kasingai a̱ tsu ra̱ka̱. U ci yaꞋansa ta̱ una̱singai a kubana a̱ ubuta̱ u tsu ayin dem. 
JHN.1.17	Uma a a isai Wila̱ adama a Musa, amma a isai kasingai m mayun kpamu adama e Yesu Kishi Kirisiti. 
JHN.1.18	Babu vuza na u saꞋwai kene Ka̱shile. Maku ma ɗaɗa endeꞋen, vuza na wi derere n Ka̱shile, ɗevu n Esheku kpamu, a̱yi u zuwa ta̱ uma e yeve ili i na Ka̱shile ko yotsoi mayin.
JHN.1.19	Aza e kelime a Ayahuda a Urishelima a̱ suki anan ganu vi yoku n aza a̱ kuɓa̱nka̱ ulinga a̱ A̱Ꞌisa̱ a Gbayin u Yahaya vuza na wi a kuyaꞋan kusumbu ka akucina. A bana e ece yi, “Avu ɗa vi ci yaꞋan ya?”
JHN.1.20	U iwain kushuku le, amma u dansai mejege, u danai, “Mpa ɗa Kishi ka ba.”
JHN.1.21	Ɗaɗa e ecei ni, “Avu ɗa baci Kirisiti Kishi ba, avu ɗa tamkpamu ya? Iliya ɗa vi?”
JHN.1.21	Wu ushuki, “A̱Ꞌa̱, mpa ɗa ba.”
JHN.1.21	E ecei ni, “Avu Keneki† ku uzagbi kaꞋa?”
JHN.1.21	Wu ushuki, “A̱Ꞌa̱, mpa Keneki kaꞋa ba.”
JHN.1.22	Ɗaɗa a danai, “Avu ɗa ya? Ushuku tsu, ka̱ta̱ ci ciya̱ tsu bana tsu dana aza a na a̱ suki tsu. Yayi vu danai avu vi?”
JHN.1.23	Wu ushuki le n ili i na keneki Ishaya u danai:
JHN.1.23	“Mpa ka̱la̱ka̱tsu e meɗevile e mere mu une,
JHN.1.23	‘Lapulai uye adama a Vuzavaguɗu.’ ”
JHN.1.24	Afarishi† ele ɗa a̱ suki alingata a. 
JHN.1.25	E ecei, “Avu ɗa baci Kishi ba, ko Iliya, ko Keneki ku uzagbi ba, yi ɗa̱i i zuwai ɗa vi yaꞋin kusumbu ka akucina tsu nam pa?”
JHN.1.26	Yahaya u danai le, “N yaꞋin kusumbu ka akucina† m mini, amma punu na a̱ ubuta̱ u koɓolo u nam pa vuza yoku ɗa vu na i yevei ba. 
JHN.1.27	A̱yi ɗa vuza na u kuta̱wa̱ ka̱ca̱pa̱ ka̱ va̱. N yawa ko n foɗo ataka a̱ ni ba.”
JHN.1.28	Ili i nam pa ra̱ka̱ i yaꞋan ta̱ a̱ likuci i Bataniya a kasana ko Kuɗolu ku Urdu a̱ ubuta̱ u na Yahaya wi a kuyaꞋanka uma kusumbu ka akucina.
JHN.1.29	Ana kayin ka asai, ɗa Yahaya we enei Yesu† a̱ kuta̱wa̱ kucina yi, Yahaya u danai, “Na va ɗaɗa Ma̱giri ma̱ Ka̱shile† ma na u tsu takpa unushi u uma punu a aduniyan. 
JHN.1.30	A̱yi ɗa vuza na n yaꞋin ɗe kadanshi ka̱ ni ana n danai wi lo a̱ kuta̱wa̱, ‘Vuza na n laꞋi umaci na aduniyan u laꞋa mu ta̱ n tsugbayin adama a na wi ta̱ n wuma kafu a matsa mu.’ 
JHN.1.31	Mi ishi n yeve a na a̱yi ɗa ba, amma mi ta̱ a kuyaꞋansa kusumbu ka akucina m mini adama a na n zuwa uma a Israila e yeve yi.”
JHN.1.32	Ɗaɗa Yahaya u danai, “Me enei Ayinviki a̱ Ka̱shile† a̱ uta̱i gaɗi tsu moɗoi ɗa ma̱ yikpa̱i a gaɗi vi ni ɗa ma shamgbai ɗe. 
JHN.1.33	Mi ishi n yeve a na a̱yi ɗa ba, amma ana Ka̱shile ka̱ suki mu n yaꞋansa kusumbu ka akucina m mini, ɗa u danai mu, ‘Ayin a na baci ve enei Ayinviki a̱ Ka̱shile a̱ kucipa̱ u vuza ɗa a shamgbai ɗe, a̱yi na lo va a̱yi ɗa vuza na vi a̱ kula̱nsa̱ va. A̱yi ɗa vuza na u ci yaꞋan kusumbu ka akucina n Ayinviki a̱ Ka̱shile.’ 
JHN.1.34	Me enei nannai u yaꞋin u Yesu. Adama a nannai, mi ta̱ a kudana ɗa̱ mayun a̱yi ɗa Maku ma̱ Ka̱shile.”
JHN.1.35	Ana kayin ka asai kpamu, Yahaya ɗe m mukumitoni† n ni n re a kuyaꞋanka uma kusumbu ka akucina kpamu, 
JHN.1.36	ɗa we enei Yesu a nwalu, ɗa u danai, “Indanai, Ma̱giri ma̱ Ka̱shile† ma na!”
JHN.1.37	Ana mukumitoni n re n nan lo a panai Yahaya u danai nannai, ɗa o tonoi Yesu. 
JHN.1.38	Ɗa Yesu u kpatalai ɗa we enei le o kutono yi, ɗa we ecei, “Yi ɗa̱i yi a̱ kula̱nsa̱?”
JHN.1.38	A̱ ushuki, “Rabbi, te vi o kuyongo?” (“Rabbi” ɗaɗa “Malum”.)
JHN.1.39	Wu ushuki, “Ta̱wa̱i ye ene.” (Ayin a nan lo a ɗaɗa derere n viyum vu na̱shi vu kanna.
JHN.1.40	Makumitoni me te ma ɗaɗa Andarawu vangu vu Sima Biturusu. 
JHN.1.41	Ili i na Andarawu u yaꞋin gogo va lo i ɗaɗa u la̱nsa̱i vuza ni ɗa u danai ni, “Ce ene ta̱ Kishi ka!” (N Ciyahuda a danai “Kishi” ka ɗa kpamu e ci ɗeke “Kirisiti” derere ɗa wi n Cihelene.†) 
JHN.1.42	Ɗaɗa Andarawu u ɗikai Sima a kubana u Yesu.
JHN.1.42	Yesu wi indanai ni ɗa u danai, “Avu ɗa Sima. Esheku a̱ nu a ɗa Yahaya.† YaꞋan o bono e ɗeke wu Kefasu,” (“Kefasu” ɗaɗa kpamu “Biturusu”.)
JHN.1.43	Ana kayin ka asai kpamu, Yesu u cigai kubana a̱ Ga̱lili. U cinai Filibu ɗa u danai ni, “Tono mu.”
JHN.1.44	Besaida likuci i Filibu i ɗa yi ishi koɓolo n i Andarawu m Biturusu. 
JHN.1.45	Filibu u la̱nsa̱i Nataniya ɗa u danai ni, “Ci ciya̱ ta̱ vuma vu na Musa u ɗanakai tsu adama a̱ ni a̱ Wila̱. Eneki a kpamu a ɗana ta̱ adama a̱ ni. A̱yi ɗa Yesu, maku ma̱ Isuhu,† Nazara kpamu likuci i ni i ɗa.”
JHN.1.46	Amma Nataniya u danai Filibu, “Ili i singai yi ta̱ a̱ kuta̱ a Nazara?”
JHN.1.46	Filibu wu ushuki, “Ta̱wa̱i ye ene.”
JHN.1.47	Ana Yesu we enei Nataniya a̱ kuta̱wa̱ wa̱ ni, ɗa u danai, “Na ɗa matsukaya ma mayun mi Israila. A̱yi vuza vu kalyaꞋa ɗa ba.”
JHN.1.48	Nataniya we ecei, “Nini ɗa̱i vi yevei mu?”
JHN.1.48	Yesu wu ushuki, “Kafu Filibu u ɗeke wu, me enei wu ta̱ a̱ kumiꞋi ku maɗanga ma̱ ma̱biri.”
JHN.1.49	Ɗaɗa Nataniya u danai, “Malum, avu Maku ma̱ Ka̱shile maꞋa. Avu ɗa Mogono ma aza a Israila.”
JHN.1.50	Ɗa Yesu we ecei, “Vi neke ta̱ ka̱ɗu nu mpa adama a na n danai me enei wu ta̱ a maɗanga ma? Yi ta̱ e kene ili i na i laꞋi na m gbayin.”
JHN.1.51	Ɗa Yesu u danai le, “Mi ta̱ a kudana ɗa̱ mayun, yi ta̱ e kene gaɗi u ɓa̱yuwa̱i n alingata a̱ Ka̱shile a kukumba gaɗi n a̱ cipa̱i u Maku ma Vuma.”†
JHN.2.1	A kanna ka tatsu, a yaꞋin ka̱ɗiva̱ ko yolo a̱ likuci i Kana vu Ga̱lili. A̱na̱ku e Yesu lo u banai. 
JHN.2.2	Ɗa feu a banuki Yesu m mukumitoni n ni. 
JHN.2.3	Ana ma̱kya̱n† ma̱ ka̱ɗiva̱ ma mo kotsoi, ɗa a̱na̱ku a a danai ni, “Ma̱kya̱n ma mo kotso ta̱.”
JHN.2.4	Ɗa Yesu wu ushuki, “Mma, yi ɗa̱i i zuwai ɗa vi a kugbandarasa mu n ili i nam pa? Ka̱ta̱ ayin a̱ va̱ a yawa ba.”
JHN.2.5	Ɗa a̱na̱ku a̱ ni a danai agbashi a, “YaꞋin ili i na u danai ɗa̱ i yaꞋan dem.”
JHN.2.6	A ayin a cau, Ayahuda i ta̱ n uteku u na a ci yaꞋansa kuza̱Ꞌa̱ i baci a kutakpa nshinda̱. Adama a nannai, aza a kpaꞋa a i ta̱ n atali a na e sheꞋwei tso ogbodo a̱ mini a̱ ta̱li. Ogbodo a nam pa a gbagbaꞋin a ɗa ali a yawa ta̱ tsu na a kufuɗa a kuɗika mini ali edele kamanga a kubana kamankupa.
JHN.2.7	Yesu u danai agbashi a, “Shatangi ogbodo a m mini.” Ɗa ta na a shatangi a ɗa ɓelele.
JHN.2.8	Ɗa u danai le, “Gogo na kenuki mini ma ka̱ta̱ i neke vuzagbayin vu ka̱ɗiva̱ va.”
JHN.2.8	Ɗa ta na a yaꞋin nannai. 
JHN.2.9	Ana vuzagbayin vu ka̱ɗiva̱ va u kondoi maꞋa ɗa u cinai wana ɗai mo bono ma̱kya̱n. U yeve ubuta̱ u na ma̱kya̱n mu uta̱i ba, amma agbashi a na a̱ tuka̱i va e yeve ta̱ ubuta̱ u na ma mu uta̱i. Ɗa u ɗekei vuza vi yolo i savu va, 
JHN.2.10	ɗa u danai ni, “A̱ ugiti u ka̱ɗiva̱ ko yolo ɗaɗa e ci neke uma ma̱kya̱n ma na ma laꞋi n ugaꞋin. A kubana megeshe, omoci a o soꞋo baci n a̱bunda̱i ka̱ta̱ e yeve a̱ tuka̱ m ma̱kya̱n ma na ma gaꞋin mayin ba, e neke uma a nannai. Amma vu sokongu ta̱ ma̱kya̱n ma singai ali a kuta̱wa̱ gogo na.”
JHN.2.11	Ta ɗe a Kana vu Ga̱lili Yesu u yaꞋin urotu wi ili i mereve yu ugiti i ni. Ta ɗe kpamu u yotsongi tsugbayin ci ni. Ɗa mukumitoni n ni e nekei a̱ɗu e le wa̱ ni.
JHN.2.12	Ana ka nan lo ko kotsoi, ɗa u lazai a kubana a̱ likuci i Kafarnahum koɓolo n a̱na̱ku a̱ ni, n amgbu a̱ ni, m mukumitoni n ni ɗa o yongoi ɗe ayin ukeci.
JHN.2.13	Ɗa Yesu u banai a Urishelima adama a na ayin a̱ Ka̱ɗiva̱ ka Kupasamgbanai a yawa ta̱ ɗevu. 
JHN.2.14	Ana u banai a̱ A̱Ꞌisa̱ a Gbayin, ɗa u cinai uma e kudenge anaka nu nlala nu ntapambara. Ɗa we enei aza a na i a̱ ida̱shi a irikpa a kusabaꞋasa ikebe kakau. 
JHN.2.15	Ɗa u ɗikai awin ɗa u caꞋi vukpangiri. Ɗa u lokoi yaba dem wu uta̱ punu a̱ A̱Ꞌisa̱ a n anaka e le nu nlala n le. Ɗa u mutsukpa̱i irikpa a aza a na a ci yaꞋan kasabaꞋa ki ikebe, ɗa u wacuwai ikebe yi iyum dem.
JHN.2.16	Ɗa u danai aza a na i e kudenge ntapambara, “Takpai ili i nam pa yu uta̱ka̱ pulai, ka̱ta̱ i bonoko kpaꞋa ke Esheku a va̱ kuden ba.”
JHN.2.17	Ana ka nam pa ka yaꞋin, ɗa mukumitoni n ni n ciɓai n kansa ka na a ɗanai ɗe a Katagarda ka Ciɗa,† “Ucigi u va̱ a̱ ubuta̱ u kpaꞋa ku nu u ɗa u kuna mu.”
JHN.2.18	Aza e kelime a Ayahuda e ecei Yesu, “Ili i mereve ye ne i ɗai va kuyaꞋan adama a na vi yotsongu uteku u na vi ciya̱i utsura u na vi yaꞋan nahannai?”
JHN.2.19	Ɗa wu ushuki le, “ Fa̱da̱i a̱Ꞌisa̱ a nam pa, mi ta̱ a kumaꞋasaka a ɗa a̱ ka̱tsuma̱ ka ayin a tatsu.”
JHN.2.20	Ɗa a̱ ushuki, “Ana a̱ gita̱i kumaꞋa A̱Ꞌisa̱ a nam pa, a yaꞋan ta̱ a̱ya̱ amangere n a̱ ta̱li kafu o kotso! Nini ɗai vo kukotso kumaꞋa a ɗa a̱ ka̱tsuma̱ ka ayin a tatsu?” 
JHN.2.21	Amma ana Yesu wu ulai “a̱Ꞌisa̱ a,” kadanshi ki ikyamba ka̱ ni kaꞋa wi a kuyaꞋan. 
JHN.2.22	Ana a̱ ɗengusa̱i ni a kasaun, ɗa mukumitoni i ni n ciɓai ana u yaꞋin kadanshi ka nam pa. Ɗa a̱ ushuki n kadanshi ke Yesu n Katagarda ka Ciɗa.
JHN.2.23	Ana Yesu wi punu biꞋi a Urishelima adama a̱ Ka̱ɗiva̱ ka Kupasamgbanai, uma n a̱bunda̱i e nekei a̱ɗu e le wa̱ ni adama a na e ene ta̱ urotu wi ili i mereve i na u yaꞋin. 
JHN.2.24	Amma Yesu u yeve ta̱ uteku u na uma i a̱ a̱ɗu e le, ɗa u iwain kuka̱sa̱kpa̱ le e shesheke yi ili i na u kuyaꞋan. 
JHN.2.25	Vuza ɗa u zuwai ni u yeve le ba, adama a na a̱yi u yeve le ta̱ ɗe.
JHN.3.1	A̱ ka̱tsuma̱ ka Aza e Kusheshe, vuza yoku wi ta̱ punu, kula ku ni ku ɗa Nikodimusu, a̱yi Kafarishi kaꞋa. 
JHN.3.2	Kanna ke te n kayin, u banai u Yesu ɗa u danai, “Vuzagbayin, ci yeve ta̱ a na Ka̱shile kaꞋa ka̱ suki nu vu ta̱wa̱ vu yaꞋanka tsu kuyotsongusu. Babu vuza na u kuyaꞋan urotu wi ili i mereve tsu nam pa, sai Ka̱shile ki koɓolo n a̱yi.”
JHN.3.3	Yesu u danai, “Mi ta̱ a kudana wu mayun, babu vuza na u kuꞋuwa o tsugono tsu Ka̱shile† sai o doku a matsasaka vuza nan lo va ire.”
JHN.3.4	Ɗa Nikodimusu u danai, “Amma vuza u kutsa baci tamkpamu ɗe, nini ɗai o kudoku a matsasaka yi kpamu? Wi o kudoku wo bono a̱ ka̱tsuma̱ ka̱ a̱na̱ku a̱ ni kpamu ba. To, nini ɗai o kudoku a matsasaka vuma ire?”
JHN.3.5	Amma Yesu wu ushuki, “N dana wu mayun, babu vuza na u kuꞋuwa o tsugono tsu Ka̱shile sai u ciya̱ a matsasaka yi m mini koɓolo kpamu n Ayinviki a̱ Ka̱shile. 
JHN.3.6	Isheku i ɗa i tsu matsa vuma n ikyamba, amma Ayinviki a̱ Ka̱shile a ɗa a tsu zuwa vuma u ciya̱ wuma. 
JHN.3.7	Ka̱ta̱ vi yaꞋan mereve ana n danai nu, ‘A̱ɗa̱ ɗa aza a na o kudoku a matsasaka kpamu va,’ ba. 
JHN.3.8	Wunla̱i u tsu lapa ta̱ a̱ ubuta̱ u na we enei u yaꞋin ni, ka̱ta̱ kpamu avu vu pana izumgbi i ni, amma ve kuyeve ugiti ba, n ubuta̱ u na wi a kubana ba. Nannai ɗa u kuyaꞋan kpamu Ayinviki a̱ Ka̱shile a matsasaka baci vuza.”
JHN.3.9	Nikodimusu we ecei, “Nini ɗai ili i nan lo i kuyaꞋan?”
JHN.3.10	Yesu wu ushuki, “Avu malum ma gbayin maꞋa a Israila. Nini ɗai va kudoku ve yeve ili i nam pa ya ba? 
JHN.3.11	N dana wu mayun, tsu dansa ta̱ ili i na ci yevei, ka̱ta̱ kpamu tsu dana ukuna wi ili i na ce enei, amma a̱ɗa̱ yu ushuku n ili i na tsu danai ɗa̱ ba. 
JHN.3.12	N dana ɗa̱ ta̱ ukuna wi ili i na yi punu na a iɗika, a̱ɗa̱ ta na i neke a̱ɗu a̱ ɗa̱ nu mpa ba. Adama a nannai, n dana ɗa̱ baci ukuna wi ili i Ka̱shile, i kuneke a̱ɗu a̱ ɗa̱ nu mpa ba. 
JHN.3.13	Mpa ɗa endeꞋen, Maku ma Vuma, vuza na u ka̱sa̱kpa̱i gaɗi ɗa u ta̱wa̱i a iɗika ɗa wi o kubono gaɗi kpamu. 
JHN.3.14	Tsu na Musa† u ɗengusa̱i koko ka̱ viyum vi shili a maɗanga na ɗe a kakamba, ta nannai a̱ kuɗengusa̱ Maku ma Vuma. 
JHN.3.15	Ka̱ta̱ vuza na baci de dem u nekei ka̱ɗu u Maku ma Vuma wi ta̱ a̱ kuciya̱ wuma u babu uteku.
JHN.3.16	“Ka̱shile u nekei Maku mu ucigi ma̱ ni me te endeꞋen adama a vuza na baci de dem u nekei ka̱ɗu wa̱ ni wa̱ kukuwa̱ ba, amma u ciya̱ wuma u babu uteku. Nahannai ɗa uteku u na Ka̱shile ka laꞋi n kuciga uma a aduniyan a nam pa. 
JHN.3.17	Ka̱shile kpamu ka̱ suku Maku ma̱ ni a aduniyan adama a na wi ilukpa̱ uma ba. U suku yi ta̱ adama a na wi isa le. 
JHN.3.18	A kuyaꞋanka aza a na e nekei a̱ɗu e le u Maku ma afada ba. Amma a yaꞋanka ta̱ ɗe aza a na a̱ kpa̱ɗa̱i kuneke a̱ɗu e le, adama a na e neke a̱ɗu e le m Maku ma̱ Ka̱shile endeꞋen ba. 
JHN.3.19	I ɗaɗa i zuwai afada a nam pa i lo adama e le: Kutashi ku ta̱wa̱ ta̱ a aduniyan, amma a ciga ku ɗa ba. A cigai ka̱yimbi, adama a na i ta̱ a kuyaꞋan ili i gbani-gbani. 
JHN.3.20	Aza a na a ci yaꞋan ili i gbani-gbani a iwan ta̱ kutashi, ka̱ta̱ kpamu a kpa̱ɗa̱ kuta̱wa̱ a̱ ubuta̱ u kutashi wa, adama a na a ciga vuza we ene ukuna u gbani-gbani u le ba. 
JHN.3.21	Amma aza a na o tonoi uye u mayun a̱ ta̱wa̱ ta̱ a̱ ubuta̱ u kutashi. Yaba dem kpamu wi ta̱ e kene le a kuyaꞋan ili i na Ka̱shile ka cigai le a yaꞋan.”
JHN.3.22	M makyan kenu, Yesu m mukumitoni n ni a banai a uɓon u Yahuda, a̱ ubuta̱ u na a yaꞋin ɗe megeshe a kuyaꞋanka uma kusumbu ka akucina. 
JHN.3.23+JHN.3.24	A ayin a nam pa, babu na a zuwai Yahaya† a̱ kunu ku ugbashi. Yahaya biꞋi a kuyaꞋanka uma kusumbu ka akucina a Anon, a̱ ubuta̱ u na wi daꞋin n Salima ba, adama a na mini mi ta̱ ɗe n a̱bunda̱i. Uma o yongoi a kubana wa̱ ni, a̱yi ta na a kuyaꞋanka le kusumbu ka akucina. 
JHN.3.25	Mukumitoni n Yahaya n yoku a̱ ka̱na̱i kanananai n vuma vi Israila adama a ukuna u kutakpa nshinda̱. 
JHN.3.26	A banai u Yahaya ɗa danai ni, “Malum, vuma vu na vu cinai a upashi u Kuɗolu ku Urdu, vuza na vu danai a̱yi ɗa Kishi ka, wi ta̱ kpamu a kuyaꞋanka uma kusumbu ka akucina. Yaba dem kpamu wi a kubansa ɗe a na a̱ ta̱wa̱ a̱ tsu.”
JHN.3.27	Yahaya wu ushuki, “Vuma u ci ciya̱ ta̱ ili i na Ka̱shile ke ci neke yi koci. 
JHN.3.28	A̱ɗa̱ ɗa i panakai mu n danai, ‘Mpa ɗa Kishi ka ba, amma mpa ɗa Ka̱shile ka̱ suki n lapula uye adama a̱ ni.’ 
JHN.3.29	Vuka vu savu vu bana ta̱ a̱ ubuta̱ u na vali savu vi ni vi. Ka̱ja̱Ꞌa̱ ka vuza vi yolo i savu u tsu shamgba ta̱ ɗevu adama a na u pana akucina a̱ ni. Mpa ɗa ka̱ja̱Ꞌa̱ ka vuza vi yolo i savu, mi ta̱ m ma̱za̱nga̱ n a̱bunda̱i adama a̱yi feu wi ta̱ m ma̱za̱nga̱. 
JHN.3.30	Mayun ɗa u laꞋa m gbayin a kubana, ka̱ta̱ kpamu mpa m bono kenu a kubana feu.”
JHN.3.31	Yahaya u lyaꞋi kelime ɗa u danai, “Vuza na wu uta̱i gaɗi u laꞋa ta̱ uma ra̱ka̱ n tsugbayin. Vuza na wu uta̱i punu a aduniyan a̱yi vuza va aduniyan ɗa, kadanshi ka aduniyan kaꞋa kpamu u ci yaꞋan. Amma a̱yi na wu uta̱i gaɗi va u laꞋa ta̱ yaba dem a aduniyan na. 
JHN.3.32	U tsu dansa ta̱ i na we enei ɗa kpamu u panai, amma babu vuza na u tsu ushuku n ili i na u tsu dansa. 
JHN.3.33	Vuza na baci wu ushuki n akaka a̱ ni, u yotsongu ta̱ a na u nekei ka̱ɗu n ili i na Ka̱shile ka danai mayun ɗa. 
JHN.3.34	Vuma vu nan lo vu na Ka̱shile ka̱ suki, kadanshi ka̱ Ka̱shile kaꞋa u tsu dansa, adama a na Ka̱shile ke neke yi ta̱ utsura wa Ayinviki a̱ ni tukpa. 
JHN.3.35	A̱yi ɗa feu Maku ma na Ka̱shile ka cigai, ɗa u nekei ni utsura wi ili ra̱ka̱. 
JHN.3.36	Aza a na e nekei a̱ɗu e le m Maku ma, i ta̱ n wuma u babu uteku, amma aza a na a cikpai Maku ma ba, a̱ kuciya̱ wuma u nan lo ba. Ka̱shile ki ta̱ a kuyaꞋan wupa n ele ko wanai.”
JHN.4.1	Yesu u lyaꞋi kelime n kuciya̱ aza o kutoni n u yaꞋankai le kusumbu ka akucina. Afarishi a panai aza o kutoni a a yimkpa ta̱ ali a laꞋi aza o kutoni a Yahaya n ka̱bunda̱i. 
JHN.4.2	(Yesu a̱ ka̱ci ka̱ ni u yaꞋanka vuza kusumbu ka akucina ba, amma mukumitoni n ni n yaꞋan ta̱.) 
JHN.4.3	Yesu u yeve ta̱ a na Afarishi a panai ka na wi a kuyaꞋan, ɗa u ka̱sa̱kpa̱i Yahuda ɗa u gita̱i nwalu o kubono a̱ Ga̱lili.
JHN.4.4	Uye wa u pasamgbanai ta̱ punu a iɗika i Samariya.† 
JHN.4.5	A̱yi a nwalu a Samariya ɗa u yawai a̱ likuci i na e ci ɗeke Saika i ɗa yi daꞋin n kashina ka na Yakubu u nekei maku ma̱ ni ɗe Isuhu† ba. 
JHN.4.6	Ta ɗe kayinva ka Yakubu ki. N kanna, ana Yesu wo oꞋoi adama a na u yaꞋan ta̱ nwalu ka̱u, ɗa u da̱sa̱ngi lo ɗevu a kayinva ka.
JHN.4.7+JHN.4.8	Ayin a na mukumitoni n ni m banai asuvu a̱ likuci kutsula ilikulyaꞋa, ɗa vuka vu Samariya vi yawai lo a kayinva ka kukenuku mini. Ɗa Yesu u folonoi ni, “NeꞋe mu mini n soꞋo.”
JHN.4.9	Ɗa u yaꞋin mereve adama a na Ayahuda i n ili i na i gasai le n Asamariya ba. Ɗa u danai Yesu, “Avu Kayahuda kaꞋa, mpa tamkpamu vuka vu Samariya ɗa. Yi ɗa̱i i zuwa ɗa vi o kufolono mu mini?”
JHN.4.10	Ɗa wu ushuki ni, “Vi yeve ili i na Ka̱shile ki a kuciga ke neꞋe wu ba, vi yeve kpamu vuza na wi o kufolono wu mini mo kusoꞋo ba. Ishi baci vi yeve, vi ishi o kufolono mu n neke wu mini ma na me ci neke wuma.”
JHN.4.11	Ɗa u danai, “Vuzagbayin, vi biꞋi m mokoꞋo ba, kayinva ka ta na ki ta̱ n uga̱vi. Te ɗai va̱ kuciya̱ mini ma nam pa ma na me ci neke wuma? 
JHN.4.12	Akaya a̱ tsu Yakubu a̱yi ɗa u ga̱va̱i kayinva ka nam pa. A̱yi n limata i ni n kuzuwa ku ni o tsu soꞋo ta̱ mini punu. Avu vu laꞋa ta̱ Yakubu† m gbayin?”
JHN.4.13	Ɗa wu ushuki, “Vuza na baci de dem u soꞋi mini ma nam pa, kakuli ki ta̱ o kudoku ka̱ ka̱na̱ yi. 
JHN.4.14	Amma aza a na o soꞋi mini ma na n kuneke le na, kakuli ko kudoku ka̱ ka̱na̱ le ba. Amma mini ma nan lo mi ta̱ o kokpo an ka̱shi ka̱ mini ka na ke kuneke le wuma u babu uteku.”
JHN.4.15	Ɗa u danai ni, “Vuzagbayin, neke mu mini ma nam pa, adama a na n doku m pana kakuli ba, ali n doku kpamu m bono na kukenuku mini ba.”
JHN.4.16	Ɗa u danai ni, “Bana vi ɗeke vali vu nu ka̱ta̱ i bono koɓolo na.”
JHN.4.17	Ɗa wu ushuki, “Mpa mi n vali ba.”
JHN.4.17	Ɗa wu ushuki ni, “Mayun ɗa vu danai vi n vali ba. 
JHN.4.18	Vu olo ta̱ ɗe ali a tawun amma vali vu na yi ida̱shi gogo na yi o yolo koɓolo ba. Vu dana mu ta̱ ili i mayun.”
JHN.4.19	Ɗa u danai, “Vuzagbayin, me ene ta̱ avu va keneki kaꞋa. 
JHN.4.20	Ikaya i va̱ i cikpa ta̱ Ka̱shile a Kusan ku Garizim, amma a̱ɗa̱ Ayahuda i danai sai a Urishelima u ɗa ubuta̱ u ciɗa u na a kucikpa Ka̱shile.”
JHN.4.21	Ɗa u danai ni, “Vuka, ushuku nu mpa, ayin i ta̱ lo a̱ kuta̱wa̱ ana uma a kucikpa Dada ko a kusan ku nam pa ko a Urishelima ba. 
JHN.4.22	A̱ɗa̱ Asamariya, kenu ɗa i yevei ukuna u vuza na yi a kucikpa, a̱tsu tamkpamu Ayahuda ci yevei kakuna ka̱ ni ra̱ka̱ n a̱bunda̱i, adama a na wishi wi ta̱ a̱ kuta̱ a̱ ubuta̱ wa Ayahuda. 
JHN.4.23	Ayin i ta̱ lo a̱ kuta̱wa̱, mayun ayin a a yawa ta̱ ɗe, ana Ayinviki a̱ Ka̱shile a kuzuwa uma a cikpa Ka̱shile uteku u na wi mayun. Ele na ɗa aza a na Dada u cigai a cikpa yi. 
JHN.4.24	Ka̱shile ayinviki a ɗa. Sai n utsura wa Ayinviki a̱ Ka̱shile ɗa uma a kufuɗa kucikpa yi uteku u na wi mayun.”
JHN.4.25	Ɗa vuka vu danai, “N yeve ta̱ a na Kishi† ki lo a̱ kuta̱wa̱. A̱yi ɗa vuza na e ci ɗeke Kirisiti.† Ayin a na baci u ta̱wa̱i, wi ta̱ a o kutonoko tsu ili dem.”
JHN.4.26	Yesu u danai, “Mpa na mi a kadanshi n avu gogo na, mpa ɗa vuza va.”
JHN.4.27	Yesu biꞋi a kadanshi ka, ɗa mukumitoni n ni m bonoi. Ɗa a yaꞋin mereve ka̱u ana a cinai ni a kadanshi n vuka. Amma ko vuza te u dana vuka va, “Yi ɗa̱i vi cigai?” ko e ece Yesu, “Yi ɗa̱i i zuwai ɗa vi a kadanshi n a̱yi?” ba. 
JHN.4.28	Ɗa vuka va vu ka̱sa̱kpa̱i ma̱diki ma̱ mini ma̱ ni, ɗa u bonoi asuvu a̱ likuci ɗa u danai yaba dem, 
JHN.4.29	“Ta̱wa̱i ye ene vuma vu na vu danai mu ili i na n yaꞋin dem! An wa yaꞋan wo a̱yi ɗa Kishi ka?” 
JHN.4.30	Ɗa a̱ uta̱i a̱ likuci ya ɗa a banai kene Yesu.
JHN.4.31	Kafu uma a̱ likuci a yawa, ɗa mukumitoni n Yesu n danai ni, “Malum, tsu folono wu ta̱, lyaꞋa biꞋi ilikulyaꞋa.”
JHN.4.32	Amma ɗa u danai le, “Mi ta̱ ni ilikulyaꞋa i na ka̱ta̱ i yevei ba.”
JHN.4.33	Ɗa a̱ gita̱i mecenshenei, “Vuza yoku u neke yi ta̱ ilikulyaꞋa?”
JHN.4.34	Ɗa u danai, “Wi ta̱ uteku u na ilikulyaꞋa yi mu, n yaꞋan baci ulinga u na vuza na u suki mu n yaꞋan, wi ta̱ kpamu an ilikulyaꞋa wa̱ va̱ ayin a na baci n kotsoi ulinga wa. 
JHN.4.35	Yi ta̱ n kansa ka kadanshi ka na i danai, ‘Wotoi u na̱shi u ɗa u buwai ka̱ta̱ uma e yeve a̱ gita̱ vikyaꞋa.’ Amma n dana ɗa̱, indanai mayin, yi ta̱ e kene i ɗekpei ɗa e geꞋwei a kuvana vikyaꞋa. 
JHN.4.36	Ko n gogo na vuza vi vikyaꞋa wi ta̱ a kisa katsupu, ɗa kpamu wi a o kuɓolongu adama a wuma u babu uteku. Adama a vuza na u yaꞋin vica̱Ꞌa̱ n vuza na u yaꞋin vikyaꞋa a yaꞋan ma̱za̱nga̱ koɓolo. 
JHN.4.37	Kansa ka nam pa mayun ɗa, ‘Vuza yoku u yaꞋin vica̱Ꞌa̱, ɗa vuza yoku kpamu kau u yaꞋin vikyaꞋa.’ 
JHN.4.38	N suku ɗa̱ ta̱ i kyaꞋa ili i na i kpa̱ɗa̱i kucimba. Aza o yoku a ɗa a cimbai, a̱ɗa̱ tamkpamu i ciya̱i punu ili a ulinga u le.”
JHN.4.39	Asamariya n a̱bunda̱i a̱ likuci i nan lo e nekei a̱ɗu e le n Yesu adama i na vuka va vu danai, “U danai mu ili i na n yaꞋin ra̱ka̱.” 
JHN.4.40	Ana Asamariya a a̱ ta̱wa̱i u Yesu o folonoi ni u cipa̱ we le, ɗa u shamgbai ɗe ayin e re koci. 
JHN.4.41	Ɗa uma kpamu n a̱bunda̱i e nekei a̱ɗu e le adama ili i na u danai le.
JHN.4.42	Ɗa a danai vuka va, “Ili i iyain i ɗaɗa ci neke ta̱ a̱ɗu u Yesu adama a kadanshi ka̱ nu, amma gogo na ci neke ta̱ a̱ɗu adama a na tsu panaka yi ta̱ n ka̱ci ka̱ tsu. Ci yevei gogo na a na vuma vu nam pa wi Kishi ka aduniyan.”
JHN.4.43	Ana ayin e re a lazai, ɗa Yesu u banai a̱ Ga̱lili. 
JHN.4.44	(U dana le ta̱ ɗe, “A ci cikpa keneki a̱ likuci i ni ba.”) 
JHN.4.45	Ana u yawai a̱ Ga̱lili ɗa uma a rabasai ni, adama a na e ene ta̱ ɗe ili i na u yaꞋin a ayin a̱ Ka̱ɗiva̱ ka Kupasamgbanai a Urishelima adama a na ele feu a bana ta̱ Ka̱ɗiva̱ ka.
JHN.4.46	Yesu biꞋi punu a̱ Ga̱lili, ɗa u bonoi a̱ likuci i Kana, a̱ ubuta̱ u na u bonokoi ɗe mini ma̱kya̱n. Taji vi yoku vi ta̱ ida̱shi ɗe a̱ likuci i Kafarnahum, maku ma taji ma nan lo mi ta̱ nu mbanaki. 
JHN.4.47	Ana taji va u panai Yesu wu uta̱i Yahuda ɗa u yawai a̱ Ga̱lili, ɗa u banai wa̱ ni ɗa u folonoi ni u bana Kafarnahum, ka̱ta̱ u potsokpo maku ma̱ ni, adama a na maku ma mi ta̱ ɗevu n ukpa̱.
JHN.4.48	Ɗa Yesu u danai ni, “Ko vuza te vu ɗa̱ u kuneke ka̱ɗu ba, sai ye ene urotu wi ili i mereve koɓolo n imoɗi.”
JHN.4.49	Ɗa taji va u danai, “Vuzagbayin, ta̱wa̱ a kpaꞋa ku va̱, babu na maku ma̱ va̱ ma̱ kuwa̱.”
JHN.4.50	Ɗa Yesu wu ushuki ni, “Bana a kpaꞋa. Maku ma̱ nu mi ta̱ n wuma.”
JHN.4.50	Ɗa vuma u nekei ka̱ɗu n ili i na Yesu va u danai, ɗa u lazai o kubono a kpaꞋa. 
JHN.4.51	A̱yi a nwalu ɗa agbashi a̱ ni o yoku a gasai n a̱yi, ɗa a danai ni, “Maku ma̱ nu mo potso ta̱!” 
JHN.4.52	We ecei le ayin a na maku ma mo potsoi, ɗa a̱ ushuki, “Kuta̱nu ka kuka̱sa̱kpa̱ yi ta̱ a muntsa ma̱ viyum vi te vu kanna.”
JHN.4.53	Ɗa esheku a maku a e yevei a na ayin a nan lo a ɗa derere Yesu u yaꞋin kadanshi u danai, “Maku ma̱ nu mi ta̱ n wuma.” Vuma va n aza a kpaꞋa a̱ ni ra̱ka̱ e nekei a̱ɗu u Yesu.
JHN.4.54	Na va ɗaɗa ili i mereve i ire i na Yesu u yaꞋin ana wu uta̱i a Yahuda ɗa u yawai a̱ Ga̱lili.
JHN.5.1	Ana i nan lo i yaꞋin, Yesu u banai a Urishelima adama a̱ ka̱ɗiva̱ ka Ayahuda ko yoku. 
JHN.5.2	Punu a̱ ubirini u Urishelima, kadaɓa ko yoku ka na e ci ɗeke Batasada n Ciyahuda ki ta̱ lo ɗevu n Utsutsu wi Nkyon. A̱ kpa̱Ꞌa̱ ta̱ ali afalaka a tawun uka̱ra̱Ꞌi u kadaɓa wa. 
JHN.5.3	Uma n a̱bunda̱i aza a mbanaki ivaꞋin a̱ ka̱kina̱ ka kadaɓa ka. Aza o yoku a̱yimba̱ a ɗa, aza o yoku kpamu nkutsuma̱. [O yongoi a kuvana mini ma ma̱ vura̱. 
JHN.5.4	Ayin o yoku kalingata ka̱ Ka̱shile ka̱ tsu ta̱wa̱ ta̱ adama a na u vura̱ mini ma. Vuza na u kugita̱ kuꞋuwa a̱ mini ma wi ta̱ o kupotso.]
JHN.5.5	Vuma vi yoku ivaꞋin ɗe nu mbanaki ali a̱ya̱ kamankupa n kunla̱i. 
JHN.5.6	Yesu we enei ni ivaꞋin ɗe, ɗa u yevei a na vuma va wi nu mbanaki ali ayin n a̱bunda̱i. Ɗaɗa we ecei ni, “Vi ciga ta̱ vu potso?”
JHN.5.7	Vuma va wu ushuki, “Mi a kufuɗa ba, Vuzagbayin, adama a na mi n vuza na u kuɓa̱nka̱ mu n uwa a kadaɓa ka ba, a ayin a na baci a̱ vura̱i kaꞋa. Mpa a kataci a na ma yawa ɗe, ka̱ta̱ vuza yoku u laꞋasa mu ka̱ta̱ u uwa kelime ka̱ va̱.”
JHN.5.8	Yesu u danai ni, “Ɗenga̱ vi ɗika kajiba ka̱ nu, ka̱ta̱ vu wala.” 
JHN.5.9	GogoꞋo lo ɗa vuma va u potsoi. U ka̱ta̱la̱i kajiba ka̱ ni ɗa ta na u walai.
JHN.5.9	Kanna ka na u yaꞋin ili i nam pa ya n Ashibi† a ɗa.
JHN.5.10	Ana aza e kelime a Ayahuda e enei vuma va u ɗikai kajiba ka̱ ni, ɗa a danai ni, “Anana ɗa Ashibi! Wila̱ wu ushuku vuza u ɗika kajiba n Ashibi ba.”
JHN.5.11	Ɗa wu ushuki, “Vuma vu na u potsokpoi mu u dana mu ta̱, ‘Ɗika kajiba ka̱ nu vu wala.’ ”
JHN.5.12	Ɗaɗa e ecei ni, “Yayi tamkpamu vuma vu na u danai nu vi yaꞋan nannai?”
JHN.5.13	Amma a̱yi u yeve biꞋi vuza na u potsokpoi ni va ba, adama a na ka̱bunda̱i ka uma ki ta̱ lo a̱ ubuta̱ wa, Yesu kpamu wana ɗai u laza n ka̱bini.
JHN.5.14	Megeshe ɗe kenu, Yesu u cinai vuma va a̱ A̱Ꞌisa̱ a Gbayin ɗa u danai ni, “Indana biꞋi, vu potso ɗe. Ka̱sa̱kpa̱ kuyaꞋan unushi adama a na ili i gbayin i wuya-wuya i ciya̱ wu kpamu ba.” 
JHN.5.15	Ɗaɗa vuma va u banai u danai aza e kelime a Ayahuda a na Yesu ɗa u potsokpoi ni.
JHN.5.16	Ɗa a̱ gita̱i kutakacika Yesu n a̱bunda̱i adama a na u yaꞋan ta̱ ili nannai n Ashibi. 
JHN.5.17	Amma ɗa Yesu u danai le, “Dada vu va̱ wi ta̱ ulinga ayin tutu, mpa feu mi ta̱ ulinga.” 
JHN.5.18	Adama a nannai, aza e kelime a Ayahuda a gbagbalai a cigai kuna yi a na u kpa̱ɗa̱i kutono wila̱ wa Ashibi. Amma ili i na i laꞋi n kuna̱mgba̱ kpamu i ɗaɗa ana u danai Ka̱shile kaꞋa Esheku a̱ ni, i na i zuwai ni wo okpoi derere n Ka̱shile.
JHN.5.19	Yesu u danai, “N dana ɗa̱ mayun, Maku ma mi a kufuɗa kuyaꞋan ili a̱yi n ka̱ci ka̱ ni ba. Ili i na u ci yaꞋan i ɗaɗa i na we enei Esheku a kuyaꞋan. Ili i na baci Esheku a yaꞋin i ɗaɗa Maku ma ci yaꞋan feu. 
JHN.5.20	Esheku a ciga ta̱ Maku ma, ɗa u yotsongi ni ili ra̱ka̱ i na a̱yi Esheku a a ci yaꞋan. Amma Esheku a i ta̱ o kuyotsongu Maku ma ili i na i laꞋi m gbagbaꞋin i na i laꞋi i nam pa, adama a na ra̱ka̱ vu ɗa̱ i yaꞋan mereve. 
JHN.5.21	Maku ma me ci neke ta̱ wuma wa aza a na u cigai kuyaꞋanka nannai, uteku u na kpamu Esheku a a̱ tsu ɗengusa̱ le a̱ ubuta̱ wu ukpa̱ ka̱ta̱ kpamu u neke le wuma. 
JHN.5.22	Esheku a ci yaꞋanka vuza afada ba, amma u zuwa ta̱ Maku ma̱ ni mo okpo keyevikafada u yaba dem. 
JHN.5.23	Esheku a ciga ta̱ yaba dem u cikpa Maku uteku u na a kucikpa yi. Yaba dem u iwan baci kucikpa Maku ma, derere ɗa n kuꞋiwan kucikpa Esheku a na a̱ suki ni.
JHN.5.24	“N dana ɗa̱ mayun, vuza na baci de dem u panai ili i na n danai, ɗa kpamu u nekei ka̱ɗu u vuza na u suki mu, wi ta̱ a̱ kuciya̱ wuma u babu uteku. Vuma vu nan lo a̱ kilukpa̱ yi ba, u fa̱ta̱tsa̱ ta̱ ɗe ukpa̱ a kubana wuma. 
JHN.5.25	N dana ɗa̱ mayun, ayin i ta̱ lo a̱ kuta̱wa̱, a yawa ta̱ ɗe ta na ana a̱kpisa̱ a kupana ka̱la̱ka̱tsu ka̱ va̱, ka Maku ma̱ Ka̱shile, aza a na a panai ta na a̱ kuciya̱ ta̱ wuma. 
JHN.5.26	Esheku a i ta̱ n utsura u na u kuneke wuma, u neke ta̱ ta na icuꞋu yu utsura i nan lo ya u Maku ma̱ ni. 
JHN.5.27	U neke ta̱ Maku ma̱ ni utsura u yaꞋanka yaba dem afada, adama a na a̱yi Maku ma Vuma maꞋa.
JHN.5.28	“Ka̱ta̱ i yaꞋan mereve adama a ili i nam pa ba. Ayin i ta̱ lo a̱ kuta̱wa̱ ana a̱kpisa̱ ra̱ka̱ punu a asaun e le a kupana ka̱la̱ka̱tsu ka̱ ni. 
JHN.5.29	Ka̱ta̱ ta na a̱ ɗenga̱ n wuma punu a asaun a. Aza a na a yaꞋansai ili i ma̱riki i ta̱ a̱ kuɗenga̱ ka̱ta̱ o doku o yongo n wuma, aza a na kpamu a yaꞋansai kagbani-gbani i ta̱ a̱ kuɗenga̱ ka̱ta̱ a̱ ilukpa̱ le.
JHN.5.30	“Mi a kufuɗa kuyaꞋan ili n ka̱ci ka̱ va̱ ba. Dada ɗa u suki mu, a̱yi ɗa vuza na u yotsongi mu uteku u na n kuyaꞋan afada. N ci yaꞋan ta̱ afada a na a gaꞋin, adama a na mi ta̱ e kuneke yi tsugbayin, adama a na n neke ka̱ci ka̱ va̱ uyoꞋo ba.
JHN.5.31	“Mpa ɗa baci koci n ci yaꞋan kadanshi adama a̱ ka̱ci ka̱ va̱, babu vuza na u ku ushuku n kadanshi ka̱ va̱. 
JHN.5.32	Amma vuza yoku wi ta̱ lo u ci yaꞋan ta̱ kadanshi adama a̱ va̱, n yeve ta̱ ta na ili i na u tsu dana adama a̱ va̱ mayun ɗa. 
JHN.5.33	I suku ta̱ alingata u Yahaya, ɗa ta na u danai le ili i mayun adama a̱ va̱. 
JHN.5.34	Mpa n zuwaka katsura n kadanshi ka na vuza u dansai adama a̱ va̱ ba, amma n dana ɗa̱ ta̱ ukuna u nam pa adama a na i ciya̱ wishi. 
JHN.5.35	Yahaya u yongo ta̱ a kutasa tsu ma̱kuni ma na a tsu dyaɓa, a̱ɗa̱ ta na yi ta̱ m ma̱za̱nga̱ ma na i yongo biꞋi n kutashi ka.
JHN.5.36	“Amma ili i yoku yi ta̱ lo i na i laꞋi Yahaya m gbayin i na i dansai ukuna u va̱ mayun. Ili i na mi a kuyaꞋan i ci yotsongu ta̱ ko mpa ɗa ya, i ɗaɗa ili i na Dada u zuwai mu n yaꞋan. Ili i nam pa kpamu ra̱ka̱ i yotsongu ta̱ a na Dada ɗa u suki mu. 
JHN.5.37	Dada vu na u suki mu u ci yaꞋan ta̱ kpamu kadanshi adama a̱ va̱, amma ka̱ta̱ i saꞋwa kupana ka̱la̱ka̱tsu ka nam pa ba, i saꞋwa kpamu kene yi ba. 
JHN.5.38	Akaka a̱ ni i punu a̱ a̱ɗu a̱ ɗa̱ ba, adama a nannai i neke a̱ɗu nu mpa a na Ka̱shile kaꞋa ka̱ suki mu ba.
JHN.5.39	“A̱ɗa̱ i kece ta̱ Katagarda ka Ciɗa mayin adama a na i sheshe ta̱ yi ta̱ a̱ kuciya̱ wuma u babu uteku punu. Amma Katagarda ka Ciɗa ka nam pa ta na ka ci yaꞋan ta̱ kadanshi adama a̱ va̱! 
JHN.5.40	Ɗa i iwain kuta̱wa̱ wa̱ va̱ adama a na n neke ɗa̱ wuma u babu uteku u nam pa.
JHN.5.41	“Mpa mi a̱ kula̱nsa̱ ucikpi a̱ ubuta̱ u vuma ba. 
JHN.5.42	Amma n yeve ɗa̱ ta̱. N yeve ta̱ i ciga Ka̱shile ba. 
JHN.5.43	N ta̱wa̱ ta̱ n kula ku Dada, amma yi isa mu ba. Amma yi isa ta̱ uma a na a̱ ta̱wa̱i adama a̱ ka̱ci ke le. 
JHN.5.44	I laꞋa ta̱ n kuciga yi isa ucikpi wi itoku i ɗa̱, amma i dakaka adama a na i ciya̱ ucikpi a̱ ubuta̱ u Ka̱shile endeꞋen ba. Nini ɗai i kuneke a̱ɗu wa̱ va̱?
JHN.5.45	“Amma mpa ɗa vuza na n kubanka nu nsata adama a̱ ɗa̱ a̱ ubuta̱ u Dada ba. Musa ɗa u kuyaꞋan nannai! E, Musa ɗa vuza na i zuwakai katsura u kuɓa̱nka̱ ɗa̱. 
JHN.5.46	Musa u ɗana ta̱ ukuna u va̱. Yi ishi baci yu ushuku m Musa, yi ishi ta̱ kpamu a̱ kushuku nu mpa. 
JHN.5.47	Amma yu ushuku baci n ili i na Musa u ɗanai ba, nini ɗa̱i i kushuku n ili i na n danai?”
JHN.6.1	Ana ka nam pa ka lazai, ɗa Yesu u banai upashi u Mala ma̱ Ga̱lili (E ci ɗeke ta̱ feu Mala ma Tibariya). 
JHN.6.2	Ɗa ka̱bunda̱i ka uma ka ko tonoi ni adama a na e ene ta̱ u yaꞋin urotu wi ili i mereve a na u potsokpoi aza a mbanaki. 
JHN.6.3+JHN.6.4	Ayin a̱ Ka̱ɗiva̱ ka Kupasamgbanai ka yawa ta̱ ɗevu, ɗa Yesu u livanki a kusan m mukumitoni n ni ɗa u da̱sa̱ngi ɗe.
JHN.6.5	Ana Yesu we enei ka̱bunda̱i ka uma ka a̱ kuta̱wa̱ wa̱ ni, ɗa we ecei Filibu, “Te ɗai tsa̱ kuciya̱ ilikulyaꞋa i na i kuyawa uma a nam pa ra̱ka̱?” 
JHN.6.6	(Yesu u yaꞋanka ta̱ Filibu keci ku nam pa adama a na u kondo yi, adama a na Yesu u yeve ta̱ ɗe ili i na u kuyaꞋan.)
JHN.6.7	Ɗa Filibu wu ushuki, “Adama a na yaba dem u ciya̱ kawanshi ko burodi kenu, wi ta̱ a kulaꞋa katsupu ka na vuza u kuciya̱ u yaꞋan baci wotoi kunla̱i a kuyaꞋan ulinga.”
JHN.6.8	Makumitoni mo yoku vuza na e ci ɗeke Andarawu, Sima Biturusu vuza ni u danai, 
JHN.6.9	“Maku mo yoku maꞋa na m burodi vi itabi† vu tawun n adan e re. Amma yi ɗa̱i ili i nam pa i kuyaꞋanka ka̱bunda̱i ka uma ka nam pa?”
JHN.6.10	Ɗa Yesu u danai, “Danai uma a a̱ da̱sa̱ngu.” (A̱ ubuta̱ wa ta na wi ta̱ m mita̱.) Ɗa uma ra̱ka̱ a̱ da̱sa̱ngi, ali a i ta̱ a kuyawa a̱kpa̱n a tawun (5,000). 
JHN.6.11	Ɗa Yesu u ɗikai burodi va ɗa u cikpai Ka̱shile. Ɗa u pecekei uma a na i lo ida̱shi ra̱ka̱, ɗa u yaꞋin kpamu nannai n adan a sapu ɗa yaba dem ɗa u cuwa̱i.
JHN.6.12	Ana ra̱ka̱ vi le a lyaꞋi ka̱u, ɗa u danai mukumitoni n ni, “Ɓolongi alyashi a na a buwai ko ili ka̱ta̱ i va̱ma̱ ba.” 
JHN.6.13	Ɗa o ɓolongi alyashi o burodi a na a buwai ali ɗa a yawai mbana kupa ni n re.
JHN.6.14	Ana uma a enei ili i mereve i na Yesu u yaꞋin, ɗa a danai, “Mayun a̱yi Keneki ku uzagbi ka na ci a kuvana kaꞋa ka na ki lo a̱ kuta̱wa̱ a aduniyan.” 
JHN.6.15	Yesu u yeve ta̱ a na uma i e kusheshe ka̱ta̱ a gutsaka yi wo okpo mogono me le, ɗa u lazai u banai nsasan endeꞋen.
JHN.6.16	Ana kanna ka̱ yikpa̱i, ɗa mukumitoni n Yesu m banai a mala. 
JHN.6.17	Ɗa a uwai a kpantsu a kupasa mala a kubana a Kafarnahum. Ubuta̱ u lima̱na̱ ta̱, babu Yesu u yawa we le. 
JHN.6.18	A ayin a nan lo ɗa wunla̱i wu utsura u ɗenga̱i, ɗa u zuwai aɓau a gbagbaꞋin a̱ ɗenga̱i a mala ma. 
JHN.6.19	Ana mukumitoni ma a antikai kpantsu sai e mere ma mala,
JHN.6.20	Amma u danai, “Mpa ɗa, ka̱ta̱ i pana wovon ba.” 
JHN.6.21	Ɗa u uwai a kpantsu ka uteku u na a cigai, ɗa gogo va ɗa kpantsu ka ku yawai a̱ ka̱kina̱ a̱ ubuta̱ u na i a kubana.
JHN.6.22	Ana kayin ka asai, uma a na o okpoi a̱ ka̱kina̱ ka mala n upashi u nan ɗe, ɗa e yevei a na kpantsu ku te ku ɗa ku yongoi ɗe koci. E yeve ta̱ Yesu u uwa a ku ɗa adama a na u laza m mukumitoni n ni ba. 
JHN.6.23	Antsu o yoku a̱ uta̱i a̱ likuci i Tibariya, ɗa a yawai a̱ ubuta̱ u na Vuzagbayin u cikpai Ka̱shile adama o burodi vu na uma a takumai ɗe va. 
JHN.6.24	Ana ka̱bunda̱i ka uma ka ke enei a na Yesu wi lo ba, mukumitoni n ni feu n ɗa mi lo ba, ɗa uma a a uwai a antsu ɗa a pasai a kubana Kafarnahum a̱ kula̱nsa̱ yi.
JHN.6.25	Ana a yawai ɗa a cinai Yesu, ɗa e ecei ni, “Malum, nini ɗa vi yawai punu na?”
JHN.6.26	Ɗa wu ushuki, “Mayun, yi ta̱ a̱ kula̱nsa̱ mu adama a na i takumai burodi ɗa i cuwa̱i. Ya̱ kula̱nsa̱ mu adama a na i yeve ukuna wu urotu wi ili i mereve i va̱ ba. 
JHN.6.27	Ka̱ta̱ i gbagbala kula̱nsa̱ ilikulyaꞋa i na i kuna̱mgba̱ ba, amma kucikpa i gbagbala kula̱nsa̱ ilikulyaꞋa i wuma u babu uteku. IlikulyaꞋa i nam pa i ɗa i na Maku ma Vuma me kuneke ɗa̱ adama a na Ka̱shile Esheku u yotsongu ta̱ a na wu ushuki n a̱yi.”
JHN.6.28	Ɗa e ecei ni, “Yi ɗa̱i Ka̱shile ki a kuciga ci yaꞋan?”
JHN.6.29	Ɗa wu ushuki, “Ili i na Ka̱shile ka cigai i yaꞋan i ɗa na: Nekei a̱ɗu a̱ ɗa̱ n vuza na Ka̱shile ka̱ suki.”
JHN.6.30	Ɗa a danai, “Sai vi yaꞋanka tsu ili i mereve, vi ciga baci tsu ushuki n avu. 
JHN.6.31	Ikaya i tsu i lyaꞋa ta̱ mana† e mere mu une, ɗa a ɗanai kakuna ka nam pa a Katagarda ka Ciɗa: ‘U nekei le burodi vu na vu uta̱i gaɗi a takuma.’ ”
JHN.6.32	Ɗa u danai, “N dana ta̱ mayun, Musa ɗa u nekei ɗa̱ burodi e mere mu une adama a na i takuma ba. Dada vu va̱ ɗa u ci neke ɗa̱ burodi vu mayun vu na vu uta̱i gaɗi. 
JHN.6.33	Burodi vu na Ka̱shile ke ci neke vu ɗa kpamu vu na vu uta̱i gaɗi, vu na kpamu vi ci neke wuma a aduniyan.”
JHN.6.34	Ɗa a danai, “Vuzagbayin, neke tsu burodi vu nam pa va ayin tutu.”
JHN.6.35	Ɗa u danai, “Mpa ɗa burodi vu na vi ci neke wuma. Vuza na baci de dem u ta̱wa̱i wa̱ va̱, kambulu ko kudoku ka̱ ka̱na̱ yi ba. Vuza na kpamu u nekei ka̱ɗu wa̱ va̱, kakuli ko kudoku ka̱ ka̱na̱ yi ba. 
JHN.6.36	N dana ɗa̱ ta̱ ɗe, ye enei mu, amma i neke a̱ɗu a̱ ɗa̱ nu mpa ba. 
JHN.6.37	Yaba dem vi le na Dada u nekei mu wi ta̱ a̱ kuta̱wa̱ wa̱ va̱, mpa ta na ma kuꞋiwan yi ba. 
JHN.6.38	Mu uta̱ ta̱ gaɗi adama a na n yaꞋan ili i na Ka̱shile, vuza na u suki mu, wi a kuciga n yaꞋan, amma ili i na mi a kuciga n yaꞋan ba. 
JHN.6.39	Ili i na vuza na u suki mu u cigai mu n yaꞋan i ɗa na: Ka̱ta̱ a̱ ka̱tsuma̱ ka aza a na Ka̱shile ke nekei mu, ko vuza te u puwa̱nka̱ mu ba,
JHN.6.40	Aza a na e enei Maku ma ɗa e nekei a̱ɗu n a̱yi, i ta̱ a̱ kuciya̱ wuma u babu uteku, mi ta̱ kpamu a̱ kuɗengusa̱ le a kanna ku ukocishi. Na va ɗaɗa ili i na Dada vu va̱ u cigai.”
JHN.6.41	Ɗa uma a̱ gita̱i kuyaꞋanka yi mololo adama a na u danai, “Mpa ɗa burodi vu na vu uta̱i gaɗi.” 
JHN.6.42	Ɗa a danai, “Na va ɗaɗa Yesu kolobo ka̱ Isuhu† ka ba? Ci yeve ta̱ esheku a̱ ni n a̱na̱ku a̱ ni. Nini ɗai u kudana, ‘Mpa ɗa mu uta̱i gaɗi’?”
JHN.6.43	Ɗa wu ushuki, “Ka̱sa̱kpa̱i mololo uteku u ɗa̱. 
JHN.6.44	Dada a̱yi ɗa vuza na u suki mu. Babu vuza na u kuta̱wa̱ wa̱ va̱, sai Dada koci u tono n a̱yi a̱ kuta̱wa̱ wa̱ va̱, ka̱ta̱ mpa n ɗengusa̱ vuma vu nan lo a kanna ku ukocishi. 
JHN.6.45	Eneki a ɗana ta̱, ‘Ka̱shile ki ta̱ o kuyotsongusu le ra̱ka̱.’ Yaba dem vu na u panakai Dada ɗa u piꞋisai ili i na mi o kuyotsongusu wi ta̱ a̱ kuta̱wa̱ wa̱ va̱. 
JHN.6.46	Ko vuza ka̱ta̱ we ene Dada ba, mpa ɗa koci vuza na Ka̱shile ka̱ suki mpa ɗa kpamu me enei Dada va.
JHN.6.47	“N dana ɗa̱ mayun, vuza na baci de dem u nekei ka̱ɗu ka̱ ni nu mpa, wi ta̱ n wuma u babu uteku. 
JHN.6.48	Mpa ɗa burodi vu na vi ci neke wuma. 
JHN.6.49	Ikaya i ɗa̱ i lyaꞋa ta̱ mana e mere mu une, ɗaɗa ta na a̱ kuwa̱i. 
JHN.6.50	Na ɗaɗa burodi vu na vu uta̱i gaɗi, vuza na baci de dem u takumai vu ɗa u kukuwa̱ ba. 
JHN.6.51	Mpa ɗa burodi vu na vi ci neke wuma vu na vu uta̱i gaɗi. Vuza na baci de dem u takumai burodi vu nam pa wi a̱ kukuwa̱ ba. Burodi vu na n kuneke ɗa̱ ikyamba i va̱ i ɗa, i na n nekei adama a na uma a aduniyan a̱ ciya̱ wuma.”
JHN.6.52	Ɗa Ayahuda a̱ gita̱i kanananai uteku u le, a danai, “Nini ɗai vuma vu nam pa u kuneke tsu ikyamba i ni tsu takuma?”
JHN.6.53	Ɗa u danai, “Mayun i takuma baci ikyamba i Maku ma Vuma ɗa i soꞋi mpasa i ni ba, ya̱ kuciya̱ wuma ba. 
JHN.6.54	Aza a na a takumai ikyamba i va̱ ɗa o soꞋi mpasa n va̱, a̱ ciya̱ ta̱ wuma u babu uteku. Mpa kpamu mi ta̱ a̱ kuɗengusa̱ le a kanna ku ukocishi. 
JHN.6.55	Ikyamba i va̱ ilikulyaꞋa i ɗa i mayun, mpasa n va̱ kpamu ili i kusoꞋo i ɗa i mayun. 
JHN.6.56	Aza a na a takumai ikyamba i va̱, ɗa kpamu o soꞋi mpasa n va̱, i ta̱ ida̱shi wa̱ va̱, mpa kpamu ida̱shi we le. 
JHN.6.57	Dada vu wuma ɗa u suki mu, mi ta̱ kpamu n wuma adama a Dada. Adama a nannai vuza na baci u takumai ikyamba i va̱, wi ta̱ a̱ kuciya̱ wuma adama a̱ va̱. 
JHN.6.58	Mpa ɗa burodi vu mayun vu na vu uta̱i gaɗi. Vuza na baci de dem u takumai burodi vu nam pa, wi ta̱ a̱ kuciya̱ wuma u babu uteku, u kukuwa̱ uteku u na ikaya i tsu i na a lyaꞋi mana a̱ kuwa̱i ba.” 
JHN.6.59	Yesu u dansa ta̱ ili i nam pa ra̱ka̱ a ayin na a na wi a kuyaꞋan kuyotsongusu a̱ kunu ka avasa† a Kafarnahum.
JHN.6.60	Ana aza o kutoni e Yesu a panai nahannai, ɗa a danai, “Ili i nam pa yi ta̱ n atakaci e kuyeve. Nini ɗai vuza u kushuku n i ɗa?”
JHN.6.61	Yesu u yeve ta̱ a na ele i o mololo, ɗa we ecei, “Ili i nam pa ya i saꞋwa ɗa̱ ta̱ a̱ɗu? 
JHN.6.62	To, nini ɗai i kusheshe ye ene baci Maku ma Vuma o kubono gaɗi kpamu? 
JHN.6.63	Ayinviki a̱ Ka̱shile a ɗa e ci neke wuma u babu uteku. Utsura u vuma wi a kuyaꞋan ili ba. Kadanshi ka na n dansakai ɗa̱ ka zuwa ɗa̱ ta̱ i ciya̱ Ayinviki a̱ Ka̱shile a na e ci neke wuma. 
JHN.6.64	Amma a̱ɗa̱ vi yoku i neke a̱ɗu ba.” (Yesu u yeve ta̱ ɗe n ugiti aza a na a kuꞋiwan kuneke a̱ɗu, n vuza na kpamu u kudenge yi.) 
JHN.6.65	Ɗa u danai, “Adama a nannai n dana ta̱, ‘Dada u tuka̱ baci n vuza wa̱ va̱ ba, vuma vu nan lo wi a kufuɗa kuta̱wa̱ ba.’ ”
JHN.6.66	Adama a ili i na Yesu u danai, aza o kutoni a̱ ni n a̱bunda̱i a̱ shirikpa̱i ni kucina̱ ɗa a̱ ka̱sa̱kpa̱i kutono yi.
JHN.6.67	Ɗa we ecei Kupanazere, “A̱ɗa̱ feu i kuka̱sa̱kpa̱ mu ta̱, ka̱ta̱ i laza?”
JHN.6.68	Sima Biturusu wu ushuki, “Vuzagbayin, u yayi tsa kubana? Avu ɗa vi n kadanshi ke kuneke wuma u babu uteku. 
JHN.6.69	Ci neke ta̱ a̱ɗu ci yeve ta̱ kpamu a na avu ɗa Vuza Ciɗa vu na vu uta̱i a̱ Ka̱shile.”
JHN.6.70	Ɗa Yesu u danai, “Mpa n zagba ɗa̱ Kupanazere† ba? Vuza te ɗa̱ kpamu kalijani kaꞋa!” 
JHN.6.71	Wi ta̱ a kadanshi ka Yahuza, ulobo u Sima Iskaryoti, adama a na a̱yi ɗa u kudenge yi, ko a na wi a̱ ka̱tsuma̱ Kupanazere a.
JHN.7.1	Ana nannai u lazai, Yesu u tonoi a uɓon u Ga̱lili. U ciga u wala n uɓon u Yahuda ba, adama a na aza e kelime a Ayahuda a ciga ta̱ kuna yi. 
JHN.7.2	Ɗevu ɗa ta na n ayin a̱ Ka̱ɗiva̱ ka̱ Nva̱li† ka Ayahuda. 
JHN.7.3	Ɗaɗa Yesu amgbu a̱ ni a danai ni, “Avu ka̱sa̱kpa̱ na vu bono na ɗe a Yahuda adama a na aza o kutoni e ene ili i mereve i na va kuyaꞋan. 
JHN.7.4	Vuza na baci u cigai yaba dem u yeve yi, u tsu sokongu ili i na u ci yaꞋan ba. Vi baci a kuyaꞋan ili i nam pa, yotsongu ka̱ci ka̱ nu wa aduniyan.” 
JHN.7.5	Ko aza a̱ ni a e neke a̱ɗu n a̱yi ba.
JHN.7.6	Yesu u danai le, “Gogo na ka̱ta̱ ayin a na a gaꞋin n laza a ɗa ba. Amma ayin dem a yaꞋan ɗa̱ ta̱. 
JHN.7.7	Uma a aduniyan a nam pa a kuꞋiwan ɗa̱ ba. A ci iwan mu ta̱ adama a na n dana le ta̱ i ta̱ a kuyaꞋan ili i gbani-gbani. 
JHN.7.8	Ɗenga̱ vu bana a̱ ubuta̱ u ka̱ɗiva̱ wa. Mpa mi a kubana ɗe ba, adama a na ayin a̱ va̱ ka̱ta̱ a yawa ba.” 
JHN.7.9	Ana u kotsoi kudansa nannai, ɗa Yesu u shamgbai a̱ Ga̱lili.
JHN.7.10	Ayin a na aza a̱ ni a lazai a kubana a̱ ubuta̱ u ka̱ɗiva̱, Yesu feu ɗa u banai. Amma u bana e keteshe ba, u bana ta̱ usheɗeki. 
JHN.7.11	Aza e kelime a Ayahuda a dakakai a̱ ciya̱ e ene yi punu a̱ ubuta̱ u ka̱ɗiva̱ wa, ɗa a̱ ka̱na̱i kece, “Te ɗa̱i wi?”
JHN.7.12	A̱ ka̱tsuma̱ ka̱ ka̱bunda̱i ka uma, ɗa uma a̱ ka̱na̱i kuyaꞋankpanai yemeni adama e Yesu. Aza o yoku a danai, “Vuma vu singai ɗa.”
JHN.7.12	Aza o yoku a danai, “Uma a ɗa wi a kuyaꞋanka aꞋuwa.”
JHN.7.13	Amma babu vuza na u yaꞋin kadanshi ka̱ ni e keteshe, adama a na i ta̱ a kupana wovon wa aza e kelime a.
JHN.7.14	A kanna ka̱ na̱shi ka̱ ka̱ɗiva̱ ka,
JHN.7.15	Ayahuda a yaꞋin mereve ɗa a danai, “Vuma vu nam pa u saꞋwa kuyongo m malum ba. Nini ɗai u yevei ili ka̱u tamkpamu nahannai?”
JHN.7.16	Yesu wu ushuki, “Ili i na mi o kuyotsongusu ta punu yu uta̱i wa̱ va̱ ba, amma Ka̱shile ka na ka̱ suki mu, a̱yi ɗa u nekei mu i ɗa. 
JHN.7.17	Uma a zagba baci kuyaꞋan ili i na Ka̱shile ka cigai, i ta̱ e kuyeve a na kuyotsongusu ku va̱ ta ku uta̱i u Ka̱shile, amma ku va̱ ku ɗa ba. 
JHN.7.18	Aza a na a ci yaꞋan kuyotsongusu adama a̱ ka̱ci ke le, i ta̱ a kuciga uma a cikpa le. Amma vuza na u cigai uma a cikpa vuza na u suki ni, u tsu dansa ta̱ ili i mayun. U ci yaꞋan aꞋuwa ba, ko kenu. 
JHN.7.19	Musa u neke ɗa̱ ta̱ Wila̱, amma babu vuza na u tonoi u ɗa. Yi ɗa̱i ɗa yi a kuciga kuna mu?”
JHN.7.20	Ɗa uma a̱ ushuki, “Vi ta̱ n wunla̱i u gbani-gbani! Anan yayi i a kuciga kuna wu?”
JHN.7.21	Yesu u danai le, “N yaꞋin ili i mereve i te, ɗa ta na ra̱ka̱ vu ɗa̱ i yaꞋin mereve. 
JHN.7.22	Musa u dana ta̱ i kiɗa muku n ɗa̱ avaja. (Amma ikaya i ɗa̱ i ɗa a̱ gita̱i kaꞋa, Musa ɗa ba.) I ci kiɗa ta̱ maku kavaja a kanna ka̱ kunla̱i, ko kanna ka n Ashibi a ɗa baci. 
JHN.7.23	Yi ta̱ o kutono Wila̱ u Musa i kiɗa baci maku kavaja n Ashibi. An ka ki nannai, yi ɗa̱i ɗa yi a kuyaꞋan wupa nu mpa ana m potsokpoi vuma n Ashibi? 
JHN.7.24	Ka̱sa̱kpa̱i kuyaꞋan afada tsu na ili yi a nwalu. YaꞋin afada a ili i na yi mayun.”
JHN.7.25	Ɗa uma o yoku a Urishelima a̱ ka̱na̱i kusheshe uteku u le, “A̱yi na ɗa aza a̱ gba̱ra̱-gba̱ra̱ i a kuciga kuna va. 
JHN.7.26	Amma wi ta̱ a kuyaꞋan kuyotsongusu a̱ ubuta̱ u na yaba dem u kene yi ka̱ta̱ kpamu u panaka yi, babu ta na vuza na u cigai kusa̱nka̱ yi. U gaꞋan ba, aza e kelime e sheshe ta̱ mayun Yesu vu nam pa a̱yi ɗa Kishi Kirisiti ka. 
JHN.7.27	Amma ci yeve ta̱ likuci i vuma vu nam pa. A ayin a na baci Kirisiti Kishi vu mayun vu ta̱wa̱i, babu vuza na u kuyeve likuci i ni.”
JHN.7.28	Ayin a na Yesu wi a kuyaꞋan kuyotsongusu a̱ A̱Ꞌisa̱ a Gbayin, ɗa u ɗengusa̱i ka̱la̱ka̱tsu, “E, i yeve mu ta̱, i yeve ta̱ likuci i va̱. Mpa n suku ka̱ci ka̱ va̱ ba. Vuza na u suki mu u tsu dansa ta̱ ili i mayun, amma i yeve yi ba. 
JHN.7.29	Amma mpa, n yeve yi ta̱ adama a na ta ɗe mu uta̱i a̱ ubuta̱ u na wi, a̱yi ɗa ta na feu u suki mu.”
JHN.7.30	Ana Yesu u dansai nannai, ɗa uma a cigai kuka̱na̱ yi. Amma babu vuza na u fuɗai u saꞋwai ni, adama a na ka̱ta̱ ayin a a yawa ba. 
JHN.7.31	Amma uma n a̱bunda̱i e neke ta̱ a̱ɗu u Yesu. A danai, “Ayin a na baci Kirisiti Kishi u ta̱wa̱i, wi ta̱ a kulaꞋa vuma vu nam pa a kuyaꞋan ili i mereve?”
JHN.7.32	Ana Afarishi a panai ka̱bunda̱i ka uma a kuyaꞋan yemeni yi ili i nam pa adama e Yesu, ra̱ka̱ vi le n anan ganu vu gbagbaꞋin a̱ suki aza a kindi a bana a̱ ka̱na̱ yi.
JHN.7.33	Yesu u danai, “N kuyongo ta̱ n a̱ɗa̱ punu na ali ayin ukeci, ka̱ta̱ n yeve m bono u vuza na u suki mu. 
JHN.7.34	A ayin a nan lo, yi ta̱ a̱ kula̱nsa̱ mu, amma ye kene mu ba. Yi a kufuɗa kpamu kubana a̱ ubuta̱ u na mi ba.”
JHN.7.35	E ecenei, “Te ɗai tamkpamu ubuta̱ u na vuma vu nam pa wi a kubana, ali ɗa tsa̱ kukpa̱ɗa̱ kuciya̱ yi? U kubana ta̱ wo a̱ likuci likuci i Helene† a̱ ubuta̱ u na uma a̱ tsu a̱ tsu da̱sa̱ngu adama a na u yotsongusu Nhelene ɗe? 
JHN.7.36	Yi ɗa̱i u ciya̱i ɗa u danai, ‘I kula̱nsa̱ mu ta̱, amma ye kene mu ba,’ u danai kpamu ‘Yi a kufuɗa kubana a̱ ubuta̱ u na mi ba’?”
JHN.7.37	A kanna ku uteku ka̱ ka̱ɗiva̱ ka, ka na ki kanna ka gbayin, Yesu u ɗenga̱i kashani ɗa u salai, “Vuza na baci wi a kupana kakuli u ta̱wa̱ wa̱ va̱, u soꞋo. 
JHN.7.38	Vuza na baci u nekei ka̱ɗu nu mpa u ta̱wa̱! Adama a na Katagarda ka Ciɗa ka dana ta̱, ‘Meyeneke ma̱ mini ma na me ci neke wuma mi ta̱ e kuyene ka̱ta̱ mu uta̱ punu asuvu a̱ ni.’ ”
JHN.7.39	Yesu wi ta̱ a kadanshi ka Ayinviki a̱ Ka̱shile. Ka̱shile ka̱ta̱ ka̱ suku Ayinviki a̱ ni ba, adama a na ka̱ta̱ u ɗengusa̱ Yesu a na we neke yi tsugbayin ba. Amma a kubana megeshe, aza a na e nekei a̱ɗu e le u Yesu a isa ta̱ Ayinviki a̱ Ka̱shile.
JHN.7.40	Ana uma a panai kadanshi ke Yesu, aza o yoku e le a danai, “Vuma vu nam pa va mayun a̱yi ɗa Keneki ku uzagbi ka nan lo ka.”
JHN.7.41	Aza o yoku a danai, “A̱yi ɗa Kishi Kirisiti.”
JHN.7.41	Amma aza o yoku a danai, “Kirisiti Kishi wa̱ kuta̱ a̱ Ga̱lili ba. 
JHN.7.42	Katagarda ka Ciɗa ka danai Kirisiti Kishi wi ta̱ a̱ kuta̱ a̱ ka̱tsuma̱ ka ntsukaya m Mogono Dawuda, ka̱ta̱ kpamu a matsa yi a Batalami a̱ likuci i na Dawuda u yongoi.”
JHN.7.43	Ɗaɗa ka̱bunda̱i ka uma ke pecuki tsu na e sheshei n ukuna u Yesu. 
JHN.7.44	Aza o yoku e le a cigai kuka̱na̱ yi, amma babu vuza na u fuɗai u saꞋwai ni.
JHN.7.45	Ɗaɗa aza a kindi a̱ A̱Ꞌisa̱ a Gbayin o bonoi u anan ganu vu gbagbaꞋin† n Afarishi, ɗa e ecei le, “Yi ɗa̱i i zuwai ɗa i kpa̱ɗa̱i kufuɗa kutuka̱ n Yesu na?”
JHN.7.46	Aza a kindi a a̱ ushuki, “Babu vuza na u saꞋwai kudansa uteku u na vuma vu nan lo u dansai.”
JHN.7.47	Afarishi a a̱ ushuki, “Yesu u bonoko ɗa̱ ta̱ a uye u kupuwa̱nka̱ wa feu! 
JHN.7.48	Babu vuza te a̱ ka̱tsuma̱ ka̱ tsu a̱tsu anan ganu vu gbagbaꞋin ko Kafarishi u nekei ka̱ɗu n a̱yi. 
JHN.7.49	Ka̱bunda̱i ka uma ka nam pa e yeve Wila̱ u Musa ba, adama a nannai Ka̱shile ki ta̱ a kuyaꞋanka le una̱.”
JHN.7.50	Kafarishi ko yoku ɗe Nikodimusu, vuza na u saꞋwai kubana kene Yesu n kayin ka ɗe.
JHN.7.51	“Wila̱ u tsu u sa̱nka̱ tsu ta̱ kilukpa̱ uma babu na tsu panakai le ili i na a kudansa. U gaꞋan ci yaꞋanka le afada ba, sai ci yeve ili i na a yaꞋin.”
JHN.7.52	A̱ ushuki, “Avu ta ɗe vi a uɓon u Ga̱lili feu? Kecei Katagarda ka Ciɗa, yi ta̱ ta na e kuyeve a na keneki ki a̱ kuta̱ a̱ Ga̱lili ba.”
JHN.7.52	[ 
JHN.7.53	Oɓolo o kotsoi ɗa yaba dem u bonoi a kpaꞋa.
JHN.8.1	Amma a̱yi Yesu u banai a Kusan ku Zaitun. 
JHN.8.2	Ana kayin ka asai n usana, ɗa u bonoi a̱ A̱Ꞌisa̱ a Gbayin. Uma a̱ ta̱wa̱i wa̱ ni, ɗa u da̱sa̱ngi u gita̱i kuyotsongusu le. 
JHN.8.3	Nlum n Wila̱ n Afarishi a̱ tuka̱i n vuka vi yoku vu na a̱ ka̱na̱i a kuyaꞋan tsugbani. Ɗa a zuwai ni u shamgba kelime ka̱ ka̱bunda̱i ka uma. 
JHN.8.4	Ɗa a danai, “Malum, vuka vu nam pa a̱ ka̱na̱ yi ta̱ a kuyaꞋan tsugbani. 
JHN.8.5	Wila̱ u Musa u yotsongusu tsu ta̱ vuka vu na vi yaꞋin tsu nam pa a vara yi n atali ali u kuwa̱. Avu tamkpamu yi ɗa̱i vu danai?” 
JHN.8.6	A yaꞋan ta̱ keci nannai adama a na a zuwaka Yesu maza ka̱ta̱ a̱ ciya̱ ili i na a kudansuka yi.
JHN.8.6	Amma ɗa Yesu u za̱lika̱i a kuyaꞋan iɗani n a̱jivu a̱ ni a iɗika. 
JHN.8.7	Ɗa a gbagbalai kece Yesu ukuna u vuka wa. A kubana uteku ɗa Yesu u ɗenga̱i kashani ɗa u danai, “Vuza na baci u saꞋwai kunusa ba, u gita̱ kuɗika katali ka̱ta̱ u vara yi.” 
JHN.8.8	Ɗa Yesu u doku u za̱lika̱i u ka̱na̱i kuyaꞋan iɗani a iɗika.
JHN.8.9	Ana a panai nannai, ɗa ra̱ka̱ vi le a lazai vuza vi te vi te. Aza a̱ gba̱ra̱-gba̱ra̱ a ɗa a lazai a cau. A kubana uteku Yesu n vuka va o okpoi a uteku u le. 
JHN.8.10	Yesu u ɗenga̱i kashani ɗa we ecei vuka va, “Te yaba dem u banai? Ko vuza te u buwa a na wa̱ kilukpa̱ wu ba?”
JHN.8.11	Ɗa wu ushuki, “Vuzagbayin, ko vuza te wi lo ba.”
JHN.8.11	Ɗa Yesu u danai ni, “Mpa feu n kilukpa̱ wu ba. Amma wala ka̱ta̱ vu doku vi yaꞋan unushi ba.”]
JHN.8.12	Ana makyan ma yaꞋin, ɗa Yesu u danai uma, “Mpa ɗa vuza na n ci neke uma a aduniyan kutashi. Vuza na baci de dem u tonoi mu wi ta̱ a̱ kuciya̱ kutashi ku wuma, wi kpamu a kuwala a̱ ka̱yimbi ba.”
JHN.8.13	Afarishi a danai ni, “Ana vi a kuyaꞋan kadanshi ka̱ ka̱ci ka̱ nu, avu endeꞋen ɗa vi a̱ kushuku a na ili i nam pa ya i mayun i ɗa. A̱tsu tsa̱ kushuku ba.”
JHN.8.14	Ɗa wu ushuki, “E, mi ta̱ a kudansa ili i nam pa adama a̱ ka̱ci ka̱ va̱, amma ili i mayun i ɗa. N yeve ta̱ ubuta̱ u na mu uta̱i n ubuta̱ u na mi a kubana. Amma a̱ɗa̱ i yeve ubuta̱ u na mu uta̱i n ubuta̱ u na mi a kubana ba. 
JHN.8.15	A̱ɗa̱ ɗa aza a na a ci kiɗa afada uteku u na uma a ci kiɗa feu afada e le. Mpa mi a kuyaꞋanka vuza afada ba. 
JHN.8.16	Ko mi baci a kuyaꞋan afada, tsu na mi a kuyaꞋan afada mayun ɗa, adama a na mi endeꞋen ba. Dada vu na u suki mu wi ta̱ nu mpa. 
JHN.8.17	Wila̱ u ɗa̱ u danai uma e re a dansa baci ili i te derere tsu ngan adama a kakuna ko yoku, mayun ɗa a̱ ushuku n ili i na a danai. 
JHN.8.18	Mpa ɗa vuza te a̱ ka̱tsuma̱ ka aza a na i a kadanshi ka̱ ka̱ci ka̱ va̱, Dada vu na u suki mu a̱yi ɗa vuza te vu na wi a kadanshi ka̱ va̱ kpamu.”
JHN.8.19	Ɗa e ecei, “Te ɗai esheku a̱ nu i?”
JHN.8.19	Ɗa wu ushuki, “A̱ɗa̱ i yeve mu ba, ko i yeve Dada vu va̱. Ishi baci i yeve mu, yi ishi e kuyeve Dada vu va̱ feu.” 
JHN.8.20	U yaꞋan ta̱ kadanshi ka nam pa a̱yi a kuyaꞋan kuyotsongusu punu asuvu a̱ A̱Ꞌisa̱ a Gbayin, ɗevu n ubuta̱ u na a tsu zuwa ikebe. Amma ko vuza te u ka̱na̱ yi ba, adama a na ayin a̱ ni ka̱ta̱ a yawa ba.
JHN.8.21	Yesu u danai kpamu Afarishi a, “Mi ta̱ a kulaza a kubana a̱ ubuta̱ u yoku, ka̱ta̱ kpamu i la̱nsa̱ mu. Amma yi a kufuɗa kubana a̱ ubuta̱ u na mi ba, ka̱ta̱ kpamu i kuwa̱ n unushi.”
JHN.8.22	Ɗa Ayahuda a danai, “U dana tsa kubana a̱ ubuta̱ u na wi a kubana ba. Wi ta̱ wo a kuna ka̱ci ka̱ ni?”
JHN.8.23	Ɗa Yesu u danai, “A̱ɗa̱ a iɗika i ɗa yi, amma mpa gaɗi ɗa mu uta̱i. A̱ɗa̱ aza a aduniyan a nam pa a ɗa yi, amma mpa vuza va aduniyan vu nam pa ɗa mi ba. 
JHN.8.24	I ɗaɗa i zuwai ɗa n danai ɗa̱ yi ta̱ a̱ kukuwa̱ n unushi.” Mayun yi ta̱ a̱ kukuwa̱ nannai, i iwan baci kushuku a na mpa ɗa
JHN.8.25	Ɗa e ecei, “Avu ɗa vi ci yaꞋan ya?”
JHN.8.25	Ɗa wu ushuki, “Mpa ɗa vuza na n tsu dana ɗa̱ vuza na mi ayin tutu. 
JHN.8.26	Kakuna ki ta̱ n a̱bunda̱i ka na n kudana adama a̱ ɗa̱, ili yi ta̱ lo kpamu n a̱bunda̱i i na n kilukpa̱ka̱ ɗa̱. Amma n dana nannai ba. Adama a na vuza na u suki mu u tsu dansa ta̱ ili i mayun ayin tutu, mpa kpamu n tsu dana ta̱ aza a aduniyan ili i na u danai mu koci.”
JHN.8.27	Uma a e yeve a na kadanshi ke Esheku kaꞋa wi a kuyaꞋanka le ba. 
JHN.8.28	Ɗa u danai le, “Ayin a na baci i ɗengusa̱i Maku ma Vuma a maɗanga ma atakaci, i kuyeve ta̱ a na mpa ɗa vuza na n danai vuza na mi. Yi ta̱ feu e kuyeve a na mi a kuyaꞋan ili n ka̱ci ka̱ va̱ ba. N tsu dana ta̱ ili i na Dada vu va̱ u yotsongushi mu koci. 
JHN.8.29	Vuza na u suki mu wi ta̱ nu mpa, u ka̱sa̱kpa̱ mu endeꞋen ba, adama a na ayin tutu n ci yaꞋan ta̱ ili i na i yokpoi ni.” 
JHN.8.30	Uma n a̱bunda̱i a na a panai Yesu a kuyaꞋan kadanshi ka nam pa, ɗa e nekei a̱ɗu wa̱ ni.
JHN.8.31	Ɗa Yesu u danai Ayahuda a na e nekei a̱ɗu n a̱yi, “I lyaꞋa baci kelime n kutono kuyotsongusu ku va̱, a̱ɗa̱ aza o kutoni a̱ va̱ a ɗa yi mayun. 
JHN.8.32	A ayin a nan lo i kuyeve ta̱ ili i mayun, ka̱ta̱ ili i mayun i zuwa ɗa̱ i ba̱ruwa̱.”
JHN.8.33	A̱ ushuki ni, “A̱tsu ntsukaya mi Ibrahim n ɗa, ka̱ta̱ kpamu tsu saꞋwa kokpo agbashi a vuza ba. Yi ɗa̱i i zuwai ɗa vu danai ci ta̱ a̱ kuba̱ruwa̱?”
JHN.8.34	Ɗa wu ushuki, “N dana ɗa̱ mayun, yaba dem vu na baci u yaꞋin unushi, kagbashi ku unushi ka wi. 
JHN.8.35	Kagbashi ko tso okpo punu a kpaꞋa ku vuzakpaꞋa vi ni ko wanai ba, amma maku ma vuza vu kpaꞋa ayin tutu u ci yongo ta̱ a kpaꞋa ke esheku. 
JHN.8.36	Maku ma mu ushuku baci i ba̱ruwa̱, mayun ɗa ta na i ba̱ruwa̱. 
JHN.8.37	N yeve ta̱ a̱ɗa̱ muku mi Ibrahim n ɗa, amma i ciga ta̱ kuna mu adama a na yi isa akaka a̱ va̱ ba. 
JHN.8.38	Mi ta̱ a kudana ɗa̱ ili i na Dada vu va̱ u yotsongi mu, amma a̱ɗa̱ yi ta̱ a kuyaꞋan ili i na esheku a̱ ɗa̱ a danai ɗa̱.”
JHN.8.39	A̱ ushuki, “Dada vu tsu ɗa Ibrahim.”
JHN.8.39	Ɗa u danai, “A̱ɗa̱ muku mi Ibrahim n ɗa baci yi mayun, yi ta̱ a kuyaꞋan ili i na Ibrahim u yaꞋin. 
JHN.8.40	N dana ɗa̱ ta̱ ili i mayun i na m panai a̱ ubuta̱ u Ka̱shile, amma ɗa i dakakai adama a na yu una mu. Ibrahim u kuyaꞋan ili nannai ba. 
JHN.8.41	Amma yi ta̱ a kuyaꞋan derere n ili i na esheku a̱ ɗa̱ a ci yaꞋansa.”
JHN.8.41	A̱ ushuki, “A̱tsu a matsa tsu ci nsheꞋe ba! Ka̱shile kaꞋa Esheku a̱ tsu a mayun.”
JHN.8.42	U danai le, “Ka̱shile ka baci Esheku a̱ ɗa̱, yi ta̱ a kuciga mu, adama a na mu uta̱ ta̱ u Ka̱shile ɗa n ta̱wa̱i wa̱ a̱ ɗa̱. Mpa n ta̱wa̱ na adama a̱ ka̱ci ka̱ va̱ ba, amma a̱yi ɗa u suki mu. 
JHN.8.43	I yeve ili i na n danai ba, adama a na i iwan ta̱ kisa akaka a̱ va̱. 
JHN.8.44	Esheku a̱ ɗa̱ a ɗa Kalijani, ɗa yi kpamu a kuyaꞋan derere n ili i na u cigai. A̱yi ayin tutu vuza vu munaka ɗa n vuza va aꞋuwa. Ili i mayun yi lo wa̱ ni ba. U tsu dansa ta̱ ka̱ ka̱ci ka̱ ni koci, ili dem i na baci u dansai aꞋuwa a ɗa ta na. Vuza va aꞋuwa ɗa wi koci a̱ ka̱ci ka̱ ni ba, amma a̱yi ɗa feu esheku a aꞋuwa ra̱ka̱. 
JHN.8.45	Amma n dana ta̱ mayun, ɗaɗa i zuwai ɗa i kpa̱ɗa̱i kuneke a̱ɗu nu mpa. 
JHN.8.46	Yayi a̱ ka̱tsuma̱ ka̱ ɗa̱ wa kufuɗa kutuka̱ nu nsata m mayun adama a̱ va̱? A na mi a kudana ɗa̱ ili i mayun, yi ɗa̱i i zuwai ɗa i kpa̱ɗa̱i kuneke a̱ɗu wa̱ va̱? 
JHN.8.47	Vuza na baci de dem Esheku a̱ ni i Ka̱shile, wi ta̱ a kupana kadanshi ka̱ Ka̱shile. Amma a̱ɗa̱ uma a̱ Ka̱shile a ɗa ba, ɗaɗa i zuwai ɗa i kpa̱ɗa̱i kupana.”
JHN.8.48	Ɗa Ayahuda a danai Yesu, “Derere ɗa tsu dana avu Kasamariya kaꞋa, vi ta̱ kpamu n wunla̱i u gbani-gbani!”
JHN.8.49	Wu ushuki, “Mi n wunla̱i u gbani-gbani ba. N ci neke ta̱ Dada vu va̱ tsugbayin, amma a̱ɗa̱ i iwain kuneke mu tsugbayin. 
JHN.8.50	Mi a kudakaka adama a na n ciya̱ka̱ ka̱ci ka̱ va̱ tsugbayin ba. Amma vuza yoku wi ta̱ lo vuza na u cigai mi isa tsugbayin, a̱yi keyevikafada kaꞋa. 
JHN.8.51	N dana ɗa̱ mayun, vuza na baci u tonoi kuyotsongusu ku va̱, wi a̱ kukuwa̱ ba.”
JHN.8.52	Ɗa a danai ni, “Gogo na ci yeve ta̱ a na vi n wunla̱i u gbani-gbani! Ko Ibrahim n eneki a̱ kuwa̱ ta̱. Amma avu vu danai, ‘Vuza na baci u tonoi kuyotsongusu ku va̱, wi a̱ kukuwa̱ ba.’ 
JHN.8.53	Vi sheshe ta̱ vu laꞋa ta̱ dada vu tsu Ibrahim n tsugbayin? U kuwa̱ ta̱, ta kpamu eneki nannai. Yayi tamkpamu vi ɗikai ka̱ci ka̱ nu vi?”
JHN.8.54	Ɗa wu ushuki, “N neke baci ka̱ci ka̱ va̱ tsugbayin, tsugbayin tsu nan lo ili i ɗa ba, ko kenu. Dada vu va̱ ɗa u ci neke mu tsugbayin, ɗa a̱ɗa̱ i danai a̱yi ɗa Ka̱shile ka̱ ɗa̱. 
JHN.8.55	Ka̱ta̱ i saꞋwa kuyeve yi biꞋi ba, amma mpa n yeve yi ta̱. N dana baci n yeve yi ba, mi ta̱ o kokpo vuza va aꞋuwa tsu ɗa̱. Amma n yeve yi ta̱, ɗa mi o kutono ili i na u tsu dana. 
JHN.8.56	Esheku a̱ ɗa̱ Ibrahim u yaꞋin ma̱za̱nga̱ ana wi a kuvana kene ayin a na mpa n kuta̱wa̱. We enei a ɗa, ɗa u yaꞋin ma̱za̱nga̱.”
JHN.8.57	A danai, “Nini ɗai ve kene Ibrahim? Ka̱ta̱ vi yawa biꞋi a̱ya̱ amangerenkupa ba.”
JHN.8.58	Ɗa wu ushuki, “N dana ɗa̱ mayun, kafu a matsa Ibrahim, mpa ɗa† biꞋi.” 
JHN.8.59	Ana Yesu u danai nannai, ɗa uma a ɗikai atali a kuna yi. Amma Yesu u werei n ka̱bini, ɗa wu uta̱i u ka̱sa̱kpa̱i A̱Ꞌisa̱ a Gbayin a.
JHN.9.1	Ana Yesu wi a nwalu, ɗa we enei vuma vu na wi ka̱yimba̱ ali n ayin a na a matsai ni. 
JHN.9.2	Mukumitoni n ni me ecei ni, “Malum, yi ɗa̱i i zuwai ɗa vuma vu nam pa wi ka̱yimba̱ ali n ayin a na a matsai ni? Adama a na u yaꞋin unushi u ɗa ko adama a na isheku i ni i nusai?”
JHN.9.3	Ɗa wu ushuki, “Vuma vu nam pa, uyimba̱ u ni adama a unushi u ni ko wi isheku i ni u ɗa ba. Ta a matsai ni nannai adama a na Ka̱shile ko yotsongu utsura u ni a kubana wa̱ ni. 
JHN.9.4	N kanna kaꞋa, tsa kulyaꞋa kelime n kuyaꞋan ulinga u vuza na u suki mu. Kayin ki ta̱ lo a̱ kuta̱wa̱, babu vuza na u kufuɗa kuyaꞋan ulinga. 
JHN.9.5	A na mi biꞋi na a aduniyan, mpa ɗa vuza na u tsu zuwa kutashi a̱ ubuta̱ u uma punu na a aduniyan.”
JHN.9.6	Ana u danai nannai, ɗa u cikpa̱i ntsa̱n a iɗika, ɗa u na̱na̱i n kayala. Ɗaɗa u surai kayala ka̱ ntsa̱n a̱ a̱shi a vuma a. 
JHN.9.7	Ɗaɗa u danai vuma va, “Bana vu saꞋa a̱shi a̱ nu a kadaɓa ka na e ci ɗeke Suluwamu.” (“Suluwamu” ɗaɗa “Usuki.”) Ɗaɗa vuza va u banai ɗa u saꞋi a̱shi a̱ ni ɗe. Ɗa u bonoi a kpaꞋa n kene.
JHN.9.8	Ɗaɗa uma a̱ ubuta̱ u nan lo n aza o yoku a na e yevei ka̱yimba̱ kaꞋa wi ishi n kofoloni kpamu, ɗa e ecei, “Vuma vu nan lo vu ɗaɗa na va, vuza na wi ishi ida̱shi a kuyaꞋan ufolu?”
JHN.9.9	Aza o yoku a danai, “A̱yi ɗa.”
JHN.9.9	Amma aza o yoku a danai, “A̱Ꞌa̱. Iyotsonoi i ɗa.”
JHN.9.9	Ɗa kofoloni ka ka̱na̱i kudana, “Mpa ɗa biꞋi de va!”
JHN.9.10	Ɗa e ecei, “Nini ɗai ɗa gogo na vi e kene?”
JHN.9.11	Ɗa wu ushuki, “Vuma vu na e ci ɗeke Yesu a̱yi ɗa u na̱na̱i ntsa̱n n kayala ɗa u surakai mu a̱ a̱shi. Ɗa u danai mu m bana Suluwamu n saꞋa a ɗa. Ɗaɗa m banai ɗa n saꞋi, ɗa ta na n ka̱na̱i kene.”
JHN.9.12	Ɗa e ecei ni, “Te ɗai vuma va wi?”
JHN.9.12	Ɗa wu ushuki, “N yeve ba.”
JHN.9.13	Ɗaɗa uma a ɗikai vuza na wi ishi ka̱yimba̱ ka a bankai a̱ ubuta̱ wa Afarishi. 
JHN.9.14	Kanna ka na Yesu u na̱na̱i ntsa̱n n kayala ɗa u potsokpoi a̱shi a vuma a, n Ashibi a ɗa. 
JHN.9.15	Ɗaɗa Afarishi e ecei vuma va, “Nini ɗai vi ciya̱i kene?”
JHN.9.15	Ɗa wu ushuki, “U surakai mu kayala ka̱ ta̱ku a̱ a̱shi, ɗa n saꞋi a ɗa, ɗa gogo na mi e kene.”
JHN.9.16	Afarishi o yoku a danai, “Vuma vu nam pa Yesu u Ka̱shile u ɗa wu uta̱i ba, adama a na u tono wila̱ wa Ashibi ba.”
JHN.9.16	Amma aza o yoku a danai, “Vuma vu na baci wi vuza vu unushi wi a kufuɗa kuyaꞋan urotu wi ili i mereve nahannai ba.” A fuɗa ta na a panakpanai ba.
JHN.9.17	Ɗa e ecei vuma va kpamu, “Yi ɗa̱i va kudana adama a vuma vu na u potsokpoi a̱ a̱shi a̱ nu a?”
JHN.9.17	Vuma va wu ushuki, “Keneki kaꞋa.”
JHN.9.18	Ayahuda a iwain kuneke a̱ɗu a na vuma va wi ishi ka̱yimba̱, amma gogo na wi ta̱ e kene. Ɗaɗa a̱ suki le a bana e ɗeke vuma va isheku i ni. 
JHN.9.19	E ecei le, “Maku ma̱ ɗa̱ ma na va? I dana ta̱ wi ishi ta̱ ka̱yimba̱ ana i matsai ni. Nini ɗa̱i ɗa gogo na wi e kene?”
JHN.9.20	Isheku i ni yu ushuki, “Ci yeve ta̱ a na maku ma̱ tsu maꞋa, ci yeve ta̱ kpamu ka̱yimba̱ kaꞋa wi ishi ana tsu matsai ni. 
JHN.9.21	Amma ci yeve ko nini ɗai gogo na u ka̱na̱i kene ba. Ci yeve kpamu vuza na u potsokpoi uyimba̱ u ni ba. Ecei ni. U yawa ta̱ u yaꞋan kadanshi n ka̱ci ka̱ ni.” 
JHN.9.22	A dansai tsu nam pa adama a na i ta̱ a kupana wovon wa Ayahuda. Ayahuda a nam pa a dana ta̱ ɗe vuza na baci u danai Yesu Kirisiti Kishi kaꞋa, wi o kudoku kuꞋuwa a̱ kunu ka avasa kpamu ba. 
JHN.9.23	I ɗaɗa i zuwai ɗa isheku i ni i danai, “U yawa ta̱ u yaꞋan kadanshi n ka̱ci ka̱ ni. Ecei ni.”
JHN.9.24	Ayahuda e ɗekei vuma va u doku u ta̱wa̱i ire ɗa a danai ni, “Kucina n Ka̱shile ka̱ta̱ vu dansa mayun! Ci yeve ta̱ vuma vu na u potsokpoi nu va wi ta̱ n unushi.”
JHN.9.25	Wu ushuki, “Mpa n yeve ko a na vuza vu unushi ɗa wi ba. Ili i te i na yevei i ɗa na: Mi ishi ta̱ ka̱yimba̱, amma gogo na mi ta̱ e kene.”
JHN.9.26	E ecei, “Yi ɗa̱i u yaꞋin n avu? Nini ɗai u potsokpoi a̱shi a̱ nu?”
JHN.9.27	Ɗa wu ushuki, “N dana ɗa̱ ta̱ ɗe, amma yu ushuku ba. Yi ɗa̱i ɗa i cigai i doku i pana kpamu? I ciga ta̱ yo okpo aza o kutoni a̱ ni feu?”
JHN.9.28	Ɗa a dansukai ni a danai, “Avu ɗa makumitoni ma̱ ni, amma a̱tsu mukumitoni m Musa n ɗa. 
JHN.9.29	Ci yeve ta̱ a na Ka̱shile ka yaꞋin kadanshi m Musa, amma ali n gogo na ci yeve ko likuci ye ne i ɗai vuma vu nam pa wu uta̱i ba.”
JHN.9.30	Vuma va wu ushuki, “Ili i mereve i ɗa na va! U potsokpoi a̱shi a̱ va̱, amma i yeve ubuta̱ u na wu uta̱i ba. 
JHN.9.31	Ra̱ka̱ vu tsu ci yeve ta̱ a na Ka̱shile ka tsu panaka aza a̱ unushi ba, amma u tsu panaka ta̱ vuza na u tsu tono yi ka̱ta̱ u yaꞋan ili i na u danai. 
JHN.9.32	Ali n ayin a na Ka̱shile ka yaꞋin aduniyan, babu vuza na u fuɗai u potsokpoi a̱shi a vuza yoku vu na wi ishi ka̱yimba̱ ali n ayin a na a matsai ni. 
JHN.9.33	Ka̱shile ka̱ suku baci vuma vu nam pa ba, wi a kufuɗa kuyaꞋan ili ba.”
JHN.9.34	A danai ni, “Vuza vu unushi ɗa vi ali n ayin a na a matsai nu! Vi sheshe ta̱ vi ta̱ a kufuɗa kuyotsongusu tsu ili?” Ɗaɗa a danai ni u kuꞋuwa a̱ kunu ka avasa ka kpamu ba.
JHN.9.35	Ana Yesu u panai ili i na yi lo, u la̱nsa̱i vuma va ɗa we ecei ni, “Vi neke ta̱ ka̱ɗu ka̱ nu u Maku ma Vuma?”
JHN.9.36	Ɗa wu ushuki, “Vuzagbayin, dana mu a̱yi ɗa ya, adama a na n neke ka̱ɗu n a̱yi!”
JHN.9.37	Yesu u danai ni, “Ve ene yi ta̱ ɗe, a̱yi ɗa vuza na wi a kadanshi n avu gogo na.”
JHN.9.38	U danai, “Vuzagbayin, n neke ta̱ ka̱ɗu.” Ɗaɗa vuma va u kuɗa̱ngi u cikpai Yesu.
JHN.9.39	Yesu u danai ni, “N ta̱wa̱ ta̱ keꞋwe uma a aduniyan a nam pa. N ta̱wa̱ ta̱ kuneke kene wa̱ a̱yimba̱, ka̱ta̱ n yotsongu aza a na kpamu e sheshei ele a̱yimba̱ a ɗa ba, a na a̱yimba̱ a ɗa i.”
JHN.9.40	Afarishi a na i kashani ɗe a panakai ni, ɗa e ecei, “Vi ta̱ a kudana a̱tsu a̱yimba̱ a ɗa ci?”
JHN.9.41	Yesu wu ushuki, “Ishi baci a̱yimba̱ a ɗa yi, yi ishi a kuyaꞋan unushi ba. Amma a na i danai yi ta̱ e kene, na va u yotsongu ta̱ a na i buwai n unushi u ɗa̱.”
JHN.10.1	Yesu u danai, “N dana ɗa̱ mayun, oboki n aza a̱ ma̱ga̱la̱ka̱ a ɗa koci a ciga baci a uwa a̱ ubuta̱ u na nlala mi ushiyi, a tsu uwa n utsutsu ba, amma a kumba m mashilya. 
JHN.10.2	Vuza na u tsu uwa n utsutsu a̱yi ɗa maguɓi ma nlala ma. 
JHN.10.3	Vuza na wi a kinda utsutsu u tsu ɓa̱yuwa̱ka̱ yi ta̱. Ka̱ta̱ nlala m pana ka̱la̱ka̱tsu ka̱ ni. U ci ɗeke ta̱ nlala n ni n ula e le ka̱ta̱ u banka le kalina. 
JHN.10.4	Ayin a na baci wu uta̱ka̱i nlala n ni ra̱ka̱, u tsu wala ta̱ kelime ke le, ka̱ta̱ ta na o tono yi adama a na e yeve ta̱ ka̱la̱ka̱tsu ka̱ ni. 
JHN.10.5	O kutono vuza yoku ba, i ta̱ a kukucikpa a suma u vuma vu nan lo, adama a na e yeve ka̱la̱ka̱tsu ka̱ ni ba.” 
JHN.10.6	Yesu u danai le agisana a nam pa, amma e yeve ili i na u ciya̱i ba.
JHN.10.7	Yesu u danai le, “N dana ɗa̱ mayun: Mpa ɗa utsutsu wu nlala. 
JHN.10.8	Aza a na a̱ ta̱wa̱i cau nu mpa ra̱ka̱, oboki a ɗa n aza a̱ ma̱ga̱la̱ka̱. Nlala ma m panaka le ba. 
JHN.10.9	Mpa ɗa utsutsu, aza a na baci a uwai n ubuta̱ u va̱ i ta̱ a̱ kuciya̱ wishi, ka̱ta̱ kpamu a uwa ka̱ta̱ a̱ uta̱ kpamu a bana a̱ ciya̱ ilikulyaꞋa. 
JHN.10.10	Koboki ka̱ tsu ta̱wa̱ ta̱ koci adama a na u boko, wu una, ka̱ta̱ kpamu u la̱nga̱sa̱, amma mpa n ta̱wa̱ ta̱ adama a na n neke wuma ka̱ta̱ a̱ ciya̱ u ɗa derere mayin.
JHN.10.11	“Mpa ɗa maguɓi ma singai. Maguɓi ma singai me ci neke ta̱ wuma u ni adama a na wi isa nlala ma. 
JHN.10.12	Vuza vu zamalinga a̱yi wi derere m maguɓi ma na mi nu nlala n ka̱ci ka̱ ni ba. Ayin a na baci we enei ma̱kunzukunzu a̱ kuta̱wa̱, u tsu suma ta̱, ka̱ta̱ u ka̱sa̱kpa̱ nlala ma uteku u le. Ka̱ta̱ ma̱kunzukunzu ma̱ gba̱ra̱ nlala ma, ka̱ta̱ a tambalukpa a kakamba. 
JHN.10.13	Vuma va u tsu suma ta̱ adama a na a̱yi vuza vu zamalinga ɗa, u ci inda kpamu nlala ma mayin ba.
JHN.10.14+JHN.10.15	“Mpa ɗa maguɓi ma singai. N yeve ta̱ nlala n va̱, tsu na kpamu Dada vu va̱ u yevei mu. Nlala n va̱ kpamu n yeve mu ta̱, tsu na n yevei Dada vu va̱. N neke ta̱ wuma u va̱ adama a na m ɓa̱nka̱ nlala ma. 
JHN.10.16	Mi ta̱ nu nlala n yoku n na mi punu a ushiga u nam pa ba, sai feu n tuka̱ le punu. I ta̱ a kupana ka̱la̱ka̱tsu ka̱ va̱, ra̱ka̱ vi le kpamu i ta̱ o kubono ushiga u te m maguɓi me te.
JHN.10.17	“Dada u ciga mu ta̱ adama a na mu ushuku ta̱ kuneke wuma u va̱, adama a na mi isa u ɗa kpamu. 
JHN.10.18	Babu vuza na u kuɗika wuma u va̱. N neke ta̱ u ɗa n ucikali u va̱. Mi ta̱ n utsura, u na n neke u ɗa, mi ta̱ kpamu n utsura u na n kisa u ɗa, uteku u na Dada u danai mu n yaꞋan.”
JHN.10.19	Ayahuda kpamu a panakpanai adama a ili i na Yesu u danai ba. 
JHN.10.20	Ele n a̱bunda̱i a danai, “Wunla̱i u gbani-gbani u tono yi ta̱, ɗa u bonokoi ni kajarishi. Yi ɗa̱i i zuwai ɗa yi a kupanaka yi?”
JHN.10.21	Amma aza o yoku a danai, “Vuma vu na wunla̱i u gbani-gbani u bonokoi kajarishi, u tsu dansa ili tsu nam pa ba. Wunla̱i u gbani-gbani wi ta̱ a kufuɗa kuɓa̱yuwa̱ a̱shi a̱ ka̱yimba̱?”
JHN.10.22	Ayin a uta̱ni a yawai, ayin a na ele a ci ciɓa n Ka̱ɗiva̱ ka AvaꞋinka† a̱ A̱Ꞌisa̱ a Gbayin a Urishelima. 
JHN.10.23	Kanna ke te, Yesu a̱ kuka̱ra̱Ꞌa̱ punu a̱ A̱Ꞌisa̱ a a̱ ubuta̱ u na e ci ɗeke Kafalaka ke Sulemanu. 
JHN.10.24	Ayahuda a kanzai ni ɗa a danai, “Ali wana ɗai va kulyaꞋa kelime n kuzuwa a̱ɗu a̱ tsu a̱ ka̱sa̱kpa̱ munla̱i, ko avu ɗa ya? Avu ɗa baci Kirisiti Kishi dana tsu magaba.”
JHN.10.25	Yesu wu ushuki, “N dana ɗa̱ ta̱ ɗe, amma yu ushuku ba. Ili i mereve i na n yaꞋin n kula ku Dada vu va̱ i yotsongu ta̱ ko mpa ɗa ya. 
JHN.10.26	Amma yu ushuku ba, adama a na a̱ɗa̱ nlala n va̱ n ɗa yi ba. 
JHN.10.27	Nlala n va̱ n tsu pana ta̱ ka̱la̱ka̱tsu ka̱ va̱, n yeve le ta̱, o tsu tono mu ta̱. 
JHN.10.28	N neke le ta̱ wuma u babu uteku, i a̱ kukuwa̱ ba, babu kpamu vuza na u kushaɗa le e ekiye a̱ va̱. 
JHN.10.29	Dada u neke mu ta̱ ele. U laꞋa ta̱ yaba dem, babu vuza na u kushaɗa le e ekiye a Dada vu va̱. 
JHN.10.30	Mpa n Dada, a̱tsu ɗa vi te.”
JHN.10.31	Aza e kelime a Ayahuda a̱ ta̱ɗa̱i atali kpamu adama a na a vara Yesu a una. 
JHN.10.32	Amma u danai, “N yotsongu ɗa̱ ta̱ ili i singai n a̱bunda̱i i na Dada vu va̱ u suki mu n yaꞋan. Adama a ili ye ne i ɗai yi a kuciga kuvara mu?”
JHN.10.33	A̱ ushuki, “Ci ciga kuvara wu adama a ukuna u singai ba, amma adama a na vi yaꞋin kadanshi ki ishikushi† u Ka̱shile. Avu vuma ɗa vi koci, amma vu dana yi ta̱ derere n Ka̱shile!”
JHN.10.34	Ɗa wu ushuki, “I yeve ta̱ ɗe a na a ɗanai a Katagarda ka Ciɗa ka̱ ɗa̱ a na Ka̱shile ka danai, ‘A̱ɗa̱ a̱ma̱li a ɗa.’
JHN.10.35	Ci yeve ta̱ ili i na Katagarda ka Ciɗa ka danai mayun ɗa ko wanai. Ɗa kpamu Ka̱shile ke ɗekei uma a nan lo a̱ma̱li, uma a na u nekei akaka a̱ ni.
JHN.10.36	Tsu va̱ na, Dada u neke mu ta̱ tsa avaꞋinka ɗa u suki mu punu a aduniyan. Yi ɗa̱i i zuwai ɗa i danai n yaꞋan ta̱ kadanshi ki ishikushi u Ka̱shile ana n danai, ‘Mpa ɗa Maku ma̱ Ka̱shile’? 
JHN.10.37	Mi baci a kuyaꞋan ili i na Dada vu va̱ u cigai n yaꞋan ba, ka̱ta̱ yu ushuku nu mpa ba. 
JHN.10.38	Amma n yaꞋan baci i na Dada vu va̱ wi a kuciga n yaꞋan, nekei a̱ɗu adama a nan lo, ko yu ushuku baci n kadanshi ka̱ va̱ ba. Yi ta̱ ta na e kuyeve mayun a na Dada wi ta̱ derere nu mpa, mpa kpamu derere n Dada.” 
JHN.10.39	A cigai kuka̱na̱ Yesu kpamu, amma ɗa u fa̱ta̱tsa̱i.
JHN.10.40	Ɗaɗa u lazai u banai u pasai u Kuɗolu ku Urdu sai a̱ ubuta̱ u na Yahaya u gita̱i kuyaꞋanka uma kusumbu ka akucina, ɗa u shamgbai ɗe. 
JHN.10.41	Uma n a̱bunda̱i a banai wa̱ ni. Ɗa a̱ ka̱na̱i kudananai, “Yahaya u saꞋwa kuyaꞋan ili i mereve ba, amma ili ra̱ka̱ i na Yahaya u danai adama a vuma vu nam pa mayun ɗa.” 
JHN.10.42	Ɗa uma n a̱bunda̱i a na i ɗe e nekei a̱ɗu n Yesu.
JHN.11.1	Kanna ke te, mɓa̱la̱ n ka̱na̱i vuma vi yoku vu na e ci ɗeke LiꞋaziru. Wi ta̱ ida̱shi a̱ likuci i Bataniya koɓolo n ataku a̱ ni, Meri† m Marta. (
JHN.11.2	Meri vu nam pa va a̱yi ɗa vuza na u kuta̱wa̱ wa̱ tsunku Vuzagbayin maniꞋin ma̱ ma̱gula̱ni e ene, ka̱ta̱ wu ura a ɗa n ka̱nji ka̱ ni. Taku vi ni LiꞋaziru a̱yi ɗa wi nu mbanaki ma.) 
JHN.11.3	Ɗa Meri m Marta a̱ suki vuza yoku u bana u dana Yesu, “Vuzagbayin, vuza vu ucigi vu nu u ka̱na̱ ta̱ mbanaki.”
JHN.11.4	Ana Yesu u panai nannai, ɗa u danai, “Mbanaki n nam pa n kubanka yi ukpa̱ ba. Ili i nam pa i yaꞋan ta̱ nahannai adama a na e neke Ka̱shile tsugbayin, mpa Maku ma̱ Ka̱shile n kuciya̱ ta̱ tsugbayin adama a ukuna u nam pa.” 
JHN.11.5	Yesu u ciga ta̱ Marta m Meri n LiꞋaziru feu. 
JHN.11.6	Amma ana u panai LiꞋaziru wi nu mbanaki, ɗa u doku u shamgbai ɗe a̱ ubuta̱ u na wi ali ayin e re kpamu derere.
JHN.11.7	Ɗa u danai mukumitoni n ni, “YaꞋan tsu wala ka̱ta̱ tsu bono a Yahuda.”
JHN.11.8	Amma ɗa mukumitoni n ni n danai, “Malum, kaikulu, aza e kelime a Ayahuda a̱ ɗenga̱i kuna wu n atali. Nini ɗa̱i kpamu vi cigai kubono ɗe gogo na?”
JHN.11.9	Ɗa wu ushuki, “A kanna dem ci ta̱ n iyum kupa n i re. Kutashi ku kanna ki baci lo, uma i ta̱ a kuwala i a̱ kuta̱ɗa̱tsa̱ ba. I ta̱ e kene adama a na i ta̱ n kutashi ka aduniyan ku nam pa. 
JHN.11.10	Amma a wala baci n kayin, i ta̱ a̱ kuta̱ɗa̱tsa̱ adama a na i n kutashi ba.”
JHN.11.11	Ɗa u danai le, “Ka̱ja̱Ꞌa̱ ka̱ tsu LiꞋaziru wi ta̱ alavu, amma mi ta̱ a kubana adama a na ci jimgbasa yi.”
JHN.11.12	Mukumitoni ma n danai, “Vuzagbayin, alavu a ɗa yi baci, ashe u kuta̱wa̱ ta̱ wa̱ ɗenga̱ ka̱ta̱ u potso!” 
JHN.11.13	Ele e sheshe ta̱ ko Yesu wi ta̱ a kudana LiꞋaziru va alavu a ɗa wi koci, amma i na Yesu wi a kudana i ɗaɗa LiꞋaziru u kuwa̱ ta̱ ɗe.
JHN.11.14	Ɗa u danai le magaba, “LiꞋaziru u kuwa̱ ta̱. 
JHN.11.15	N yaꞋan ta̱ ma̱za̱nga̱ a na mi koɓolo n a̱yi ba, adama a na i ciya̱ kasingai punu. Ciya̱ i neke ka̱ɗu nu mpa. Ta̱wa̱i, tsu banai wa̱ ni gogo na.”
JHN.11.16	Makumitoni mo yoku, Toma (vuza na e ci ɗeke “Mepeshe”) u danai aza a na a buwai va, “YaꞋan ra̱ka̱ vu tsu, tsu soku malum ma, adama a na tsu kuwa̱ koɓolo n a̱yi!”
JHN.11.17	Ana Yesu u yawai, ɗa u cinai wana ɗai LiꞋaziru u yaꞋan ayin a̱ na̱shi ana a̱ ciɗa̱ngi ni. (
JHN.11.18	Bataniya nwalu m meli vi re ɗa koci a kubana a Urishelima.) 
JHN.11.19	Ayahuda† n a̱bunda̱i a̱ uta̱ ta̱ a Urishelima ɗa banai u Marta m Meri adama a na a yaꞋanka le ikya̱shi yu ukpa̱ adama a taku vi le. 
JHN.11.20	Ana Marta u panai a na Yesu wi lo a̱ kuta̱wa̱, ɗa wu uta̱i adama a na u gasa n a̱yi, amma ɗa Meri wo okpoi punu a kpaꞋa. 
JHN.11.21	Marta u danai Yesu, “Vuzagbayin, ishi baci vi ishi lo, taku vu va̱ wi ishi a̱ kukuwa̱ ba. 
JHN.11.22	Amma n yeve ta̱ ko n gogo na Ka̱shile ki ta̱ e kuneke wu ili dem i na vu folonoi ni.”
JHN.11.23	Yesu u danai, “Taku vu nu wi ta̱ a̱ kuɗenga̱ ka̱ta̱ u yongo n wuma kpamu.”
JHN.11.24	Marta wu ushuki, “N yeve ta̱ wi ta̱ a̱ kuɗenga̱ ka̱ta̱ u ciya̱ wuma kpamu a kanna ku ukocishi, Ka̱shile ka̱ ɗengusa̱ baci a̱ a̱kpisa̱ dem.”
JHN.11.25	Yesu u danai ni, “Mpa ɗa vuza na n ci ɗengusa̱ a̱kpisa̱, mpa ɗa kpamu wuma. Aza a na e nekei a̱ɗu nu mpa i ta̱ o kuyongo n wuma, ko ishi a̱ kuwa̱. 
JHN.11.26	Yaba dem vu na baci kpamu wi o kuyongo n wuma, ɗa u nekei ka̱ɗu nu mpa, wi a̱ kukuwa̱ ba. Marta, vu neke ta̱ ka̱ɗu n ili i nam pa?”
JHN.11.27	Ɗa wu ushuki, “E, Vuzagbayin. N neke ta̱ ka̱ɗu a na avu ɗa Kirisiti Kishi, Maku ma̱ Ka̱shile, avu ɗa kpamu vuza na a danai wi lo a̱ kuta̱wa̱ a aduniyan.”
JHN.11.28	Ana Marta u danai nannai, ɗa u bonoi asuvu a kpaꞋa ɗa u yaꞋin kadanshi m Meri endeꞋen ni. “Malum ma mi ta̱ lo, we ece wu ta̱ kpamu.” 
JHN.11.29	Ana Meri u panai nannai, ɗa u ɗenga̱i gogoꞋo ɗa u lazai a kubana u Yesu. (
JHN.11.30	Ka̱ta̱ Yesu u yawa asuvu a̱ likuci a ba, amma ta ɗe biꞋi wi a̱ ubuta̱ u na Marta u gasai n a̱yi.)
JHN.11.31	Uma n a̱bunda̱i a na a banai kukya̱sa̱ Meri, ana e enei ni u ɗenga̱i gogoꞋo ɗa wu uta̱i a kpaꞋa ka, ele a zuwa ta̱ ko a kasaun kaꞋa wi a kubana ka̱ta̱ u shika̱. Ɗa o tonoi ni.
JHN.11.32	Amma Meri u bana ta̱ a̱ ubuta̱ u na Yesu wi. Ana we enei ni, ɗa u kuɗa̱ngi e ene a̱ ni, ɗa u danai, “Vuzagbayin, ishi baci vi ishi lo, taku vu va̱ wi ishi a̱ kukuwa̱ ba.”
JHN.11.33	Ɗa Yesu we enei ni a̱ ma̱shi koɓolo n uma a na i n a̱yi va feu. Ɗa u na̱mgba̱i ka̱tsuma̱ ka̱u. 
JHN.11.34	We ecei, “Te ɗai i ciɗa̱ngi ni?”
JHN.11.34	Ɗa a danai ni, “Vuzagbayin, ta̱wa̱ ve ene ubuta̱ wa.”
JHN.11.35	Ɗa Yesu u shika̱i.
JHN.11.36	Uma a na i kashani ɗevu lo a danai, “Yi ta̱ e kene tsu na u cigai ni ka̱u.”
JHN.11.37	Amma aza o yoku a̱ ka̱tsuma̱ ke le a danai, “A̱yi ɗa vuza a na u ɓa̱yuwa̱i ka̱yimba̱ ka a̱shi. Mayun ɗa wi ishi a kisa LiꞋaziru a̱ ubuta̱ wu ukpa̱.”
JHN.11.38	Ɗa Yesu u doku u na̱mgba̱i ka̱tsuma̱ ka̱u. Ɗa u banai a kasaun ka na e sheꞋwei a katali ɗa a palai utsutsu wa n katali ko yoku. 
JHN.11.39	Ɗa u danai le, “Gida̱la̱kpa̱i katali ka kakambu ke te.”
JHN.11.39	Amma Marta u danai, “Vuzagbayin, vi yeve ta̱ LiꞋaziru u kuwa̱i ayin a̱ na̱shi a ɗa na, u kugita̱ ta̱ ɗe kushama.”
JHN.11.40	Ɗa Yesu u danai ni, “Ka̱ta̱ vi ciɓa ili i na n danai nu ba? ‘Vi neke baci ka̱ɗu, vi ta̱ e kene tsugbayin tsu Ka̱shile.’ ”
JHN.11.41	Ɗa a̱ gida̱la̱kpa̱i katali ka kakambu ke te. Ɗa Yesu u ɗengusa̱i a̱shi a̱ ni gaɗi u danai, “Dada, n yaꞋan ta̱ ma̱za̱nga̱ a na vu panakai mu. 
JHN.11.42	N yeve ta̱ ayin tutu vu tsu panaka mu ta̱, amma n dana ta̱ ili i nam pa ya adama a uma a na i nu mpa na. N ciga ta̱ a̱ ushuku nu mpa a na avu ɗa vu suki mu.”
JHN.11.43	Ana Yesu u kotsoi kuyaꞋan kavasa, ɗa u ɗengusa̱i ka̱la̱ka̱tsu nu utsura ɗa u ɗekei, “LiꞋaziru, uta̱!” 
JHN.11.44	Ɗa wu uta̱i. A ala yi ta̱ e ekiye n ene n arikinlai a̱ ka̱ciɗa̱, ɗa a shiyai ni kpamu n kakashi a̱ a̱shi a̱ ni.
JHN.11.44	Ɗa Yesu u danai le, “Shikpai ni ka̱ta̱ i ka̱sa̱kpa̱i u wala.”
JHN.11.45	Ayahuda n a̱bunda̱i aza a na a̱ ta̱wa̱i kene Meri ɗa e enei ili i na Yesu u yaꞋin, ɗa e nekei a̱ɗu n a̱yi. 
JHN.11.46	Amma aza o yoku a̱ ka̱tsuma̱ ke le a banai a danai Afarishi ili i na Yesu u yaꞋin. 
JHN.11.47	Anan ganu vu gbagbaꞋin n Afarishi a e ɗekei Aza e Kusheshe a̱ ubuta̱ u te ɗa a danai, “Yi ɗa̱i tsa kuyaꞋan? Vuma vu nam pa wi ta̱ a kuyaꞋan urotu wi ili i mereve n a̱bunda̱i. 
JHN.11.48	Tsu ka̱sa̱kpa̱ yi baci a kulyaꞋa kelime n ili i na nam pa, yaba dem wi ta̱ e kuneke ka̱ɗu n a̱yi. Osoji o Roma i ta̱ a̱ kuta̱wa̱ a̱ la̱nga̱sa̱ A̱Ꞌisa̱ a Gbayin a̱ tsu n iɗika i tsu.”
JHN.11.49	Vuza vu Kusheshe vi yoku a̱ ka̱tsuma̱ ke le kula ku ni ku ɗa Kayafa, a̱yi ɗa kpamu mogono ma anan ganu a̱ ka̱ya̱ ka nan lo. U danai, “A̱ɗa̱ i yeve ili ba, ko kenu! 
JHN.11.50	Nini ɗai yi a̱ kuka̱sa̱kpa̱ a̱ niꞋwa̱nta̱ngu iɗika dem? U laꞋa ta̱ n kugaꞋan vuma vi te u kuwa̱
JHN.11.51	Kadanshi ka na Kayafa u yaꞋin, kusheshe ku ni ku ɗa ba. Amma, adama a na a̱yi ɗa mogono ma anan ganu a̱ ka̱ya̱ ka nan lo ka, wi ta̱ a kadanshi ki ili i na i kuta̱wa̱ ya yaꞋan: Wi ta̱ a kadanshi ka na Yesu wi ta̱ a̱ kuta̱wa̱ wa̱ kuwa̱ adama a Ayahuda. 
JHN.11.52	Ko n nannai Yesu wi a̱ kukuwa̱ adama a Ayahuda koci ba. U kukuwa̱ ta̱ adama a na u tuka̱ uma a̱ Ka̱shile a na ishi a wacuwai a aduniyan dem koɓolo. 
JHN.11.53	Ɗaɗa a kanna ka nan lo aza e kelime a Ayahuda a̱ gita̱i kusheshe uteku u na a kuna Yesu.
JHN.11.54	Adama a nannai, Yesu u doku u ka̱ra̱Ꞌa̱ e keteshe a uɓon u Yahuda ba, ɗa u ka̱sa̱kpa̱i Urishelima. U banai a̱ likuci i Ifuramu, i na yi a̱ ka̱kina̱ ka kakamba, ɗa u shamgbai ɗe m mukumitoni n ni.
JHN.11.55	Ayin a̱ Ka̱ɗiva̱ ka Kupasamgbanai a yawa ta̱ ɗevu. Uma n a̱bunda̱i a na i ida̱shi a̱ likuci i wawaꞋa a banai a Urishelima kafu kanna ka̱ ka̱ɗiva̱ ka adama a na a̱ ciya̱ a takpa nshinda̱ tsu na Wila̱ u danai. 
JHN.11.56	A ciga ta̱ e ene Yesu. Ele punu biꞋi a̱ A̱Ꞌisa̱ a Gbayin a, ɗa a̱ gita̱i mecenshenei, “Yi ɗa̱i ye enei? Wi ta̱ a̱ kuta̱wa̱ ka̱ɗiva̱ ka gaji?” 
JHN.11.57	Anan ganu vu gbagbaꞋin n Afarishi a danai uma vuza na baci de dem we enei Yesu, u bana u dana le, ka̱ta̱ a̱ ciya̱ a̱ ka̱na̱ yi.
JHN.12.1	Ana wo okpoi ayin a̱ ta̱li ka̱ta̱ a na a yaꞋan Ka̱ɗiva̱ ka Kupasamgbanai, Yesu u banai a Bataniya ɗaɗa u cipa̱i a kpaꞋa ku LiꞋaziru vuza na u kuwa̱i ɗa Yesu u ɗengusa̱i ni n wuma. 
JHN.12.2	A̱ ya̱na̱ka̱i ni tsuwaꞋa ɗe. Marta ɗa vuza na u nekei ni tsuwaꞋa tsa, LiꞋaziru wi ta̱ punu a̱ ka̱tsuma̱ ka aza a na a lyaꞋi koɓolo n Yesu. 
JHN.12.3	Meri u ɗikai meyelyu ma gbayin ma maniꞋin mi ikebe, ɗa u tsunki Yesu e ene. Ɗa wu urai a ɗa n ka̱nji ka̱ ni. Ɗa ta na ma̱gula̱ni ma maniꞋin ma ma shanai punu a kpaꞋa ka.
JHN.12.4	Amma makumitoni ma̱ ni Yahuza Iskaryoti, vuza na u kuta̱wa̱ we neke a una Yesu, u danai, 
JHN.12.5	“ManiꞋin ma nan lo ikebe
JHN.12.6	Amma u ci keɓece n ukuna wa aza a yali ba. U dana ta̱ nannai adama a na a̱yi va koboki kaꞋa. A̱yi ɗa vuza na u tsu foɓo ikebe ya, u ci yaꞋan ta̱ n u shaɗai kpamu n u yaꞋankai ka̱ ni.
JHN.12.7	Amma Yesu u danai, “Ka̱ta̱ vu gbandarasa yi ba. U yaꞋan ta̱ nannai tso ofoɓuso a̱ ka̱ciɗa̱ ka̱ va̱. 
JHN.12.8	Ayin tutu yi ta̱ o kuyongo koɓolo n aza a unambi, amma ayin tutu yi o kuyongo nu mpa ba.”
JHN.12.9	Ana koɓolo ka uma ka panai Yesu u yawa ta̱ a Bataniya, ɗa a banai ɗe adama a na ta ɗe Yesu wi. A bana ta̱ kpamu adama a na a̱ ciya̱ e ene LiꞋaziru, vuza na Yesu u ɗengusa̱i n wuma kpamu. 
JHN.12.10	Ɗaɗa anan ganu vu gbagbaꞋin e sheshei kuna LiꞋaziru feu. 
JHN.12.11	Adama a LiꞋaziru, Ayahuda n a̱bunda̱i a̱ gita̱i kuka̱sa̱kpa̱ kutono le, ɗa a kucikpa e nekei a̱ɗu e le u Yesu.
JHN.12.12	Kanna ke ire, ka̱bunda̱i ka uma n a̱bunda̱i ka na ka̱ ta̱wa̱i a̱ ubuta̱ u Ka̱ɗiva̱ ka Kupasamgbanai† ka, a panai a na Yesu wi a̱ kuta̱wa̱ a Urishelima. 
JHN.12.13	Ɗa a ɗikai ekeme, ɗa a banai adama a na a gasa n Yesu, ɗa a̱ ɗengusa̱i a̱la̱ka̱tsu,
JHN.12.13	“Hosana!† Cikpai Ka̱shile!”
JHN.12.13	“Ka̱shile ke neke una̱singai u vuza na u ta̱wa̱i n kula ku Vuzavaguɗu!”
JHN.12.13	“Ka̱shile ke neke Mogono mi Israila una̱singai!”
JHN.12.14	Yesu u ciya̱i majaki ɗa u kumbai. Na ɗa uteku u na Katagarda ka Ciɗa ka danai,
JHN.12.15	“Uma a Sihiyona, ka̱ta̱ i pana wovon ba!
JHN.12.15	Gogo na mogono ma̱ ɗa̱ mi ta̱ lo a̱ kuta̱wa̱,
JHN.12.15	u kumbai maku ma majaki.”
JHN.12.16	A ayin a nan lo a mukumitoni n ni n yeve ili i na u ciya̱i ba. Amma a kubana megeshe, ana Ka̱shile ka̱ ɗengusa̱i ni a kubana a̱ ubuta̱ u tsugbayin, ɗa a ciɓai a na Katagarda ka Ciɗa ka yaꞋin kadanshi adama a̱ ni, ɗa kpamu a ciɓai a na uma a yaꞋin nannai adama a̱ ni.
JHN.12.17	Uma i ta̱ lo n a̱bunda̱i a ayin a na Yesu u ɗengusa̱i LiꞋaziru n wuma, ɗa u danai ni wu uta̱ punu a kasaun ka. Gogo na a̱ ka̱na̱i kudana uma o yoku ili i na Yesu u yaꞋin. 
JHN.12.18	Uma n a̱bunda̱i a̱ uta̱i a banai a gasai n Yesu, adama a na a pana ta̱ ukuna wu urotu wi ili i mereve i ni. 
JHN.12.19	Ɗa Afarishi† a dananai, “Ye ene ta̱, ci yikpa̱ ɗe gbende-gbende! Indanai, uma a aduniyan ra̱ka̱ o kutono yi.”
JHN.12.20	Nhelene n yoku feu a bana ta̱ a Urishelima adama a na a cikpa Ka̱shile a ayin a̱ ka̱ɗiva̱ ka. 
JHN.12.21	A banai u Filibu, vuza na wu uta̱i a̱ likuci i Besaida i na yi a̱ Ga̱lili, ɗa a danai, “Malum, ci ciga ta̱ ce ene Yesu.” 
JHN.12.22	Filibu u banai u danai Andarawu, ɗa ele aza e re e le a banai a danai Yesu.
JHN.12.23	Ɗa Yesu u danai le, “Ayin a yawa ta̱ a na Maku ma Vuma† ma kisa tsugbayin ci ni. 
JHN.12.24	N dana ɗa̱ mayun, vicuꞋu vu na vi yikpa̱i a iɗika vi o kudoku ba, sai vu kuwa̱ biꞋi. Amma vu kuwa̱ baci, vu kuta̱ ta̱ ka̱ta̱ vu matsa n a̱bunda̱i. 
JHN.12.25	Vuza na baci u cigai wuma u ni a aduniyan a nam pa, wi ta̱ a kunamba u ɗa. Vuza na baci u iwain wuma u ni punu a aduniyan a nam pa, wi ta̱ a̱ kuciya̱ wuma u na u kukotso ba. 
JHN.12.26	Vuza na baci u cigai kuyaꞋanka mu tsugbashi sai u ta̱wa̱ u tono mu, adama a na kagbashi ka̱ va̱ ko yongo nu mpa a̱ ubuta̱ u na mi dem. Dada vu va̱ feu wi ta̱ e kuneke tsugbayin u yaba dem vu na u yaꞋankai mu tsugbashi.”
JHN.12.27	Yesu u lyaꞋi kelime n kuyaꞋan kadanshi, “Gogo na mi ta̱ a̱ ka̱tsuma̱ ka atakaci. N dana wo, ‘Dada, isa mu a̱ ka̱tsuma̱ ka ayin a nam pa’? A̱Ꞌa̱, n ta̱wa̱ ta̱ a̱ ka̱tsuma̱ ka ayin a nam pa adama a ili i nam pa, mayun ɗa kpamu n soꞋo atakaci. 
JHN.12.28	Dada, yotsongu uma tsugbayin tsu nu!”
JHN.12.28	Ɗa ka̱la̱ka̱tsu ku uta̱i gaɗi ɗa ka danai, “N yotsongu ta̱ tsu na mi n tsugbayin, mi ta̱ kpamu o kudoku kuyaꞋan nannai.”
JHN.12.29	Ka̱bunda̱i ka uma ka na ki a kashani lo a panai ka̱la̱ka̱tsu ka. Ɗa aza o yoku e le a danai kakpanga kaꞋa. Amma aza o yoku a danai, “Kalingata kaꞋa ka yaꞋin kadanshi n a̱yi!”
JHN.12.30	Ɗaɗa Yesu u danai le, “Adama a̱ ɗa̱ a ɗa ka̱la̱ka̱tsu ka ka̱ ta̱wa̱i, adama a̱ va̱ a ɗa ba. 
JHN.12.31	Gogo na ayin a ɗa a na Ka̱shile ka kuyaꞋanka uma a aduniyan afada. Ayin a ɗa kpamu a na Ka̱shile ko kuloko MalyaꞋi, vuza na u lyaꞋi tsugono a aduniyan a nam pa. 
JHN.12.32	Ayin a na baci a̱ ɗengusa̱i mu gaɗi vu maɗanga ma atakaci, mi ta̱ a kuzuwa yaba dem u ta̱wa̱ wa̱ va̱.” 
JHN.12.33	Yesu u dansai ili i nam pa adama a na u yotsongu uteku u na u kukuwa̱.
JHN.12.34	Ɗa ka̱bunda̱i ka uma ku ushuki, “Wila̱ u tsu u dana tsu ta̱ Kirisiti Kishi u kuyongo ta̱ n wuma ali ayin a babu uteku. Nini ɗai, va kudana i ta̱ a̱ kuɗengusa̱ Maku ma Vuma a gaɗi vu maɗanga ma atakaci? Yayi Maku ma Vuma ma nam pa ma?”
JHN.12.35	Yesu wu ushuki, “Kutashi ki ta̱ lo n a̱ɗa̱ ali a kubana megeshe kenu. LyaꞋi kelime nu nwalu a̱ɗa̱ biꞋi n kutashi. N nannai, ka̱yimbi ki a̱ kuka̱na̱ ɗa̱ ba, yi kpamu a̱ kuta̱ɗa̱tsa̱ ba. Amma i yaꞋan baci nwalu a̱ ka̱yimbi, ye kuyeve a̱ ubuta̱ u na yi a kubana ba. 
JHN.12.36	Nekei a̱ɗu n vuza na u tuka̱i n kutashi, a̱yi biꞋi na koɓolo n a̱ɗa̱. Yi ta̱ ta na o kokpo uma a na i o kuyongo a̱ ubuta̱ u kutashi.”
JHN.12.36	Ana Yesu u dansai ili i nam pa, ɗa u lazai u banai u sheɗeki adama a na e ene yi ba. 
JHN.12.37	Ko a na u yaꞋin urotu wi ili i mereve i nam pa dem a asuvu e le, e neke a̱ɗu e le wa̱ ni ba. 
JHN.12.38	Ili i nam pa i yaꞋan ta̱ adama a na ili i na keneki Ishaya u danai i yaꞋan mayun,
JHN.12.38	“Vuzavaguɗu, yayi u nekei ka̱ɗu n ili i na tsu danai le?
JHN.12.38	Yayi kpamu Vuzavaguɗu u yotsongi utsura u ni?”
JHN.12.39	Ishaya† u danai kpamu ili i na i zuwai ɗa a̱ kpa̱ɗa̱i kuneke a̱ɗu i ɗaɗa:
JHN.12.40	“Vuzavaguɗu u pala ta̱ a̱shi a uma,
JHN.12.40	ɗa u zuwai uma a yaꞋan ugbawansuvu.
JHN.12.40	U yaꞋan ta̱ nannai adama a na a̱shi e le a̱ kpa̱ɗa̱ kene,
JHN.12.40	ka̱ta̱ kpamu a̱ɗu e le a̱ kpa̱ɗa̱ kuyeve,
JHN.12.40	ka̱ta̱ a̱ kpa̱ɗa̱ kubono wa̱ va̱, ka̱ta̱ m potsokpo le.”
JHN.12.41	Ishaya u dansai ili i nam pa, adama a na we ene ta̱ tsugbayin ci Yesu, ɗa u yaꞋin kadanshi ka̱ ni.
JHN.12.42	A ayin a nam pa, uma n a̱bunda̱i koɓolo n aza e kelime a Ayahuda o yoku e nekei a̱ɗu n a̱yi. Amma adama a na i ta̱ a kupana wovon wa Afarishi, a yaꞋan kadanshi ka̱ ni e keteshe ba, ta lo Afarishi o loko le punu a̱ kunu ka avasa ka. 
JHN.12.43	Uma a a cigai uma a cikpa le ali u laꞋa tsu na Ka̱shile ka kucikpa le.
JHN.12.44	Yesu u salai, “Vuza na baci de dem u nekei ka̱ɗu nu mpa, u neke ta̱ kaꞋa wa̱ va̱ koɓolo kpamu n vuza na u suki mu. 
JHN.12.45	Vuza na baci we enei mu we ene ta̱ vuza na u suki mu. 
JHN.12.46	N ta̱wa̱ ta̱ tsu vuza na u tsu tuka̱ n kutashi a aduniyan, adama a na yaba dem vu na baci u nekei ka̱ɗu nu mpa u buwa a̱ ka̱yimbi ba.
JHN.12.47	“Vuza na baci u panai kadanshi ka̱ va̱ ɗa u iwain kutono kaꞋa, mpa ɗa n kuyaꞋanka yi afada ba. Adama a na n ta̱wa̱ kuyaꞋanka uma a aduniyan afada ba, amma kisa a ɗa. 
JHN.12.48	Amma ili i yoku yi ta̱ lo i na i kuyaꞋanka vuza na u iwain mu n kadanshi ka̱ va̱ afada. Kadanshi ka na n dansai ka ɗa ka kuyaꞋanka yi afada a kanna ku uteku. 
JHN.12.49	Ili i na n dansai n utsura u ka̱ci ka̱ va̱ u ɗa ba. Dada vu va̱ vu na u suki mu u danai mu ili i na n kudana n i na n kuyotsongusu. 
JHN.12.50	N yeve ta̱ ili i na u danai uma a yaꞋan, i ɗa i tsu zuwa uma o yongo n wuma ko wanai. I ɗaɗa i zuwai ɗa n danai ɗa̱ derere i na Dada u danai mu.”
JHN.13.1	Ana wo okpoi kanna ke te kafu a̱ gita̱ Ka̱ɗiva̱ ka Kupasamgbanai, Yesu u yeve ta̱ a na ayin a yawai ni kuka̱sa̱kpa̱ aduniyan a nam pa ka̱ta̱ u bono we Esheku. U ciga ta̱ uma a̱ ni a na i a aduniyan ayin tutu, u ciga le ta̱ kpamu mayin sai uteku.
JHN.13.2	Yesu m mukumitoni n ni o ɓolongi adama a na a lyaꞋa ilikulyaꞋa n kulivi. Kalijani ka zuwa ta̱ ɗe Yahuza, maku ma Sima Iskaryoti, u sheshei uteku u na u kuneke Yesu. 
JHN.13.3	Yesu u yeve ta̱ a na Esheku e nekei ni utsura a̱ ubuta̱ wi ili dem, a̱yi kpamu wu uta̱ ta̱ a̱ Ka̱shile, wi ta̱ kpamu o kubono u Ka̱shile. 
JHN.13.4	Ele a kulyaꞋa ilikulyaꞋa, ɗa u ɗenga̱i u foɗoi motogu ma̱ ni, ɗa u shiyai mayaga ma̱ kusumbu a̱ kukyuꞋun ku ni. 
JHN.13.5	Ɗa u tsungi mini a̱ ka̱ka̱na̱tsu ɗa u gita̱i kusaꞋa ene a̱ mukumitoni n ni, ɗa wu urai m mayaga ma na u shiyai a̱ kukyuꞋun ku ni ka.
JHN.13.6	Ana u yawai u Sima Biturusu, ɗa Biturusu va u danai ni, “Vuzagbayin, vi ta̱ a kusaꞋa ene a̱ va̱?”
JHN.13.7	Wu ushuki, “Vi yeve ili i na mi a kuyaꞋan gogo na ba, amma vi ta̱ e kuyeve a kubana megeshe.”
JHN.13.8	Biturusu u danai, “A̱Ꞌa̱, vi a kusaꞋa ene a̱ va̱ ba.”
JHN.13.8	Wu ushuki, “N saꞋa baci ene a̱ nu ba, avu vi a̱ ka̱tsuma̱ ka uma a̱ va̱ ba.”
JHN.13.9	Biturusu wu ushuki, “Vuzagbayin, saꞋa ene a̱ va̱ koci ba! SaꞋa ekiye n kaci ka̱ va̱ feu!”
JHN.13.10	Yesu u danai, “Vuza u sumba̱ baci, ikyamba i ni ra̱ka̱ yo okpo ta̱ ciɗa. Ili i na i buwai i ɗaɗa u saꞋa ene a̱ ni koci. A̱ɗa̱ kpamu aza a ciɗa a ɗa yi, amma ra̱ka̱ vu ɗa̱ ɗa yi ciɗa ba.” 
JHN.13.11	U yeve ta̱ vuza na u kuneke yi a̱ ubuta̱ wi irala i ni, i ɗaɗa i zuwai ɗa u danai, “Ra̱ka̱ vu ɗa̱ ɗa yi ciɗa ba.”
JHN.13.12	Ana u kotsoi kusaꞋa ene e le, ɗa u ukai motogu ma̱ ni ɗa u da̱sa̱ngi kpamu. Ɗa we ecei, “I yeve ta̱ ili i na n kotsoi kuyaꞋanka ɗa̱ gogo na va? 
JHN.13.13	I ci ɗeke mu ta̱ ‘Malum’ n ‘Vuzagbayin,’ i dansa ta̱ derere, adama a na mayun ɗa. 
JHN.13.14	Mpa, Vuzagbayin m Malum ma̱ ɗa̱, n saꞋa ta̱ ene a̱ ɗa̱ gogo na. A̱ɗa̱ feu i saꞋa ene o itoku i ɗa̱. 
JHN.13.15	N yaꞋan ta̱ nannai adama a na wo okpo ɗa̱ agisana a na i yaꞋanka uma uteku u na n yaꞋankai ɗa̱. 
JHN.13.16	N dana ɗa̱ mayun, kagbashi ka tsu laꞋa vuzagbayin vi ni ba. Vuza na a̱ tsu suku u tsu laꞋa vuza na u suki ni ba. 
JHN.13.17	I yeve ta̱ ili i nam pa, Ka̱shile ki ta̱ a kuzuwaka ɗa̱ una̱singai i yaꞋan baci ili ya.
JHN.13.18	“A̱ɗa̱ ra̱ka̱ ɗa n ciya̱i ba. N yeve ta̱ aza a na n zagbai ɗe. Amma ili i na Katagarda ka Ciɗa ka danai sai yo okpo mayun, ‘Vuma vu na u lyaꞋi ilikulyaꞋa nu mpa, u kucikpa ta̱ wo okpo a tsurala nu mpa!’
JHN.13.19	“Mi ta̱ a kudana ɗa̱ ili i nam pa gogo na kafu i ɗa i yaꞋan adama a na i ta̱wa̱ baci i yaꞋan, i neke a̱ɗu a na mpa ɗa mi lo ayin tutu. 
JHN.13.20	N dana ɗa̱ mayun, vuza na baci de dem wi isai vuza na n suki, wi isa mu ta̱ feu. Vuza na baci kpamu dem wi isai mu, wi isa ta̱ feu Dada vu na u suki mu.”
JHN.13.21	Ana u kotsoi kudansa ili i nam pa, ɗa u na̱mgba̱i ka̱tsuma̱ ka̱u. Ɗa u dansai e keteshe, “N dana ta̱ mayun, vuza te a̱ ka̱tsuma̱ ka̱ ɗa̱ wi ta̱ e kuneke mu wi irala i va̱.”
JHN.13.22	Ɗa mukumitoni ma n ripula̱i n ili i na wi a kudansa, ɗa a indanai. 
JHN.13.23	Vuza te a̱ ka̱tsuma̱ ka̱ mukumitoni ma, vuza vu ucigi vu Yesu, a̱yi lo ida̱shi ɗevu n a̱yi. 
JHN.13.24	Sima Biturusu u yaꞋin gipi n a̱shi u vuza va, ɗa u danai ni, “Ece yi vuza na u ciya̱i.”
JHN.13.25	Ɗa makumitoni ma me sherewengi u yawai ɗevu n Yesu ɗa we ecei, “Vuzagbayin, yayi vi ciya̱i a̱ ka̱tsuma̱ ka̱ tsu?”
JHN.13.26	Yesu wu ushuki, “Mi ta̱ a kuꞋuka ka̱jishi ka nam pa a kusaꞋan. Vuza na baci n nekei kaꞋa a̱yi ɗa vuza va.” Ɗa u ukai ka̱jishi ka a kusaꞋan ɗa u nekei Yahuza, maku ma Sima Iskaryoti. 
JHN.13.27	Gogo va lo ana Yahuza wi isai ka̱jishi ka, ɗa MalyaꞋi ma uwai a̱ ka̱ɗu ka̱ ni.
JHN.13.27	Yesu u danai, “Yahuza, bana gogoꞋo ka̱ta̱ vi yaꞋan ili i na vi sheshei.” 
JHN.13.28	Ko vuza te a̱ ka̱tsuma̱ ka aza a na i lo a kulyaꞋa ilikulyaꞋa u yeve ili i na i zuwai ɗa Yesu u yaꞋankai Yahuza kadanshi ka nan lo ba. 
JHN.13.29	Amma an Yahuza wo okpoi kofoɓi ki ikebe ke le, aza o yoku a dana ta̱ Yesu wi ta̱ a kudana yi u bana u tsupa ikebe yi ilikulyaꞋa ko u neke aza a unambi ikebe. 
JHN.13.30	Gogo va lo ana Yahuza u kotsoi kisa ka̱jishi ka, ɗa wu uta̱i pulai. Kayin ka yaꞋan ta̱ ɗe ta na.
JHN.13.31	Ana Yahuza u lazai, ɗa Yesu u danai, “Mpa Maku ma Vuma, ayin a yawa mu ta̱ a na ma uwa a tsugbayin tsu va̱. Ka̱shile kpamu ki ta̱ a kisa tsugbayin adama a ili i na i kuciya̱ mu ra̱ka̱. 
JHN.13.32	Ka̱shile ki isa baci tsugbayin adama a̱ va̱, wi ta̱ o kuyotsongu uma tsugbayin tsu va̱ a kubana megeshe na kenu.
JHN.13.33	“Muku n va̱, n kuyongo ta̱ n a̱ɗa̱ a kubana megeshe biꞋi kenu. Ka̱ta̱ i la̱nsa̱ mu, amma i kene mu ba. N dana ɗa̱ ta̱ uteku u na n danai Ayahuda, ‘Yi a kufuɗa kubana a̱ ubuta̱ u na mi a kubana ba.’
JHN.13.34	“Amma mi ta̱ e kuneke ɗa̱ wila̱ u savu. I ciganai uteku u na mpa n cigai ɗa̱. 
JHN.13.35	I ciganai baci, yaba dem u kuyeve ta̱ a na a̱ɗa̱ mukumitoni n va̱ n ɗa yi.”
JHN.13.36	Sima Biturusu we ecei Yesu, “Vuzagbayin, te ɗai vi a kubana?”
JHN.13.36	Wu ushuki, “Ubuta̱ u na mi a kubana vi a kufuɗa kutono mu gogo na ba, amma vi ta̱ o kutono mu a kubana megeshe.”
JHN.13.37	We ecei, “Vuzagbayin, yi ɗa̱i i zuwai ɗa n kufuɗa kutono wu gogo na ba? Mi ta̱ ufoɓushi n kuwa̱ adama a̱ nu!”
JHN.13.38	Yesu wu ushuki, “Mayun ɗa vi ufoɓushi vu kuwa̱ adama a̱ va̱? N dana wu mayun, kafu motoku ma sala, vi ta̱ a kunana mu ali kutatsu.”
JHN.14.1	Yesu u danai mukumitoni n ni, “Ka̱ta̱ a̱ɗu a̱ ɗa̱ a̱ muɗa̱ ba. Nekei a̱ɗu n Ka̱shile, ka̱ta̱ kpamu i neke a̱ɗu nu mpa. 
JHN.14.2	Ubuta̱ wi ida̱shi wi ta̱ ɗe n a̱bunda̱i a kpaꞋa ku Dada vu va̱, mi ta̱ kpamu a kubana ma lapulaka ɗa̱ ubuta̱ wa. Mi ishi a kudana ɗa̱ ili i na nam pa ba, ishi baci ta i ɗa yi nannai ba. 
JHN.14.3	N yaꞋan baci nannai, mpa mi ta̱ o kubono adama a na n ɗika ɗa̱ a kubana wa̱ va̱. Ka̱ta̱ kpamu ci yongo koɓolo. 
JHN.14.4	A̱ɗa̱ kpamu i kuyeve ta̱ uye a̱ ubuta̱ u na mi a kubana.”
JHN.14.5	Ɗa Toma u danai ni, “Vuzagbayin, a̱tsu ci yeve ubuta̱ u na vi a kubana ba. Nini ɗai tsa kuyaꞋan ci yeve uye wa?”
JHN.14.6	Yesu wu ushuki, “Mpa ɗa uye u na u tsu yotsongu uma ili i mayun koɓolo n u na u ci neke wuma. Babu vuza na u kubana u Dada sai u tono n ubuta̱ u va̱. 
JHN.14.7	I yeve mu baci mayun, yi ta̱ e kuyeve Dada vu va̱ feu. Gogo na i yeve yi ta̱, ɗa kpamu ye enei ni.”
JHN.14.8	Ɗa Filibu u danai, “Vuzagbayin, yotsongu tsu Eshevu a, wi ta̱ ta na a kuntsa tsu.”
JHN.14.9	Ɗa wu ushuki, “Mi ta̱ koɓolo n a̱ɗa̱ ali n ayin n a̱bunda̱i. Filibu, yi ɗa̱i i ci yaꞋan nannai, ali n gogo na vi yeve ko mpa ɗa ya ba? Vuza na baci we enei mu, we ene ta̱ Dada vu va̱. Yi ɗa̱i i zuwai ɗa vu danai, ‘Yotsongu tsu Eshevu a’? 
JHN.14.10	Avu vu ushuku a na mpa ɗa vi te n Dada vu va̱ ba? Dada vu va̱ kpamu vi te nu mpa ba? Kadanshi ka na n danai ɗa̱ a̱ va̱ ɗa ku uta̱i ba. Dada vu va̱ vuza na wi nu mpa, a̱yi ɗa u ci yaꞋan ili i na u cigai dem. 
JHN.14.11	Ushuki nu mpa ana n danai ɗa̱ mpa n Dada a̱tsu ɗa vi te. Yu ushuku baci adama a kadanshi ka̱ va̱ ka ba, nekei a̱ɗu n ili i mereve i na n yaꞋin. 
JHN.14.12	N dana ɗa̱ mayun, vuza na baci u nekei ka̱ɗu nu mpa, wi ta̱ a kuyaꞋan ili i na mpa n yaꞋin. E, aza a na e nekei a̱ɗu i ta̱ a kuyaꞋan ili i na i laꞋi i nam pa, adama a na mi ta̱ a kubana ka̱ta̱ n shamgba ɗe koɓolo n Dada vu va̱. 
JHN.14.13	I folono baci ili dem n kula ku va̱, mi ta̱ a kuyaꞋanka ɗa̱ i ɗa, adama a na Maku ma ma̱ tuka̱ n tsugbayin we Esheku. 
JHN.14.14	E, mi ta̱ a kuyaꞋanka ɗa̱ ili dem i na i folonoi mu n kula ku va̱.
JHN.14.15	“I ciga mu baci, yi ta̱ a kuyaꞋan ili i na n danai ɗa̱ i yaꞋan. 
JHN.14.16	Mi ta̱ o kufolono Dada vu va̱, a̱yi kpamu wi ta̱ e kuneke ɗa̱ Ka̱ɓa̱nki ko yoku, vuza na u kushamgba n a̱ɗa̱ ko wanai. 
JHN.14.17	A̱yi ɗaɗa Ayinviki a̱ Ka̱shile,† vuza na u yotsongi ukuna u Ka̱shile mayun. Uma a aduniyan a kisa yi ba, adama a na e ene yi ba, ko e yeve yi. Amma a̱ɗa̱ i yeve yi ta̱, adama a na wi ta̱ koɓolo n a̱ɗa̱, wi ta̱ kpamu punu wa̱ ɗa̱. 
JHN.14.18	N bana baci, ma̱ kuka̱sa̱kpa̱ ɗa̱ endeꞋen yo okpo tsu mkpaꞋan ba, mi ta̱ o kubono wa̱ ɗa̱. 
JHN.14.19	A kubana megeshe kenu uma a aduniyan a nam pa o kudoku e kene mu ba, amma a̱ɗa̱ yi ta̱ o kudoku ye kene mu. Mpa mi ta̱ n wuma, adama a nannai a̱ɗa̱ kpamu yi ta̱ o kuyongo n wuma feu. 
JHN.14.20	Kanna ka nan lo ka yawa baci, yi ta̱ e kuyeve mpa n Dada a̱tsu ɗa vi te. A̱ɗa̱ kpamu i kuyeve ta̱ mpa n a̱ɗa̱ vi te ɗa ci, a̱ɗa̱ nu mpa kpamu vi te ɗa ci. 
JHN.14.21	Vuza na baci de dem u cigai mu, wi ta̱ a kuyaꞋansa ili i na n danai ni u yaꞋan. Dada wi ta̱ a kuciga yi. Mpa feu mi ta̱ a kuciga yi, ka̱ta̱ n yotsongu yi ko yayi mpa.”
JHN.14.22	Ɗa Yahuza (amma vu Iskaryoti ba) u danai, “Amma, Vuzagbayin, yi ɗa̱i i zuwai ɗa vu sheshei kuyotsongu ka̱ci ka̱ nu wa̱ a̱tsu amma u uma a aduniyan a na a buwai ba?”
JHN.14.23	Ɗa Yesu wu ushuki, “Uma a ciga mu baci, i ta̱ a kuyaꞋansa ili i na n danai le a yaꞋan. Dada vu va̱ kpamu wi ta̱ a kuciga le, ci ta̱ a̱ kuta̱wa̱ we le ka̱ta̱ ci yongo koɓolo n le. 
JHN.14.24	Amma vuza na baci kpamu u cigai mu ba, u ci yaꞋan ili i na n danai ni ba. Ili i na i panakai mu a kudana ɗa̱, a̱ va̱ ɗa yu uta̱i ba, amma u Dada vuza na u suki mu.
JHN.14.25	“N dana ɗa̱ ta̱ ili i nam pa ya mpa biꞋi koɓolo n a̱ɗa̱. 
JHN.14.26	Amma Ka̱ɓa̱nki ka ki ta̱ o kuyotsongusu ɗa̱ ili dem, ka̱ta̱ u zuwa ɗa̱ kpamu i ciɓa n ili dem i na n danai ɗa̱. Ka̱ɓa̱nki ka nam pa a̱yi ɗa Ayinviki a̱ Ka̱shile a na Dada u kusuku n kula ku va̱. 
JHN.14.27	M bana baci mi ta̱ a kuzuwa i yaꞋan m ma̱ta̱na̱ a̱ a̱ɗu a̱ ɗa̱. Ma̱ta̱na̱ ma na mi m maꞋa a̱ ka̱ɗu ka̱ va̱ ma ɗa n kuzuwa ɗa̱ i ciya̱. N neke ɗa̱ ma̱ta̱na̱ ma nam pa uteku u na aduniyan e ci neke ba. Ka̱ta̱ i ɓa̱la̱ ka̱tsuma̱ ko i pana wovon ba.
JHN.14.28	“A̱ɗa̱ i panai ta̱ ɗe n danai mi ta̱ a kulaza ka̱ta̱ kpamu m bono wa̱ ɗa̱. Mayun ɗa baci i cigai mu, ka̱ta̱ i yaꞋan ma̱za̱nga̱ a na mi o kubono u Dada vu va̱, adama a na u laꞋa mu ta̱ n tsugbayin. 
JHN.14.29	N dana ɗa̱ ta̱ ili i nam pa gogo na kafu i ta̱wa̱ i gita̱, ɗa baci i ta̱wa̱i i yaꞋin, i ciya̱ i neke a̱ɗu.
JHN.14.30	“N kudoku ma yaꞋanka ɗa̱ kadanshi n a̱bunda̱i ba, adama a na vuza vu tsugono va aduniyan a nam pa wi ta̱ lo a̱ kuta̱wa̱. Amma wi n utsura u na u yawai u va̱ ba. 
JHN.14.31	N ci yaꞋan ta̱ ili i na Dada vu va̱ u danai mu n yaꞋan, adama a na yaba dem a aduniyan u yeve a na n cigai ni.
JHN.14.31	“Ta̱wa̱i gogo na, tsu walai.”
JHN.15.1	Yesu u lyaꞋi kelime n kuyaꞋan kadanshi m mukumitoni n ni, u danai, “Mpa ɗa kumiꞋi ku ma̱ɗimbi† ma mayun. Dada vu va̱ ɗa kacimbi. 
JHN.15.2	Kacaka ki baci koɓolo nu mpa ɗa ka̱ kpa̱ɗa̱i kumatsa ili, u tsu kapa ta̱ kaꞋa. Ka̱ta̱ kpamu u jebe u lapula kacaka dem ka na ka matsai ili kenu adama a na ko doku ka matsa ili ka̱u. 
JHN.15.3	Ili i na n danai ɗa̱ i ɗa i lapulai ɗa̱ ɗe, ɗa i zuwai ɗa̱ ciɗa. 
JHN.15.4	I shamgba baci koɓolo nu mpa n utsura, mi ta̱ feu a kushamgba koɓolo n a̱ɗa̱. Kacaka ka kumatsa ili n ka̱ci ka̱ ni ba. Ki ta̱ a kufuɗa kumatsa ili, ki baci koɓolo n kumiꞋi ka. Ta feu nannai yi a kufuɗa ya yaꞋan ili ba, sai i shamgba koɓolo nu mpa.
JHN.15.5	“Mpa ɗa kumiꞋi ka, a̱ɗa̱ ɗa acaka a. Vuza na baci dem u shamgbai koɓolo nu mpa ɗa mpa kpamu mi koɓolo n a̱yi, wi ta̱ a kumatsa ili ka̱u. Amma yi a kuyaꞋan ili ba, sai m ɓa̱nka̱ ɗa̱. 
JHN.15.6	Vuza na baci dem u shamgbai koɓolo nu mpa ba, wi ta̱ tsu kacaka ka na a tsu vakangu ka̱ta̱ ke ɗekpe. Uma a ci ɗika ta̱ acaka a, a zuwa a ɗa a akina, ka̱ta̱ o songu. 
JHN.15.7	I shamgba baci koɓolo nu mpa ɗa i tonoi kuyotsongusu ku va̱, yi ta̱ o kufolono Dada va ili i na i cigai dem, ka̱ta̱ ta na u neke ɗa̱ i ɗa. 
JHN.15.8	Yi baci a kumatsa ili ka̱u tsu nam pa, i yotsongu ta̱ a na a̱ɗa̱ mukumitoni n va̱ n ɗa yi, yi ta̱ o kuyotsongu uma tsugbayin tsu Dada vu va̱.
JHN.15.9	“Mpa n ciga ɗa̱ ta̱ uteku u na Dada va u cigai mu. Shamgbai punu a ucigi u va̱. 
JHN.15.10	I yaꞋan baci i na n danai, yi ta̱ a kushamgba punu a ucigi u va̱. Ta feu nannai, n yaꞋan ta̱ ɗe ili i na Dada u danai, mi ta̱ a kushamgba punu a ucigi u ni.
JHN.15.11	“N dana ɗa̱ ta̱ ɗe ili i nam pa ra̱ka̱ adama a na i ciya̱ ma̱za̱nga̱ uteku u na mpa mi m maꞋa, ka̱ta̱ kpamu ma̱za̱nga̱ ma̱ ɗa̱ ma shana. 
JHN.15.12	Na va ɗaɗa ili i na mi a kudana ɗa̱ i yaꞋan: ciganai uteku u na n cigai ɗa̱ ɗe. 
JHN.15.13	Vuma u kuwa̱ baci adama a̱ a̱ja̱Ꞌa̱ a̱ ni, na lo u yotsongu ta̱ wi ta̱ n ucigi u na u laꞋi u vuza dem.
JHN.15.14	“A̱ja̱Ꞌa̱ a̱ va̱ a ɗa yi, i tono baci ili i na n danai. 
JHN.15.15	N kudoku me ɗeke ɗa̱ agbashi kpamu ba, adama a na vuzagbayin u tsu dana agbashi a̱ ni ili dem ba. Amma n ɗeke ɗa̱ ta̱ a̱ja̱Ꞌa̱ a̱ va̱, adama a na n dana ɗa̱ ta̱ ili dem i na Dada va u danai mu. 
JHN.15.16	I zagba mu ba, amma mpa ɗa n zagbai ɗa̱. Ɗa n zuwai ɗa̱ i bana i yaꞋan icuꞋu yu ulinga i na i kukpa̱ɗa̱ kukotso. Ka̱ta̱ Dada va u yeve u neke ɗa̱ ili dem i na i folonoi ni n kula ku va̱. 
JHN.15.17	Na va ɗaɗa ili i na n danai ɗa̱ i yaꞋan: ciganai.
JHN.15.18	“Uma a aduniyan a nam pa a iwan ɗa̱ baci, i ciɓa a na a iwain mu a cau. 
JHN.15.19	A̱ɗa̱ aza a aduniyan a ɗa baci yi ishi, ishi ta̱ a kuciga ɗa̱ uteku u na a cigai aza e le. Amma mpa n zagba ɗa̱ ta̱ ɗa mu uta̱ka̱i ɗa̱ a̱ ka̱tsuma̱ ka aduniyan, adama a nannai a̱ɗa̱ aza a aduniyan a ɗa ba. I ɗaɗa i zuwai ɗa aduniyan a iwain ɗa̱. 
JHN.15.20	Ciɓai n ili i na n danai ɗa̱: Kagbashi ka tsu laꞋa vuzagbayin vi ni ba. Uma a yaꞋanka mu baci kawuya, i ta̱ feu a kuyaꞋanka ɗa̱ kawuya. A yaꞋan baci ili i na n yotsongi le, i ta̱ a kuyaꞋan ili i na i danai le feu a yaꞋan. 
JHN.15.21	Amma i ta̱ a kutakacika ɗa̱ adama a na yi aza a̱ va̱. I ta̱ kuyaꞋan nannai adama a na e yeve vuza na u suki mu ba. 
JHN.15.22	Ishi baci n ta̱wa̱ ɗa n yaꞋankai le kadanshi ba, unushi wi ishi o kupolo le ba. Amma gogo na i n uteku u na a kulaꞋaka n unushi u le ba.
JHN.15.23	“Vuza na baci dem u iwain mu, u iwan ta̱ feu Dada vu va̱. 
JHN.15.24	N yaꞋan ta̱ ili i mereve we le tsu na vuza yoku u saꞋwai kuyaꞋan ba. Ishi baci n yaꞋan ulinga u nam pa ba, unushi wi ishi o kupolo le ba. Amma gogo na e ene ta̱ ɗe ili i na n yaꞋin, amma ko n nannai, ɗa a iwain mpa n Dada vu va̱. 
JHN.15.25	Amma ili i nam pa i yaꞋan ta̱ nannai adama a ili i na yi uɗani a̱ Wila̱ u le yo okpo mayun: ‘A iwain mu babu ili i makara, ko kenu.’
JHN.15.26	“Mi ta̱ a̱ kusuꞋuku ɗa̱ vuza na e ci ɗeke Ka̱ɓa̱nki. Wi ta̱ a̱ kuta̱ a̱ ubuta̱ u Dada, ka̱ta̱ u ta̱wa̱ wa̱ ɗa̱. A̱yi ɗa Ayinviki a̱ Ka̱shile, ili i mayun feu yi ta̱ kuta̱ wa̱ ni. U ta̱wa̱ baci, wi ta̱ a kuyaꞋan kadanshi ka̱ va̱. 
JHN.15.27	A̱ɗa̱ feu i dana uma ukuna u va̱, adama a na i yongo ta̱ nu mpa ali a ayin a na n gita̱i kuyotsongusu.”
JHN.16.1	Yesu u lyaꞋi kelime n kuyaꞋan kadanshi, “N dana ɗa̱ ta̱ ili i nam pa, adama a na ka̱ta̱ i ka̱sa̱kpa̱ kuneke a̱ɗu ba. 
JHN.16.2	I ta̱ o kuloko ɗa̱ a̱ unu a avasa. Ayin i ta̱ lo a̱ kuta̱wa̱ ana uma a kuna ɗa̱ ka̱ta̱ a dana ele i ta̱ a kucikpa Ka̱shile a yaꞋan baci nannai va. 
JHN.16.3	I ta̱ a kuyaꞋan ili i nan lo adama a na e yeve Dada ba, e yeve mu kpamu ba. 
JHN.16.4	Amma n dana ɗa̱ ta̱ ili i nam pa, adama a na ɗa baci ayin a yawai a na a yaꞋan ili i nan lo, yi ta̱ kuciɓa n ili i na n danai ɗa̱.
JHN.16.4	“A ayin a na n gita̱i kuyotsongusu, n dana ɗa̱ ili i nam pa ba, adama a na mi ishi ta̱ koɓolo n a̱ɗa̱. 
JHN.16.5	Gogo na mi ta̱ o kubono u vuza na u suki mu. Amma babu vuza na we ecei mu, ‘Te ɗai vi a kubana?’ 
JHN.16.6	Gogo na ana n danai ɗa̱, a̱ɗu a̱ ɗa̱ a̱ na̱mgba̱ ta̱ ka̱u. 
JHN.16.7	Amma n dana ɗa̱ ta̱ mayun, u laꞋa ta̱ n kugaꞋan n wala a na ma shamgba. N laza baci, mi ta̱ a̱ kusuꞋuku ɗa̱ n Ka̱ɓa̱nki. N laza baci ba, Ka̱ɓa̱nki ka ka̱ kuta̱wa̱ ba.
JHN.16.8	“Ka̱ɓa̱nki ka ka̱ ta̱wa̱ baci, wi ta̱ o kuyotsongu uma a aduniyan a na i n unushi.† Wi ta̱ a kuzuwa le e yeve ukuna wu usuɓi, ka̱ta̱ kpamu e yeve tsu na Ka̱shile ka̱ kuta̱wa̱ ka̱ kilukpa̱ unushi. 
JHN.16.9	Wi ta̱ o kuyotsongu le i ta̱ n unushi adama a na e neke a̱ɗu nu mpa ba. 
JHN.16.10	A̱yi ɗa u kuzuwa le e yeve ukuna wu usuɓi, adama a na mi ta̱ a kubana u Dada, yi kpamu o kudoku ye kene mu ba. 
JHN.16.11	Wi ta̱ a kuzuwa le e yeve ukuna u wilukpi, adama a na mogono ma aduniyan ma nam pa a̱ ilukpa̱ yi ta̱ ɗe.
JHN.16.12	“Mi ta̱ n ili n a̱bunda̱i i na n kudana ɗa̱, amma gogo na nahannai yi a kufuɗa kuyeve i ɗa ba. 
JHN.16.13	Amma ɗa baci Ayinviki a̱ Ka̱shile a̱ ta̱wa̱i, vuza na wi mayun, wi ta̱ a kuzuwa ɗa̱ i yeve ili i mayun i na yi a̱ kuta̱ u Ka̱shile. Wi a kuyaꞋan kadanshi ki ili i ka̱ci ka̱ ni ba, amma wi ta̱ a kudansa ili i na u panai, wi ta̱ kpamu a kudana ɗa̱ ili i na yi a̱ kuta̱wa̱. 
JHN.16.14	Wi ta̱ e kuneke mu tsugbayin, adama a na wi ta̱ kuɗika ili i na n danai ka̱ta̱ u dana ɗa̱. 
JHN.16.15	Ili i na Dada wi n i ɗa dem, mi ta̱ n ili ya feu. Ɗaɗa i zuwai ɗa n danai Ayinviki a̱ Ka̱shile a i ta̱ a kuɗika ili i na mi n i ɗa ka̱ta̱ a dana ɗa̱.
JHN.16.16	“A kubana megeshe kenu yi o kudoku ye kene mu ba, ka̱ta̱ a kubana megeshe kenu ye ene mu kpamu.”
JHN.16.17	Mukumitoni n ni n yoku a dananai, “Yi ɗa̱i u ciya̱i ana u danai, ‘A kubana megeshe kenu yi o kudoku ye kene mu ba, ka̱ta̱ a kubana megeshe kenu i doku ye ene mu’? Yi ɗa̱i kpamu u ciya̱i ana u danai nahannai, ‘Mi ta̱ a kubana u Dada’?” 
JHN.16.18	Ɗa a lyaꞋi kelime kpamu, “Yi ɗa̱i u ciya̱i ‘m megeshe kenu’? Ci yeve ili i na wi a kudana ba.”
JHN.16.19	Yesu we enei a na mukumitoni ma n cigai kece yi ukuna u nam pa, ɗa u danai le, “Yi ta̱ e mecenshenei ili i na n ciya̱i ana n danai, ‘A kubana megeshe kenu yi o kudoku ye kene mu ba, ɗaɗa n danai kpamu a kubana megeshe kenu yi ta̱ o kudoku ye kene mu.’ 
JHN.16.20	N dana ɗa̱ mayun, yi ta̱ a̱ kushika̱ ka̱ta̱ i na̱mgba̱ ka̱tsuma̱, amma aduniyan i ta̱ a kuyaꞋan ma̱za̱nga̱. Yi ta̱ a̱ kuna̱mgba̱ ka̱tsuma̱, amma una̱mgbuka̱tsuma̱ u ɗa̱ wi ta̱ o kubono ma̱za̱nga̱. 
JHN.16.21	Vuka vi baci a limata, u tsu pana ta̱ mɓa̱la̱, adama a na ayin a̱ a̱ga̱nda̱ a limata a̱ ni a yawa ta̱. Amma ayin a na baci u matsai maku ma, u ci cinukpa ta̱ nu mɓa̱la̱ ma, adama a na u yaꞋan ta̱ ma̱za̱nga̱ ka̱u a na u matsai maku a aduniyan. 
JHN.16.22	Ta feu ki nannai n a̱ɗa̱. Gogo na yi ta̱ n una̱mgbuka̱tsuma̱ amma mi ta̱ o kudoku me kene ɗa̱, ka̱ta̱ i yaꞋan ma̱za̱nga̱ ali tsu na babu vuza na u kufuɗa kusa̱nka̱ ɗa̱ kuyaꞋan ma̱za̱nga̱. 
JHN.16.23	Ayin a nan lo a yawa baci, yi o kudoku ye kece mu ili ba. N dana ɗa̱ mayun, Dada wi ta̱ e kuneke ɗa̱ ili dem i na i folonoi n kula ku va̱. 
JHN.16.24	Ali n gogo na ka̱ta̱ i saꞋwa kufolono uteku u nam pa ba. Folonosoi, Ka̱shile ki ta̱ e kuneke ɗa̱ ili i na i folonoi, ka̱ta̱ i ciya̱ i yaꞋan ma̱za̱nga̱ cika.
JHN.16.25	“N yaꞋan ta̱ ɗe kadanshi ku ukuna u nam pa n agisana, amma ayin i ta̱ lo a̱ kuta̱wa̱ ana n kudoku ma yaꞋan nannai ba. Ka̱ta̱ n dana ɗa̱ mejege ukuna u Dada wa ra̱ka̱. 
JHN.16.26	Yi ta̱ o kufolono Dada va n kula ku va̱, sai kpamu n folono yi adama a̱ ɗa̱ ba. 
JHN.16.27	Ka̱shile Dada u ciga ɗa̱ ta̱ adama a na i ciga mu ta̱, ɗa kpamu i nekei a̱ɗu a na mu uta̱i wa̱ ni. 
JHN.16.28	Mu uta̱ ta̱ u Dada, ɗa n ta̱wa̱i a aduniyan. Gogo na kpamu mi ta̱ a̱ kuka̱sa̱kpa̱ aduniyan ka̱ta̱ m bono u Dada.”
JHN.16.29	Mukumitoni ma n danai, “Gogo na vi ta̱ a kuyaꞋanka tsu kadanshi mejege! Vi a kadanshi n agisana ba. 
JHN.16.30	Ce ene ta̱ gogo na a na vi yevei ili ra̱ka̱. Vi ta̱ a kufuɗa ve neke wushuki u keci ku vuma kafu u yaꞋan ku ɗa. Na va ɗaɗa u zuwai tsu tsu ushuku vu uta̱ ta̱ a̱ Ka̱shile.”
JHN.16.31	Yesu wu ushuki, “Mayun ɗa i nekei a̱ɗu gogo na? 
JHN.16.32	Ayin i ta̱ lo a̱ kuta̱wa̱, a ɗa kpamu a yawa ta̱ ɗe, a na ra̱ka̱ vu ɗa̱ i kuwacuwa, yaba dem a kubana a kpaꞋa ku ni, ka̱ta̱ mo okpo endeꞋen. Amma Dada va wi ta̱ o kuyongo nu mpa, adama a nan lo mi o kokpo endeꞋen ba.
JHN.16.33	“N dana ɗa̱ ta̱ ili i nam pa adama a na i ciya̱ ma̱ta̱na̱ ma mayun tsu na yi koɓolo nu mpa. Aduniyan i ta̱ a kutakacika ɗa̱. Amma doki utsura wa̱ a̱ɗu! N lyaꞋa ta̱ ɗe utsura wa aduniyan!”
JHN.17.1	Ana Yesu u kotsoi kudansa ukuna u nan lo ra̱ka̱, ɗa wi indanai gaɗi ɗa u danai, “Dada, ayin a a yawa ta̱. Neke Maku ma̱ nu tsugbayin adama a na Maku ma me neke wu feu tsugbayin.
JHN.17.2	Vi neke ta̱ Maku ma utsura u na u laꞋi u uma ra̱ka̱, adama a na a̱yi feu u neke wuma u babu uteku wa aza a na vi nekei ni ra̱ka̱. 
JHN.17.3	Na va ɗaɗa uye u na a̱ kuciya̱ wuma u babu uteku: e yeve wu, vuza na wi Ka̱shile ka mayun endeꞋen, e yeve kpamu Yesu Kirisiti Kishi, vuza na vu suki. 
JHN.17.4	N yotsongu ta̱ tsugbayin tsu nu a aduniyan ana n kotsoi ulinga u na vi nekei mu n yaꞋan. 
JHN.17.5	Gogo na, Dada, neke mu kpamu tsugbayin tsu na mi n tsu ɗa ana mi koɓolo n avu kafu a yaꞋan aduniyan.
JHN.17.6	“Vi nekei mu aza o kutoni o yoku a aduniyan a nam pa, n yotsongu le ta̱ ɗe kpamu uteku u na vi. Ele uma a̱ nu a ɗa, amma ɗa vi nekei mu ele, ɗa a panakai nu. 
JHN.17.7	E yeve ta̱ a na vi nekei mu ili dem i na mi n i ɗa. 
JHN.17.8	Adama a na n dana le ta̱ ili i na vu danai mu, ɗa a̱ ushuki n i ɗa. E yeve ta̱ a na mu uta̱i wa̱ nu, ɗa kpamu e nekei a̱ɗu e le a na avu ɗa vuza na vu suki mu.
JHN.17.9	“Mi ta̱ a kuvasaka le. Mi a kuvasaka uma a aduniyan ba, amma adama a aza a na vi nekei mu, adama a na ele ɗa a aza a̱ nu. 
JHN.17.10	Aza o kutoni a̱ va̱ ra̱ka̱ aza a̱ nu a ɗa feu, aza a na kpamu i aza o kutoni a̱ nu aza a̱ va̱ a ɗa feu. O yotsongu ta̱ uteku u na tsugbayin tsu va̱ ci mayun. 
JHN.17.11	Mi ta̱ a̱ kuta̱wa̱ wa̱ nu. Mi a kushamgba a aduniyan ali megeshe kpamu ba. Amma aza o kutoni a̱ va̱ a buwa ta̱ biꞋi a aduniyan. Yotsongu utsura u kula ku nu ku na vi nekei mu, ka̱ta̱ vu sa̱nka̱ ili kusaꞋwa le. Ka̱ta̱ o okpo vi te uteku u na mpa n avu ci vi te. 
JHN.17.12	N utsura u nu u ɗa u na vi nekei mu mpa biꞋi a aduniyan, ɗaɗa n sa̱nka̱i ili i gbani-gbani kusaꞋwa le. Babu vuza te vu na u puwa̱nka̱i,
JHN.17.13	“Mi ta̱ a̱ kuta̱wa̱ wa̱ nu gogo na. Amma n dansa ta̱ ili i nam pa mpa biꞋi a aduniyan, adama a na aza o kutoni a̱ va̱ a shana m ma̱za̱nga̱ ma̱ va̱. 
JHN.17.14	N dana le ta̱ ɗe akaka a̱ nu. Amma ɗa uma a aduniyan a iwain le, adama a na ele i vi te n uma a aduniyan ba, uteku u na mpa mi kau n uma a aduniyan. 
JHN.17.15	Mi o kufolono wu vu uta̱ka̱ le a aduniyan ba, amma vu sa̱nka̱ vuza gbani-gbani kusaꞋwa le. 
JHN.17.16	Mpa vuza va a aduniyan ɗa mi ba, tsu na feu aza o kutoni a̱ va̱ i aza a aduniyan ba. 
JHN.17.17	Takpaka le nshinda̱ ka̱ta̱ o okpo ciɗa a̱ ubuta̱ u kuyotsongusu le akaka a̱ nu a mayun. 
JHN.17.18	N suku le ta̱ a aduniyan, uteku u na vu suki mu a aduniyan. 
JHN.17.19	N neke ta̱ ka̱ci ka̱ va̱ n yaꞋanka wu tsugbashi adama a na ele feu e neke ka̱ci ke le a yaꞋanka wu tsugbashi.
JHN.17.20	“N vasaka ta̱ aza o kutoni a nam pa, amma mi ta̱ feu a kuvasaka aza a na e kuneke a̱ɗu nu mpa ra̱ka̱ adama a ili i na aza o kutoni a̱ va̱ a kudansa adama a̱ va̱. 
JHN.17.21	Dada, n ciga ta̱ ra̱ka̱ vi le o okpo vi te koɓolo, uteku u na mpa mi n avu, avu kpamu nu mpa. N ciga ta̱ feu o okpo vi te n a̱tsu, ka̱ta̱ uma a aduniyan a nam pa a̱ ciya̱ a̱ ushuku a na vu suki mu. 
JHN.17.22	N neke ta̱ ɗe uma a nam pa tsugbayin tsu na vi nekei mu adama a na o okpo vi te, uteku u na mpa n avu ci vi te. 
JHN.17.23	Mpa vi te ɗa n ele, avu kpamu vi te nu mpa, adama a na ele o okpo vi te cika, ka̱ta̱ uma a aduniyan e yeve a na vu suki mu. I ta̱ e kuyeve a na vi cigai aza o kutoni a̱ va̱ tsu na vi cigai mu.
JHN.17.24	“Dada, vi neke mu ta̱ ele. N ciga ta̱ kpamu o yongo nu mpa a̱ ubuta̱ u na mi, adama a na e ene tsugbayin tsu va̱ tsu na vi nekei mu, adama a na vi ciga mu ta̱ kafu vi yaꞋan a aduniyan.
JHN.17.25	“Dada, avu ɗa vuza ciɗa. Aduniyan e yeve wu ba, amma mpa n yeve wu ta̱, e yeve ta̱ kpamu a na vu suki mu. 
JHN.17.26	N yotsongu le ta̱ ɗe uteku u na vi, mi ta̱ a kulyaꞋa kelime n kuyaꞋan nannai, ka̱ta̱ ucigi u na vi n u ɗa a kubana wa̱ va̱ u yongo n ele adama a na mpa n ele tso okpo vi te.”
JHN.18.1	Ana Yesu u kotsoi kuyaꞋan kavasa, ɗa u lazai koɓolo m mukumitoni n ni ɗa a pasai Ka̱ra̱Ꞌa̱ ko Kidiron. Ɗa a yawai a̱ ubuta̱ u na wi nu nɗanga n zaitun† n a̱bunda̱i ɗa u uwai punu. 
JHN.18.2	A tsu bansa ta̱ ɗe ayin n a̱bunda̱i, adama a nan lo a ɗa Yahuza, vuza a na u dengei ni, ɗa u yevei ubuta̱ u na i. 
JHN.18.3	Anan ganu vu gbagbaꞋin n Afarishi a̱ suki aza a kindi ka̱ A̱Ꞌisa̱ a Gbayin o yoku o soku Yahuza koɓolo n ugboku wa̱ osoji o Roma. Uma a nam pa kpamu i ta̱ a̱ kuɓa̱na̱ ili i munaka, nu nkuni ma akina, n a̱va̱sa̱. Ɗa Yahuza u tonoi n ele sai a̱ ubuta̱ u na Yesu wi.
JHN.18.4	Yesu u yeve ta̱ ili dem i na i kucina yi, ɗa wu uta̱i ɗa we ecei le, “Yayi yi a̱ kula̱nsa̱?”
JHN.18.5	Ɗa a̱ ushuki, “Yesu vu Nazara.”
JHN.18.5	U danai le, “Mpa ɗa Yesu va!” (Yahuza vuza na u shirikpa̱ka̱i Yesu kucina̱, wi ta̱ lo kashani koɓolo n ele.) 
JHN.18.6	Ana u danai le, “Mpa ɗa Yesu va,” ɗa o bonoi n ka̱ca̱pa̱ ɗa a̱ yikpa̱i a iɗika adama o wovon.
JHN.18.7	We ecei le kpamu, “Yayi yi a̱ kula̱nsa̱?”
JHN.18.7	Ɗa a̱ ushuki, “Yesu vu Nazara.”
JHN.18.8	Wu ushuki, “N dana ta̱ ɗe a na mpa ɗa Yesu va. Mpa ɗa baci yi a̱ kula̱nsa̱, yaꞋan mukumitoni n va̱ n laza.” 
JHN.18.9	Ili i nam pa i yaꞋan ta̱ nannai adama a na kadanshi ka na u yaꞋin ɗe ka yaꞋan mayun: “N zuwa ko vuza te a̱ ka̱tsuma̱ ka aza a na vi nekei mu u puwa̱nka̱ ba.”
JHN.18.10	Ɗaɗa Sima Biturusu u talai kotokobi ka̱ ni ɗaɗa u kapai kutsuvu ku usingai ku kagbashi ko mogono ma anan ganu. (Kula ku kagbashi ka ku ɗaɗa Makusu.) 
JHN.18.11	Yesu u danai Biturusu, “Bonoko n kotokobi ka̱ nu a iven. Vi sheshe ta̱ mi a kufuɗa kusoꞋo atakaci tsu na Dada u foɓusoi ba?”
JHN.18.12	Kovonshi† vu Roma, n osoji a̱ ni, n aza a kindi ka̱ A̱Ꞌisa̱ a̱ ka̱na̱i Yesu ɗa a shiyai ni. 
JHN.18.13	A̱ gita̱i kubanka yi biꞋi u Hanana, esheku a vuka vu Kayafa, vuza na wi mogono ma anan ganu a̱ ka̱ya̱ ka nan lo. 
JHN.18.14	Kayafa ɗa vuza na ayin o yoku u danai aza e kelime a Ayahuda, “U laꞋa ta̱ n kugaꞋan vuma vi te u kuwa̱
JHN.18.15	Sima Biturusu m makumitoni mo yoku o tonoi Yesu. Makumitoni ma me yeve ta̱ mogono ma anan ganu ma, ɗa u banai n Yesu a ulanga u mogono wa. 
JHN.18.16	Amma ɗa Biturusu u vanai le pulai ɗevu n utsutsu. Amma ɗa makumitoni ma mo bonoi ma yaꞋankai kagbashi ke mekere ka na ki a̱ utsutsu wa kadanshi. Ɗa u ka̱sa̱kpa̱i Biturusu u uwa, 
JHN.18.17	amma ɗa we ecei ni, “Avu vuza kutoni vi Yesu ɗa, ko ta nannai ba?”
JHN.18.17	Ɗa Biturusu wu ushuki, “A̱Ꞌa̱, mpa ɗa ba!”
JHN.18.18	U yaꞋan ta̱ uta̱ni, ɗaɗa agbashi koɓolo n aza a kindi ka̱ A̱Ꞌisa̱ a Gbayin a tasuki akina. Ele a kunyashika akina a, ɗa Biturusu u banai u shamgbai ɗevu adama a na u nyashika feu.
JHN.18.19	Mogono ma anan ganu me eceshei Yesu ukuna u mukumitoni n ni n kuyotsongusu ku ni. 
JHN.18.20	Ɗa Yesu wu ushuki, “N ci yaꞋan ta̱ kadanshi e keteshe adama a na yaba dem u pana. N yaꞋansa ta̱ kuyotsongusu a̱ unu a avasa n A̱Ꞌisa̱ a Gbayin, a̱ ubuta̱ u na Ayahuda ra̱ka̱ o ɓolongi. N tsu dansa ili usokongi ba. 
JHN.18.21	Yi ɗa̱i i zuwai ɗa yi e kece mu ili tsu nam pa? Ecei uma a na a panai kuyotsongusu ku va̱. E yeve ta̱ ili i na n danai.”
JHN.18.22	Ana Yesu u danai nannai, kindi ka̱ A̱Ꞌisa̱ ko yoku ka ɓasai ni a maguji ɗa u danai, “Avu ɗa vi ci yaꞋan ya ali vu dansa nannai u mogono ma anan ganu?”
JHN.18.23	Ɗa Yesu wu ushuki ni, “N dana baci ili i na Wila̱ u danai derere ba, ka̱ta̱ i yotsongu uteku u na i ɗa yi. Amma ili i na n danai mayun ɗa baci, yi ɗa̱i i zuwai ɗa i ɓasai mu?”
JHN.18.24	Yesu biꞋi ushiyi, ɗa Hanana u suki a banka yi u Kayafa, mogono ma anan ganu.
JHN.18.25	Ana ili i na nam pa yi a kuyaꞋan nannai punu, Sima Biturusu lo kashani ɗevu a kunyashika akina. Ɗa aza o yoku a na i lo feu a̱ ubuta̱ wa akina wa ɗa e ecei ni, “Avu vuza vu kutoni vi Yesu ɗa, ko ta nannai ba?”
JHN.18.25	Amma ɗa Biturusu u nanai kaꞋa, ɗa u danai, “A̱Ꞌa̱, mpa ɗa ba!”
JHN.18.26	Kagbashi ko yoku ko mogono ma anan ganu lo feu a̱ ubuta̱ wa akina wa. A̱yi ɗa toku vu vuza na Biturusu u kapai kutsuvu. Ɗa u danai, “Me ene wu ta̱ a̱ ubuta̱ wu nɗanga n zaitun ma, ko ta nannai ba?”
JHN.18.27	Ɗa kpamu Biturusu u nanai kaꞋa, gogoꞋo va lo ta na ɗa motoku ma salai.
JHN.18.28	Kayafa u kotsoi kuyaꞋanka Yesu afada kafu ubuta̱ wa akana. Ɗaɗa a ɗikai ni a bankai u Bilatu† gomuna punu o tsugono tsu Roma. Amma ɗa Ayahuda a shamgbai pulai a kuvana. Ishi baci vuza yoku vi le u uwa punu asuvu, wi ishi o kokpo n unata ka̱ta̱ Wila̱ u sa̱nka̱ yi kuyaꞋan Ka̱ɗiva̱ ka Kupasamgbanai. 
JHN.18.29	Ɗa Bilatu wu uta̱i pulai we ele ɗa we ecei, “Yi ɗa̱i yi a kushikaka vuma vu nam pa?”
JHN.18.30	Ɗa a̱ ushuki, “Ishi baci vuma vu nam pa vuza kuyaꞋan kawuya ɗa ba, ci ishi a̱ kutuka̱ yi wa̱ nu ba.”
JHN.18.31	Ɗa u danai le, “A̱ɗa̱ a̱ ka̱ci ka̱ ɗa̱ ɗikai ni i yaꞋanka yi afada tsu na Wila̱ u ɗa̱ u danai a yaꞋanka yi.”
JHN.18.31	Ɗa a iwain, “A̱ɗa̱ aza o Roma i tsu ka̱sa̱kpa̱ tsu tsu zuwa a una vuza ba.” 
JHN.18.32	Ili i na a danai i yotsongu ta̱ tsu na Yesu u danai uteku u na u kukuwa̱ yo okpo ta̱ mayun.
JHN.18.33	Ɗa u bonoi e kefeku, ɗa u ɗekei Yesu ɗa we ecei ni, “Avu ɗa mogono ma Ayahuda ma?”
JHN.18.34	Ɗa Yesu wu ushuki, “Keci ku nu ku ɗa na lo, ko aza o yoku a dana wu ta̱ ukuna u va̱?”
JHN.18.35	Ɗa Bilatu wu ushuki, “Vi yeve ta̱ mpa Kayahuda kaꞋa ba! Aza a̱ nu a ɗa koɓolo n anan ganu vu gbagbaꞋin a ɗa aza a na e nekei mu avu. Yi ɗa̱i vi yaꞋin?”
JHN.18.36	Ɗa wu ushuki, “Tsugono tsu va̱ tsa aduniyan tsu ɗa ba. Ishi baci tsa a aduniyan tsu ɗa, agbashi a̱ va̱ ishi a̱ kushilika̱ ka̱ta̱ e neke mu wa aza e kelime a Ayahuda ba. Mpa mi uteku u na ngono ma a aduniyan n ci lyaꞋa tsugono ci le ba.”
JHN.18.37	Ɗa we ecei ni, “Avu mogono maꞋa, ko ta nannai ba?”
JHN.18.37	Ɗa Yesu wu ushuki, “A̱ɗa̱ ɗa i danai mpa mogono maꞋa, mayun ɗa kpamu. I ɗaɗa i zuwai ɗa a matsai mu n ta̱wa̱ punu a aduniyan adama a na n dana ili i mayun. Yaba dem vu na baci kpamu wu ushuki n ili i mayun u tsu panaka mu ta̱.”
JHN.18.38	Ɗa we ecei ni, “Yi ɗa̱i yi i mayun?”
JHN.18.38	Ana Bilatu u danai nannai, ɗa wu uta̱i u banai wa Ayahuda ɗa u danai le, “Vuma vu nam pa u yaꞋan ili i na i yawai a una yi ba. 
JHN.18.39	A̱ɗa̱ i yeve ta̱ mpa n tsu zuwa ta̱ a shikpa vuza vu ugbashi a ayin a̱ Ka̱ɗiva̱ ka Kupasamgbanai. I ciga ta̱ n zuwa a shikpa ‘mogono ma Ayahuda ma’?”
JHN.18.40	Ɗa o orukpoi, “A̱Ꞌa̱, a̱yi ba! Amma ci ciga ta̱ Barabas.” (Barabas ta na vuza vu ma̱ga̱la̱ka̱ ɗa.)
JHN.19.1	Ɗa Bilatu u danai osoji a̱ ni a lapa Yesu ni nshauri. 
JHN.19.2	Ɗa a caꞋi awana tso oroliko, ɗa a kapai a kaci ke Yesu ɗa a ukai ni kuminya ku tsugono.
JHN.19.3	Ɗa a bansai wa̱ ni tutu n a danai, “Wuma u nu u geshe, mogono ma Ayahuda!” Ɗa a̱ dukpa̱sa̱i ni.
JHN.19.4	Ɗa kpamu Bilatu wu uta̱i pulai ɗa u danai uma a, “Panai, mi ta̱ a̱ kuta̱ka̱ yi na pulai wa̱ ɗa̱ adama a na ye ene a na mpa n ciya̱i unushi u na a kuna yi ba.” 
JHN.19.5	Ɗaɗa a̱ uta̱ka̱i Yesu pulai n oroliko† a awana ukapi m motogu mo tsugono u uꞋuki. Ɗa u doku u danai le, “Vuma vu ɗa na!”
JHN.19.6	Ana anan ganu vu gbagbaꞋin n aza a kindi ka̱ A̱Ꞌisa̱ a Gbayin e enei ni, ɗa o orukpoi, “Unai ni a maɗanga ma atakaci! Unai ni!”
JHN.19.6	Amma ɗa wu ushuki, “Ɗikai ni ka̱ta̱ yu una yi. Mpa n ciya̱ unushi u na a kunaka yi ba.”
JHN.19.7	Ɗa a̱ ushuki, “U danai a̱yi Maku ma̱ Ka̱shile maꞋa. Adama a nan lo, Wila̱ u tsu u dana ta̱ u kuwa̱.”
JHN.19.8	Ana Bilatu u panai nannai, ɗa u panai wovon ka̱u. 
JHN.19.9	Ɗa u bonoi e kefeku ka ɗa we ecei Yesu, “Te ɗai vu uta̱i?” Amma Yesu wu ushuku yi ba. 
JHN.19.10	Ɗa u danai, “Va kuyaꞋanka mu kadanshi ba? Ciɓa, mpa mi ta̱ nu utsura n zuwa a̱ ka̱sa̱kpa̱ wu ko a una wu.”
JHN.19.11	Ɗa Yesu wu ushuki, “Vi ta̱ a kufuɗa kuzuwa uma a yaꞋanka mu ili i na vi cigai, adama a na Ka̱shile kaꞋa ka zuwai ɗe nannai. Vuza na u nekei mu wa̱ nu u laꞋa wu ta̱ unushi.”
JHN.19.12	Ana u panai nannai, ɗa u cigai a̱ ka̱sa̱kpa̱ Yesu. Amma ɗa aza e kelime a Ayahuda a̱ ka̱na̱i yoroli, “Vu ka̱sa̱kpa̱ baci vuma vu nam pa nahannai, avu ka̱ja̱Ꞌa̱ ko Mogono Kaisa ka vi ba! Vuza na baci de dem u danai a̱yi mogono maꞋa, vurala vu Mogono Kaisa ɗa!”
JHN.19.13	Ana Bilatu u panai ili i na a danai, ɗa wu uta̱ka̱i n Yesu pulai ɗa u da̱sa̱ngi a kakuba ka afada a̱ ubuta̱ u na e ci ɗeke Ubuta̱ u Gbanda. (Kula ku ubuta̱ u nam pa n Ciyahuda ɗaɗa “Gabata”). 
JHN.19.14	Ɗevu n kanna a kaci a Kanna ko Ofoɓuso ka̱ Ka̱ɗiva̱ ka Kupasamgbanai ka.
JHN.19.14	Ɗa u danai le, “Mogono ma̱ ɗa̱ ma na!”
JHN.19.15	Ɗa o orukpoi, “Unai ni! Unai ni! Unai ni a maɗanga ma atakaci!”
JHN.19.15	Ɗa we ecei le, “I ciga ta̱ mu una mogono ma̱ ɗa̱ a maɗanga ma atakaci?”
JHN.19.15	Ɗa anan ganu vu gbagbaꞋin a̱ ushuki, “A̱tsu ci m mogono mo yoku ba, sai Kaisa endeꞋen.”
JHN.19.16	Ɗa Bilatu u nekei le Yesu adama a na a una yi a maɗanga ma atakaci.
JHN.19.16	Ɗa osoji a ɗikai Yesu ɗa a lazai n a̱yi. 
JHN.19.17	A̱yi a̱ kuta̱ asuvu a̱ likuci a, ɗa a zuwai ni u canuki maɗanga ma atakaci† ma̱ ni a kubana a kusana̱ ku Ubuta̱ u MokoꞋo ma Kaci† (n Ciyahuda ɗaɗa “Galgata”). 
JHN.19.18	Ɗaɗa ubuta̱ u na a unai Yesu a maɗanga ma atakaci. Ta feu a yaꞋankai aza a ugbashi e re nannai, vuza te e kukiye ku ugula̱ vuza te e kukiye ku usingai, Yesu tamkpamu e mere.
JHN.19.19	Ɗa Bilatu u zuwai le a ɗana urotu ka̱ta̱ a saku ɗe a maɗanga ma atakaci ma. Ili i na a ɗanai ɗe i ɗa na, “
JHN.19.20	A ɗanai urotu wa kutatsu: a ɗanai n Ciyahuda biꞋi, ɗa a ɗanai kpamu n Tsuroma, ɗaɗa kpamu a ɗanai n Cihelene.† Uma n a̱bunda̱i e kecei i ɗa, adama a na ubuta̱ u na a unai Yesu wi daꞋin n likuci ba. 
JHN.19.21	Anan ganu vu gbagbaꞋin a danai Bilatu, “Ɗana ‘Mogono ma Ayahuda ba,’ amma kucikpa vu ɗana, ‘Vuma vu nam pa u danai, mpa ɗa Mogono ma Ayahuda.’ ”
JHN.19.22	Wu ushuki, “N ɗana ta̱ ɗe tsu nan lo, ta wi ta na nannai.”
JHN.19.23	Ana osoji a o kotsoi kukutangu Yesu ikusa a maɗanga ma atakaci, ɗa a ɗikai ntogu n ni e pecuki ugboku u na̱shi, yaba dem vi le u ciya̱i ugboku u te. Ɗa feu a ɗikai kuminya ku ugaɗi ku ni, ku na ki ucaꞋi a̱ kugita̱ gaɗi sai ɗaka tsu kuminya ku te.
JHN.19.24	Ɗa osoji a a dananai, “Tsu karai na va akashi akashi ba. YaꞋan ci yaꞋin kazagba ka̱ta̱ ce ene ko yayi u kuciya̱ ku ɗa gbaga.” Ili i nam pa yo okpo ta̱ nannai adama a ili i na a ɗanai a Katagarda ka Ciɗa yo okpo mayun:
JHN.19.24	“E pecuki ntogu n va̱ a uteku u le,
JHN.19.24	ɗa a yaꞋin kazagba adama a kuminya ka.”
JHN.19.24	Na va ɗa ta na ili i na osoji a a yaꞋin.
JHN.19.25	A̱na̱ku e Yesu a shamgbai a kakambu ka maɗanga ma atakaci koɓolo n vuza a̱ ni, m Meri vuka vu Kilofa. Meri Magadaliya lo feu a kashani. 
JHN.19.26	Makumitoni ma na Yesu u cigai lo feu a kashani ɗevu n a̱na̱ku e Yesu. Ana Yesu we enei le dem, ɗa u danai a̱na̱ku a̱ ni, “Vuma vu nam pa maku ma̱ nu maꞋa gogo na.” 
JHN.19.27	Ɗaɗa u danai makumitoni ma, “A̱yi a̱na̱vu a ɗa gogo na.” A̱ kugita̱ lo a̱ ubuta̱ wa ali a kubana kelime ɗa makumitoni ma nan lo ma ɗikai ni sai a kpaꞋa ku ni.
JHN.19.28	Yesu u yeve ta̱ a na u kotsoi ulinga u ni gogo na. Adama a na kpamu u zuwa Katagarda ka Ciɗa ko okpo mayun, ɗa u danai, “Kakuli ka̱ ka̱na̱ mu ta̱!”
JHN.19.29	MokoꞋo mi ta̱ lo m ma̱kya̱n ma kalam, ɗaɗa osoji a e yeki punu kayangi, ɗa a shiyai kaꞋa a macaka,
JHN.19.30	Ana Yesu u soꞋi maꞋa, ɗa u danai, “Ko kotso ta̱.” Ɗaɗa u za̱lika̱i kaci ka̱ ni ɗa u kuwa̱i.
JHN.19.31	Kanna ka anana ko Ofoɓuso kaꞋa, kayin ka asa baci ɗaɗa Ashibi, kanna ka na o doki ugaꞋin adama a na ɗaɗa feu ka̱ Ka̱ɗiva̱ ka Kupasamgbanai.
JHN.19.32	Ɗa osoji a o koɗoi biꞋi ene a uma e re a nan lo aza a na i a kakambu ke Yesu. 
JHN.19.33	Amma ana a yawai u Yesu, ɗa a cinai wana ɗai u kuwa̱, a̱ ciya̱ o koɗo ene a̱ ni ba.
JHN.19.34	Vuza te a̱ ka̱tsuma̱ ko osoji ka u ɗikai masara ma̱ ni ɗa u sapai Yesu a kakambu. Ɗa mpasa m mini mu uta̱i punu. 
JHN.19.35	(Vuza na we enei ili i nam pa, a̱yi ɗa̱ u dansai i ɗa. Ili i na baci u danai dem i mayun i ɗa. U yeve ta̱ ta i ɗa yi nannai ɗa u dansai i ɗa adama a na i neke a̱ɗu.) 
JHN.19.36	Ili i nam pa i yaꞋan ta̱ nahannai adama a na Katagarda ka Ciɗa ka shatangu ili i mayun: “Ko ketele ka̱ ni ke te ko koɗo ba.”
JHN.19.37	Ɗa kpamu Katagarda ka Ciɗa ko yoku ka danai, “I ta̱ a kinda vuza na a sapai m masara.”
JHN.19.38	Ayin a nan lo, Isuhu,† vuma vi likuci vu Aramatiya, u folonoi Bilatu ko u kuneke yi keven ki ikyamba i Yesu. (Isuhu vuza vu kutoni vi Yesu ɗa, amma n ka̱bini, adama a na wi ta̱ a kupana wovon wa aza e kelime a Ayahuda.) Ɗa Bilatu wu ushuki, ɗa Isuhu u banai u ɗikai keven ki ikyamba i Yesu ɗa u lazai n kaꞋa. 
JHN.19.39	Nikodimusu, vuza na u saꞋwai kubana u Yesu n kayin, u soki Isuhu. Ɗa u tuka̱i n a̱guma̱ a̱ ma̱gula̱ni a na a yawai a̱miki ɗevu n amangatawun. A yaꞋan ta̱ a ɗa n ili i re i ma̱gula̱ni
JHN.19.40	Ɗa uma e re a nan lo a ɗikai keven ki ikyamba i Yesu ɗa a alai n arikinlai a koɓolo n a̱guma̱ a punu. Ta Ayahuda a ci yaꞋan nannai i baci a̱ kuciɗa̱ngu vuza na u kuwa̱i. 
JHN.19.41	Ubuta̱ u na a unai ni wi ta̱ ɗevu n kashina ka nɗanga, ubuta̱ wa kasaun ka savu ka ki ɗe, ubuta̱ u na a saꞋwai kuzuwa ɗe keven ki ikyamba i vuza ba. 
JHN.19.42	Kanna ko Ofoɓuso kaꞋa kafu Ka̱ɗiva̱ ka Kupasamgbanai, ɗa a zuwai ɗe keven ki ikyamba i Yesu a̱ ubuta̱ wa adama a na kasaun ka ki ta̱ ɗevu.
JHN.20.1	N usana wa Aladi ka̱lika̱li, Meri† Magadaliya u banai a kasaun, ɗa we enei katali ugida̱la̱kpi a kakambu ke te a̱ utsutsu wa. 
JHN.20.2	Ɗa u sumai a kubana u Sima Biturusu m makumitoni mo yoku ma na Yesu u cigai, ɗa u danai le, “A ɗika ta̱ Vuzagbayin va a kasaun, a̱tsu kpamu ci yeve a̱ ubuta̱ u na a zuwai ni ba!”
JHN.20.3	Biturusu m makumitoni ma a̱ uta̱i a kubana a kasaun ka. 
JHN.20.4	Ele ra̱ka̱ vi le alaɗi, amma makumitoni ma ma laꞋi Biturusu alaɗi, ɗa u gita̱i kuyawa a kasaun ka. 
JHN.20.5	Ɗa u ka̱lika̱i u la̱na̱i punu a asuvu a, ɗa we enei arikinlai punu koci a kasaun ka, amma u uwa punu a asuvu ba. 
JHN.20.6	Ana Sima Biturusu u yawai, ɗa u uwai punu a asuvu, ɗa u cinai arikinlai a na a alakai ni koci. 
JHN.20.7	Ɗa kpamu we enei kakashi ka na a palakai Yesu ukambu u a̱shi, ka kpamu uka̱ta̱li uzuwi kau a̱ ubuta̱ wa. 
JHN.20.8	Makumitoni ma na ma̱ gita̱i kuyawa a kasaun ka, ɗa feu u uwai a kasaun ka. We enei, ɗa u nekei ka̱ɗu mayun Yesu u ɗenga̱ ta̱ ukpisa̱. 
JHN.20.9	(A ayin a nan lo ele ta na babu biꞋi e yeve a na Katagarda ka Ciɗa ka danai Yesu u kuɗenga̱ a̱ ukpisa̱.) 
JHN.20.10	Ɗa mukumitoni ma m bonoi a kpaꞋa.
JHN.20.11	Amma ɗa Meri u shamgbai pulai vu kasaun va, ɗa u ka̱na̱i ma̱shi. Ɗa u ka̱lika̱i u la̱na̱i punu a kasaun ka. 
JHN.20.12	Ɗa we enei punu alingata e re. Ele u uꞋuki nu ntogu ma̱ a̱ri a̱ da̱sa̱ngi a̱ ubuta̱ u na ikyamba i Yesu yi ishi. Vuza te ɗevu n kaci vuza te tamkpamu uɓon u ene.
JHN.20.13	Ɗa e ecei ni, “Yi ɗa̱i i zuwai ɗa vi a̱ ma̱shi?”
JHN.20.13	Ɗa wu ushuki, “A ɗika ta̱ Vuzagbayin vu va̱, mpa n yeve kpamu ubuta̱ u na a zuwai ni ba.” 
JHN.20.14	Ana u danai nannai, ɗa u kpatalai ɗa we enei Yesu a kashani na ɗe, amma u yeve a na Yesu ɗa ba.
JHN.20.15	Ɗa Yesu we ecei Meri va, “Yi ɗa̱i i zuwai ɗa vi a̱ ma̱shi? Yayi vi a̱ kula̱nsa̱?”
JHN.20.15	A̱yi u dana ta̱ ko a̱yi ɗa wi a kinda kashina ka nɗanga ka, ɗa u danai, “Vuzagbayin, avu ɗa baci vi ɗikai ikyamba i ni, n folono wu ta̱, dana mu, adama a na m bana n ɗika i ɗa.”
JHN.20.16	Ɗa Yesu u danai ni, “Meri.”
JHN.20.16	U kpatalai u Yesu ɗa u danai, “Rabboni!” (“Rabboni” n Ciyahuda, ɗaɗa “Malum.”)
JHN.20.17	Ɗa Yesu u danai ni, “Ka̱ta̱ vu ka̱na̱ mu ba, adama a na ka̱ta̱ n yawa u Dada ba. Amma bana u mukumitoni n va̱ ka̱ta̱ vu dana le, ‘Mpa mi ta̱ a kubana u Dada vu va̱ vuza na kpamu wi Esheku a̱ ɗa̱. A̱yi ɗa Ka̱shile ka̱ va̱, a̱yi ɗa kpamu Ka̱shile ka̱ ɗa̱.’ ”
JHN.20.18	Ɗa Meri Magadaliya u banai u danai mukumitoni n ni a na we enei Vuzagbayin. Ɗa u danai le ili i na u danai ni.
JHN.20.19	N Aladi a nan lo a n kayin, ɗa mukumitoni n ni m ɓolongi a̱ ubuta̱ u te ɗa a gbagurai ka̱ci ke le a̱ kunu, adama a na ele a pana ta̱ wovon wa aza e kelime a Ayahuda. Ɗa gogo va lo Yesu u ta̱wa̱i u shamgbai lo ɗa u kya̱sa̱i le, u danai, “Mpa n vasaka ɗa̱ ta̱ i yongo m ma̱ta̱na̱.” 
JHN.20.20	Ana u danai nannai, ɗa u yotsongi le usa̱n we ekiye n u kakambu ka̱ ni. Ɗa mukumitoni n ni n yaꞋin ma̱za̱nga̱ adama a na e ene ta̱ Vuzagbayin. 
JHN.20.21	U danai kpamu, “N vasaka ɗa̱ ta̱ adama a na i ciya̱ ma̱ta̱na̱. Tsu na Dada u suki mu a aduniyan, ta feu mpa mi a̱ kusuku ɗa̱ nannai.” 
JHN.20.22	Ɗa wu uvula̱ka̱i le u danai, “Isai Ayinviki a̱ Ka̱shile. 
JHN.20.23	I cinukpaka baci uma unushi, Ka̱shile feu wi ta̱ a kucinukpaka le. I iwan baci kucinukpaka le, Ka̱shile feu wi ta̱ a kuꞋiwan kucinukpaka le.”
JHN.20.24	Vuza yoku a̱ ka̱tsuma̱ ka Kupanazere a, Toma (vuza na e ci ɗeke Mepeshe), wi koɓolo n ele ba, a ayin a na Yesu u yotsongi ka̱ci ka̱ ni ka. 
JHN.20.25	Ana u yawai, ɗa mukumitoni n na m buwai a̱ ka̱na̱i kudanasa yi, “Ce ene ta̱ Vuzagbayin!”
JHN.20.25	Amma ɗa Toma u danai, “Mi e kuneke ka̱ɗu ba, sai me ene usa̱n e ekiye a̱ ni ka̱ta̱ kpamu n uka ka̱jivu punu a̱ usa̱n wa a̱ ubuta̱ u na ikusa i uwai, ka̱ta̱ kpamu n doku n uka kukiye a̱ ubuta̱ u na u ciya̱i usa̱n a kakambu.”
JHN.20.26	Ana kuden ku te ku lazai, ɗa mukumitoni ma m ɓolongi ka̱ci ke le a̱ kunu ka kpamu, a̱yi Toma feu koɓolo n ele. A gbagurai utsutsu wa tsu na a yaꞋin cau va, amma ɗa Yesu u uwai u shamgbai punu e mere me le. U kya̱sa̱i le ɗa u danai, “N vasa ta̱ adama a na i ciya̱ ma̱ta̱na̱.” 
JHN.20.27	Ɗaɗa u danai Toma, “Inda ekiye a̱ va̱, uka ka̱jivu ka̱ nu a̱ ubuta̱ wu usa̱n wa. Uka kukiye ku nu na a kakambu ka̱ va̱. Ka̱sa̱kpa̱ kuꞋiwan kuneke ka̱ɗu, avu neke ka̱ɗu.”
JHN.20.28	Toma wu ushuki ni, “Avu ɗa Vuzavaguɗu vu va̱ n Ka̱shile ka̱ va̱.”
JHN.20.29	Ɗa Yesu u danai ni, “Vi neke ta̱ ka̱ɗu adama a na ve ene mu ta̱. Aza a na e nekei a̱ɗu babu na e enei mu, i ta̱ a kuyaꞋan ma̱za̱nga̱ mayun.”
JHN.20.30	Mukumitoni n Yesu me ene ta̱ u yaꞋin urotu wi ili i mereve i yoku n a̱bunda̱i i na a̱ kpa̱ɗa̱i kuɗana punu a katagarda ka nam pa. 
JHN.20.31	N ɗana ta̱ ili i nam pa ya adama a na yu ushuku Yesu a̱yi ɗa Kirisiti Kishi, a̱yi ɗa kpamu Maku ma̱ Ka̱shile. Yi ta̱ a̱ kuciya̱ wuma adama a na i neke ta̱ a̱ɗu n a̱yi.
JHN.21.1	Megeshe ɗe, ɗa Yesu kpamu u doku u yotsongi ka̱ci ka̱ ni a̱ ubuta̱ u mukumitoni n ni a̱ ka̱kina̱ ka Mala ma̱ Ga̱lili.
JHN.21.2	Mukumitoni n a̱bunda̱i i ta̱ lo a̱ ubuta̱ wa: Sima Biturusu, n Toma (vuza na e ci ɗeke Mepeshe), n Nataniya (vuza na wi a Kana vu Ga̱lili), m muku n Zabidi, m mukumitoni n yoku n re. 
JHN.21.3	Sima Biturusu u danai aza a na a buwai, “Mi ta̱ a kubana ka̱vura̱.”
JHN.21.3	Ɗa a danai ni, “Ci ta̱ a kubana koɓolo n avu.” Ɗa a̱ uta̱i a uwai a kpantsu ku le. Amma a yaꞋin a̱ ciya̱ e reme ili n kayin ka nan lo ba.
JHN.21.4	Ana kayin ka asai n usana, Yesu u ɗenga̱i u shamgbai a̱ ka̱kina̱ ka mala, amma mukumitoni n ni n yeve a na Yesu ɗa ba.
JHN.21.5	U ɗekei le, “Uma a̱ va̱, i ciya̱ ta̱ i ka̱na̱ adan?”
JHN.21.5	Ɗa a̱ ushuki, “A̱Ꞌa̱.”
JHN.21.6	Ɗaɗa u danai le, “Taɗuki maza ma̱ bilili ma̱ ɗa̱ e kukiye ku usingai ku kpantsu ka, yi ta̱ a̱ kuciya̱ adan.” Ɗa a yaꞋin nannai, ɗa ta na a̱ ciya̱i adan n a̱bunda̱i ali a̱ kpa̱ɗa̱i kufuɗa kurono maza me le.
JHN.21.7	Ɗa makumitoni ma na Yesu u cigai u danai Biturusu, “Vuzagbayin ɗa!” Ana u panai nannai, ɗa u ukai motogu ma̱ ni (adama a na wi ishi ta̱ u foɗo motogu ma̱ ni a ayin a na wi ulinga) ɗa u ikpangi punu a̱ mini ma. 
JHN.21.8	Mukumitoni n na m buwai i daꞋin ka̱u n ka̱kina̱ ba, (u yawa ta̱ ɗevu n adambu amangatawun). Ɗa a yawai m kpantsu ku le a̱ ka̱kina̱ ka n adan punu tukpa a̱ bilili.
JHN.21.9	Ana mukumitoni ma mu uta̱i a kpantsu ka, ɗa e enei lo ilikulyaꞋa, a̱yi a̱ kuzungu adan n a̱ga̱ra̱wa̱shi.
JHN.21.10	Ɗa Yesu u danai, “Tuka̱i n adan o yoku a na i ciya̱i va.”
JHN.21.11	Ɗa Sima Biturusu u uwai a kpantsu ka ɗa u ronoi maza ma̱ bilili ma a̱ kuta̱ a̱ ka̱kina̱. Maza ma ma̱ ka̱na̱ ta̱ adan a gbagbaꞋin ali amangatawun n amangerenkupa n a tatsu (153), amma ali n nannai ma ma kara ba. 
JHN.21.12	Ɗa Yesu u danai le, “Ta̱wa̱i i lyaꞋa ilikulyaꞋa.” A̱ ka̱tsuma̱ ka̱ mukumitoni n ni babu vuza na u kaꞋwain we ecei ni, “Yayi vi?” Adama a na e yeve ta̱ a na Vuzagbayin ɗa. 
JHN.21.13	Ɗa Yesu u banai u ɗikai burodi va, ɗa u nekei le. Ɗa kpamu u nekei le adan. 
JHN.21.14	Na va ɗaɗa kutatsu a na Yesu u yotsongi ka̱ci ka̱ ni u mukumitoni n ni ana u ɗenga̱i a kasaun.
JHN.21.15	Ana o kotsoi kulyaꞋa ilikulyaꞋa, ɗa Yesu we ecei Sima Biturusu, “Sima maku ma Yahaya, vi ciga mu ta̱ ali u laꞋi tsu na aza a na a buwai a cigai mu?”
JHN.21.15	Ɗa wu ushuki, “E, Vuzagbayin, vi yeve ta̱ a na mi a kuciga wu.”
JHN.21.15	Yesu u danai, “Guɓa muku mu nlala n va̱.”
JHN.21.16	U doku we ecei ni ire, “Sima maku ma Yahaya, vi ta̱ a kuciga mu?”
JHN.21.16	Ɗa wu ushuki, “E, Vuzagbayin, vi yeve ta̱ a na mi a kuciga wu!”
JHN.21.16	Ɗa Yesu u danai, “Inda nlala n va̱.”
JHN.21.17	Ɗa u doku we ecei tatsu, “Sima maku ma Yahaya, vi ta̱ a kuciga mu?”
JHN.21.17	Biturusu u na̱mgba̱i ka̱tsuma̱ adama a na we ecei ali kutatsu ko wi ta̱ a kuciga yi. Ɗa u danai, “Vuzagbayin, vi yeve ta̱ ili dem. Vi yeve ta̱ n ciga wu ta̱.”
JHN.21.17	Yesu u danai ni, “Guɓa nlala n va̱. 
JHN.21.18	N dana wu mayun, ayin a na vi n utsura u nu, vu tsu uka ta̱ ntogu n ka̱ci ka̱ nu, ka̱ta̱ vu laza a kubana a̱ ubuta̱ u na vi cigai kubana dem. Amma a ayin a na vu kutsai, vi ta̱ a̱ kuɗengusa̱ ekiye a̱ nu, ka̱ta̱ aza o yoku a shiya wu a banka wu a̱ ubuta̱ u na vi cigai kubana ba.” 
JHN.21.19	(U dansa ta̱ ili i nam pa adama a na u yotsongu uteku u na ukpa̱ u Biturusu u kucikpa Ka̱shile.) Ɗaɗa Yesu u danai ni, “Tono mu!”
JHN.21.20	Biturusu u kpatalai ɗa we enei makumitoni ma na Yesu u cigai va. (A̱yi ɗa feu vuza na u telekpei ɗevu n Yesu ana a lyaꞋi tsuwaꞋa ɗa e ecei, “Vuzagbayin, yayi u kudenge wu?”) 
JHN.21.21	Ana Biturusu we enei ni, ɗa we ecei Yesu, “Vuzagbayin, yi ɗa̱i i kucina yi?”
JHN.21.22	Yesu wu ushuki, “N ciga baci u yongo n wuma ali m bono, yi ɗa̱i i burai nu n ka nan lo? Avu tono mu.” 
JHN.21.23	Ɗa arabali a a̱ ka̱ra̱Ꞌi a̱ ubuta̱ u mukumitoni a na a̱yi na va u kukuwa̱ ba. Amma Yesu u dana a na wi ta̱ a̱ kukpa̱ɗa̱ kukuwa̱ ba. Ili i na u danai koci i ɗaɗa, “N ciga baci u yongo n wuma ali m bono, yi ɗa̱i i burai nu n ka nan lo?”
JHN.21.24	Makumitoni† ma nam pa a̱yi ɗa vuza na u danai kakuna ka nam pa ra̱ka̱ ɗa feu u ɗanai kaꞋa. Ci yeve ta̱ kpamu a na wi a kudansa ili i mayun.
JHN.21.25	Yesu u yaꞋan ta̱ ili i yoku kau n a̱bunda̱i. A ɗana baci ili i nam pa ra̱ka̱ a atagarda, n cikpa a na a̱ kuciya̱ ka̱ba̱nga̱ a aduniyan a nam pa ra̱ka̱ ka na ka kuyawa a zuwa atagarda a ra̱ka̱ ba.
ACT.1.1	Tiyofilo, ana n ɗanakai nu a katagarda ka cau, n ɗana ta̱ ra̱ka̱ ili i na Yesu u gita̱i kuyaꞋan n kuyotsongusu, 
ACT.1.2	ali a kanna ka na a ɗikai ni a kubana gaɗi.
ACT.1.2	Kafu a ɗika yi, u ka̱na̱i kuneke azusuki† a na u zagbai kadanshi ka̱ ni n utsura wa Ayinviki a̱ Ka̱shile. 
ACT.1.3	Ana u kuwa̱i ɗa u ɗenga̱i, ɗaɗa u yotsongi ka̱ci ka̱ ni we le a̱ ubuta̱ kakau, u yaꞋan ta̱ ili kakau n a̱bunda̱i i na i kudana wi ta̱ n wuma. U yongoi n ele ayin amangere, ɗa u yaꞋin kadanshi ko tsugono tsu Ka̱shile.
ACT.1.4	Ana wi a kulyaꞋa n ele, ɗa u nekei le kadanshi ku utsura, u danai, “Vanai na a Urishelima† sai ayin a na Esheku a̱ va̱ a̱ suki ili i na u yaꞋin kadanshi. Ciɓai, n dana ɗa̱ ta̱ ili i nam pa n ayin a ɗe. 
ACT.1.5	Yahaya u yaꞋanka ta̱ uma kusumbu ka akucina m mini, amma n ayin kenu a na a̱ kuta̱wa̱, i ta̱ a kuyaꞋanka ɗa̱ kusumbu ka akucina n Ayinviki a̱ Ka̱shile.”
ACT.1.6	Ana azusuki a gasai n Yesu,† ɗa a̱ ka̱na̱i kece yi, “Vuzagbayin, gogo na ɗa vo kubonoko aza a Israila n tsugono ci le kpamu?”
ACT.1.7	Ɗa u danai le, “U gaꞋan i yeve kanna ko ayin a nan lo a na ili i kuyaꞋan ba. Sai Ka̱shile endeꞋen ɗa ki n utsura u kuyeve ili i nan lo. 
ACT.1.8	Amma Ayinviki a̱ Ka̱shile† i ta̱ a̱ kuta̱wa̱ wa̱ ɗa̱, ka̱ta̱ e neke ɗa̱ utsura. Ka̱ta̱ i dana yaba dem ukuna u va̱ a Urishelima n Yahuda. Yi ta̱ a kudana uma a Samariya n aduniyan dem.”
ACT.1.9	A ayin a na u kotsoi kadanshi ka nan lo, u geshe ba, ɗa a ɗikai ni a kubana gaɗi ele ta na a kinda, ali ɗa eleshu a palai ni, o doku e ene yi ba.
ACT.1.10	Mukumitoni n ni n shamgbai lo a kinda gaɗi, ɗa ta na uma e re a yawai lo ɗevu n ele nu ntogu ma̱ a̱ri. 
ACT.1.11	Ɗaɗa uma a a danai le, “A̱ɗa̱ uma a̱ Ga̱lili, yi ɗa̱i i zuwai ɗa i shamgbai na a kinda gaɗi? Yesu vu na i yevei a ɗikai a kubana gaɗi va, ta kpamu u kubono nannai tsu na u lazai.”
ACT.1.12	Azusuki a, ele ɗe a Kusan ku Zaitun ana ili i nan lo i yaꞋin, ɗa a lazai o bonoi a Urishelima a̱ ubuta̱ u na wi nu nwalu kenu, ali adambu ka̱kpa̱n ke te (1,000)
ACT.1.13	Ana a uwai a̱ likuci ya, ɗa a kumbai a̱ kunu ku zuva, a̱ ubuta̱ u na i ida̱shi. Uma a na i ɗe, ele ɗa Biturusu, n Yahaya, n Yakubu, koɓolo n Andarawu, n Filibu, n Toma, ta ɗe feu Batalamawu, m Matiyu, n Yakubu maku ma Alfa i, aza a na i ɗe feu koɓolo ele ɗa Sima vuza na e ci ɗeke Ziloti, n Yahuza maku ma Yakubu.
ACT.1.14	Uma a nam pa a tsu gasa ta̱ ayin tutu, adama a na a yaꞋansa kavasa koɓolo. Aza o yoku a na i ɗe koɓolo n ele, a̱ma̱ci a ɗa, koɓolo n amgbu e Yesu m Meri† a̱na̱ku e le.
ACT.1.15	Ana a yaꞋin ayin e re, ɗa aza a uneki wa̱ a̱ɗu a yaꞋin oɓolo, ra̱ka̱ vi le i ta̱ ɗevu n uma amangatawun n kamanga (120). Ɗa Biturusu u ɗenga̱i a̱ ka̱tsuma̱ ke le ɗa u yaꞋin kadanshi. 
ACT.1.16	U danai, “Aza a̱ va̱, kadanshi ka̱ Ka̱shile sai ka shana, ka na Ayinviki a̱ Ka̱shile a danai n ayin n a̱bunda̱i a na a lazai ɗe a̱ una̱ u Dawuda, adama a Yahuza vuza na u zuwai e remei Yesu. 
ACT.1.17	Yahuza vu nam pa va, vuza tsu ɗa wi ishi, vuza na a zagbai u yaꞋan ulinga n a̱tsu.”
ACT.1.18	(Yahuza u ɗikai ikebe i na u ciya̱i adama a kawuya ka̱ ni, ɗaɗa u tsulai ubuta̱. Ta ɗe ubuta̱ u na ta na u yikpa̱i, ɗa u kuwa̱i ali ɗa ka̱tsuma̱ ka̱ ni ko ɓosoi sai ta na ciꞋin kulolo. 
ACT.1.19	Yaba dem u panai ukuna u nan lo, ɗa ta na e ɗekei ubuta̱ u na Yahuza u tsulai va n kula ku kelentsu ke le, “Akaladama,” ɗaɗa Ubuta̱ wu Mpasa.)
ACT.1.20	Biturusu u lyaꞋi kelime n kadanshi, “Wi ta̱ uɗani a Katagarda ki Ishipa,
ACT.1.20	‘YaꞋan kpaꞋa ku ni kokpo lekeɗi; babu vuza na u kuyongo punu.’
ACT.1.20	Wi ta̱ uɗani kpamu,
ACT.1.20	‘YaꞋan vuza yoku u ɗika ulinga u ni.’
ACT.1.21	“U gaꞋan ta̱ a zagba vuza yoku vu na u kubono una̱ u Yahuza. U gaꞋan ta̱ vuza nan lo u saꞋwa ta̱ kuyongo n a̱tsu. 
ACT.1.22	U yeve kpamu ukuna u Yesu gbende a̱ kugita̱ ayin a na Yahaya u yaꞋankai Yesu kusumbu ka akucina, ali a kubana a kanna ka na a ɗikai Yesu wa̱ tsu a kubana gaɗi. Mayun ɗa a̱ ka̱tsuma̱ ke le vuza te vu na a zagbai u ɓolongu n a̱tsu ka̱ta̱ u fuɗa u dana ukuna u Yesu adama a uɗengi u ni a kasaun.”
ACT.1.23	Ɗaɗa a yaꞋin kadanshi ka kuzagba uma e re, ele ɗa ta na Isuhu† Barasaba vu na e ci ɗeke Yusutu, m Mataya. 
ACT.1.24	Ɗa a yaꞋin kavasa adama a na a zagba vuza singai a danai, “Vuzavaguɗu, vi yeve ta̱ a̱ɗu a̱ tsu ra̱ka̱. Yotsongu tsu a̱ ka̱tsuma̱ ka aza e re a nam pa vuza na vu zagbai. 
ACT.1.25	Adama a na u shatangu ulinga u Yahuza, vuza na u ka̱sa̱kpa̱i tsu, ɗa u banai a̱ ubuta̱ u na u gaꞋin u bana.” 
ACT.1.26	Ɗaɗa a yaꞋin kazagba, kazagba ka ta na ka̱ yikpa̱i u Mataya, ɗa u doki le a̱ ka̱tsuma̱ ka azusuki kupa n vuza te.
ACT.2.1	Ana kanna ka̱ Ka̱ɗiva̱ ka Amangerenkupa
ACT.2.2	Gogo lo, ɗa a panai izumgbi i yoku yu uta̱i gaɗi vu Ka̱shile an wunla̱i u gbayin ɗa ta na u shatangi kpaꞋa ka ra̱ka̱ ele ida̱shi punu. 
ACT.2.3	Ɗa e enei ili i yoku an elentsu ma akina a̱ kucipa̱ we le, ɗa i yikpa̱i i yongoi a aci e le.
ACT.2.4	Ɗaɗa a shanai n Ayinviki a̱ Ka̱shile,† ɗa a̱ ka̱na̱i kuyaꞋan kadanshi n elentsu a uma o yoku a na Ayinviki a̱ Ka̱shile a o yotsongi le.
ACT.2.5	A ayin a nan lo a ta na, Ayahuda a na a̱ uta̱i a̱ ubuta̱ kakau i o kutono Ka̱shile, ɗa a̱ da̱sa̱ngi ɗe a Urishelima. 
ACT.2.6	Ana uma a nam pa a panai izumgbi i wunla̱i ya, ɗa o ɓolongi a̱ ubuta̱ u te. Ɗa ra̱ka̱ vi le a dagazai ɗa a̱ ka̱na̱i mereve, adama a na a panai aza o Kutoni a a kuyaꞋan kadanshi n elentsu a̱ likuci i le. 
ACT.2.7	Ɗa a yaꞋin mereve ka̱u ɗa a danai, “Ashe aza a kadanshi a aza a̱ Ga̱lili a ɗa ba? 
ACT.2.8	Nini ɗai ci a kupanaka le a kudansa n elentsu a̱ tsu? 
ACT.2.9	Aza o yoku a̱ tsu aza a Paratiya, n aza a Madaya a ɗa. Aza o yoku kpamu aza e Elam, n uma a Bagadaza, n Yahuda a ɗa. Aza o yoku kpamu aza a uɓon u Kafadakiya, m Pontu, n Asiya a ɗa. 
ACT.2.10	Aza o yoku aza a Firijiya koɓolo m Bamafila, m Masar, n uɓon u Libiya ɗevu n Kure, ali n omoci a uɓon u Roma dem. 
ACT.2.11	Aza o yoku aza a Karita n aza a Alaraba. A̱ ka̱tsuma̱ ka̱ tsu aza o yoku a matsa tsu ta̱ Ayahuda, aza o yoku a zagbai kutoni ka Ayahuda. Tsu panaka le ta̱ a kudansa ili i mereve i Ka̱shile n elentsu a̱ tsu.”
ACT.2.12	Ra̱ka̱ vi le ɗa a yaꞋin mereve, ɗa a dagazai a̱ ka̱na̱i mecenshenei, “Yi ɗa̱i nannai?”
ACT.2.13	Amma ɗa aza o yoku o zoꞋosoi le, a danai, “Ma̱ra̱ maꞋa o soꞋi. Yi ɗa̱i i zuwai ɗa yi e mereve me le?”
ACT.2.14	Ɗa Biturusu u ɗenga̱i kashani n azusuki kupa n vuza te. Ɗa u ɗengusa̱i ka̱la̱ka̱tsu ka̱ ni ka̱u, ɗa u yaꞋankai le kadanshi, u danai, “Aza a̱ va̱, Ayahuda n aza a na i ida̱shi a Urishelima, panai i doku i zuwa atsuvu n ili i na mi o kudoku ma dana ɗa̱. 
ACT.2.15	Uma a nam pa a ma̱ra̱ maꞋa o soꞋi, ɗa ma makai le ba, tsu na yi a kudansa. Tsu na ci a kadanshi gogo na viyum vu kuci vu usana ɗa na biꞋi. 
ACT.2.16	Ili i na ye kene na va, ta keneki Juwelyu u danai nannai:
ACT.2.17	‘Ka̱shile ka danai: A kubana ayin a uteku:
ACT.2.17	Mi ta̱ e kuneke uma dem Ayinviki a̱ va̱.
ACT.2.17	Muku n ali m muku mi nkere n ɗa̱ i ta̱ o kokpo eneki.
ACT.2.17	Olobo a̱ ɗa̱ i ta̱ e kene ili tsalatani.
ACT.2.17	Nkoshi n ɗa̱ kpamu i ta̱ e kene ili ya alatani.
ACT.2.18	A ayin a nan lo, mi ta̱ e kuneke agbashi a̱ va̱ ali n a̱ma̱ci Ayinviki a̱ va̱.
ACT.2.18	Ele i ta̱ a kudana uma kadanshi ka̱ va̱.
ACT.2.19	Mi ta̱ a kuzuwa ili i mereve gaɗi ve eleshu n ili yi iyoci kpamu a aduniyan a nam pa.
ACT.2.19	I ta̱ o kokpo ana mpasa n tsa akina n ka̱nga̱ da̱n.
ACT.2.20	Kanna ki ta̱ a̱ kulima̱na̱, wotoi wi ta̱ o kokpo ushili ana mpasa,
ACT.2.20	kafu kanna ka tsugbayin tsu Vuzavaguɗu ka yawa.
ACT.2.21	A ayin a nan lo uma a na i e kuɗeke kula ku Vuzavaguɗu dem
ACT.2.21	i ta̱ a̱ kuciya̱ wishi.’
ACT.2.22	“Gogo na a̱ɗa̱ uma a Israila, panai ili i na n kudana ɗa̱ adama e Yesu vu Nazara vu na Ka̱shile ka̱ suꞋuki ɗa̱. Ka̱shile ko yotsongu ta̱ Yesu mayun ɗa. I ɗa i zuwai ɗa Yesu u yaꞋin ili i mereve i na a̱ɗa̱ dem i yevei. 
ACT.2.23	E neke ɗa̱ ta̱ Yesu, amma ɗa a̱ɗa̱ yu unai ni, i bapai ni gaɗi a maɗanga ma atakaci,† ɗa i kutangi ni ikusa. I yaꞋan ta̱ nannai n aza a gbani-gbani a na a̱ ɓa̱nka̱i ɗa̱. Ka̱shile a̱ ka̱ci ka̱ ni u yeve ta̱ ili i nam pa i kuyaꞋan ta̱ ali n ayin ugiti, ɗa kpamu u zuwai i ɗa i yaꞋan nannai. 
ACT.2.24	Ta ta na nannai Ka̱shile ka̱ ɗengusa̱i Yesu a kasaun. Ka̱shile ka̱ ka̱sa̱kpa̱ yi u soꞋo atakaci a̱ ukpa̱ ba. Ukpa̱ u fuɗa u ciya̱ utsura a kaci ka̱ ni ba. 
ACT.2.25	Ili i na Mogono Dawuda u yaꞋin kadanshi adama a̱ ni:
ACT.2.25	‘N ce ene ta̱ Vuzavaguɗu ɗevu nu mpa ayin tutu.
ACT.2.25	Mi a kupana wovon ba, adama a na wi ta̱ ɗevu nu mpa.
ACT.2.25	Wi ta̱ e kukiye ku usingai ku va̱.
ACT.2.26	Adama a nannai, ka̱ɗu ka̱ va̱ ka shana ta̱ m ma̱za̱nga̱,
ACT.2.26	una̱ u va̱ kpamu wi ta̱ o korukpo adama a kucikpa yi.
ACT.2.26	Ikyamba i va̱ yi ta̱ a̱ kuyongo n a̱pa̱Ꞌa̱ wa̱ ni.
ACT.2.27	Avu Ka̱shile ka̱ va̱, vi a̱ kuka̱sa̱kpa̱ ikyamba i va̱ a kasaun ba.
ACT.2.27	Vi a̱ kuka̱sa̱kpa̱ ikyamba i Vuza vu Ciɗa vu nu i shama ba.
ACT.2.28	Vi yotsongu mu ta̱ uye u wuma,
ACT.2.28	vi neke mu ta̱ ma̱za̱nga̱ a ayin a na vi nu mpa.’
ACT.2.29	“Aza a̱ va̱, u gaꞋan ta̱ n yaꞋan kadanshi adama a akaya a̱ tsu Mogono Dawuda.† A̱yi u kuwa̱ ta̱, ɗa a̱ ciɗa̱ngi ni a kasaun. Kasaun ka̱ ni kpamu ki ta̱ na koɓolo n a̱tsu, ali a̱ kuta̱wa̱ anana. 
ACT.2.30	Dawuda keneki kaꞋa, u yeve ta̱ Ka̱shile ka yaꞋan ta̱ ɗe uzuwakpani u kuzuwa ta̱ vuza yoku punu a̱ ka̱tsuma̱ ka ntsukaya n ni wo okpo mogono uteku u na wi ishi. 
ACT.2.31	A̱yi Dawuda we ene ta̱ ili i nam pa a ayin a na u yaꞋin kadanshi ka̱ kuɗenga̱ ku Kirisiti Kishi a kasaun, u yaꞋin kadanshi ka nam pa:
ACT.2.31	‘A cinukpa n a̱yi a kasaun ba. Ikyamba i ni kpamu i shama a kasaun ka ba.’
ACT.2.32	“Ka̱shile ka̱ ɗengusa̱ ta̱ Yesu n wuma, a̱tsu feu ce ene ta̱.
ACT.2.33	“Ɗa u zuwai ni e kukiye ku usingai ku ni, ɗa wi isai Ayinviki a̱ Ka̱shile a Ciɗa a̱ ni, uteku u na u yaꞋankai ni uzuwakpani. Ɗa Yesu u tsuwa̱in Ayinviki a̱ Ka̱shile a̱ ni, a na yi a kupana n kene. 
ACT.2.34	Dawuda ɗa u kumbai gaɗi a̱ Ka̱shile ba, amma a̱yi ɗa u danai,
ACT.2.34	‘Vuzavaguɗu u danai Vuzagbayin vu va̱, “Da̱sa̱ngu e kukiye ku usingai ku va̱,
ACT.2.35	sai ayin a na m bonokoi irala i nu ɗaka va ataka e ene a̱ nu.” ’
ACT.2.36	“Adama a nannai, yaꞋan aza a Israila ra̱ka̱ i yeve mayun, a na Yesu vu na i bapai a maɗanga ma atakaci, Ka̱shile ka zuwa yi ta̱ wo okpo Vuzagbayin n Kishi.”
ACT.2.37	Ana a panai nannai, ɗa asuvu e le a̱ na̱mgba̱i. Ɗa e ecei Biturusu n azusuki a na a buwai, “Aza a̱ tsu yi ɗa̱i tsa kuyaꞋan?”
ACT.2.38	Ɗa Biturusu u danai le, “Ra̱ka̱ vu ɗa̱ shika̱i unushi† u ɗa̱, ka̱ta̱ a yaꞋanka ɗa̱ kusumbu ka akucina n kula ku Kirisiti Kishi, adama a na a cinukpaka ɗa̱ unushi. Yi ta̱ a̱ kuciya̱ kuneꞋe ka Ayinviki a̱ Ka̱shile. 
ACT.2.39	Uzuwakpani wa adama a̱ ɗa̱ a ɗa, m muku n ɗa̱, n aza a na i daꞋin, n aza a na Ka̱shile ke ɗekei dem.”
ACT.2.40	Ɗa Biturusu u doku u danai le ili n a̱bunda̱i. Ɗa u folonoi le, u danai, “Isai ka̱ci ka̱ ɗa̱ adama a wupa u Ka̱shile u na wi lo a̱ kuta̱wa̱ adama a uma a gbani-gbani a ayin a nam pa.” 
ACT.2.41	A kanna ka nan lo uma a na a isai kadanshi a yawa ta̱ ɗevu n a̱kpa̱n a tatsu (3,000), ali ɗa ta na a yaꞋankai le kusumbu ka akucina.†
ACT.2.42	Ɗa aza o Kutoni a o ɓolongi ka̱ci ke le n a piꞋisai a̱ ubuta̱ wa azusuki. Ɗa a̱ ka̱na̱i kuyongo a̱ ubuta̱ u te, n a̱ ɓa̱mkpa̱na̱i, n a lyaꞋi ilikulyaꞋa koɓolo, n a yaꞋin avasa. 
ACT.2.43	Uma n a̱bunda̱i ɗa a̱ ka̱na̱i mereve ana e enei azusuki a a̱ ka̱na̱i kuyaꞋan ili i mereve n i na a̱ kpa̱ɗa̱i kuyeve. 
ACT.2.44	Aza o Kutoni a tsu gasa ta̱ ayin tutu, a ciga ta̱ kupece uteku u le ili i na i n i ɗa. 
ACT.2.45	E ci denge ta̱ ili i na i n i ɗa e pecuku uteku u na uma i n unambi.
ACT.2.46	A ci yaꞋan ta̱ avasa koɓolo a̱ A̱Ꞌisa̱ a Gbayin kanna dem. A tsu gasa ta̱ kpamu kpaꞋa kpaꞋa, adama a na a lyaꞋa ilikulyaꞋa m ma̱za̱nga̱ ba̱ri. 
ACT.2.47	Ayin dem o ci yongo ta̱ a kucikpa Ka̱shile, ɗa uma kpamu a̱ ka̱na̱i kuneke le tsugbayin. Kanna dem Ka̱shile ki ta̱ o kudoku ka̱bunda̱i ke le, n aza a na i a̱ kuciya̱ wishi.
ACT.3.1	Kanna ke te, Biturusu n Yahaya† a kubana a̱ A̱Ꞌisa̱ a Gbayin n kanna ka̱ kulivi a̱ viyum vu tatsu, adama a na a yaꞋan kavasa tsu na a kiwanai. 
ACT.3.2	Ana a yawai ɗevu n A̱Ꞌisa̱ a Gbayin a, ɗa kofoloni ko yoku, ka na a matsai ma̱kutsuma̱, a ci ɗika yi ta̱ a bana a zuwa yi ɗe a̱ utsutsu wa̱ A̱Ꞌisa̱ a Gbayin u na e ci ɗeke Utsutsu u Singai. 
ACT.3.3	Ana ma̱kutsuma̱ ma me enei Biturusu n Yahaya a kuꞋuwa A̱Ꞌisa̱ a Gbayin a ɗa we ecei le e neꞋe yi ikebe. 
ACT.3.4	Ɗa Biturusu wi indanai ni mayin, ɗa u danai ni, “Inda tsu mayin.” 
ACT.3.5	Ɗa ma̱kutsuma̱ ma mi indanai le mayin, adama a na we ene ta̱ adanshi wi ta̱ a̱ kuciya̱ ikebe we le.
ACT.3.6	Amma ɗa Biturusu u danai ni, “Mpa mi n ikebe ba, amma mi ta̱ e kuneke wu ili i na mi n i ɗa. A̱ ka̱tsuma̱ ka kula ku Yesu Kishi vu Nazara, ɗenga̱ vu wala.” 
ACT.3.7	Ɗa Biturusu u ka̱na̱i ni kukiye ku usingai ku ni, ɗa u ɗengusa̱i ni. Ana u yaꞋin nannai, ɗa ene n a̱sheꞋene a̱ ni a̱ ba̱ra̱kpa̱i n etele dem ɗa a̱ ta̱na̱i. 
ACT.3.8	Ɗa u ikpangi ɗa u shamgbai n ene a̱ ni, ɗa u ka̱na̱i nwalu n u ka̱ga̱i, n u cikpai Ka̱shile. Ɗa u uwai A̱Ꞌisa̱ a Gbayin a n ele. 
ACT.3.9	Uma ra̱ka̱ ɗa e enei ni a nwalu n u cikpai Ka̱shile. 
ACT.3.10	Ana uma a a̱ ta̱wa̱i e yevei a na a̱yi ɗa ma̱kutsuma̱ ma na mi ishi ma̱ tsu da̱sa̱ngu a̱ Utsutsu u Singai wa, ɗa ra̱ka̱ vi le a̱ ka̱na̱i mereve ka̱u.
ACT.3.11	Ɗa ra̱ka̱ vi le a sumai a kubana a Kafalaka ke Sulemanu, a̱ ubuta̱ u na wi kashani ɗevu n anan Biturusu n Yahaya. Yaba dem lo a kashani a kuyaꞋan mereve n ili i na i yaꞋin. 
ACT.3.12	Ana Biturusu we enei ka̱bunda̱i ka uma, ɗa u yaꞋankai le ra̱ka̱ kadanshi. “A̱ɗa̱ uma a Israila, yi ɗa̱i ɗa yi e mereve adama a ili i nam pa? Yi ta̱ e kene adanshi a̱tsu ɗa tsu zuwai ma̱kutsuma̱ ma ma walai n utsura u tsu ko usuɓi u tsu? 
ACT.3.13	Ka̱shile a̱yi ɗa Ka̱shile ki Ibrahim n ki Ishaku n ka Yakubu. A̱yi ɗa kpamu Ka̱shile ki ikaya i tsu. A̱yi ɗa vuza na u tuka̱i n kucikpa a̱ ubuta̱ u Yesu, ɗa u yaꞋin ili i nam pa dem. A̱yi ɗa Yesu vu na i iwain ɗa i nekei ni a una yi a̱ ubuta̱ u Bilatu, ko an Bilatu wi a kuciga kuna yi ba. 
ACT.3.14	N nannai dem ɗa i iwain vuma vu usuɓi vu nan lo ɗa i danai a̱ ka̱sa̱kpa̱ vuza vu ma̱ga̱la̱ka̱ u laza. 
ACT.3.15	Amma ɗa yu unai vuma vu na vi ci neke wuma. Amma Ka̱shile ka̱ ɗengusa̱ yi ta̱ n wuma. A̱tsu tso okpoi aza a na e enei, ka̱ta̱ tsu dana uma i na ce enei.
ACT.3.16	“Kula ku Yesu ku ɗa ku potsokpoi ma̱kutsuma̱ ma nam pa. A̱ɗa̱ dem ye ene ta̱ uteku u na ma̱kutsuma̱ ma mi ishi. Ana u nekei ka̱ɗu ka̱ ni u Yesu, i ɗa i zuwai ɗa u potsoi mayin, a̱ɗa̱ lo e kene.
ACT.3.17	“Aza a̱ va̱, ili i na i yaꞋankai Yesu i yaꞋan ta̱ i ɗa n unashi, ili i te i ɗa dem i na azagbagbaꞋin a̱ ɗa̱ a yaꞋin. 
ACT.3.18	Ta Ka̱shile ka shatangi ili i na eneki a dansai adama a Kishi nannai. Kafu u ta̱wa̱, a danai, ‘Wi ta̱ a kutakacika adama a ili i na lo dem.’ 
ACT.3.19	Gogo na, shika̱i unushi u ɗa̱ i ka̱sa̱kpa̱ kunusaka Ka̱shile, bonoi i tono Ka̱shile adama a na a̱ za̱Ꞌa̱ a̱shinda̱ a̱ a̱ɗu a̱ ɗa̱. 
ACT.3.20	YaꞋin nannai adama a na Ka̱shile Vuzavaguɗu u neke ɗa̱ ayin a kuvuka a̱ ɗa̱. Adama a na kpamu u suꞋuku ɗa̱ Yesu, vuza na u zagbai wo okpo Kishi.
ACT.3.21	“Amma Yesu Kishi u kuyongo ta̱ biꞋi na ɗe gaɗi, ali sai ayin a yawa a na Ka̱shile ka kuzuwa ili dem yo okpo ili i savu, uteku u na u yaꞋin kadanshi a̱ ubuta̱ u eneki. 
ACT.3.22	Musa u danai, ‘Vuzavaguɗu, Ka̱shile ka̱ ɗa̱ ki ta̱ a̱ kuɗengusa̱ka̱ ɗa̱ keneki uteku tsu va̱ punu e mere ma̱ ɗa̱ a̱ ubuta̱ u uma a̱ ɗa̱. Panakai ni ili i na wi a kudansa.’
ACT.3.23	Ɗa u doku u danai, ‘Vuma vu na u kpa̱ɗa̱i kupanaka keneki ka nan lo, i ta̱ a kutakpa yi a̱ ka̱tsuma̱ ka uma a̱ Ka̱shile, ka̱ta̱ a una yi.’
ACT.3.24	“SamaꞋila† n eneki a na o tonoi ni a yaꞋan ta̱ kadanshi ki ili i nan lo i na yi a kuyaꞋan anana. 
ACT.3.25	A̱ɗa̱ ɗa muku n eneki n nan lo n kulyaꞋa agadu a na i punu a̱ ka̱tsuma̱ ku uzuwakpani† u nan lo, u na Ka̱shile ka yaꞋankai tsukaya tsu ɗa̱. Ka̱shile ka danai Ibrahim,† ‘Vuza yoku punu a̱ ubuta̱ wu ntsukaya n nu wi ta̱ a kuzuwa uma a aduniyan ra̱ka̱ a̱ ciya̱ una̱singai.’
ACT.3.26	Ana Ka̱shile ka̱ suki Yesu kagbashi ka̱ ni, u gita̱ ta̱ kusuku yi a̱ ubuta̱ wa aza a̱ ni Israila u zuwaka ɗa̱ una̱singai, adama a na u zuwa a̱ɗu a̱ ɗa̱ a̱ ka̱sa̱kpa̱ kuyaꞋan ili i i gbani-gbani.”
ACT.4.1	Ayin a na Biturusu n Yahaya ele biꞋi a kuyaꞋanka uma kadanshi, ɗa anan ganu o yoku, n jagaba va indi a̱ A̱Ꞌisa̱ a Gbayin, n A̱sa̱dukiya
ACT.4.2	A̱ɗu e le a̱ na̱mgba̱ ta̱ adama a na azusuki e re a nan lo i ta̱ a kupiꞋisaka uma a na Yesu u ɗenga̱i n wuma a kasaun, ta kpamu a̱kpisa̱ a̱ kuɗenga̱ n wuma nannai. 
ACT.4.3	A̱ ka̱na̱ ta̱ Yahaya m Biturusu n kulivi adama a nannai, ali ɗa a zuwai le a ugbashi ali a kubana usana. 
ACT.4.4	Uma n a̱bunda̱i a na a panai kadanshi ke le ɗa e nekei a̱ɗu, ali ɗa aza o Kutoni a yimkpai a kubana ɗevu n a̱kpa̱n a tawun (5,000), ali biꞋi ta na endeꞋen e kece a̱ma̱ci m muku ba.
ACT.4.5	A kanna ke ire, aza o tsugono, nu nkoshi, nu nlum n Wila̱ a banai a gasai a Urishelima. 
ACT.4.6	Hanana mogono ma anan ganu wi ta̱ ɗe koɓolo n aza o yoku a kpaꞋa ku ni. Ele ɗa Kayafa, n Yahaya, n Isakandari, n aza o yoku. 
ACT.4.7	A zuwai Biturusu n Yahaya e kelime ke le, ɗa a yaꞋankai le keci a danai, “N utsura u yayi ko n kula ku yayi i yaꞋin ili i nam pa?”
ACT.4.8	Ɗa Biturusu u shanai n Ayinviki a̱ Ka̱shile ɗa ta na u danai, “Nkoshi n aza e kelime a uma dem, 
ACT.4.9	ye ece tsu ta̱ adama a ili i singai i na ci yaꞋankai ma̱kutsuma̱ ma? I ciga ta̱ i yeve tsu na u ciya̱i upoci? 
ACT.4.10	Yevei ili i nam pa, a̱ɗa̱ n uma a Israila dem: Vuma vu nam pa va u potso ta̱ adama a kula ku Yesu vu Nazara, vuza na yu unai a maɗanga ma atakaci ɗa Ka̱shile ka̱ ɗengusa̱i ni n wuma. 
ACT.4.11	Yesu va a̱yi ɗa vuza na kadanshi ka̱ Ka̱shile ka danai,
ACT.4.11	‘Kenene ka katali ka na amaꞋi a iwain, ka ɗa ko bonoi kenene ke mere.’
ACT.4.12	“Wishi wi lo kuciya̱ a̱ ubuta̱ u yoku ba, adama a na gaɗi n iɗika dem kula ku yoku ki lo ku na uma a̱ kuciya̱ wishi ba.”
ACT.4.13	Ana e enei uteku u na Biturusu n Yahaya a dansai Arabali a Singai n utsura, ɗa a yaꞋin mereve adama a na uma dem e yeve an Biturusu n Yahaya uma a makara ɗa ba. Ɗa kpamu a zuwakai an a saꞋwa ta̱ kuyongo n Yesu. 
ACT.4.14	Amma ana i lo e kene vuma vu na o potsokpoi kashani lo koɓolo n ele, babu kpamu ili i na a kudana. 
ACT.4.15	A ayin a nan lo a danai le a̱ uta̱ punu a̱ ubuta̱ wa afada biꞋi. Ɗa a lyaꞋi kelime n kadanshi uteku u le.
ACT.4.16	E ecei nahannai, “Nini ɗai tsa kuyaꞋan n uma a nam pa? Yaba dem a Urishelima u yeve ta̱ a na a yaꞋin ili i mereve ci kpamu a kunana i ɗa ba. 
ACT.4.17	Amma uye u na tsa̱ kusa̱nka̱ ukuna u nam pa kuꞋuwa a atsuvu a uma, sai tsu sa̱nka̱ le kuyaꞋanka uma kadanshi n kula ku Yesu.” 
ACT.4.18	Ɗaɗa e ɗekei le punu asuvu kpamu, ɗa a danai le ka̱ta̱ o doku a yaꞋan kadanshi ko kuyotsongu n kula ku Yesu ba.
ACT.4.19	Amma Biturusu n Yahaya a̱ ushuki, “YaꞋankai ka̱ci ka̱ ɗa̱ afada, ko u gaꞋan ta̱ tsu tono a̱ɗa̱ ko Ka̱shile? 
ACT.4.20	Wi a kuyaꞋan wa̱ tsu ba, tsu kpa̱ɗa̱ kudansa ili i na tsu panai ɗa ce enei ba.”
ACT.4.21	Uma n a̱bunda̱i a̱ ka̱na̱ ta̱ kucikpa Ka̱shile adama a ili i na a yaꞋin. Adama nannai ɗa a ɓarangi le, ɗa a̱ ka̱sa̱kpa̱i le, adama a na a̱ ciya̱ unushi u na e kuneke le atakaci ba. 
ACT.4.22	Vuma vu na o potsokpoi m mereve ma, u laꞋa ta̱ a̱ya̱ amangere ana a matsai ni nu mɓa̱la̱ n nan lo.
ACT.4.23	Ana a̱ ka̱sa̱kpa̱i le, Biturusu n Yahaya a banai a danai uma e le ili i na anan ganu vu gbagbaꞋin nu nkoshi n danai le. 
ACT.4.24	Ana a panai nannai, ɗaɗa o ɓolongi ɗa a yaꞋin kavasa u Ka̱shile n utsura. Ɗa a̱ ɗengusa̱i a̱la̱ka̱tsu e le a danai, “Vuzavaguɗu MalaꞋimili, avu ɗa vi yaꞋin gaɗi n iɗika m mala n ili i na yi punu dem. 
ACT.4.25	Dawuda ɗa kagbashi ka̱ nu n esheku a̱ tsu kpamu. Vu zuwai ni u yaꞋin kadanshi n utsura wa Ayinviki a̱ Ka̱shile, u danai:
ACT.4.25	‘Yi ɗa̱i ɗa aza a iɗika kakau o ci yongo a wupa?
ACT.4.25	Ɗa kpamu uma o ci yongo e kusheshe ku gbani?
ACT.4.26	Ngono mi iɗika o foɓusoi ka̱ci ke le adama o kuvon,
ACT.4.26	aza e kelime a yaꞋin oɓolo adama a na a̱ shilika̱ n Vuzavaguɗu n Kishi ka̱ ni.’
ACT.4.27	“Mayun ɗa, Hiridu m Binutu Bilatu a yaꞋan ta̱ oɓolo punu a̱ likuci koɓolo n Aza̱ka̱yimbi n uma a Israila adama a kadanshi ke Yesu kagbashi ka ciɗa ka̱ nu vuza na vu zuwai u yaꞋan Kishi. 
ACT.4.28	Adama a utsura u nu, a yaꞋan ta̱ ili i nam pa uteku u na vi sheshei n ayin a cau. 
ACT.4.29	Vuzavaguɗu, indana maza ma na a zuwakai tsu. A̱tsu agbashi a̱ nu a ɗa. Ɓa̱nka̱ tsu ci yaꞋan kadanshi ka̱ nu babu wovon. 
ACT.4.30	Ba̱ra̱kpa̱ kukiye ku nu vu potsokpo uma, ka̱ta̱ vi yaꞋan ili i mereve n kula ku kagbashi ka ciɗa ka̱ nu Yesu.”
ACT.4.31	Ana a yaꞋin kavasa, a̱ ubuta̱ u na i a kuyaꞋan oɓolo a ɗa u gba̱ɗa̱i ɗa ra̱ka̱ vi le a shanai n Ayinviki a̱ Ka̱shile. Ɗa a dansai kadanshi ka̱ Ka̱shile babu wovon.
ACT.4.32	Aza o Kutoni† gbende ɗa o ɓolongi a̱ɗu e le a̱ ubuta̱ u te. Babu vuza na u danai wi ta̱ n ili i ka̱ci ka̱ ni, amma e tsu pece ta̱ ra̱ka̱ ili i na i n i ɗa e mere me le. 
ACT.4.33	N utsura u Ka̱shile, azusuki a lyaꞋi kelime n kudansa kadanshi ku uɗengi u Vuzagbayin Yesu, ɗa kpamu kasingai† ka̱ Ka̱shile ko yongoi koɓolo n ele. 
ACT.4.34	Babu vuza na wi n unambi wi ili a̱ ka̱tsuma̱ ke le. Adama a na aza a ashina ko iꞋuwa i ta̱ e kudenge, ka̱ta̱ a banka n ikebe ya. 
ACT.4.35	Ɗa e nekei i ɗa wa azusuki, ɗaɗa e pecekei i ɗa yaba dem vu na wi n unambi.
ACT.4.36	Ta kpamu nannai n Isuhu† vuza va aza e Levi vu Kuburu. Vuza na azusuki a e ɗekei ni n kula Baranaba, ɗaɗa “vuza na u tsu ɓa̱nka̱ uma.” 
ACT.4.37	U dengei iɗika i na wi n i ɗa, ɗa u tuka̱i n ikebe ya wa azusuki.
ACT.5.1	Vuma vi yoku ɗa wi n kula Hananiyan, vuka vi ni tamkpamu Safiratu, ele feu e denge ta̱ ubuta̱ u na i n u ɗa. 
ACT.5.2	Ɗa Hananiyan u ɗikai ikebe i yoku u bankai azusuki, ɗa u sokongi i yoku n uyevi u vuka vi ni, amma ɗa u yaꞋin aꞋuwa u danai ra̱ka̱ ɗa u tuka̱i n i ɗa.
ACT.5.3	Ɗa Biturusu u danai, “Hananiyan, yi ɗa̱i i zuwai ɗa vu ka̱sa̱kpa̱i MalyaꞋi† ma uwai a̱ ka̱ɗu ka̱ nu? Ɗa vi yaꞋankai Ayinviki a̱ Ka̱shile aꞋuwa. Ɗa vu foɓoi ikebe i yoku adama a̱ ka̱ci ka̱ nu. 
ACT.5.4	Kafu vi denge ucanuku wa, ashe u nu u ɗa ba? Ayin a na vi dengei kpamu, ikebe ya i nu i ɗa ba? Vi ta̱ a kufuɗa va dana ve kuneke ta̱ ikebe ya. Yi ɗa̱i i zuwai ɗa vi yaꞋin ili tsu nam pa? Vuma ɗa vi yaꞋankai aꞋuwa ba, amma Ka̱shile kaꞋa vi yaꞋankai.”
ACT.5.5	Ana Hananiyan u panai nannai, ɗa u yikpa̱i gogo lo a iɗika ya, ɗa u kuwa̱i. Uma a na e enei, ɗa wovon u ka̱na̱i le. 
ACT.5.6	Ɗa olobo o yoku a alai ni n arikinlai, ɗa a banai a̱ ciɗa̱ngi ni.
ACT.5.7	A kubana megeshe kenu iyum i tatsu an vali vu kuwa̱i, ɗa vuka vi ni vi yawai, u yeve ili i na i yaꞋin ba. 
ACT.5.8	Ɗa Biturusu we ecei ni, “Mayun ta i dengei ubuta̱ u ɗa̱ n ikebe nannai?”
ACT.5.8	Ɗa wu ushuki, “E, ta ci dengei nannai.”
ACT.5.9	Ɗa Biturusu u danai, “Yi ɗa̱i i zuwai ɗa dem vu ɗa̱ i sheshei nannai ɗa i yaꞋin una̱ u te, adama a na i kondo Ayinviki a̱ Ka̱shile? Gogo na aza a na a ɗikai vali vu nu a̱ ciɗa̱ngi, ka̱ta̱ a laza ba. I ta̱ lo utsutsu a kuvana, i ta̱ a kuɗika wu a kubana a kasaun a̱ ciɗa̱ngu wu.” 
ACT.5.10	Gogo lo ɗa u yikpa̱i ɗa u kuwa̱i. Ana uma a yawai, ɗa a cinai wana ɗai u kuwa̱. Ɗa a ɗikai ni a banai a̱ ciɗa̱ngi ɗevu n kasaun ka vali vi ni. 
ACT.5.11	Ɗa wovon u kimba̱i uma a ra̱ka̱ aza a na i lo dem, n aza a na a panai ili ya.
ACT.5.12	Ɗa azusuki a a̱ ka̱na̱i kuyaꞋan ili i mereve† a kubana a̱ ubuta̱ u uma. Ɗa kpamu aza o Kutoni a̱ ka̱na̱i kugasa a̱ A̱Ꞌisa̱ a Gbayin adama a kavasa kanna n kayin a̱ ubuta̱ u na e ci ɗeke Kafalaka ke Sulemanu. 
ACT.5.13	Ɗa aza a na a buwai, a panai wovon u kutono le. Amma yaba dem wi ta̱ e kuneke le tsugbayin.
ACT.5.14	Ko n ili i nan lo, ɗa uma a lyaꞋi kelime n kuneke a̱ɗu e le a̱ ubuta̱ u Vuzagbayin, a̱ma̱ci n ali n a̱bunda̱i. 
ACT.5.15	Adama a ulinga u na azusuki i a kuyaꞋansa, ɗa uma a̱ ka̱na̱i kutuka̱ n aza a̱ mɓa̱la̱ kakau a na i a uye n ivaꞋin a ajiba adama a na o potsokpo le. Adama a na uma a a dana ta̱ kululu ku Biturusu ku saꞋwa le baci, a̱yi a kulaza i ta̱ o kupotso. 
ACT.5.16	Ɗa uma n a̱bunda̱i a̱ ka̱na̱i kuta̱sa̱ a̱ likuci kakau n i na yi a kakamba dem adama a na a bana a Urishelima. A̱ ka̱na̱i kutuka̱ n aza a̱ mɓa̱la̱ n aza a na i n wunla̱i u gbani-gbani e kuneke le atakaci, ɗa o potsokpoi le ra̱ka̱.
ACT.5.17	Mogono ma anan ganu, n aza odoki a̱ ni o yoku a na i punu a̱ ka̱tsuma̱ ka̱ A̱sa̱dukiya a iwain le gbani-gbani. 
ACT.5.18	Ɗa a̱ ka̱na̱i le ɗa a zuwai a̱ kunu ku ugbashi.
ACT.5.19	Ɗa kalingata ka̱ Ka̱shile ka banai we le n kayin, ɗa ka̱ ɓa̱yuwa̱i utsutsu u kunu ku ugbashi, ɗa wu uta̱ka̱i le. 
ACT.5.20	Ɗa u danai le, “Banai a ulanga wa̱ A̱Ꞌisa̱ a Gbayin i dana uma Arabali a Singai a wuma u savu u nam pa.”
ACT.5.21	Ana kayin ka asai, ɗa azusuki a uwai a̱ A̱Ꞌisa̱ a Gbayin, ɗa a̱ ka̱na̱i kuyotsongusu. Ana mogono ma anan ganu n abara a̱ ni a yawai, ɗa a yaꞋin oɓolo n Aza e Kusheshe,† n azagbagbaꞋin a Israila dem. Ɗa e ɗekei a̱duga̱ri o yoku a bana a̱ kunu ku ugbashi a̱ tuka̱ n azusuki, adama a na a yaꞋanka le afada.
ACT.5.22	Ana aza a kindi ka̱ A̱Ꞌisa̱ a yawai a̱ kunu ku ugbashi, a cina ɗe vuza ba. Ɗa o bonoi a A̱Ꞌisa̱ a Gbayin a danai aza a̱ gba̱ra̱-gba̱ra̱ e le ili i na e enei. A danai le, 
ACT.5.23	“Ana ci yawai a̱ kunu ku ugbashi ka, ki ta̱ ɗe ugbaguri n aza a kindi o yoku ɗe kashani, amma ana tsu ɓa̱yuwa̱i utsutsu, vuza wi ɗe ba.”
ACT.5.24	Ana jagaba va aza a kindi a̱ A̱Ꞌisa̱ va u panai nannai koɓolo n anan ganu vu gbagbaꞋin, ɗa ra̱ka̱ vi le a dagazai ɗa a danai, “Yi ɗa̱i wo a kuyaꞋan gogo na?”
ACT.5.25	Ɗa vuma vi yoku vi yawai lo, ɗa u danai le, “Uma a na a̱ ɓa̱ya̱ngi va, a̱ uta̱ ta̱ ɗe, i ta̱ ɗe a̱ A̱Ꞌisa̱ a Gbayin o kuyotsongusu uma!” 
ACT.5.26	Ɗa jagaba va u banai n aza a kindi a̱ ni adama a na u ka̱na̱ le. Amma u gutsaka le ba, adama a na wi ta̱ o wovon ta lo uma a kuna yi n aza a kindi a̱ ni, a yaꞋanka baci azusuki a kawuya.
ACT.5.27	Ɗa a ɗikai azusuki a a kubana a̱ ubuta̱ u Kusheshe. 
ACT.5.28	Ɗa mogono ma anan ganu ma me ecei le, “Ashe tsu dansuka ɗa̱ i doku i yaꞋan kadanshi n kula ku Yesu ka ba? Amma ɗa yi a kushatangu Urishelima dem n kadanshi ka̱ ni. Ali ɗa yi a kuciga kutaɗaka ka̱biꞋin ka mpasa ka̱ ni ko tono tsu.”
ACT.5.29	Ɗa Biturusu n azusuki a danai, “Mayun ɗa tsu tono Ka̱shile an tso tono uma. 
ACT.5.30	Ka̱shile ki ikaya i tsu a̱yi ɗa u ɗengusa̱i Yesu a kasaun, ana i saki ni a maɗanga ma atakaci ta yu unai ni nannai. 
ACT.5.31	A̱yi ɗa Ka̱shile ka zuwai a̱ ubuta̱ u na a kucikpa yi e kukiye ku usingai ku ni, wo okpo Mogono n Kishi. U yaꞋan ta̱ nannai, adama a na uma a Israila a̱ ciya̱ ka̱ba̱nga̱ a̱ shika̱ unushi u le, ka̱ta̱ Ka̱shile ka cinukpaka le. 
ACT.5.32	A̱tsu azusuki a̱tsu ɗa tsa kuyaꞋan kadanshi ka nam pa koɓolo n Ayinviki a̱ Ka̱shile ɗaɗa kuneꞋe ku na Ka̱shile ke kuneke aza a na o tonoi kadanshi ka̱ ni.”
ACT.5.33	Ana anan ganu vu gbagbaꞋin a panai kadanshi ka, ɗa a yaꞋin wupa ka̱u, ali ɗa a cigai kuna azusuki a. 
ACT.5.34	Ɗa vuma vi yoku u ɗenga̱i, kula ku ni ku ɗa Gamaliya, a̱yi feu wi ta̱ a̱ ka̱tsuma̱ ka Afarishi† wi ta̱ kpamu a̱ ka̱tsuma̱ ka nlum n Wila̱. E ci neke yi ta̱ kpamu tsugbayin. Ɗa u danai a ɗika le a̱ uta̱ka̱ le pulai biꞋi. 
ACT.5.35	Ana a̱ uta̱ka̱i le ɗa u danai azagbagbaꞋin a, “A̱ɗa̱ uma a Israila, la̱na̱i ili i nam pa ya mayin, ili i na yi a kuyaꞋanka uma a nam pa a. 
ACT.5.36	Ka̱ta̱ u yaꞋan megeshe ba, vuma vu nam pa Tuda, u ciga ta̱ kubonoko ka̱ci ka̱ ni vuzagbayin ali uma amangatawa̱na̱shi (400) o tonoi ni. Amma ana a unai ni, ɗa otoni a̱ ni dem a wacuwai. 
ACT.5.37	Ana Tuda u kuwa̱i, ɗa Yahuza vu Ga̱lili u ɗenga̱i kpamu a ayin a na i e mekecu ma uma, ali ɗa u zuwai uma a yaꞋan vishili. Amma ana a unai ni, ɗa otoni a̱ ni kpamu a wacuwai. 
ACT.5.38	To, mpa ili i na n kudana ɗa̱ ka̱sa̱kpa̱i uma a. I baci a kuyaꞋan ili i nam pa dem n utsura u le, i e kugeshe ba. 
ACT.5.39	I baci a kuyaꞋan ili i nam pa dem n utsura u Ka̱shile, ya kufuɗa ya shamkpa le ba. I yaꞋan baci nannai, a̱ɗa̱ yi ta̱ a kuyaꞋan vishili n Ka̱shile.”
ACT.5.40	Adama a kadanshi ka̱ ni ɗa Aza e Kusheshe a̱ ushuki. Ɗa a̱ uta̱ka̱i n azusuki a, ɗa a fabai le koci, ɗa a̱ ka̱sa̱kpa̱i le, ɗa a danai le, “Ka̱ta̱ i doku i yaꞋan kadanshi n kula ku Yesu ba.” Ɗa a̱ ka̱sa̱kpa̱i le a laza.
ACT.5.41	Ɗa azusuki a a̱ ka̱sa̱kpa̱i Aza e Kusheshe a m ma̱za̱nga̱, adama a na Ka̱shile ke ene ta̱ a yawa ta̱ a ɗika atakaci a na i o kusoꞋo adama e Yesu. 
ACT.5.42	Kanna dem, a tsu bana ta̱ a̱ A̱Ꞌisa̱ a Gbayin n o yotsongushi uma n a danai Yesu a̱yi ɗa Kishi.† Ɗa kpamu a banai iꞋuwa i uma n a danai le kadanshi ka̱ Ka̱shile.
ACT.6.1	N ayin a nan lo, uma n a̱bunda̱i o okpo ta̱ aza o Kutoni ku Vuzavaguɗu. Ɗa aza a Kutoni a na a tsu dansa n Cihelene† a̱ ka̱na̱i kutuka̱ n kadanshi. Ɗa a ka̱na̱i mololo, adama a na e ene ta̱ ili i na aza a Kutoni a na a tsu dansa n Ciyahuda e ci neke agapa e Helene i ɗa i ci yawa i na e ci neke agapa e le ba.
ACT.6.2	Ɗa Kupanazere a e ɗekei aza o Kutoni a ra̱ka̱ ɗa a danai le, “U gaꞋan tsu ka̱sa̱kpa̱ kudana uma kadanshi ka̱ Ka̱shile, ka̱ta̱ tsu bono a̱ kula̱na̱ ili i nam pa koci ba. 
ACT.6.3	Aza a̱ tsu, zagbai uma e cindere a̱ ka̱tsuma̱ ka̱ ɗa̱, aza a na uma i a kucikpa mayin, aza o cicoꞋo n ushani n Ayinviki a̱ Ka̱shile. A̱tsu ci ta̱ a kuciga ce neke le ulinga u nam pa. 
ACT.6.4	A̱tsu tamkpamu ci ta̱ a kulyaꞋa kelime n kavasa, koɓolo n kudana uma kadanshi ka̱ Ka̱shile, n ci yotsongi le.”
ACT.6.5	Ra̱ka̱ vi le dem a yaꞋin ma̱za̱nga̱ n kadanshi ka nam pa. Ɗa a̱ gita̱i kuzagba Istifanu. U neke ta̱ ka̱ɗu ka̱ ni ka̱u, wi ta̱ kpamu ushani n Ayinviki a̱ Ka̱shile. Ɗa e yevei ɗa a zagbai Filibu, m Burukoro, n Nikana, n Timan, m Paramina koɓolo n Nikala, vuza va Aza̱ka̱yimbi vuza na wi o kutoni ka Ayahuda a na i Antakiya. 
ACT.6.6	Ɗa a ɗikai uma a ɗa a bankai azusuki, ɗa azusuki a a zuwakai le ekiye, ɗa a yaꞋankai le kavasa ele uma e cindere e le.
ACT.6.7	Ɗa kadanshi ka̱ Ka̱shile ka lyaꞋi kelime n kuka̱ra̱Ꞌa̱, ɗa uma ta na feu a̱ ka̱na̱i kuneke a̱ɗu e le a̱ ubuta̱ u Ka̱shile. Ali anan ganu o yoku feu n a̱bunda̱i e nekei a̱ɗu e le.
ACT.6.8	Istifanu vuma vu na Ka̱shile ko yotsongi kasingai ka̱ ni, u nekei ni utsura u ni. U ka̱na̱i kuyaꞋan ili i mereve n ili yi iyoci a̱ ubuta̱ u uma. 
ACT.6.9	Amma kanna ke te, uma o yoku a̱ ka̱na̱i kuyaꞋan kanananai n a̱yi. A̱ uta̱ ta̱ a̱ kunu ka avasa, e ci ɗeke ta̱ ubuta̱ wa Kunu ka Agbashi a na a̱ Ka̱sa̱kpa̱i. Uma a nam pa Ayahuda a ɗa a̱ uta̱ ta̱ Kure, n Isakandariya, n Silisiya, n uɓon u Asiya. 
ACT.6.10	Vuza u fuɗa u polo yi a kadanshi ba, adama a na wi ta̱ n ugboji n Ayinviki a̱ Ka̱shile.
ACT.6.11	Aza a na i a kuyaꞋan kanananai n Istifanu a zuwai uma o yoku a dana, “Tsu pana ta̱ Istifanu a kuyaꞋan kadanshi ki ishikushi adama a Musa n Ka̱shile.”
ACT.6.12	Ta a̱ ɗengusa̱i a̱ɗu a uma, n azagbagbaꞋin, nu nlum n Wila̱ nannai. Ɗa a̱ ka̱na̱i Istifanu, ɗa a bankai ni a̱ ubuta̱ wa aza a Kusheshe. 
ACT.6.13	Ɗa a zagbai uma o yoku a̱ ushuku adama a na a yaꞋanka Istifanu aꞋuwa ɗa a danai, “Vuma vu nam pa va wi ta̱ a kuyaꞋan kadanshi ka gbani-gbani adama a̱ A̱Ꞌisa̱ a Gbayin n Wila̱ u Musa. 
ACT.6.14	Tsu panaka yi ta̱ a kudana Yesu vu Nazara va wi ta̱ a̱ kufa̱da̱ ubuta̱ u nam pa wa, ka̱ta̱ kpamu u sabaꞋa agadu a na ci n a ɗa a Musa.”
ACT.6.15	Aza a na i a kukiɗa afada dem a ka̱na̱i kinda Istifanu mayin, ɗa e enei a̱shi a̱ ni o yotso ta̱ a̱shi a kalingata ka̱ Ka̱shile.
ACT.7.1	Ɗa mogono ma anan ganu me ecei Istifanu, “Mayun ɗa ili i na i a kudansa adama a̱ nu?”
ACT.7.2	Ɗa Istifanu wu ushuki, “Aza a̱ va̱ n isheku i va̱, panakai mu. A ayin a na esheku a̱ tsu Ibrahim wi a Bagadaza, Ka̱shile ka tsugbayin ko yotsongu ta̱ ka̱ci ka̱ ni wa̱ ni. Ili i nam pa i gita̱ ta̱ kafu u yawa Haran. 
ACT.7.3	Ka̱shile ka dana yi ta̱, ‘Ɗenga̱ vu ka̱sa̱kpa̱ iɗika n aza a̱ nu, vu bana a̱ ubuta̱ u na n kuyotsongu wu vu bana.’
ACT.7.4	Adama a nannai, ɗa u ka̱sa̱kpa̱i iɗika ya aza a Kaldiya, ɗa u banai u da̱sa̱ngi a iɗika i Haran ali esheku a̱ kuwa̱i.
ACT.7.5	“Ana esheku a Ibrahim a̱ kuwa̱i, ɗa Ka̱shile ka̱ tuka̱i ni a̱ ubuta̱ u na yi na. A ayin a nan lo, Ka̱shile babu u neke Ibrahim iɗika ya, ko kenu. Amma u yaꞋan ta̱ uzuwakpani u kuneke ta̱ muku n ni. Ele ɗa o kokpoi n iɗika ya, ko an ayin a nan lo a Ibrahim wi m maku ba. 
ACT.7.6	Uteku u na Ka̱shile ka yaꞋin kadanshi n Ibrahim va, ɗa na ‘Muku n nu mi ta̱ a kuyaꞋan limoci a iɗika i na yi i le ba. I ta̱ o kusoꞋo atakaci ka̱ta̱ o okpo agbashi ali a̱ya̱ amangatawa̱na̱shi (400). 
ACT.7.7	Amma mpa mi ta̱ a kutakacika uma a na a zuwai ɗa̱ yo okpo agbashi. Ele i ta̱ a̱ kuta̱ a iɗika ya atakaci, ka̱ta̱ o bono punu a iɗika i nam pa, ka̱ta̱ a yaꞋanka mu tsugbashi.’
ACT.7.8	“Ɗa Ka̱shile ka yaꞋankai Ibrahim uzuwakpani, urotu u ɗaɗa kukiɗa ka avaja.† A ayin a na u matsai Ishaku, ɗa Ibrahim u kiɗai ni kavaja a kanna ka̱ kunla̱i. Ana a yaꞋin megeshe kenu, ɗa Ishaku u matsai Yakubu. Ana a yaꞋin kpamu megeshe kenu, ɗa Yakubu u matsai ikaya i tsu uma kupa n e re a nan lo.
ACT.7.9	“Ɗa muku n Yakubu, ikaya i tsu ya, i yaꞋin cisheꞋe n vuza le Isuhu,† ali ɗa e dengei ni a iɗika i Masar, ɗa wo okpoi kagbashi. Ka̱shile ta na ka̱ ka̱sa̱kpa̱ yi ba. 
ACT.7.10	Ɗa wu uta̱ka̱i ni a̱ ubuta̱ wa atakaci, ɗa Ka̱shile ka zuwai ni wo okpo vuza vu kuyeve n vuza singai a̱ ubuta̱ u Mogono FiriꞋauna.† Ɗa u nekei ni tsugono tsu Masar, ɗa u zuwai uma a kpaꞋa a̱ ni ra̱ka̱ o okpo e ekiye a̱ Isuhu.
ACT.7.11	“Ana i lo, ɗa kambulu ka̱ yikpa̱i a iɗika i Masar n iɗika i KanaꞋana† n atakaci n a̱bunda̱i, ali ikaya i tsu i fuɗa i ciya̱ ilikulyaꞋa ba. 
ACT.7.12	Ana Yakubu u panai ilikulyaꞋa yi ta̱ ɗe a Masar ɗa u suki ikaya i tsu a bana a Masar, na lo va ɗaɗa wo okpoi nwalu n iyain n le a kubana ɗe. 
ACT.7.13	Ɗa o doku a banai ele a̱ ka̱tsuma̱ ka nwalu n ire, ɗa Isuhu u yevei u danai le ko a̱yi ɗa ya. Ɗa Isuhu u yevei u danai FiriꞋauna na va aza a̱ ni a ɗa.
ACT.7.14	“Ɗa Isuhu u yaꞋankai esheku a̱ ni Yakubu akaka a̱ ta̱wa̱ n aza a̱ ni dem. Ɗa uma amangatatsunkupa n a tawun a banai ɗe. 
ACT.7.15	Ɗa Yakubu† u banai a Masar ɗa u kuwa̱i, ɗa ikaya i tsu dem i kuwa̱i ɗe. 
ACT.7.16	A kubana ayin, a ɗikai ikyamba i uma a nam pa, aza a na a̱ kuwa̱i, a kubana e Shekem. Ɗa a zuwai le a kasaun ka na Ibrahim u tsulai a ayin cau a̱ ubuta̱ wa. U tsula ta̱ ubuta̱ wa u muku n Hama ɗe e Shekem. Ubuta̱ u nam pa wa u ɗa a̱ ciɗa̱ngi le.
ACT.7.17	“Ana ayin a̱ gita̱i kuyawa an Ka̱shile ka kushatangu uzuwakpani u ni, u na u yaꞋankai Ibrahim, wana ɗai uma a nam pa a yimkpa. 
ACT.7.18	A ayin a nan lo, mogono mo yoku ma̱ ka̱na̱i kulyaꞋa tsugono a Masar, mogono ma nan lo u yeve vuza na e ci ɗeke Isuhu ba, ko kenu. 
ACT.7.19	Ɗa u ka̱na̱i kutakacika ikaya i tsu n a̱bunda̱i, ali u zuwai le a vakangu nreɓu n le pulai, adama a na n ɗa n kuwa̱. 
ACT.7.20	A̱ ka̱tsuma̱ ka ayin a nan lo a ɗa a matsai Musa, a̱yi ta na maku maꞋa ma na mi n tsuloboi. Ali wotoi u tatsu, ɗa a̱na̱ku a̱ ni a̱ ka̱na̱i kusokongu yi a kpaꞋa. 
ACT.7.21	A ayin a nan lo, ɗa a zuwai ni pulai. Ɗa mekere mo mogono ma̱ ciya̱i ni, ɗa u kumgbasai ni, ɗa wo okpoi maku ma̱ ni. 
ACT.7.22	Ili i nan lo i zuwa ta̱ Musa wo okpoi n kuyeve uteku u na aza a Masar i, ali ɗa u ciya̱i utsura u na u kuyaꞋan kadanshi ɗa u ciya̱i utsura u kuyaꞋan ili dem.
ACT.7.23	“Ana Musa u yawai a̱ya̱ amangere, ɗa kanna ke te, u banai kukondo aza a̱ ni aza a Israila. 
ACT.7.24	Ana u yawai, ɗa u cinai vuza va aza a Masar vi yoku a kulapa vuza va aza a Israila. Ɗa u banai, ɗa wi isai ni, ɗa wu unai vuza va aza a Masar va. 
ACT.7.25	U sheshe ta̱ aza a Israila i ta̱ e kene adanshi Ka̱shile kaꞋa ka zuwai ni wi isa le, amma ele e yeve nannai ba.
ACT.7.26	“Ana kayin ka asai, ɗa Musa u cinai uma a Israila e re a̱ vishili uteku u le. Ɗa u cigai kupece le, u danai, ‘Yi ɗa̱i i zuwai ɗa yi a̱ vishili uteku u ɗa̱?’
ACT.7.27	“Vuza na u gita̱i vishili, ɗa u tecengi Musa kakambu ke te, ɗa we ecei, ‘Yayi u zuwai nu mogono ma na vi yaꞋanka tsu afada? 
ACT.7.28	Ko vi ciga ta̱ vu una mu uteku u na vu unai vuza va aza a Masar na̱yin?’
ACT.7.29	Ana Musa u panai ili i na vuma va u danai, ɗa u ka̱sa̱kpa̱i Masar va, ɗa u sumai a kubana a iɗika i Midiya. Ɗa wo okpoi ɗe an komoci, ta ɗe u yaꞋin yolo, ɗa u matsai muku n re.
ACT.7.30	“Musa u da̱sa̱ngu ta̱ ɗe ali a̱ya̱ amangere, ɗa kalingata ka Vuzavaguɗu ka̱ ta̱wa̱i wa̱ ni ɗe ɗevu n Kusan ku Sinai† punu a maɗanga me kenu ma na mi a kulya n akina. 
ACT.7.31	Ana we enei ili i nam pa, ɗa u ka̱na̱i kuyaꞋan mereve, ɗa u banai ɗevu adama a na wi inda. Ɗa u panai ka̱la̱ka̱tsu ka̱ Ka̱shile e kuɗeke yi, ka danai, 
ACT.7.32	‘Mpa ɗa Ka̱shile ki isheku i nu: Ibrahim, n Ishaku, n Yakubu.’
ACT.7.33	“Ɗa Ka̱shile ko doku ka danai, ‘Ubuta̱ u na vi a kashani ka na va ubuta̱ u na Ka̱shile ki ɗa, adama a nannai, foɗo ataka a̱ nu.’ 
ACT.7.34	Ɗa Ka̱shile ka lyaꞋi kelime n kudana, ‘N la̱na̱ ta̱, ɗa me enei atakaci a uma a̱ va̱ a na i o kusoꞋo e ekiye a aza a Masar.† M pana ta̱ ma̱shi me le ali ma yawa ta̱ wa̱ va̱, mi ta̱ a kubana ma kisa le. Pana mayin, mi ta̱ a̱ kusuku wu vu bana ɗe a Masar va.’
ACT.7.35	“Ɗa Ka̱shile ka̱ suki Musa na ɗe a Masar, vuma vu na aza a̱ ni a iwain a ayin a̱ ugiti, ali ishi a danai, ‘Yayi u zuwai nu vo okpo mogono ma̱ tsu a na va yaꞋanka tsu afada?’ Ka̱shile a̱ ka̱ci ka̱ ni a̱yi ɗa u zuwai Musa wo okpo keyevikafada a̱ ubuta̱ wa aza a Israila uteku u na kalingata ka danai a̱ ubuta̱ wa akina a maɗanga. 
ACT.7.36	Ɗa vuma va u ɗikai le u yaꞋin ili i mereve, ana wu uta̱ka̱i le punu a iɗika i Masar. Ɗa kpamu u yaꞋin ili i mereve, ana wi isai le a̱ ubuta̱ u kupasa Mala ma Shili.† Ɗa u lyaꞋi kelime n kuyaꞋan ili i mereve nu nwalu n na a yaꞋin ali a̱ya̱ amangere ele a kakamba.
ACT.7.37	“Musa vu nan lo kpamu a̱yi ɗa u yaꞋin kadanshi n uma i Israila a, ‘Ka̱shile ki ta̱ a̱ kuɗengusa̱ keneki e mere ma̱ ɗa̱ uteku u na mpa mi wa̱ ɗa̱.’
ACT.7.38	Musa u ɓolongi uma a̱ tsu a kakamba, ɗa kalingata ka yaꞋin kadanshi n a̱yi ɗe a Kusan ku Sinai n kadanshi ka wuma. U doku u nekei tsu kadanshi ka wuma ka nam pa.
ACT.7.39	“Amma ikaya i tsu i iwain kupanaka Musa, ɗa kpamu a iwain ni, ali ɗa a cigai kutono uye o kubono a Masar. 
ACT.7.40	Ɗa a danai Haruna,† ‘YaꞋanka tsu a̱ma̱li a na o kutono n a̱tsu, adama a na ci yeve ili i na i yaꞋin Musa ba, vuza na wu uta̱ka̱i tsu a Masar va.’
ACT.7.41	A ayin a nan lo, a yaꞋan ta̱ ka̱ma̱li ka na ko yotsoi medendem. A yaꞋin alyuka ali ɗa a yaꞋin ma̱za̱nga̱ a kucikpa ili i na ele a yaꞋin n ekiye e le. 
ACT.7.42	Ɗa Ka̱shile ka̱ shirikpa̱ka̱i uma a̱ ni kucina̱ ɗa u ka̱sa̱kpa̱i le. Ɗa a̱ ka̱na̱i kutono azangata a gaɗi, uteku u na eneki a danai,
ACT.7.42	‘Aza a Israila, ali a̱ya̱ amangere i neke mu alyuka n kuneꞋe a ayin a na yi a kakamba ba.
ACT.7.43	Ɗa i kucikpai i ɗikai ma̱va̱li a̱ ubuta̱ u na o tsu tono Meleki,
ACT.7.43	ɗa i ɗikai ka̱ma̱li ka kazangata Rafani,
ACT.7.43	ɗa i ɗikai ili i nan lo ya, ɗa i tonoi i ɗa.
ACT.7.43	Gogo na mi ta̱ a kuka̱Ꞌa̱ngu ɗa̱ a kubana ugbashi a̱ mpulu a Babila.’
ACT.7.44	“Ikaya i tsu yi ta̱ m Ma̱va̱li ma̱ Ka̱shile koɓolo n ele, ali ele biꞋi a kakamba. Ka̱shile ka dana ta̱ Musa u yaꞋan Ma̱va̱li ma nam pa ma, u yaꞋin uteku u na Ka̱shile ka danai ni u yaꞋan. 
ACT.7.45	A kubana ayin o yoku, Joshuwa† u tonoi n kuvon a̱ ubuta̱ wa Aza̱ka̱yimbi, aza a iɗika i na Ka̱shile ko lokoi. Ɗa a ɗikai Ma̱va̱li ma a kuꞋuwa a iɗika ya. Ɗa a̱ ka̱na̱i kutono ali a kubana ayin o Mogono Dawuda. 
ACT.7.46	Dawuda u zuwa ta̱ Ka̱shile ka pana uyoꞋo u ni. Ɗa u folonoi Ka̱shile ku ushuku yi u maꞋaka yi kpaꞋa adama a̱ Ka̱shile ka Yakubu. 
ACT.7.47	Amma Sulemanu† ɗa u yaꞋin kumaꞋa ka.
ACT.7.48	“Amma Vuzavaguɗu u ci yongo a kpaꞋa ku na uma a maꞋi n ekiye e le ba. Uteku u na keneki ka danai ana u yaꞋin kadanshi adama a Vuzavaguɗu:
ACT.7.49	‘Gaɗi ta ɗe kakuba ka̱ va̱ ki,
ACT.7.49	a aduniyan ta ɗe n tsu zuwa ene a̱ va̱.
ACT.7.49	To, gogo na icuꞋu i kpaꞋa ke ne ku ɗai va kumaꞋaka mu mu uvuka?
ACT.7.50	Ashe mpa ɗa n yaꞋin ili i nam pa n ekiye a̱ va̱ ba?’
ACT.7.51	“A̱ɗa̱ uma a ugbawansuvu a ɗa ka̱u, i ka̱sa̱kpa̱ a yaꞋan iɗani i Ka̱shile a̱ a̱ɗu a̱ ɗa̱ ba. I votsuki atsuvu a̱ ɗa̱ adama a ili i Ka̱shile. I ci yongo ta̱ a kuyaꞋan vishili n Ayinviki a̱ Ka̱shile. Ikaya i ɗa̱ ta i yongoi nannai, ali kpamu a̱ɗa̱ dem yi a kuyaꞋan nannai. 
ACT.7.52	Ɗekekei mu keneki ko ke te ka na ikaya i ɗa̱ i kpa̱ɗa̱i kudansika. Ali ɗa a unai aza a na a danai Vuma vi Ciɗa wi ta̱ lo a̱ kuta̱wa̱. Gogo na a̱yi ɗa i iwain ɗa yu unai ni kpamu. 
ACT.7.53	Yi isa ta̱ wila̱ u Ka̱shile e ekiye a alingata a̱ Ka̱shile, amma n nannai dem, ɗa i iwain kutono kadanshi ka̱ ni.”
ACT.7.54	Ana azagbagbaꞋin a Ayahuda a panai ili i na Istifanu u danai, ɗa a̱ɗu e le a̱ ɗenga̱i, ɗa a̱ ka̱na̱i kuluma a̱jivu n a kapatsai. 
ACT.7.55	Ɗa Ayinviki a̱ Ka̱shile a shanai u Istifanu, ɗa u la̱na̱ka̱i gaɗi, ɗa we enei tsugbayin tsu Ka̱shile ka̱ tsu, ɗa kpamu we enei Yesu a kashani e kukiye ku usingai ku Ka̱shile. 
ACT.7.56	Ɗa u danai, “La̱na̱i, me ene ta̱ gaɗi u ɓa̱yuwa̱i, ɗa me enei Maku ma Vuma ɗe gaɗi kashani e kukiye ku usingai ku Ka̱shile.”
ACT.7.57	Ɗa aza e Kusheshe o orukpoi, ɗa a palai atsuvu e le. Gogo lo, ra̱ka̱ vi le ɗa a sumai a jigai Istifanu. 
ACT.7.58	Ɗa o ronoi ni a̱ kuta̱ pulai vi likuci, ɗa a̱ ka̱na̱i kuvara yi adama a na a una yi. Aza a na a bankai nu nsata ɗa a zuwai aminya e le a̱ ubuta̱ u vuma vi yoku, vuza na e ci ɗeke Shawulu.
ACT.7.59	Ayin a na i a kuvara Istifanu, ɗa u yaꞋin kavasa u danai, “Vuzagbayin Yesu, ɗika wuma u va̱.” 
ACT.7.60	Ɗa u yikpa̱i ɗa u lapai una̱ u danai, “Ka̱shile ka̱ta̱ vu la̱na̱ ili i na a yaꞋin adanshi unushi u ɗa a yaꞋin ba.” Ana u dansai nannai, ɗa u kuwa̱i.
ACT.8.1+ACT.8.2	Shawulu lo kashani ayin a na a unai Istifanu, ɗa wu ushuki a una yi. Ɗa aza o Kutoni a ɗikai ikyamba i Istifanu ɗa a̱ ciɗa̱ngi, ɗa a yaꞋin kpalu adama ukpa̱ u ni ka̱u.
ACT.8.1+ACT.8.2	A ayin a nan lo, aza o Kutoni a̱ ka̱na̱i kusoꞋo atakaci kakau a Urishelima,† ali ɗa a wacuwai dem a iɗika kakau punu a Yahuda n Samariya. Sai azusuki a ɗa o okpoi a Urishelima.
ACT.8.3	Ɗa Shawulu u yaꞋin ili i na u la̱nga̱sa̱ oɓolo a aza o Kutoni, ali ɗa u ka̱na̱i kubansa iꞋuwa i le, n u ka̱na̱i a̱ma̱ci n ali, n u zuwai le a ugbashi.
ACT.8.4	Aza o Kutoni a wacuwai a̱ ubuta̱ kakau, ubuta̱ u na a banai dem, o ci yongo ta̱ a kudana uma kadanshi ka̱ Ka̱shile. 
ACT.8.5	Filibu u banai a̱ likuci i gbayin i yoku i na yi a Samariya,† ɗa u ka̱na̱i kuyaꞋanka uma kadanshi ka̱ Kishi ɗe. 
ACT.8.6	Ana a panakai Filibu, ɗa e enei kpamu ili i mereve i na u yaꞋin ɗa o doku a zuwakai ni atsuvu mayin. 
ACT.8.7	Wunla̱i u gbani-gbani n a̱bunda̱i u ka̱na̱i kuta̱ u uma m malapa mu una̱ ka̱u. Nkutsuma̱ n a̱bunda̱i a̱ ciya̱i upotsokpi. 
ACT.8.8	Ma̱za̱nga̱ n a̱bunda̱i ma yaꞋin a̱ likuci i nan lo.
ACT.8.9	Vuma vi yoku punu a̱ likuci ya, kula ku ni Sima. U ci yongo ta̱ a kuyaꞋansa tsuboci a Samariya, ɗa aza a̱ likuci dem a yaꞋin mereve. A̱yi a̱ ka̱ci ka̱ ni u danai a̱yi feu vuzagbayin ɗa. 
ACT.8.10	Yaba dem a̱ likuci ya, vuzagbayin m maku, a tsu panaka yi ta̱, ka̱ta̱ a dana, “Vuma vu nam pa utsura u Ka̱shile u ɗa. Kula ku ni ku ɗa Utsura u Vuzavaguɗu.”
ACT.8.11	Ɗa a̱ la̱na̱ka̱i ni mayin, adama a ili i mereve i na wi a kuyaꞋansa a ayin a na wi n ele. 
ACT.8.12	Amma e nekei a̱ɗu e le u Ka̱shile, adama a na Filibu u yaꞋanka le ta̱ Arabali a Singai o tsugono tsu Ka̱shile, koɓolo n kula ku Yesu Kishi. Ɗa ali n a̱ma̱ci a dem a yaꞋankai le kusumbu ka akucina. 
ACT.8.13	A̱yi Sima a̱ ka̱ci ka̱ ni u neke ta̱ ka̱ɗu ka̱ ni, ali ɗa a yaꞋankai ni kusumbu ka akucina. Ɗa kpamu u tonoi Filibu adama a ili i mereve i na we enei Filibu u yaꞋin.
ACT.8.14	Ana azusuki a na i ɗe a Urishelima a panai nannai, a na uma a Samariya a isa ta̱ kadanshi ka̱ Ka̱shile, ɗa a̱ suki Biturusu n Yahaya a kubana ɗe. 
ACT.8.15	Ana a yawai, ɗa a yaꞋankai le kavasa, adama a na a̱ ciya̱ Ayinviki a̱ Ka̱shile. 
ACT.8.16	Kafu azusuki a yawa, a yaꞋanka le ta̱ ɗe kusumbu ka akucina n kula ku Yesu Vuzagbayin biꞋi endeꞋen. Ayinviki a̱ Ka̱shile ka̱ta̱ a̱ ta̱wa̱ we le ba. 
ACT.8.17	Ɗaɗa ta na Biturusu n Yahaya a zuwakai le ekiye, ɗa ta na a isai Ayinviki a̱ Ka̱shile.
ACT.8.18	Sima we enei aza a na e nekei a̱ɗu e le a̱ ciya̱ ta̱ Ayinviki a̱ Ka̱shile ayin a na azusuki a zuwakai le ekiye. Ɗa u cigai kuneke Biturusu n Yahaya ikebe. 
ACT.8.19	Ɗa u danai, “Nekei mu utsura u nam pa wa feu, adama vuza na baci dem n zuwakai ekiye, u ciya̱ Ayinviki a̱ Ka̱shile.”
ACT.8.20	Ɗaɗa Biturusu wu ushuki ni, u danai, “YaꞋan avu n ikebe i nu dem i uwa a kpaꞋa ka akina, adama a na vi sheshe ta̱ va kutsula ta̱ utsura u Ka̱shile n ikebe. 
ACT.8.21	Vi n ili i na va kuyaꞋan punu a̱ ubuta̱ wu ulinga u tsu ba, adama a na ka̱ɗu ka̱ nu ki a uye tsu na Ka̱shile ka cigai ba. 
ACT.8.22	Shika̱ unushi† adama e kusheshe ku wuya ku nu ku nam pa, ka̱ta̱ vi yaꞋan kavasa adama a na Ka̱shile ka cinukpaka wu n icuꞋu i kusheshe i nam pa. 
ACT.8.23	Adama a na me ene ta̱ vi ta̱ n tsurala tsu gbani-gbani, tsu ɗa ta na ci shiyai nu n unushi an ikani.”
ACT.8.24	Sima u danai Biturusu n Yahaya, “Adama a̱ Ka̱shile, yaꞋin kavasa n Ka̱shile adama a̱ va̱, ka̱ta̱ ili i na i dansai na va, i ciya̱ mu ba.”
ACT.8.25	Ana o kotsoi kuyaꞋan kadanshi ka̱ Ka̱shile ɗe, ɗa Biturusu n Yahaya o bonoi a Urishelima kudana Arabali a Singai a̱ likuci i wawaꞋa i Samariya.
ACT.8.26	Kalingata ka̱ Ka̱shile ka danai Filibu, “Foɓuso ka̱ta̱ vu bana ɗaka, ka̱ta̱ vu tono n uye u kakamba u na wu uta̱i a Urishelima a kubana Gaza.” 
ACT.8.27	U yaꞋin nannai, ɗa a̱ ka̱tsuma̱ ka nwalu, ɗa u gasai n kofoɓi ki ikebe ki iɗika i Habasha, kagbashi ka gbayin
ACT.8.28	A ayin a na wi o kubono a kpaꞋa, a̱yi a̱ ida̱shi e keke vo odoku vi ni a kuyaꞋan mekecu punu a katagarda ke keneki Ishaya.
ACT.8.29	Ayinviki a̱ Ka̱shile a yaꞋin kadanshi n Filibu, “Bana ɗevu n keke vo odoku va, ka̱ta̱ vu wala ɗevu n vuza va.”
ACT.8.30	Ɗaɗa Filibu u sumai u yawai ɗevu, ɗa u panai vuma va a kuyaꞋan mekecu n kacaꞋa a katagarda ki Ishaya.† Ɗa we ecei ni, “Vi yeve ta̱ ili i na vi e kukece?”
ACT.8.31	Ɗa vuzagbayin va wu ushuki, “Nini ɗai n kuyeve, sai vuza yoku u ɓa̱nka̱ mu?” Ɗa ta na u banuki Filibu u ta̱wa̱ u kumba u da̱sa̱ngu n a̱yi e keke vo odoku va.
ACT.8.32	Vuma va e kukece a̱ ubuta̱ u yoku a katagarda ka na ka danai:
ACT.8.32	“A ɗikai ni tsu mokyon† a kubanka a̱ ubuta̱ u kukiɗa.
ACT.8.32	Maku mo mokyon ma na ma̱ tsu kpa̱ɗa̱ kushika̱, ayin a na i a kukiɗa yi cileme,
ACT.8.32	a̱yi feu ta nannai u shika̱ ba.
ACT.8.33	A shikai ni, ɗa kpamu e nekei ni atakaci,
ACT.8.33	babu vuza na u kuka̱sa̱kpa̱ a yaꞋanka yi afada a mayun.
ACT.8.33	Vuza wi ta̱ lo vuza na u kuyaꞋan kadanshi ka̱ muku n ni ko ntsukaya n ni?
ACT.8.33	A̱Ꞌa̱, adama a na a una yi ta̱ kafu u ciya̱ le.”
ACT.8.34	Vuzagbayin va u yaꞋin kadanshi n Filibu, u danai, “Adama a̱ Ka̱shile, dana mu ili i na kadanshi ka nam pa ka danai. Yayi keneki ka ka̱ ciya̱i? Ka̱ci ka̱ ni kaꞋa wi a kuyaꞋanka kadanshi, ko vuza yoku?”
ACT.8.35	Ɗaɗa Filibu u gita̱i a̱ ubuta̱ u nam pa wa punu a kadanshi ka̱ Ka̱shile, ɗa u danai ni arabali e Yesu.
ACT.8.36	Ana i lo a nwalu, ɗa a cinai ubuta̱ m mini. Ɗa ta na vuzagbayin va u danai, “Mini ma na. Vi a kufuɗa kuyaꞋanka mu kusumbu ka akucina ba?”
ACT.8.36	[ 
ACT.8.37	Ɗa Filibu wu ushuki, “Vi neke baci ka̱ɗu ka̱ nu mayun, a kuyaꞋanka wu ta̱.”
ACT.8.37	Vuma va wu ushuki n udani u nam pa, “N neke ta̱ ka̱ɗu n Yesu Kishi, a̱yi Maku ma̱ Ka̱shile maꞋa.”] 
ACT.8.38	Ɗa u danai ni a shamkpa n keke vo odoku va, ɗa uma e re a a̱ cipa̱i a uwai a̱ mini ma, ɗa Filibu u yaꞋankai ni kusumbu ka akucina. 
ACT.8.39	Ayin a na a̱ uta̱i punu a̱ mini ma, ɗa Ayinviki a̱ Ka̱shile a ɗikai Filibu. Vuzagbayin u doku we ene yi kpamu ba. U lyaꞋi kelime nu nwalu m ma̱za̱nga̱ ma gbayin. 
ACT.8.40	Kafu Filibu u yeve, ɗa u cipa̱i a̱ likuci i Azatusu. U banai likuci likuci, a uɓon u Kasariya ra̱ka̱. Ubuta̱ u na baci u banai dem, u ka̱na̱ kudana uma kadanshi ke Yesu.
ACT.9.1	Ɗa Shawulu u lyaꞋi kelime n kuneke aza o Kutoni atakaci, ali ɗa u danai sai wu una le ra̱ka̱. Ɗa u banai wi isai katagarda u mogono ma anan ganu, adama a na u ciya̱ utsura u na u kuka̱na̱ le n utsura. 
ACT.9.2	Ɗa u ɗikai katagarda ka nam pa a kubana a̱ unu a avasa a Dimaska adama a na kaꞋa ka̱ ɓa̱nka̱ yi u ka̱na̱ vali ko vuka vu na wi o kutono uye u Yesu, ka̱ta̱ u shiya le u banka le a Urishelima.
ACT.9.3	A̱yi a kuyawa ɗevu n Dimaska, ɗa kutashi ku utsura ku uta̱i gaɗi maru-maru, ɗa ku lyaꞋi ni a̱shi. 
ACT.9.4	Ɗa u yikpa̱i a iɗika. Ɗa ka̱la̱ka̱tsu ku uta̱i ɗe gaɗi ke ɗekei ni, “Shawulu, Shawulu yi ɗa̱i i zuwai ɗa vi a kutakacika mu?”
ACT.9.5	Ɗa Shawulu wu ushuki ni, “Vuzagbayin, avu ɗa vi ci yaꞋan ya?”
ACT.9.5	Ka̱la̱ka̱tsu ka danai, “Mpa ɗa Yesu vu na vi a kutakacika. 
ACT.9.6	Ɗenga̱ gogo na vu uwa asuvu a̱ likuci, i ta̱ a kudana wu ili i na va kuyaꞋan.”
ACT.9.7	Uma a na i koɓolo n Shawulu a shamgbai lo bini a̱ ka̱na̱i mereve. A pana ta̱ kadanshi, amma e ene vuza ba. 
ACT.9.8	Ana Shawulu u ɗenga̱i kashani, ɗa u ɓa̱yuwa̱i a̱shi a̱ ni, u fuɗa we ene uye ba. Aza a na i koɓolo, ɗa a̱ ka̱na̱i ni kukiye a kuꞋuwa a̱ likuci i Dimaska. 
ACT.9.9	Punu a Dimaska ɗa u yongoi punu ali ayin a tatsu we ene ubuta̱ ba. A̱ ka̱tsuma̱ ka ayin a nan lo dem u lyaꞋa ba, u soꞋo ba.
ACT.9.10	Vuza vu Kutoni vi Yesu vi yoku vi ta̱ ɗe kula ku ni ku ɗa Hananiyan. Ɗa Ka̱shile ka yaꞋankai ni kadanshi tsalatani, u danai, “Hananiyan.” Ɗa wu ushuki, “Yi ɗa̱i Vuzavagbayin.”
ACT.9.11	Ɗa Vuzavaguɗu u danai ni, “Ɗenga̱ vu tono a uye u na e ci ɗeke Mejege, vu bana a kpaꞋa ku Yahuza. Vi yawa baci, vi ta̱ a kucina ɗe vuza kula ku ni ku ɗa Shawulu wu uta̱ ta̱ a̱ likuci i Tarusu. Gogo na nahannai wi ta̱ ɗe a kavasa. 
ACT.9.12	N yaꞋan ta̱ ɗe kadanshi n a̱yi tsalatani, n yotsongu yi ta̱ punu vuma vi yoku kula ku ni ku ɗa Hananiyan u kubana ta̱ wa zuwaka yi ekiye, adama a na we ene ubuta̱.”
ACT.9.13	Ɗa Hananiyan wu ushuki, “Vuzavaguɗu uma n a̱bunda̱i a dana mu ta̱ uteku u na vuma va wi a kutakacika uma a ciɗa a̱ nu a Urishelima. 
ACT.9.14	Gogo na, anan ganu vu gbagbaꞋin† e neke yi ta̱ katagarda ka na u kuka̱na̱ uma, aza a na i o kutono kula ku nu.”
ACT.9.15	Amma ɗa Vuzavaguɗu u danai ni, “Bana vi yaꞋan ili i na n danai nu. Mpa n zagba yi ta̱ adama a na u dana omoci nu ngono n aza a Israila kadanshi ka̱ Ka̱shile. 
ACT.9.16	Mpa feu n kuyotsongu yi ta̱ atakaci a na u kusoꞋo adama a kula ku va̱.”
ACT.9.17	Ɗa Hananiyan u ɗenga̱i, ɗa u uwai a kpaꞋa ka. Ɗa u zuwakai Shawulu ekiye a kaci, ɗa u danai, “Vuza va̱, Shawulu, Vuzagbayin Yesu vuza na u yotsongi ka̱ci ka̱ ni wa̱ nu, a̱yi ɗa u suki mu wa̱ nu. Gogo na wi ta̱ a kuzuwa wu ve ene ubuta̱, ka̱ta̱ u shatangu wu n Ayinviki a̱ Ka̱shile.” 
ACT.9.18	Gogo lo, ɗa ili i yoku yu uta̱i punu a̱ a̱shi a̱ ni an aputsu a kadan, ɗa u ka̱na̱i kene. Ɗa a yaꞋankai ni kusumbu ka akucina. 
ACT.9.19	Ana u ɗenga̱i, ɗa u lyaꞋi tsuwaꞋa, ɗa u ciya̱i utsura.
ACT.9.19	Ɗa Shawulu u yongoi punu a Dimaska, ali ayin n a̱bunda̱i u ka̱na̱i kuyongo n aza o Kutoni ku Yesu. 
ACT.9.20	Shawulu u yaꞋan megeshe ba, ɗa u banai a̱ unu a avasa, ɗa u ka̱na̱i kudana uma Yesu Maku ma̱ Ka̱shile maꞋa. 
ACT.9.21	Aza a na a panakai ni a kuyaꞋan kadanshi, ɗa a̱ ka̱na̱i mereve ɗa a danai, “Ashe mayun ɗa vuma vu nam pa wi a kutakacika aza a na i e kuɗeke kula ku Yesu a Urishelima va ba? U ta̱wa̱ ta̱ Dimaska adama a na u ka̱na̱ aza o Kutoni, ka̱ta̱ u shiya le u banka u anan ganu vu gbagbaꞋin a Urishelima.”
ACT.9.22	A̱ ka̱tsuma̱ ka ayin a nam pa, ɗa u doku u yaꞋin utsura a̱ ubuta̱ u kudana uma kadanshi ka̱ Ka̱shile, n u danai Yesu Kishi ka uma kaꞋa. Ɗa Ayahuda† a Dimaska o doku e yeve ili i na a kudansa ba, adama a na a dagaza ta̱.
ACT.9.23	Ayin a yaꞋan ka̱u ba, ɗa azagbagbaꞋin a Ayahuda a̱ ka̱na̱i kuyaꞋan oɓolo adama a na e sheshe a una yi. 
ACT.9.24	Ɗa a danai Shawulu i na irala i ni yi e kusheshe. Ɗa a danai ni i ta̱ ɗe a kinda utsutsu u likuci, adama a na a̱ ciya̱ a una yi. Uma a i ta̱ ɗe a kinda kanna n kayin. 
ACT.9.25	N kayin, a̱ja̱Ꞌa̱ a Shawulu a zuwai ni a mabana, ɗa o zorukpoi ni n katusu ka mashilya ma̱ likuci.
ACT.9.26	Ana Shawulu u yawai a Urishelima, ɗa u banai a̱ ubuta̱ wa aza o Kutoni ku Yesu a na i ɗe. Ɗa dem vi le a panai wovon u ni, a danai kutoni ku ni ku usuɓi ku ɗa ba. 
ACT.9.27	Amma ɗa Baranaba u cinai ni, ɗa u ɗekei ni a kubana a̱ ubuta̱ wa azusuki. Ɗa u danai le uteku u na Shawulu we enei Vuzagbayin Yesu a uye u Dimaska. Ɗa kpamu Baranaba u doku u danai le ili i na Vuzagbayin u danai Shawulu, uteku u na kpamu wi a kudana uma kadanshi ke Yesu babu kpamu wovon.
ACT.9.28	Ɗa azusuki a̱ ushuki n Shawulu, ɗa u ka̱na̱i kuyongo n ele a Urishelima, ɗa u ka̱na̱i kudana uma kadanshi ka Vuzagbayin babu wovon. 
ACT.9.29	Ɗa u yaꞋin kadanshi n Ayahuda, aza a na a ci yaꞋan Cihelene,† ali ɗa u yaꞋin kanananai n ele. Adama ili i nan lo, ɗa e sheshei uteku u na a kuna yi. 
ACT.9.30	Ana aza o Kutoni a panai nannai, ɗa a ɗikai ni ɗa a sabaꞋi ni ubuta̱ a kubana a̱ likuci i Kasariya. Ɗa a zuwai ni ɗe a kpantsu a kubana a̱ likuci i ni a Tarusu.
ACT.9.31	Ɗa aza o Kutoni a na i lo dem ɗa a̱ ciya̱i ma̱ta̱na̱ a uɓon u Yahuda n Ga̱lili n Samariya. Ɗa o doki utsura wa̱ a̱ɗu ali ɗa o doku a yimkpasakai. Ɗa a̱ ka̱na̱i kutono Vuzagbayin mayin, adama a na Ayinviki a̱ Ka̱shile i ta̱ koɓolo n ele.
ACT.9.32	A ayin a nan lo, Biturusu u ka̱na̱i kubansa a̱ ubuta̱ kakau. A̱ ka̱tsuma̱ ka nwalu ka̱ ni, ɗa u yawai a̱ likuci i yoku i na e ci ɗeke Lida. Ɗa u uwai adama a na we ene aza o Kutoni. 
ACT.9.33	Punu a̱ likuci i nan lo ya, ɗa Biturusu u cinai punu vuma vi yoku e ci ɗeke yi ta̱ Iniyasu ma̱kutsuma̱ maꞋa u tsu fuɗa u wala ba, ali a̱ya̱ kunla̱i. 
ACT.9.34	Ɗa Biturusu u danai ni, “Iniyasu, Yesu Kishi u potsokpo wu ta̱. Ɗenga̱ vu ka̱ta̱la̱ kajiba ka̱ nu.” Gogo lo, ɗa Iniyasu u ɗenga̱i kashani. 
ACT.9.35	Uma a na i a̱ likuci i Lida n uɓon u na e ci ɗeke Sarana, ana e enei Iniyasu, ɗa o okpoi aza o Kutoni a Vuzagbayin.
ACT.9.36	A̱ likuci i Japa, vuka vi yoku vi ta̱ ɗe vuza vu Kutoni, kula ku ni ku ɗa Tabita (kula ka n Cihelene ku ɗaɗa Dorukasu).
ACT.9.37	Ɗa mɓa̱la̱ n ka̱na̱i ni ali ɗa u kuwa̱i, ɗa o foɓusoi ni a na a̱ ciɗa̱ngu yi, ɗa a zuwai keven ka̱ ni a̱ kunu ku zuva a kuvana ka̱ciɗa̱. 
ACT.9.38	Likuci i re i nan lo Japa n Lida i ɗa yi ta̱ ɗevu ɗevu. Ana aza o Kutoni a panai Biturusu wi ta̱ ɗe Lida, ɗa a̱ suki uma e re wa̱ ni a bana o folono yi, a danai, “YaꞋan gogoꞋo vu ta̱wa̱, ka̱ta̱ vi geshe ba.”
ACT.9.39	Ana Biturusu u panai nannai, ɗa u yaꞋin gogoꞋo, ɗa u ɗenga̱i ɗa u banai Japa. Ana u yawai, ɗa a ɗikai ni a kubana a̱ kunu ku gaɗi. Agapa a na i ɗe dem a̱ ka̱na̱i ma̱shi, ɗa a̱ ka̱na̱i kuyotsongu yi aminya nu ntogu n na Dorukasu u yaꞋansakai le, ayin a na wi ishi n wuma.
ACT.9.40	Ɗa Biturusu u danai le ra̱ka̱ vi le a̱ uta̱ pulai. Ɗa u kuɗa̱ngi n a̱ka̱nga̱tsu a̱ ni a iɗika ɗa u vasai. Ana u kotsoi kavasa, ɗa u banai a̱ ubuta̱ u keven ka vuka ka, ɗa u ɗekei ni, “Tabita, ɗenga̱!” Ɗa vuka va vu ɓa̱yuwa̱i a̱shi a̱ ni. Ana we enei Biturusu, ɗa u ɗenga̱i u da̱sa̱ngi. 
ACT.9.41	Ɗa u ka̱na̱i ni kukiye ɗa u ɗengusa̱i ni. Ɗa u ɗekei agapa a̱ a̱ma̱ci a, n aza o Kutoni a na a buwai. Ɗa u danai le wi ta̱ n wuma.
ACT.9.42	Ana uma a Japa a panai ili i na i yaꞋin, ɗaɗa uma n a̱bunda̱i e nekei a̱ɗu e le a̱ ubuta̱ u Yesu. 
ACT.9.43	Ɗa Biturusu u yongoi Japa, ali megeshe kenu a kpaꞋa ku Sima kawima.
ACT.10.1	Vuma vi yoku ɗa a Kasariya, kula ku ni Koniliyu, vuza na wi ishi jagaba vo osoji
ACT.10.2	A̱yi vuza ciɗa ɗa, n aza a kpaꞋa a̱ ni dem, Ka̱shile ka gaɗi kaꞋa i o kutono. U yongo ta̱ kpamu a̱ kuɓa̱nga̱ aza a unambi n a̱bunda̱i ali n u yaꞋin kavasa ayin dem. 
ACT.10.3	Ɗevu n iyum i tatsu i kanna ko yoku ana we enei ili tsalatani tsu na we enei kalingata ka̱ Ka̱shile mayin ka̱ ta̱wa̱i ka danai, “Koniliyu.”
ACT.10.4	U gbatai kalingata ka n a̱shi n wovon, ɗa u danai kpamu, “Yi ɗa̱i, Vuzagbayin?”
ACT.10.4	Ɗa kalingata ka ku ushuki, “Ka̱shile ka pana ta̱ uyoꞋo n kavasa ka̱ nu n ulinga u singai a kubana wa aza a unambi. 
ACT.10.5	Gogo na, suku uma o yoku a Japa. Uma a nam pa e ece vuma vi yoku, vuza na wi n kula Sima Biturusu, ka̱ta̱ a̱ ta̱wa̱ n a̱yi. 
ACT.10.6	A̱yi komoci kaꞋa ka kpaꞋa ku Sima kawima, wi ta̱ a̱ ka̱kina̱ ka mala.” 
ACT.10.7	Kalingata ka lazai, ɗa Koniliyu u ɗekei agbashi a̱ ni e re n kosoji, vuza ciɗa ka na ki a kinda yi. 
ACT.10.8	U danai le ili i na yi lo ra̱ka̱, ɗa u suki le a Japa.
ACT.10.9	Kanna ke ire, kanna a kaci, ele a uye a̱ kuta̱wa̱ ɗevu n Japa, Biturusu u kumbai gaɗi vu kukpa̱Ꞌa̱ adama a na u yaꞋan kavasa. 
ACT.10.10	Kambulu ka̱ ka̱na̱i ni, ali ɗa u cigai ilikulyaꞋa. A ayin a na i o kufoɓuso ilikulyaꞋa, ɗa ta na we enei ili tsalatani. 
ACT.10.11	We enei gaɗi u ɓa̱yuwa̱i, ɗa ili yu uta̱i ɗe a̱ kucipa̱ wanshi an kalaba sawu nu ngon n na̱shi a kuyawa a iɗika. 
ACT.10.12	Punu a ili i na yi i tsu kalaba tsa, icuꞋu yi nnama i ɗa punu kakau: Punu asuvu a nnama n na mi n ene a̱ na̱shi, nu n na mi a̱ nkuɗa̱ru, nu nnu dem.
ACT.10.13	Ka̱la̱ka̱tsu ka danai ni, “Ɗenga̱ Biturusu, vi kiɗa ka̱ta̱ vu takuma.”
ACT.10.14	Amma ɗa Biturusu u danai, “Mayun ka̱ta̱ n saꞋwa kutakuma ili i na yi m ma̱biꞋin ba.”
ACT.10.15	Ka̱la̱ka̱tsu ko doki ka yaꞋankai ni kadanshi kpamu, “Ka̱ta̱ vu bonoko ili i na Ka̱shile ka dana i gaꞋan ta̱ ka̱ta̱ ili ya yo okpo i gbani-gbani ba.”
ACT.10.16	Ili i nam pa i yaꞋan ta̱ ali kutatsu, ɗa gogo lo ɗa i ɗenga̱i i bonoi gaɗi.
ACT.10.17	Ayin a na Biturusu wi e mereve mi ili i nam pa, uma a na Koniliyu u suki wana ɗai e yeve ubuta̱ u na kpaꞋa ku Sima ki. Ɗa ta na a shamgbai a utsutsu u kpaꞋa wa. 
ACT.10.18	A yaꞋin aza a kpaꞋa, ɗa e ecei, “Komoci ki ta̱ punu a kpaꞋa ku nam pa, vuza vu kula Sima Biturusu?”
ACT.10.19	A̱yi Biturusu biꞋi a kataci adama a na u yeve ili i na tsalatani ya i danai, ɗa ta na Ayinviki a̱ Ka̱shile a danai, “Pana. Uma a tatsu a̱ ta̱wa̱ ta̱ na kula̱nsa̱ wu. 
ACT.10.20	Foɓuso vu bana koɓolo n ele. Pana wovon ba, adama a na mpa ɗa n suki le.”
ACT.10.21	Biturusu u banai u cinai le, ɗa u danai, “Mpa ɗa vuza na yi a̱ kula̱nsa̱. Yi ɗa̱i i ta̱wa̱i kuyaꞋan?”
ACT.10.22	Ɗaɗa a̱ ushuki, “Jagaba† vo osoji Koniliyu ɗa u suki tsu. Vuma vu usuɓi ɗa vu na vi o kutono Ka̱shile. Ayahuda kpamu a ciga yi ta̱. Kalingata ka ciɗa ko yoku ka danai Koniliyu u ɗeke wu, vu ta̱wa̱ vu dana yi ili i na vi n i ɗa.” 
ACT.10.23	Ana Biturusu u panai nannai, ɗa u folonoi le a asaka yi n kayin ka nan lo.
ACT.10.23	Ana kayin ka asai, Biturusu n aza o Kutoni o yoku a na i Japa a yaꞋin nwalu ma koɓolo n uma o Koniliyu. 
ACT.10.24	A kanna ke ire kpamu, a yawai a Kasariya. Ana a yawai, a cinai Koniliyu a kuvana le. U ɗekei aza a̱ ni n umaci u ni dem ɗa a̱ ta̱wa̱i. 
ACT.10.25	Ana Biturusu u uwai a kpaꞋa ku Koniliyu, ɗa Koniliyu u kuɗa̱ngi a iɗika u cigai kucikpa Biturusu. 
ACT.10.26	Amma Biturusu wu ushuku n ukuna u nan lo ba, ɗa u danai ni, “Ɗenga̱, mpa a̱ ka̱ci ka̱ va̱ vuma ɗa mi.” 
ACT.10.27	Koniliyu u ɗenga̱i, ɗa a walai n a dansai koɓolo, ɗa e yevei a uwai a̱ kunu, a̱ ubuta̱ u na uma o yoku i. 
ACT.10.28	Biturusu u danai le, “A̱ɗa̱ i yeve ta̱ a̱tsu Ayahuda a̱ tsu ka̱sa̱kpa̱ tsu tsu ɓolongu n umaci u yoku ba. Ka̱shile ko yotsongu mu ta̱ n dana umaci u yoku a̱ kpa̱ɗa̱ ta̱ kugaꞋan ba. 
ACT.10.29	Ana vu danai n ta̱wa̱, n ta̱wa̱ ta̱ babu korono n ka̱ca̱pa̱. Gogo na, dana mu wo, yi ɗa̱i vi ɗekekei mu?”
ACT.10.30	Ɗaɗa Koniliyu u danai, “A ayin a̱ na̱shi a na a lazai ɗe derere viyum vu tatsu vu kanna, mpa a kavasa a kpaꞋa ku va̱. Gogo va lo ɗa vuma nu ntogu a kutasa akina u shamgbai kelime ka̱ va̱. 
ACT.10.31	U danai, ‘Koniliyu, Ka̱shile ka pana ta̱ uyoꞋo u kavasa ka̱ nu, u yeve ta̱ kpamu i na vi nekei a kubana wa aza a unambi. 
ACT.10.32	Adama a nannai, sai vu suku a kubana a Japa e ɗekeke wu Sima, vuza na e ci ɗeke Biturusu. U cipa̱ ta̱ a kpaꞋa ku Sima kawima, vuza na kpaꞋa ku ni ki a̱ ka̱kina̱ ka mala.’ 
ACT.10.33	Adama nannai n suku ta̱ e ɗeke wu gogoꞋo, u gaꞋan ta̱ ta na an vu ta̱wa̱i. Gogo na a̱tsu ɗa na, e ekiye a̱ Ka̱shile a kuvana vu dana tsu akaka a na Vuzagbayin u danai nu vu dana tsu.”
ACT.10.34	Ɗa Biturusu wu ushuki, “Gogo na mu ushuku ta̱ an Ka̱shile ka tsu wala n uma dem derere. 
ACT.10.35	U ci isa ta̱ uma a iɗika dem, aza a na baci o tonoi ni mayun, n e nekei ni tsugbayin. 
ACT.10.36	N yeve ta̱ i saꞋwa ta̱ ɗe kupana Arabali a Singai a̱ ubuta̱ wi Israila, u na u danai ma̱ta̱na̱ ma̱ Ka̱shile mi ta̱ u Yesu Kishi, Vuzagbayin vi yaba dem. 
ACT.10.37	Mayun i yeve ta̱ ili i na i yaꞋin a uɓon u Yahuda ra̱ka̱. Ili i iyain i ɗaɗa, Yahaya u danai yaba dem u yaꞋan kusumbu ka akucina. Ɗa ta na ili i nam pa i gita̱i kuyaꞋan a̱ Ga̱lili. 
ACT.10.38	I yeve ta̱ ta na mayun Ka̱shile ke neke ta̱ utsura u ni u Yesu vu Nazara. Ayinviki a̱ Ka̱shile kpamu i ta̱ koɓolo n a̱yi. Ɗa ta na u ciya̱i utsura n a̱bunda̱i. Ɗa u ka̱ra̱Ꞌi n u yaꞋin ili i singai n u potsokpoi aza a na Kalijani ka̱ ka̱na̱i, adama a na Ka̱shile ki ta̱ koɓolo n a̱yi. 
ACT.10.39	Ra̱ka̱ vu tsu ce ene ta̱ ili i na Yesu u yaꞋin a iɗika yi Israila koɓolo n ubirini u Urishelima.
ACT.10.39	“A unai ni a maɗanga ma atakaci. 
ACT.10.40	Amma Ka̱shile ka̱ ɗengusa̱i ni n wuma a kanna ka tatsu. Ɗaɗa Ka̱shile ka̱ ka̱sa̱kpa̱i ni wu uta̱i wa̱ tsu. A̱tsu na ci lyaꞋi ɗa tsu soꞋi n a̱yi, ayin a na u ɗenga̱i n wuma. 
ACT.10.41	A̱tsu ɗa aza a na Ka̱shile ka zagbai tsu dana ukuna u ni, amma u yotsongu ka̱ci ka̱ ni u uma n a̱bunda̱i ba. 
ACT.10.42	Ka̱shile ka danai tsu tsu dana uma a na Yesu ɗa vuma na Ka̱shile ka zagbai u yaꞋanka aza a wuma n a̱kpisa̱ afada. Tsu kuneke ta̱ uma kutashi ku nam pa hawun. 
ACT.10.43	A̱yi ɗa vuza na eneki ra̱ka̱ a yaꞋin kadanshi ukuna u ni. A danai vuza na baci u nekei ka̱ɗu wa̱ ni, i ta̱ a kucinukpaka yi n unushi u ni a̱ ubuta̱ u kula ku Kishi.”
ACT.10.44	Ayin a na Biturusu wi biꞋi a kadanshi, ɗa Ayinviki a̱ Ka̱shile o tonoi n yaba dem vu na wi lo a kupana. 
ACT.10.45	Ayahuda aza o Kutoni ku Yesu aza a na a̱ ta̱wa̱i koɓolo m Biturusu a yaꞋin mereve a na a̱ tsuwa̱nka̱i aza a na i Ayahuda ba kuneꞋe ka Ayinviki a̱ Ka̱shile feu. 
ACT.10.46	E sheshe ta̱ nannai adama a na a pana ta̱ uma a nam pa a a kudansa n elentsu o yoku n a cikpai Ka̱shile.
ACT.10.46	Biturusu u yaꞋin kadanshi u danai, 
ACT.10.47	“Aza̱ka̱yimbi a nam pa a̱ ciya̱ ta̱ Ayinviki a̱ Ka̱shile tsu na a̱tsu feu ci ciya̱i. Mu ushuku ta̱ n ka̱ɗu ka̱ va̱ yayi vuza na u kusa̱nga̱ tsu kuyaꞋanka le kusumbu ka akucina.” 
ACT.10.48	Ɗaɗa u nekei le utsura a yaꞋanka Aza̱ka̱yimbi a kusumbu ka akucina n kula ku Yesu Kishi. Ɗaɗa Koniliyu u folonoi Biturusu u shamgba biꞋi n ele ali ayin e re.
ACT.11.1	Azusuki n aza o Kutoni a uɓon u Yahuda a panai Aza̱ka̱yimbi a isa ta̱ kadanshi ka̱ Ka̱shile. 
ACT.11.2	Ana Biturusu u bonoi a Urishelima, ɗa Ayahuda aza o Kutoni o yoku a̱ ka̱na̱i kudansika yi. 
ACT.11.3	A danai, “Avu Biturusu, vu bana ta̱ vu da̱sa̱ngu a kpaꞋa ka Aza̱ka̱yimbi, ali ɗa vi lyaꞋi tsuwaꞋa ci le n ele kpamu.”
ACT.11.4	Ɗa Biturusu u danai le ili i na i yaꞋin, n uteku u na a yaꞋin. 
ACT.11.5	U danai le, “Mpa ɗe Japa mpa a kuyaꞋan avasa, ɗa alavu a ɗikai mu, ɗa u yaꞋin mu tsalatani. Punu tsalatani tsa, me enei gaɗi u ɓa̱yuwa̱i, ɗa me enei ili adanshi a saku ta̱ kalaba. Ɗa a̱ ka̱na̱i ngon n na̱shi n kalaba ka, ɗa a̱ cipa̱ka̱i mu. 
ACT.11.6	Ana n la̱na̱i punu ɗa me enei icuꞋu yi nnama n kakamba kakau n aza a wawaꞋa, n oko, nu nnu n gaɗi. 
ACT.11.7	Ɗa m panai ka̱la̱ka̱tsu punu ka danai, ‘Biturusu, ɗenga̱ vi kiɗa inyama ya vu takuma.’
ACT.11.8	“Ɗa mu ushuki n danai, ‘A̱Ꞌa̱, Vuzavaguɗu, ma kuyaꞋan nannai ba. N saꞋwa kulyaꞋa ili i na Wila̱ u sa̱nka̱i ba.’
ACT.11.9	“Ɗa ka̱la̱ka̱tsu ko doku ka yaꞋin kadanshi ire, ka danai, ‘Ka̱ta̱ vu bonoko ili i na Ka̱shile ka danai i gaꞋan ta̱, ka̱ta̱ ili ya yo okpo i gbani-gbani ba.’ 
ACT.11.10	Ili i nan lo ya i yaꞋan ta̱ kutatsu, ɗa a ɗikai ili ya a kubana a gaɗi.
ACT.11.11	“A ayin a nan lo, uma a tatsu o yoku a̱ uta̱i Kasariya, ɗa a shamgbai lo pulai a kpaꞋa ku na mi va. 
ACT.11.12	Ɗa Ayinviki a̱ Ka̱shile a danai mu n tono le, ka̱ta̱ vi yaꞋan munla̱i ba. Ɗa aza o Kutoni o yoku ele uma a̱ ta̱li, ɗa a banai nu mpa a kpaꞋa ku vuma ka. 
ACT.11.13	Ɗa u danai tsu kalingata ka̱ Ka̱shile ka bana ta̱ wa̱ ni. Kalingata ka ɗa ka danai ni u suku uma a kubana Japa, ka̱ta̱ e ece vuma vu na e ci ɗeke Sima Biturusu ka̱ta̱ a̱ ta̱wa̱ n a̱yi. 
ACT.11.14	Biturusu a̱yi ɗa u kudana vuma m kpaꞋa ku ni uteku u na a̱ kuciya̱ wishi.
ACT.11.15	“Ana n gita̱i kadanshi, ɗa Ka̱shile ke nekei le Ayinviki a̱ Ka̱shile a̱ ni, uteku u na u nekei tsu Ayinviki a̱ ni a ayin a̱ ugiti. 
ACT.11.16	Ɗa n ciɓai n ili i na Vuzagbayin u danai, ‘Yahaya u yaꞋan ta̱ kusumbu ka akucina† m mini, amma Ka̱shile ki ta̱ a kuyaꞋanka ɗa̱ kusumbu ka akucina n Ayinviki a̱ ni.’ 
ACT.11.17	Ana Ka̱shile ke nekei Aza̱ka̱yimbi a nam pa Ayinviki a̱ ni uteku u na u nekei tsu a ayin a na ci nekei a̱ɗu a̱ tsu u Vuzagbayin Yesu Kishi, nini ɗai n kuꞋiwan ili i Ka̱shile?”
ACT.11.18	Ana a panai Biturusu u danai nannai, ɗa a̱ ka̱sa̱kpa̱i kanananai, ɗa a kucikpa o bonoi a̱ ka̱na̱i kucikpa Ka̱shile. Ɗa a danai, “Ka̱shile gogo na ku ushuku ta̱ Aza̱ka̱yimbi a̱ shika̱ unushi u le ka̱ta̱ a̱ ciya̱ wuma.”
ACT.11.19	Gogo na a̱ ka̱tsuma̱ ka ayin a nam pa, ana Istifanu u kuwa̱i u geshe ba, aza o Kutoni a na i a Urishelima ɗa a wacuwai adama a atakaci. Ɗa a banai ali Finisiya, n Kuburu, n Antakiya vi Siriya. Ɗa a danai ɗe uma kadanshi ka̱ Ka̱shile, amma Ayahuda endeꞋen. 
ACT.11.20	Aza o Kutoni o yoku aza a na a̱ uta̱i a̱ Kuburu n Kure a banai Antakiya. Ana a yawai, ɗa a̱ ka̱na̱i kudana Aza̱ka̱yimbi Arabali a Singai a Vuzagbayin Yesu. 
ACT.11.21	Utsura u Vuzavaguɗu ta na wi ta̱ koɓolo n ele, ɗa uma n a̱bunda̱i a̱ ka̱na̱i kuneke a̱ɗu e le u Vuzagbayin Yesu.
ACT.11.22	Ɗa aza o Kutoni a Urishelima a panai ili i na yi ɗe Antakiya, ɗa a̱ suki Baranaba ɗe. 
ACT.11.23	Ana Baranaba u yawai, we enei ili ya mayun ɗa kasingai ka̱ Ka̱shile ka yaꞋin nannai, ɗa u ka̱na̱i ma̱za̱nga̱, ɗa u nekei aza o Kutoni kadanshi a lyaꞋa kelime n kutono Vuzagbayin nannai. 
ACT.11.24	Baranaba vuma vu singai ɗa, wi ta̱ kpamu n uneki u ka̱ɗu ka̱u a̱ ubuta̱ u Ka̱shile. Wi ta̱ kpamu ushatangi n Ayinviki a̱ Ka̱shile, ɗa uma n a̱bunda̱i kpamu a̱ ka̱na̱i kutono Vuzagbayin.
ACT.11.25	Ubuta̱ wa lo, ɗa Baranaba u lazai a kubana Tarusu. U tono ta̱ ɗe adama a na u bana u cina ɗe Shawulu. 
ACT.11.26	Ana u cinai Shawulu, ɗa u ɗikai ni a kubana a Antakiya, ele dem a̱ da̱sa̱ngi ɗe ali ka̱ya̱ ka̱ɓula̱. Ele ɗe o kuyotsongusu uma n a̱bunda̱i kadanshi ka̱ Ka̱shile. Ta ɗe a̱ gita̱i kuneke aza o Kutoni† kula ka “Aza o Kutoni
ACT.11.27	A ayin a nan lo, eneki o yoku a̱ ka̱sa̱kpa̱i Urishelima, ɗa a lazai a kubana a Antakiya. 
ACT.11.28	Vuma vi yoku vuza na e ci ɗeke Agaba u ɗenga̱i. N utsura wa Ayinviki a̱ Ka̱shile, ɗa u danai le, “Kambulu ki ta̱ lo a̱ kuta̱wa̱ ka gbayin a aduniyan ra̱ka̱.” Ɗa ili i na lo ta na i yaꞋin a ayin a na Kaladiya wi mogono a iɗika i Roma.† 
ACT.11.29	Aza o Kutoni a Antakiya ɗa a yaꞋin kadanshi ka na a̱ kusuꞋuku le kuneꞋe ɗe a Yahuda. Ɗa a̱ ɓa̱nka̱i le uteku u na utsura u le wa kufuɗa. 
ACT.11.30	Ɗa a zuwai Baranaba n Shawulu a ɗika kuneꞋe ka a banka aza a̱ gba̱ra̱-gba̱ra̱ a Urishelima.
ACT.12.1	A ayin a na Baranaba n Shawulu a bankai n kuneꞋe ku le a Urishelima, Mogono Hiridu† Agaripa u ka̱na̱i kutakacika aza o Kutoni a na i ɗe a Urishelima. 
ACT.12.2	A̱yi Hiridu u zuwai osoji a gbatya Yakubu kaci, Yahaya vuza ni. 
ACT.12.3	Ana Hiridu we enei Ayahuda a pana ta̱ uyoꞋo n ili i na u yaꞋin va, ɗa u doku u suki osoji o yoku a bana a̱ ka̱na̱ Biturusu a ayin a̱ Ka̱ɗiva̱ ko Burodi vu Moloko.† 
ACT.12.4	Ana u ka̱na̱i ni, ɗa u zuwai osoji a inda Biturusu ali osoji ugboku u na̱shi u na̱shi ali kuna̱shi. U ciga ta̱ wa yaꞋanka yi afada a na yaba dem we kene, ka̱ɗiva̱† ku uta̱ baci. 
ACT.12.5	A ayin a na a zuwai Biturusu a ugbashi dem, aza o Kutoni a̱ ka̱sa̱kpa̱ kuyaꞋan kavasa n Ka̱shile ba.
ACT.12.6	N kayin ka na Hiridu wi e kusheshe n usana wa yaꞋanka Biturusu afada, n kayin ka nan lo, Biturusu a alavu. A̱yi kpamu ushiyi n ikani ugboku u re e mere mo osoji e re. Osoji e re o yoku kpamu i a kinda utsutsu wu ugbashi wa. 
ACT.12.7	Gogo va lo, ɗa kutashi ka akanai kunu ku ugbashi ka, ɗa kalingata ka̱ Ka̱shile† ka shamgbai e kelime ka̱ Biturusu. Ɗa kalingata ka lapai ni a kakambu, ɗa u danai ni, “Ɗenga̱ gogoꞋo.” Ɗa ikani ya i yikpa̱i a iɗika. 
ACT.12.8	Ɗa kalingata ka ka danai ni, “Uka ntogu n nu n ataka a̱ nu. Ka̱ta̱ kpamu vu lapangu aragbatali a̱ nu, ka̱ta̱ vu tono mu.”
ACT.12.9	Ɗa Biturusu u tonoi kalingata ka, ɗa u ka̱sa̱kpa̱i kunu ku ugbashi ka. Amma Biturusu wu ushuku n ili ya mayun ɗa ba. A̱yi u dana ta̱ ili ya i yaꞋan yi ta̱ tsalatani. 
ACT.12.10	A lazai osoji a iyain, ɗa o doku ɗa a pasai a̱ ubuta̱ wo osoji u ire, ali a yawai utsutsu wi iyum u na wu uta̱i a uye u gbayin. Ɗa utsutsu wa u ɓa̱yuwa̱i n ka̱ci ka̱ ni babu na vuza u saꞋwai ni. Ɗa a lazai a̱ kuta̱ a uye u gbayin a̱ ubuta̱ wa lo. Gogo lo, ɗa kalingata ka ka̱sa̱kpa̱i ni lo.
ACT.12.11	Ɗa Biturusu va u yevei ili i na i ciya̱i ni, ɗa u danai, “N yeve ta̱ Ka̱shile ka̱ suku ta̱ kalingata ka̱ ni ki isa mu e ekiye a̱ Hiridu n ili i na azagbagbaꞋin a Ayahuda i a kuciga kuyaꞋanka mu.”
ACT.12.12	Ana Biturusu u yevei nannai, ɗa u banai a kpaꞋa ku Meri,† a̱na̱ku a Yahaya.† Yahaya va e ci ɗeke yi ta̱ feu Marukusu. A ayin a nan lo a, aza o Kutoni a bana ta̱ ɗe, adama a na a yaꞋan avasa. 
ACT.12.13	Ɗa Biturusu u ka̱la̱i utsutsu u kpaꞋa wa, ɗa kagbashi ke mekere ko yoku ku uta̱i. Kula ku ni ku ɗa Ruda, u banai adama a na u la̱na̱ ko yayi. 
ACT.12.14	Ana u la̱na̱i, ɗa we enei Biturusu ɗa, u yevei ka̱la̱ka̱tsu ka̱ ni. Amma adama a̱ ma̱za̱nga̱ u fuɗa u ɓa̱yuwa̱ ba, ɗa u sumai ɗa u banai u danai aza a na a buwai, u danai, “Biturusu ɗa wi a̱ kuka̱la̱ ka!”
ACT.12.15	Ɗa a danai ni, “Vi jara cani?” Amma ɗa u lyaꞋi kelime n kudana Biturusu ɗa. Ɗa a danai, “Mayun ɗa u kuyaꞋan ta̱ kalingata ka̱ ni kaꞋa.”
ACT.12.16	Amma ɗa Biturusu u ka̱na̱i kuka̱la̱, sai ana a̱ ɓa̱yuwa̱ka̱i ni. Ana e enei ni, ɗa dem vi le a̱ ka̱na̱i mereve. 
ACT.12.17	Ɗa Biturusu u parai le n kukiye adama a na a paɗa bini. Ɗa u danai le uteku u na Ka̱shile ku uta̱ka̱i ni a̱ kunu ku ugbashi. Ɗa u doku u danai le, “Danai Yakubu n aza o Kutoni a na a buwai ili i na i yaꞋin.” Ɗa u ɗenga̱i u banai a̱ ubuta̱ u yoku.
ACT.12.18	Ana kayin ka asai, osoji a na i a kinda yi, ɗa a̱ɗu e le a̱ na̱mgba̱i ka̱u, ɗa a̱ ka̱na̱i mereve ko yi ɗa̱i i yaꞋin Biturusu. 
ACT.12.19	Ɗa Hiridu u zuwai osoji a̱ ni a̱ la̱nsa̱ Biturusu amma e ene yi ba.
ACT.12.19	Ana o kotsoi kula̱nsa̱ yi, ɗa Hiridu we ecei osoji a na u zuwai a inda yi va, ɗa u zuwai a una le.
ACT.12.19	Ɗa Hiridu u ka̱sa̱kpa̱i likuci ya, ɗa u banai u da̱sa̱ngi a Kasariya. U da̱sa̱ngi ɗe ali megeshe kenu. 
ACT.12.20	Gogo na nahannai, Hiridu u yaꞋan ta̱ wupa n aza a Taya n Sida n a̱bunda̱i. Ɗa uma a nam pa a̱ suki uma a bana o bonoko yi n kadanshi adama a na una̱ wo okpo le u te. A yaꞋan ta̱ nannai, adama a na kambulu ki ta̱ lo a iɗika ya, ta lo ilikulyaꞋa i le i tsu uta̱, ka̱ta̱ i tono lo n u Hiridu wa a̱ ubuta̱ u na wi o tsugono. Ali a yaꞋan ta̱ cija̱Ꞌa̱ m Bilasata, adama a na a̱yi va a̱yi ɗa kaɗani ka̱ ni. 
ACT.12.21	Ɗa o foɓusoi uteku u na a kugasa n a̱yi.
ACT.12.21	Ana a yawai, ɗa Hiridu u ukai ntogu n tsugono n ni, ɗa u da̱sa̱ngi a kakuba ko tsugono ka̱ ni, ɗa u yaꞋankai le kadanshi. 
ACT.12.22	Ɗa uma a e nekei ni tsugbayin n a̱bunda̱i. Ali ɗa a danai, “Ai, ka̱la̱ka̱tsu ka nam pa ka laꞋa ta̱ ka vuma. Ai, ka yaꞋan ta̱ an ka̱ Ka̱shile.”
ACT.12.23	Ana uma a o orukpoi, ɗa kalingata ka̱ Ka̱shile ka yawai, ɗa ka ka̱ ka̱tsa̱i ni. Adama a na u ɗika ta̱ tsugbayin tsu Ka̱shile, ɗa u zuwakai ka̱ci ka̱ ni. A̱yi lo biꞋi n wuma, ɗa azun a̱ ka̱na̱i kutakuma yi, ali sapu ɗa u kuwa̱i.
ACT.12.24	Amma kadanshi ka̱ Ka̱shile ka̱ ka̱na̱i kulyaꞋa kelime, uma kpamu a̱ ka̱na̱i kudoku ka̱bunda̱i.
ACT.12.25	Ana Baranaba n Shawulu o kotsoi ulinga u na a zuwai le a yaꞋan, ɗa a̱ ka̱sa̱kpa̱i Urishelima, ɗa a lazai a kubana a Antakiya koɓolo n Yahaya vu Marukusu.
ACT.13.1	Aza o Kutoni a na i Antakiya i ta̱ n eneki nu nlum n a̱bunda̱i. Ele ɗa Baranaba, n Saminu vuza na e ci ɗeke, “Ma̱lima̱,” n Lusiya a̱ likuci i Kure, m Manayan vuza na wi ishi ka̱ja̱Ꞌa̱ ka̱ Hiridu vu Antiba ele biꞋi muku, n Shawulu. 
ACT.13.2	Ayin a na ele a kucikpa Ka̱shile n a̱ ka̱na̱i una̱ kpamu, ɗa Ayinviki a̱ Ka̱shile a danai le, “Zagbai Baranaba n Shawulu a yaꞋan ulinga u na n zagbakai le.” 
ACT.13.3	Ayin a na a vasai, ana kuka̱na̱ ku una̱ ku kotsoi, uma a a vasakai le, adama a na a yaꞋan ulinga, ɗa a̱ suki le a laza.
ACT.13.4	Ayin a na Ayinviki a̱ Ka̱shile a̱ suki Baranaba n Shawulu, ɗa a banai a̱ likuci i Salusiya. Ana a̱ ka̱sa̱kpa̱i likuci ya, ɗa a uwai a kpantsu a banai o kotogu ka mala ma̱ Kuburu.
ACT.13.5	Yahaya vu Marukusu u tonoi le, adama a na u ɓa̱nka̱ le. Na ɗe a̱ Kuburu, ɗa a banai a̱ likuci i Salami, ɗa a banai a̱ unu a avasa a Ayahuda, a danai ukuna u kadanshi ka̱ Ka̱shile punu.
ACT.13.6	Ana i ɗe o kotogu, ɗaɗa a banai likuci likuci. A yawai a̱ likuci i yoku i na e ci ɗeke Pafasu, ta ɗe ta na u gasai n vuza va Ayahuda vuza na wi n kula Bara-Yesu. U yaꞋansa ta̱ nkunu n kene ka aꞋuwa. 
ACT.13.7	Vuma vu nam pa u tsu soku ta̱ gomuna vu kotogu, kula ku ni ku ɗa kpamu Sarajiya Bulusu.
ACT.13.7	Sarajiya Bulusu vuma ɗa vu ugboji n kuyeve ki ili kpamu mayin. U folonoi Baranaba n Shawulu a̱ ta̱wa̱ a̱ kya̱sa̱ yi. U yaꞋin nannai adama a na u ciga ta̱ u pana kadanshi ka̱ Ka̱shile.
ACT.13.8	Vuza vu nkunu Alimasu u ka̱na̱i kugbagbala vuzagbayin va adama a na u iwan akaka a. (Alimasu ɗaɗa uteku u na e ci ɗeke Bara-Yesu n Cihelene.) U yaꞋin kataci adama a na u sa̱nga̱ vuzagbayin va u kpa̱ɗa̱ kuneke ka̱ɗu ka̱ ni u Ka̱shile.
ACT.13.9	Gogo na Shawulu, uma n a̱bunda̱i e ci ɗeke yi ta̱ Bulusu, Ayinviki a̱ Ka̱shile a shana ta̱ a̱ ka̱ɗu ka̱ ni. Wi indai Alimasu magaba. 
ACT.13.10	Ɗa u danai, “Avu maku ma Kalijani, vu dansa ta̱ aꞋuwa, vi ta̱ a kuyaꞋanka uma iforotoi n ka̱bini. Vi ta̱ a tsurala n ili i singai dem. Wana ɗai va̱ kuka̱sa̱kpa̱ kuvadalakpa ili i Ka̱shile? 
ACT.13.11	Ka̱shile ki ta̱ a kutakacika wu n uyimba̱ a kubana megeshe biꞋi kenu.”
ACT.13.11	Gogo va lo, ɗa egele n ka̱yimbi ka̱ kimba̱i Alimasu, ɗaɗa u ka̱na̱i kupapa, adama a na u ciya̱ vuza na u kurono yi e kukiye. 
ACT.13.12	Ana gomuna vi iɗika va we enei ili i na i yaꞋin, ɗa u yaꞋin mereve n kuyotsongusu ku ukuna u Vuzagbayin Yesu. I ɗaɗa ili i na i zuwai ni u neke ka̱ɗu n Vuzagbayin va.
ACT.13.13	Bulusu n aza a na i koɓolo a̱ ka̱sa̱kpa̱i Pafasu m kpantsu ɗa a banai a Bamafila. A yawai a̱ likuci i na antsu a̱ ci cipa̱ a Paraga. A Paraga va, ɗa Yahaya vu Marukusu u ka̱sa̱kpa̱i le o kubono a Urishelima. 
ACT.13.14	Amma Baranaba m Bulusu a yaꞋin nwalu a pasai mala a kubana a̱ likuci i na e ci ɗeke Antakiya vu uɓon u Bisidiya.
ACT.13.14	A kanna ka Ashibi, ɗa a uwai a̱ kunu ka avasa† a̱ da̱sa̱ngi. 
ACT.13.15	Ana o kotsoi mekecu punu a atagarda a Musa n Eneki, aza a na i kelime ka̱ kunu ka avasa a̱ suki uma e ece le, “Aza a̱ tsu, yi baci n kadanshi ku uɓa̱nki wa̱ a̱ɗu, ɗenga̱i i yaꞋanka tsu.”
ACT.13.16	Ɗa Bulusu u ɗenga̱i kashani u ɗengusa̱i ekiye a̱ ni adama a na u zuwa uma a paɗa bini, ɗa u gita̱i kadanshi: “Uma a Israila,† n a̱ɗa̱ vu na yi a kupana wovon u Ka̱shile ki Israila, panakai mu. 
ACT.13.17	Ka̱shile ki Israila ka zagba ta̱ ikaya i tsu, ɗa u ka̱sa̱kpa̱i uma a̱ tsu a yaꞋan kawalatsu a ayin a na ele ɗe a iɗika i Masar. N utsura u ni, ɗa wu uta̱ka̱i le punu a iɗika i Masar. 
ACT.13.18	Ali a̱ya̱ amangere a̱yi e kureme ka̱ɗu n ugbami wa aci u le a kakamba ka. 
ACT.13.19	Ɗaɗa u niꞋwa̱nta̱ngi ngono n cindere n KanaꞋana,† ɗa u bonoi u nekei iɗika ya aza a Israila yo okpo i le ya agadu. 
ACT.13.20	Ili i nam pa i yaꞋan ta̱ a̱ ka̱tsuma̱ ka̱ a̱ya̱ amangatawa̱na̱shi n amangerenkupa (450).
ACT.13.20	“Ana o kotsoi nannai, a zuwai eyevafada, ɗa a yaꞋin ulinga ali a kubana a ayin e keneki SamaꞋila.† 
ACT.13.21	Amma ɗa uma a danai i ta̱ a kuciga mogono. Ali a̱ya̱ amangere ɗa Ka̱shile ke nekei le mogono kula ku ni ku ɗa Shawulu, maku ma̱ Kishu a umaci u Bayami.† 
ACT.13.22	Ɗaɗa Ka̱shile ku uta̱ka̱i ni punu o tsugono tsa ɗa u zuwai Dawuda. Ka̱shile ka yaꞋin kadanshi adama a Dawuda, u danai, ‘Dawuda maku ma Yasa,† vuma vu nam pa a̱yi ɗa vuza na u kuzuwa ka̱ɗu ka̱ va̱ ka yaꞋan ma̱za̱nga̱, adama a na u kuyaꞋan ta̱ ili i na n cigai u yaꞋanka mu dem.’
ACT.13.23	“Ka̱shile ka yaꞋin uzuwakpani, u danai, ‘A̱ ka̱tsuma̱ ka limata i Dawuda ya ta punu vuza na u kisa Israila u kuta̱.’ A̱yi ɗa ta na Yesu. 
ACT.13.24	Amma kafu Yesu u ta̱wa̱, Yahaya ɗa u yongoi a kudana uma a Israila a̱ shika̱ unushi u le ka̱ta̱ o bono u Ka̱shile, a yaꞋanka le kusumbu ka akucina.
ACT.13.25	Ayin a na Yahaya wi o kukotso ulinga u ni, ɗa we ecei, ‘I sheshe ta̱ mpa ɗa Kishi ka? A̱Ꞌa̱! Amma wi ta̱ lo a̱ kuta̱wa̱. N yawa biꞋi n foɗo ataka a̱ ni ba.’
ACT.13.26	“Gogo na panai, a̱ɗa̱ ntsukaya mi Ibrahim. Zuwai atsuvu, a̱ɗa̱ vu na yi a kupana wovon u Ka̱shile. Panai akaka a nam pa a na a danai uteku u na i kuciya̱ wishi, adama a na u yaba dem u ɗa. 
ACT.13.27	Uma a Urishelima a tsu pana ta̱ kadanshi ke eneki a kanna ka Ashibi dem. E kece baci kaꞋa, ko n nannai e yeve a na ukuna u Yesu u ɗa eneki a i a kadanshi ba. Ele n aza e kelime a shatangu ta̱ kadanshi ka nan lo ana a unai ni. 
ACT.13.28	A fuɗa a̱ ciya̱ ili i mayun i na a unakai ni ba, amma ali n nannai va a danai Bilatu† u zuwai osoji a̱ ni a una yi.
ACT.13.29	“Ayin a na o kotsoi kuyaꞋan ili i na a ɗanai adama a̱ ni, ɗa a̱ cipa̱ka̱i ni a maɗanga ma atakaci ma, ɗa a zuwai ni a kasaun ka na a̱ ga̱va̱i a katali. 
ACT.13.30	Amma ɗa Ka̱shile ka̱ ɗengusa̱i ni n wuma. 
ACT.13.31	A̱ ka̱tsuma̱ ka ayin n a̱bunda̱i, ɗa u yotsongi ka̱ci ka̱ ni u mukumitoni† n na mi n a̱yi a̱ Ga̱lili, ɗa o tonoi ni a kubana a Urishelima. Uma a nam pa a, ele ɗa aza a na a kuyaꞋan kadanshi ka̱ ni u uma a Israila.
ACT.13.32	“Gogo na mpa m Baranaba ci ta̱ na adama a na tsu tuka̱ ɗa̱ n Arabali a Singai a̱ Ka̱shile. Uzuwakpani u Ka̱shile a kubana wi ikaya i tsu mayun u ta̱wa̱ ta̱ a ayin a̱ tsu. 
ACT.13.33	Ka̱shile ka̱ ɗengusa̱ ta̱ Yesu n wuma. Ili i na vishipa vi ire a Katagarda ki Ishipa ka ki kudansa i ɗaɗa:
ACT.13.33	‘Avu ɗa Maku ma̱ va̱.
ACT.13.33	Anana mo okpo ta̱ eshevu.’
ACT.13.34	Ka̱shile ka̱ ɗengusa̱i Yesu n wuma, u ka̱sa̱kpa̱ ikyamba i ni i shama ba. Na va ɗaɗa i na Ka̱shile ka danai,
ACT.13.34	‘N kuneke wu ta̱ una̱singai u ciɗa u na n yaꞋankai Dawuda uzuwakpani.’
ACT.13.35	Ishipa† i yoku i dansa ta̱ ukuna u nan lo mayin, a danai,
ACT.13.35	‘Va̱ kuka̱sa̱kpa̱ Vuma Ciɗa u shama a kasaun ba.’
ACT.13.36	“Gogo na, ili i nam pa i bura Dawuda ba. Dawuda u kotso ta̱ ɗe kuyaꞋan ulinga a ayin a̱ ni uteku u na Ka̱shile ka cigai. Ɗa u kuwa̱i ɗa a̱ ciɗa̱ngi ni koɓolo n isheku i ni, ali ɗa ikyamba i ni i shamai. 
ACT.13.37	A̱Ꞌa̱, ukuna u vuza yoku ɗa. Yesu ɗa vuza na Ka̱shile ka̱ ɗengusa̱i, ikyamba i ni kpamu i shama ba.
ACT.13.38+ACT.13.39	“A̱ja̱Ꞌa̱ a̱ va̱, akaka a ɗaɗa, Yesu wi ta̱ a kucinukpaka ɗa̱ unushi u ɗa̱. Wila̱ u Musa u kisa ɗa̱ a̱ ubuta̱ wu unushi ba. Amma vuza na baci u nekei ka̱ɗu n Yesu a cinukpaka yi ta̱ unushi u ni ra̱ka̱, ka̱ta̱ wo okpo vuma vi ciɗa e ekiye a̱ Ka̱shile.
ACT.13.40	“YaꞋin mayin! Ka̱ta̱ i ka̱sa̱kpa̱ kadanshi ke eneki ka shana wa̱ ɗa̱ ba. Adama a na a dana ta̱:
ACT.13.41	‘Indai, a̱ɗa̱ aza o kugoyi,
ACT.13.41	yaꞋin mereve ka̱ta̱ i kuwa̱!
ACT.13.41	Adama a na mi ta̱ a kuyaꞋan ili a ayin a̱ ɗa̱,
ACT.13.41	ili i na i kushuku ba, ko yayi u ta̱wa̱i u danai ɗa̱.’ ”
ACT.13.42	Ayin a na Bulusu m Baranaba i a̱ kuka̱sa̱kpa̱ a̱ ubuta̱ wo oɓolo wa, ɗa uma o folonoi le o doku a dana le kpamu ukuna u nam pa wa a kanna ko oɓolo ka na ki a̱ kuta̱wa̱ a Ashibi a na o bono. 
ACT.13.43	Ana o kotsoi kucikpa ku Ka̱shile, Ayahuda n a̱bunda̱i n aza a na a̱ ushuki kutono Ka̱shile a banai n ele. Bulusu m Baranaba o folonoi uma a a shamkpa n a̱ɗu e le a̱ ubuta̱ u Ka̱shile, vuza na wi a kuyaꞋanka le kasingai.
ACT.13.44	Kuden ku ire ku yawai, uma a̱ likuci a n a̱bunda̱i a̱ uta̱i adama a na a panaka le a kudansa ukuna u Vuzagbayin Yesu. 
ACT.13.45	Amma ana azagbagbaꞋin a Ayahuda e enei oɓolo a, ɗa a yaꞋin cisheꞋe o goyoi Bulusu, ɗa kpamu a̱ ka̱na̱i kanananai n ili i na u dansai dem.
ACT.13.46	Ɗaɗa Bulusu m Baranaba a yaꞋin kadanshi babu wovon a danai, “Mayun ɗa sai Arabali a Singai a̱ Ka̱shile a nam pa a̱ɗa̱ Ayahuda i gita̱ biꞋi kupana. Amma a na i iwain kaꞋa, ali ɗa i yaꞋankai a̱ɗu a̱ ɗa̱ afada i danai a̱ɗa̱ i yawa yi isa wuma u babu uteku ba. Adama a nannai, ci ta̱ e kuneke Aza̱ka̱yimbi. 
ACT.13.47	Vuzavaguɗu u neke tsu ta̱ kadanshi ka nam pa a katagarda ki Ishaya:
ACT.13.47	‘N zuwa wu ta̱ na an kutashi ka Aza̱ka̱yimbi.
ACT.13.47	I kuɗika ta̱ utsura u wishi u Ka̱shile i banka uma a̱ ubuta̱ kakau a iɗika.’ ”
ACT.13.48	Ana Aza̱ka̱yimbi† a panai nannai, a̱ ka̱na̱i ma̱za̱nga̱ ɗa a cikpai Ka̱shile adama a akaka a nam pa. Aza a na kpamu Ka̱shile ka zagbai a̱ ciya̱ wuma u babu uteku, e neke ta̱ a̱ɗu e le.
ACT.13.49	Akaka a Vuzagbayin Yesu a nan lo a̱ ka̱ra̱Ꞌi ukambu u nan lo. 
ACT.13.50	Amma azagbagbaꞋin a Ayahuda a banai a̱ ubuta̱ wa azagbagbaꞋin a̱ likuci ya n a̱ma̱ci a na i n usuɓi n tsugbayin kpamu. Ɗa a zuwai le a̱ ka̱na̱ kuyaꞋanka Bulusu m Baranaba kawuya, ali o lokoi le a ukambu u nan lo wa.
ACT.13.51	Amma Bulusu m Baranaba a̱ ka̱pa̱tsa̱i kubuta̱ ku ene e le ɗa ko okpoi urotu u uma a, ɗa a lazai a banai a̱ likuci i Ikaniya. 
ACT.13.52	A Ikaniya ya, aza o Kutoni a yaꞋin ma̱za̱nga̱ n a̱bunda̱i, ɗa kpamu Ayinviki a̱ Ka̱shile a shanai we le.
ACT.14.1	A̱ likuci i Ikaniya ya ɗe, Bulusu m Baranaba a banai a̱ kunu ka avasa, ɗa a danai uma kadanshi ka Vuzagbayin. Ali Ayahuda o yoku n Aza̱ka̱yimbi e nekei a̱ɗu e le a̱ ubuta̱ u Yesu. 
ACT.14.2	Amma Ayahuda o yoku, aza a na a̱ kpa̱ɗa̱i kuneke a̱ɗu e le, a̱ la̱nga̱sa̱i a̱ɗu a Aza̱ka̱yimbi o yoku adama a na a iwan kuyongo n aza a Vuzagbayin Yesu. 
ACT.14.3	Amma Bulusu m Baranaba e geshe ta̱ a̱ ubuta̱ wa. A̱ ubuta̱ wa lo, ɗa a̱ ka̱na̱i kudana uma kasingai ka Vuzagbayin babu wovon. Ili i mereve i na Bulusu m Baranaba a yaꞋin n utsura u Vuzagbayin i yotsongu ta̱ kadanshi ke le mayun ɗa.
ACT.14.4	Amma ɗa aza a̱ likuci a e pecuki ugboku u re, aza o yoku o kutono Ayahuda, aza o yoku o kutono azusuki. 
ACT.14.5	Aza a na i Ayahuda ba, n Ayahuda, n azagbagbaꞋin e le e sheshei uteku u na e kuneke azusuki atakaci a kuvara le ta̱ n atali ka̱ta̱ a una le. 
ACT.14.6	Ana azusuki a panai nannai, ɗa a sumai a kubana a̱ likuci i Lisitira n Daraba n likuci i na yi lo koɓolo dem a uɓon u Likiya. 
ACT.14.7	A̱ ubuta̱ wa ɗe, ɗa Bulusu m Baranaba a̱ ka̱na̱i kudana uma kadanshi ka̱ Ka̱shile.
ACT.14.8	Ele ɗe a Lisitira, ɗa Bulusu m Baranaba a cinai ma̱kutsuma̱, ta a matsai ni nannai, ka̱ta̱ u saꞋwa kuwala ba. 
ACT.14.9	Ana u panai uteku u na i a kudana uma kadanshi ka Vuzagbayin Yesu, ɗa Bulusu u la̱na̱i ni, ɗa u yevei vuma va u neke ta̱ ka̱ɗu, wi ta̱ a kufuɗa wo potsokpo yi. 
ACT.14.10	Ɗa u ɗengusa̱i ka̱la̱ka̱tsu n utsura u danai, “Ɗenga̱ vi shamgba n ene a̱ nu.” Gogo lo, ɗa ta na u ɗenga̱i u shamgbai ɗa u ka̱na̱i nwalu. 
ACT.14.11	Ana aza a na i a kupanaka yi e enei nannai, ɗa a̱ ɗengusa̱i a̱la̱ka̱tsu n kelentsu ke le n Cilikiya, “A̱ma̱li a̱ ta̱wa̱ ta̱ wa̱ tsu tsu uma.” 
ACT.14.12	Ɗa a danai Baranaba a̱yi ɗa ka̱ma̱li ke Helene Zafasa. A̱yi tamkpamu Bulusu a̱yi na u yaꞋin kadanshi a̱yi ɗa ka̱ma̱li Hamisa.
ACT.14.13	A̱Ꞌisa̱ a Zafasa i ta̱ lo pulai vi likuci. Ganu va̱ a̱Ꞌisa̱ n koɓolo ka uma, ɗa e nekei obomburon ɗa a yaꞋin anci a̱ a̱pa̱lu ɗa a shiyai e eɗeku e le, adama a na a yaꞋanka azusuki a alyuka.
ACT.14.14	Ana Baranaba m Bulusu a panai ili i na uma a i a kuciga a yaꞋanka le, ɗaɗa a sazai ntogu n le, adama a̱ una̱mgbi u ka̱tsuma̱. Ɗa a sumai a uwai punu e mere ma uma ma.
ACT.14.15	Ɗa a salai, “A̱ja̱Ꞌa̱ a̱ tsu, yi ɗa̱i i zuwai ɗa yi a kuyaꞋan nannai? A̱tsu uma a ɗa tsu ɗa̱. Tsu ta̱wa̱ ta̱ ci neke ɗa̱ Arabali a Singai a̱ Ka̱shile. Tsu dana ɗa̱ ta̱ i ka̱sa̱kpa̱ kutono ili i na yi na lo dem i gbani. I bono i tono Ka̱shile ka na ki n wuma. A̱yi ɗa vuza na u yaꞋin gaɗi n iɗika m mala n ili i na i buwai dem. 
ACT.14.16	N ayin a cau, u ka̱sa̱kpa̱ ta̱ yaba dem u tono uye u na u cigai. 
ACT.14.17	Amma u tsu ka̱sa̱kpa̱ uma babu ili i na i kudana le kadanshi ka̱ ni ba. Amma wi ta̱ a kuciɓaka uma a̱ ni ayin a na baci u yoꞋi mini ma na ma tsu zuwa ili i kashina i matsa, n kuneke ilikulyaꞋa, m ma̱za̱nga̱ a̱ a̱ɗu a̱ ɗa̱ kpamu.” 
ACT.14.18	Ko n kadanshi ka nan lo dem dikyai ɗa Bulusu m Baranaba a fuɗai a̱ sa̱nka̱i uma a kuyaꞋanka le alyuka.
ACT.14.19	Amma ana Ayahuda o yoku a̱ uta̱i Antakiya n Ikaniya, ɗa a yawai ɗe Lisitira, ɗa a̱ ɗengusa̱i a̱ɗu a uma, ali ɗa a ɗikai a̱ ha̱nka̱li a uma. Ɗa a̱ ka̱na̱i kuvara Bulusu n atali, ɗa o ronoi ni a kubana pulai vi likuci, a dana ta̱ u kuwa̱ ta̱. 
ACT.14.20	Amma ana aza o Kutoni a banai, ɗa a kanzai ni, ɗa u ɗenga̱i n wuma ali ɗa u uwai a̱ likuci. Ana kayin ka asai, ɗa u lazai a kubana Daraba koɓolo m Baranaba.
ACT.14.21	Ana Bulusu m Baranaba o kotsoi kudana uma kadanshi ka̱ Ka̱shile ka singai a Daraba, ɗa a̱ ciya̱i mukumitoni ɗe n a̱bunda̱i. Ɗa a lazai o bonoi a Lisitira n Ikaniya n Antakiya vu Bisidiya. 
ACT.14.22	Ta ɗe a̱ ka̱na̱i kuneke aza o Kutoni kadanshi a shamgba n utsura, ka̱ta̱ a̱ ka̱sa̱kpa̱ ili i yoku i ɗika ma̱riki me le ba, ɗa kpamu o doku ɗa a danai le, “Sai n kusoꞋo ka atakaci ɗa tsa kufuɗa tsa uwa a̱ ubuta̱ u tsugono tsu Ka̱shile.”†
ACT.14.23	Bulusu m Baranaba a zagbakai nkoshi m gba̱ra̱-gba̱ra̱† n Kutoni a̱ likuci dem. Ɗa a yaꞋankai le kavasa n kuka̱na̱ ku una̱, ɗa e nekei le u Vuzagbayin Yesu vu na u kinda le, Vuzagbayin vu na e nekei a̱ɗu e le. 
ACT.14.24	Ɗa a lazai o kubono a uɓon u Bisidiya a kubana a Bamafila. 
ACT.14.25	Ɗa kpamu a danai uma kadanshi ka Vuzagbayin a Paraga, ɗa e yevei a lazai a kubana a Ataliya.
ACT.14.26	Ana o kotsoi ulinga wa, ɗaɗa a uwai a kpantsu o kubono a Antakiya vi Siriya, a̱ ubuta̱ u na a̱ gita̱i nwalu n le. Ta ɗe kpamu uma a yaꞋankai le avasa a singai kafu a laza, a danai, “Ka̱shile, ɓa̱nka̱ le a yaꞋan ulinga wa.” 
ACT.14.27	Ana a yawai, ɗa o ɓolongi uma ɗa a danai le ili i na Ka̱shile ka yaꞋankai le dem, uteku u na kpamu u ɓa̱yuwa̱i a̱ɗu a Aza̱ka̱yimbi, ɗa e nekei a̱ɗu. 
ACT.14.28	Ɗa e geshei ɗe n aza o Kutoni.
ACT.15.1	Bulusu m Baranaba ele a Antakiya vi Siriya, ɗa uma o yoku a̱ uta̱i a Yahuda a yawai ɗe. Ɗa a̱ ka̱na̱i kuyotsongusu aza o Kutoni e Yesu ɗe, a danai le sai a kiɗa le avaja tsu na Wila̱ u Musa u danai. A yaꞋan baci nannai ba, a̱ kuciya̱ wishi ba. 
ACT.15.2	Kadanshi ka nam pa ka̱ la̱nga̱sa̱i Bulusu m Baranaba a̱ɗu, ɗa a yaꞋin kanananai n uma a nan lo. Ɗa aza o Kutoni a zagbai Bulusu m Baranaba n uma o yoku a bana a Urishelima e ene azusuki nu nkoshi m gba̱ra̱-gba̱ra̱ adama a na a yaꞋan kadanshi. 
ACT.15.3	Ɗa aza o Kutoni a a̱ suki le, ele a kuyaꞋan nwalu ɗa o tonoi n iɗika i Finisiya n iɗika i Samariya. Ɗa a danai le uteku u na Aza̱ka̱yimbi a isai Yesu, ɗa a panai uyoꞋo n arabali a mayin. 
ACT.15.4	Ana a yawai a Urishelima, ɗa aza o Kutoni, n aza a̱ gba̱ra̱-gba̱ra̱ n azusuki dem a rabai le. Ɗa a danai ili i na Ka̱shile ka yaꞋankai uma adama e le dem.
ACT.15.5	Afarishi o yoku a na o okpoi aza o Kutoni a zuwai katsura a danai a kiɗa Aza̱ka̱yimbi avaja, ka̱ta̱ a zuwa le o tono Wila̱ u Musa.
ACT.15.6	Ɗa azusuki† nu nkoshi m gba̱ra̱-gba̱ra̱ n yaꞋin oɓolo adama a na a yaꞋan kadanshi ka. 
ACT.15.7	Ana a̱ ka̱na̱i kadanshi n kanananai, a kubana megeshe ɗa Biturusu u ɗenga̱i, ɗa u yaꞋankai le kadanshi u danai, “A̱ja̱Ꞌa̱ a̱ va, i yeve ta̱ Ka̱shile kaꞋa ka zagbai mu a̱ ka̱tsuma̱ ka̱ ɗa̱ adama a na m bana n yaꞋanka Aza̱ka̱yimbi kadanshi ka Arabali a Singai† adama a na e neke a̱ɗu. 
ACT.15.8	Ka̱shile a̱yi ɗa u yevei a̱ɗu a uma dem. U yotsongu tsu ta̱ wi ta̱ a kuciga Aza̱ka̱yimbi, ana u nekei le Ayinviki a̱ Ka̱shile, tsu na u nekei a̱tsu feu. 
ACT.15.9	Amma u yotsongu u laꞋa ta̱ n kuciga Aza̱ka̱yimbi ko aza a Israila ba, adama a na a̱ za̱Ꞌa̱ ta̱ a̱ɗu e le ɗa o okpoi aza o Kutoni a̱ Ka̱shile. 
ACT.15.10	Adama a nannai, yi ɗa̱i i zuwai ɗa yi o koꞋuso uye u Ka̱shile? O koꞋuso kpamu Aza̱ka̱yimbi a na e nekei a̱ɗu e le, ali n ili i na i laꞋi a̱miki a̱tsu n ikaya i tsu, tsu fuɗa ci ɗika ba? 
ACT.15.11	A̱Ꞌa̱, u yaꞋan nannai ba! Uma dem i ta̱ a kuciya̱ wishi a̱ ubuta̱ u Vuzagbayin Yesu a uye u te, adama a na u yaꞋanka tsu ta̱ ili i singai.”
ACT.15.12	Ɗa ka̱bunda̱i ka uma ka ka paɗai bini a kupanaka Baranaba m Bulusu a kudana le ili i mereve i gbagbaꞋin i na Ka̱shile ki a kuyaꞋanka Aza̱ka̱yimbi adama e le a̱ ubuta̱ wa. 
ACT.15.13	Ana o kotsoi, ɗa Yakubu u lyaꞋi kelime n kudana ka̱bunda̱i ka uma ka, “Aza a̱ va̱, 
ACT.15.14	Biturusu u kotsoi kuneke tsu arabali tsu na Ka̱shile ka zagbai Aza̱ka̱yimbi, ɗa u zuwai aza o yoku a̱ gita̱ kokpo uma a̱ ni. 
ACT.15.15	Ɗa kadanshi ka ko okpoi derere uteku u na eneki a ɗanai:
ACT.15.16	‘Ayin i ta̱ lo a̱ kuta̱wa̱ a na mpa Vuzavaguɗu mo kubono
ACT.15.16	ma maꞋasaka kpaꞋa ku Dawuda ku na ki ishi ku yikpa̱i.
ACT.15.16	Mi ta̱ a kumaꞋasaka ubuta̱ u na u na̱mgba̱i,
ACT.15.17	adama a aza a na a buwai a̱ la̱nsa̱ Ka̱shile, ali n Aza̱ka̱yimbi dem n aza a na n ɗekei o okpo aza a̱ va̱.
ACT.15.17	Mpa Ka̱shile Vuzavaguɗu ɗa n yaꞋin kadanshi ka nam pa.
ACT.15.18	N yaꞋan ta̱ uzuwakpani ali m megeshe.’ ”
ACT.15.19	Ɗa Yakubu va u lyaꞋi kelime n kadanshi, “U gaꞋan tsu zuwaka Aza̱ka̱yimbi ucanuku n a̱bunda̱i ba, aza a na i biꞋi o kubono a̱ ubuta̱ u Ka̱shile. 
ACT.15.20	U gaꞋan ta̱ tsu ɗanaka le, tsu dana le a̱ ka̱sa̱kpa̱ kulyaꞋa ili i na e nekei a̱ ubuta̱ wa̱ a̱ma̱li, a̱ ka̱sa̱kpa̱ kpamu kuyaꞋan tsugbani, ka̱ta̱ kpamu a lyaꞋa ko o soꞋo mpasa ba, ko a takuma agifa, ko ili i na a̱ pinda̱ra̱i kuɗeku ɗa a unai. 
ACT.15.21	Wila̱ u Musa u nam pa u dana ta̱ ɗe uma a̱ unu a avasa a Ayahuda a̱ likuci dem a kanna ka Ashibi a̱ya̱ n a̱bunda̱i.”
ACT.15.22	Ɗa azusuki, n aza a̱ gba̱ra̱-gba̱ra̱, n aza o Kutoni dem a na i a Urishelima, ɗa a zagbai azagbagbaꞋin a aza o Kutoni e re. Vuza te kula ku ni ku ɗa Yahuza e ci ɗeke yi ta̱ feu Barasaba, vuza te kpamu Sila. Ɗa a̱ suki aza e re a nam pa a Antakiya vi Siriya, koɓolo n Baranaba m Bulusu. Ele ɗa a kubana a dana uma a ili i na i yaꞋin ɗe a Urishelima.
ACT.15.23	Katagarda ka akaka ka na a bankai va ka ɗa na:
ACT.15.23	“A̱ ubuta̱ wa azusuki n aza a̱ gba̱ra̱-gba̱ra̱ aza a na i aza a̱ ɗa̱.
ACT.15.23	A kubana wa aza o Kutoni a na i a Antakiya, n Siriya, n Silisiya:
ACT.15.23	Ci ta̱ a̱ kukya̱sa̱ ɗa̱.
ACT.15.24	Tsu pana ta̱ aza a̱ tsu a na a̱ ta̱wa̱i wa̱ ɗa̱, ɗa a zuwakai ɗa̱ kadanshi ka gbani-gbani babu ci yeve. Ɗa a̱ la̱nga̱sa̱i a̱ɗu a̱ ɗa̱ n kadanshi. Ci ta̱ a kuciga i yeve a̱tsu tsu dana le a yaꞋan nannai ba. 
ACT.15.25	Ci yaꞋan ta̱ oɓolo, ɗa tsu zagbai uma o yoku aza a na tsa̱ kusuku koɓolo n a̱ja̱Ꞌa̱ a singai a̱ tsu Baranaba m Bulusu, 
ACT.15.26	aza a na e nekei wuma u le, ko a una le adama a Vuzagbayin Yesu Kishi. 
ACT.15.27	A̱tsu kpamu ci ta̱ a̱ kusuku Yahuza n Sila aza a na a kudana ɗa̱ ili i na ci punu tsu ɗanai ili i te i ɗa.
ACT.15.28	Ayinviki a̱ Ka̱shile o yotsongu tsu ta̱, ka̱ta̱ tsu doku tsu zuwaka ɗa̱ a̱miki o yoku ba. 
ACT.15.29	Amma ili i te i ɗa ci a kudana ɗa̱, ka̱ta̱ i lyaꞋa ili i na a lyukai a̱ma̱li ba. Ka̱ta̱ kpamu i takuma agifa ba, ka̱ta̱ kpamu i lyaꞋa ko o soꞋo mpasa ba, ko ili i na a̱ pinda̱ra̱i ɗa a unai. Ka̱ta̱ kpamu i yaꞋan tsugbani ba. I tono baci ili i nam pa, yi ta̱ o kokpo aza o Kutoni mayin.
ACT.15.29	To, yo okpo alafiya.”
ACT.15.30	Ɗa aza a̱ usuki a̱ na̱shi a lazai a kubana a Antakiya, ɗa e ɗekei oɓolo a aza o Kutoni ɗe ɗa e nekei le akaka a. 
ACT.15.31	Ana uma a e kecei katagarda ka, ɗa a yaꞋin ma̱za̱nga̱ adama a na kadanshi ka ko doku le ta̱ utsura.
ACT.15.32	Yahuza n Sila dem aza a kudana uma kadanshi ka̱ Ka̱shile kaꞋa. Ɗa a danai le kadanshi n a̱bunda̱i, a danai le a shamgba n utsura a̱ ubuta̱ u kadanshi ka̱ Ka̱shile. 
ACT.15.33	Ɗa uma a a shamgbai a Antakiya kenu. Ana i a kulaza o kubono a̱ ubuta̱ wa aza a na a̱ suki le, ɗa aza o Kutoni a yaꞋankai le avasa a singai a danai Ka̱shile ka̱ kura̱ka̱ le uye. [ 
ACT.15.34	Amma Sila u zagbai n ka̱ci ka̱ ni a̱yi wi ta̱ a̱ kuda̱sa̱ngu Antakiya kenu.] 
ACT.15.35	Ɗa Bulusu m Baranaba a shamgbai kenu adama a na a̱ ɓa̱nka̱ aza a na i o kuyotsongusu n a danai uma kadanshi ka Vuzagbayin ɗe a̱ ubuta̱ wa.
ACT.15.36	A yaꞋin ayin kenu, ɗa Bulusu u danai Baranaba, “Tsu bono a̱ ubuta̱ u na ci ishi dem, a̱ ubuta̱ u na tsa kuyaꞋan kadanshi ka̱ Ka̱shile. Adama a na ci yeve alafiya a aza o Kutoni ku Yesu.” 
ACT.15.37	Ɗa Baranaba wu ushuki, ɗa u cigai kuɗika Yahaya† vu Marukusu. 
ACT.15.38	Amma Bulusu u iwain wuya-wuya, adama a na Yahaya vu Marukusu va u saꞋwa ta̱ kusuma a na a yaꞋin nwalu m Bulusu ɗe a Bamafila, u ɓa̱nka̱ le n ulinga ba. 
ACT.15.39	Ɗa Bulusu m Baranaba a̱ ka̱na̱i kanananai, ɗa yaba dem u tonoi uye u ni. Ɗa Baranaba u ɗikai Marukusu, ɗa a uwai a kpantsu ɗa u lazai a kubana a̱ Kuburu. 
ACT.15.40	Ɗa Bulusu u ɗikai Sila. Ɗa aza o Kutoni a zuwakai le ekiye adama a na Ka̱shile ki inda le, ɗa uma e re a lazai. 
ACT.15.41	Ɗa o tonoi n Siriya n Silisiya n a yaꞋankai aza o Kutoni kadanshi a shamgba n utsura.
ACT.16.1	Bulusu u yaꞋin nwalu u yawai a Daraba n Lisitira a̱ ubuta̱ u na vuza vu Kutoni vi yoku wi, vuza vu kula Timoti. A̱na̱ku a̱ ni vuza vu Kutoni ɗa, n Kayahuda kpamu, amma esheku Mehelene maꞋa. 
ACT.16.2	Aza a na e nekei a̱ɗu e le ra̱ka̱ a Lisitira n Ikaniya dem, a yaꞋan ta̱ kadanshi ka singai adama o Timoti. 
ACT.16.3	Bulusu u cigai kuɗika Timoti kuwalaka, ɗa u kiɗai ni kavaja. U yaꞋin nannai adama a Ayahuda a na i uɓon u nan lo dem, e yeve ta̱ esheku o Timoti an Za̱ka̱yimbi ɗa. 
ACT.16.4	Ana a walai n likuci likuci, a danai aza o Kutoni wila̱ u na azusuki nu nkoshi m gba̱ra̱-gba̱ra̱ n Urishelima a danai le o tono. 
ACT.16.5	Ɗaɗa aza o Kutoni a shamgbai n utsura a̱ ubuta̱ u Vuzagbayin Yesu, ɗa a yimkpai kpamu n a̱bunda̱i kayin ka asa baci de dem.
ACT.16.6	Bulusu n aza a nwalu a̱ ni a yaꞋin nwalu a uɓon u Firijiya n Galatiya, adama a na Ayinviki a̱ Ka̱shile a̱ ka̱sa̱kpa̱ le a dana uma kadanshi ka̱ Ka̱shile a Asiya ba. 
ACT.16.7	Ana a yawai a̱ ka̱kina̱ ka Misiya, ɗa a dakakai adama a na a uwa a uɓon u Bitiniya, amma Ayinviki e Yesu e neke le ba. 
ACT.16.8	Ɗaɗa a walai m Misiya sai a kubana a̱ likuci i Taruwasa.
ACT.16.9	N kayin, Bulusu we enei ili tsalatani, vuma vu Makidoniya lo a kashani ɗevu n a̱yi o kufolono yi, u danai, “Ta̱wa̱ na a Makidoniya vu ɓa̱nka̱ tsu.” 
ACT.16.10	Ana Bulusu u kotsoi kene ili tsalatani i nan lo, ɗa tsu
ACT.16.11	A Taruwasa, ɗa tsu uwai a kpantsu a kubana o kotogu ka Samutara. Ɗa kanna ke ire kpamu ci yawai a̱ likuci i Niyapali. 
ACT.16.12	Na ɗe va ɗe, ɗa tsu banai a̱ Filipi, likuci ya aza o Roma punu a iɗika i Makidoniya. Ɗa ci shamgbai ɗe ali ayin n a̱bunda̱i.
ACT.16.13	A kanna ka Ashibi, tsu uta̱i punu a̱ utsutsu u likuci wa, ɗa tsu banai e kuyene, a̱ ubuta̱ u na ci sheshei uma o yoku a tsu bana ta̱ ɗe a yaꞋan avasa. Ɗa tsu da̱sa̱ngi adama a na ci yaꞋan kadanshi n a̱ma̱ci o yoku a na o ɓolongi ka̱ci ke le a̱ ubuta̱ u te. 
ACT.16.14	Vuza te vi le vuka ɗa kula ku ni Lidiya vu Tayatira, vuza vu tsulaga tsa̱ a̱kumula̱. A̱yi vuza na u ci cikpa Ka̱shile ɗa. Ana u panakai tsu, ɗa Ka̱shile ka̱ ɓa̱yuwa̱i ka̱ɗu ka̱ ni, ɗa wu ushuki n ili i na Bulusu u yongoi a kudansa. 
ACT.16.15	A yaꞋankai ni kusumbu ka akucina koɓolo n aza a kpaꞋa a̱ ni. Ɗa u folonoi tsu ci yaꞋan limoci a kpaꞋa ku ni, u danai, “Yu ushuki baci mpa n neke ta̱ ka̱ɗu n Vuzavaguɗu, ta̱wa̱i i yongo a kpaꞋa ku tsu.” U yaꞋin mawansa n a̱tsu, sai ana tsu ushuki kushamgba ta na.
ACT.16.16	Kanna ke te, a̱tsu a kubana a̱ ubuta̱ wa avasa, ɗa tsu gasai n kagbashi ke mekere ka na wunla̱i u gbani-gbani u ka̱na̱i. A̱yi vuza kene ɗa, ali u tsu tuka̱ ta̱ azagbagbaꞋin a̱ ni n ikebe n a̱bunda̱i. 
ACT.16.17	U tonoi tsu ka̱ca̱pa̱ n u yaꞋin kacaꞋa, “Uma a nam pa agbashi a MalaꞋimili a ɗa, a̱ ta̱wa̱ ta̱ kudana ɗa̱ uteku u na i kuciya̱ wishi.”
ACT.16.18	Ili i nam pa i lyaꞋi kelime ayin tutu, ali Bulusu u na̱mgba̱i ka̱tsuma̱, ɗa u kpatalai u dansukai wunla̱i u gbani-gbani u na wi punu u mekere wa, “N dana wu ta̱ wunla̱i u gbani-gbani, n kula ku Yesu Kishi, uta̱ punu wa̱ ni.” Ɗa ta na gogo va lo wunla̱i u gbani-gbani wa u ka̱sa̱kpa̱i mekere ma.
ACT.16.19	AzagbagbaꞋin a̱ ni a buwa n a̱pa̱Ꞌa̱ a̱ ciya̱ kpamu ili ba, ɗa a̱ ka̱na̱i Bulusu n Sila a bankai le a̱ ubuta̱ wu ngono n kuden. 
ACT.16.20	A danai ngono ma, “Likuci ya ra̱ka̱ i gba̱ɗa̱i adama a Ayahuda a nam pa. 
ACT.16.21	I ta̱ o kuyotsongu uma ili i na wila̱ u Roma u tsu ushuku ba.”
ACT.16.22	Ka̱bunda̱i ka uma a̱ kpa̱ɗa̱i kuciga Bulusu n Sila, ɗa ngono ma n zuwai o foɗo le ntogu ka̱ta̱ a lapa le n alangu. 
ACT.16.23	A lapai le gbani-gbani, ɗa o doku a zuwai le ugbashi kpamu. A danai vuza na wi a kinda aza a ugbashi a, ka̱ta̱ u ka̱sa̱kpa̱ Bulusu n Sila a̱ fa̱ta̱tsa̱ ba. 
ACT.16.24	Ana wi isai kadanshi ka na e nekei ni, ɗa u zuwai le punu a ugbashi, ɗa u shiyai le e ene n ikani n kaguta kpamu.
ACT.16.25	Ana kayin ke pecei mere, ɗa Bulusu n Sila a̱ ka̱na̱i kuvasa n a yaꞋin ishipa u Ka̱shile. Aza a ugbashi a na a buwai tamkpamu a kupanaka le. 
ACT.16.26	Gogo va lo, ɗa iɗika i jeꞋi ka̱u, ali ɗa kunu ku ugbashi ka ku gba̱ɗa̱i a̱ kumiꞋi dem. Utsutsu wa ra̱ka̱ u ɓa̱yuwa̱i ɗaɗa ikani i na a shiyakai agbashi dem i kasai.
ACT.16.27	Vuza vu kinda agbashi a u jimgbai, ɗa u cinai utsutsu wa agbashi wa uɓa̱yuwi. Ɗa u sheshei n ka̱ɗu ka̱ ni u danai agbashi a a suma ta̱, ɗa ta na u talai kotokobi ka̱ ni a kukiɗa ka̱ci ka̱ ni. 
ACT.16.28	Amma Bulusu u ɗekei ni n kacaꞋa, “Ka̱ta̱ vi yaꞋan nannai ba! Ra̱ka̱ vu tsu ci ta̱ lo.”
ACT.16.29	Vuza va u panai wovon n a̱bunda̱i, ɗa u ɗekei a̱ tuka̱ yi n kutashi. Ɗaɗa u sumai u uwai a̱ ubuta̱ u na Bulusu wi, ɗa u yikpa̱i e ene e le, ikyamba i ni e kujeꞋe. 
ACT.16.30	Wu uta̱ka̱i le pulai, ɗa we ecei le, “AzagbagbaꞋin, yi ɗa̱i n kuyaꞋan adama a na n ciya̱ wishi?”
ACT.16.31	A̱ ushuki, “Neke ka̱ɗu n Vuzagbayin Yesu, vu kuciya̱ ta̱ wishi, koɓolo n limata i kpaꞋa i nu dem.” 
ACT.16.32	Ɗaɗa a danai ni kadanshi ka̱ Ka̱shile koɓolo n aza a na i punu a kpaꞋa ku ni dem. 
ACT.16.33	N kayin ka nan lo ka kpamu, kindi ka ka̱ za̱Ꞌi le untsu. Ali ɗa a̱yi n aza a kpaꞋa a̱ ni a̱ ciya̱i kusumbu ka akucina gogo va lo. 
ACT.16.34	U tuka̱i le a kpaꞋa ku ni, ali ɗa u neꞋi le ilikulyaꞋa. A̱yi n aza a kpaꞋa a̱ ni a yaꞋin ma̱za̱nga̱ adama a na e nekei a̱ɗu e le a kubana u Ka̱shile.
ACT.16.35	A kanna ke ire n usana, ɗa azagbagbaꞋin a̱ likuci a a̱ suki osoji a bana a dana kindi ka, “Ka̱sa̱kpa̱ uma a a wala.”
ACT.16.36	Ɗaɗa u danai Bulusu, “Avu n Sila yi ta̱ a kufuɗa kulaza, lazai m ma̱ta̱na̱.”
ACT.16.37	Amma ɗa Bulusu wu ushuki, “A lapa tsu ɗe a̱ ubuta̱ u uma babu na a yaꞋankai tsu afada, ɗa a zuwai tsu ugbashi. A̱tsu kpamu muku n Roma n ɗa. Ɗa gogo na a cigai a̱tsu tsu laza n ka̱bini? Ki a kuyaꞋan ba! Ka̱sa̱kpa̱ ele a̱ ka̱ci ke le a̱ ta̱wa̱ o loko tsu.”
ACT.16.38	Ana osoji a banai o bonokoi kadanshi, ɗa azagbagbaꞋin a̱ likuci a a̱ ciya̱i kuyeve an Bulusu n Sila aza o Roma a ɗa, ɗa a panai wovon. 
ACT.16.39	A̱ ta̱wa̱i punu a̱ ubuta̱ wu ugbashi wa, ɗa o folonoi le a cinukpaka le unushi u na a yaꞋin. Ɗaɗa a̱ uta̱ka̱i le a̱ ubuta̱ wu ugbashi, ɗa kpamu o folonoi le a̱ ka̱sa̱kpa̱ likuci ya. 
ACT.16.40	Bulusu n Sila o bonoi a kpaꞋa ku Lidiya a̱ ubuta̱ u na a gasai n aza o Kutoni ku Vuzagbayin. Ɗa Bulusu n Sila o doku a danai a̱ ka̱na̱ a̱ɗu n utsura. Ɗa e yevei a̱ ka̱sa̱kpa̱i likuci ya.
ACT.17.1	Bulusu n Sila o tonoi n Amifiba n Apoloniya, ɗa a yawai o Tosolonika, a̱ ubuta̱ u na kunu ka avasa ka Ayahuda ki. 
ACT.17.2	Ɗa Bulusu u uwai uteku u na u kiwanai a̱ kunu ka avasa ali Ashibi a tatsu ele a kudansa koɓolo adama a ili i na yi punu uɗani a kadanshi ka̱ Ka̱shile. 
ACT.17.3	U ka̱na̱i kuyaꞋanka le kadanshi u danai eneki a danai mayun ɗa i ta̱ e kuneke Kishi atakaci, ka̱ta̱ u kuwa̱ ali u ɗenga̱. Ɗa u danai le kpamu, “Yesu Kishi vu na mi a kuyaꞋanka ɗa̱ kadanshi ka, a̱yi ɗa vuza na u kisa uma.” 
ACT.17.4	Aza o yoku a̱ ka̱tsuma̱ ka Ayahuda e nekei a̱ɗu e le. Aza e Helene n a̱bunda̱i o tonoi Ka̱shile n a̱ma̱ci a na i e kuneke tsugbayin kpamu, ɗa a̱ ushuki n kadanshi ka̱ Bulusu n Sila ɗa o ɓolongi kaci n ele.
ACT.17.5	Amma Ayahuda a yaꞋankai le tsurala, ɗa o ɓolongi aza a̱ ida̱shi i gbani a na o ci yongo e kuden, adama a na a̱ ɗengusa̱ vishili. Ɗa a sumai a kubana a kpaꞋa ku Yason, ɗa a̱ ka̱na̱i kula̱nsa̱ Sila m Bulusu, adama a na o rono le a kubana u uma. 
ACT.17.6	Adama a na koɓolo ka uma ka kene Bulusu n Sila lo ba, ɗa a̱ uta̱ka̱i Yason n aza o Kutoni o yoku, ɗa a ɗikai ni a kubanka a̱ ubuta̱ wa aza e kusheshe a̱ likuci. Ɗa koɓolo ka uma ka ko orukpoi le, “Bulusu n Sila o fitikpo ta̱ a̱ɗu a uma a aduniyan a, ɗa o okpoi mozoro, ɗa kpamu i na a̱ likuci i tsu adama a na a yaꞋan nannai. 
ACT.17.7	A̱yi Yason kpamu ɗa u rabasai le a kpaꞋa ku ni. Ra̱ka̱ vi le ɗa o goyoi wila̱ u Mogono Kaisa, ɗaɗa a danai vuma vi yoku Yesu mogono maꞋa.”
ACT.17.8	Kadanshi ka nam pa ka ka zuwa ta̱ uma a̱ likuci a n azagbagbaꞋin a̱ likuci a namba ma̱riki, ɗa a̱ na̱mgba̱i a̱tsuma̱. 
ACT.17.9	Ɗa aza a̱ likuci a a zuwai anan Yason a tsupa ikebe,† ɗa e yevei a̱ ka̱sa̱kpa̱i le a laza.
ACT.17.10	Gogo lo, ana kanna ka̱ yikpa̱i, aza o Kutoni a̱ suki Bulusu n Sila a bana Biriya. Ana a yawai, ɗa a banai a̱ kunu ka avasa ka Ayahuda. 
ACT.17.11	Aza a Biriya i ta̱ a kuciga kupana ka̱u, ali a laꞋi aza a Tosolonika. Ɗa a zuwai atsuvu mayin a na a kupana kadanshi ka̱ Bulusu. Kanna n kayin o ci yongo ta̱ a̱ kula̱na̱sa̱ Kadanshi ka̱ Ka̱shile adama a na a̱ la̱na̱ ko ili i mayun a ɗa. 
ACT.17.12	Uma n a̱bunda̱i e nekei a̱ɗu e le a̱ ubuta̱ u Vuzagbayin Yesu, n a̱ma̱ci a tsugbayin a aza e Helene o yoku n ali kpamu n a̱bunda̱i.
ACT.17.13	Ana Ayahuda a̱ Tosolonika a panai Bulusu wi ta̱ ɗe a kudana uma kadanshi ka̱ Ka̱shile a Biriya, ɗa a banai ɗe, ɗa a̱ ka̱na̱i kukushangu uma a̱ ɗengusa̱ vishili. 
ACT.17.14	Aza o Kutoni a̱ la̱nga̱sa̱ ayin ba, ɗa a bankai Bulusu a̱ ka̱kina̱ ka mala, amma Sila n Timoti o okpoi ɗe a Biriya. 
ACT.17.15	Aza a na i koɓolo m Bulusu o okpoi ɗe koɓolo n a̱yi, ali a yawai a̱ likuci i Atina, ɗa o bonoi a Biriya n akaka a kubana u Sila n Timoti. U danai wi ta̱ a kuciga a yaꞋan moloko a cina yi ɗe a Atina.
ACT.17.16	Bulusu ɗe a kuvana le Atina ka̱ɗu ka̱ ni ka̱ na̱mgba̱ ta̱ ka̱u, adama a̱ a̱ma̱li a na wi e keneshe a̱ ubuta̱ dem a̱ likuci ya. 
ACT.17.17	Ɗa u banai a̱ unu a avasa a Ayahuda. Ta punu u ci cina aza a Ayahuda n Aza̱ka̱yimbi a na i o kutono Ka̱shile adama a na u yaꞋanka le kadanshi. Ayin dem u ci yaꞋan ta̱ kadanshi n aza a na u cinai e kuden dem.
ACT.17.18	Ɗa kpamu u ka̱na̱i kuyaꞋan kanananai n a̱la̱nshi e kuyeve e Epikuriya† n Sitokiya. Ana u ka̱na̱i kudana le ukuna u Yesu n uɗengi u ni a kasaun, ɗa a danai, “Kalau ka nam pa ka̱ tuka̱ ta̱ n ili i savu.”
ACT.17.18	Aza o Sitokiya ele ayin tutu o ci yongo ta̱ e kusheshe adama a̱ ka̱ci ke le, a ci ciga kpamu ili i na i kutuka̱ n uyoꞋo ba.
ACT.17.18	Uma o yoku a danai “Wi ta̱ a kuciga kuɗengusa̱ kutoni ka̱ a̱ma̱li o yoku.”
ACT.17.19	Ɗa a ɗikai Bulusu a bankai u yaꞋan kadanshi n aza e kusheshe a̱ likuci, e ci ɗeke le ta̱ AzagbagbaꞋin a Arasa, ɗa e ecei ni, “Dana tsu ili i na kuyotsongusu ku savu ka ku danai. 
ACT.17.20	Tsu panaka wu ta̱ a kudansa ili i savu i na ci yevei ba, ci ta̱ a kuciga ci yeve.” 
ACT.17.21	(Aza a Atina n omoci a na a̱ da̱sa̱ngi ɗe adama a na a dansa ukuna u savu i ta̱ kpamu a kuciga e yeve ili i savu i na yi lo dem.)
ACT.17.22	Ɗa Bulusu u ɗenga̱i ɗa u danai:
ACT.17.22	“A̱ɗa̱ aza a Atina, me ene ta̱ yi ta̱ a kuciga yo tono a̱ma̱li n a̱bunda̱i. 
ACT.17.23	Ana mi a̱ kuka̱ra̱Ꞌa̱sa̱ likuci i nam pa, me ene ta̱ yi ta̱ n atalyalyuka a̱ ubuta̱ dem. A̱ ka̱tsuma̱ ke le katalikalyuka ko yoku a ɗana ta̱ ili i nam pa gaɗi vi ni, ‘Vuza Yoku vu na Ci Yevei Ba.’ Ka̱shile ka na yi a kuyaꞋanka tsugbashi yi ishi i yeve kaꞋa ba. Amma mpa mi ta̱ a kudana ɗa̱ ili i na ka̱ta̱ i yevei ba.
ACT.17.24	“Ka̱shile ka nam pa ka, a̱yi ɗa u yaꞋin gaɗi n iɗika n ili i na yi punu ra̱ka̱. An wo okpoi a̱yi ɗa Vuzavaguɗu vu gaɗi, u ci yongo a̱ ubuta̱ u na uma a maꞋi adama a na o tono yi ba. 
ACT.17.25	Ekiye a vuma kpamu a kufuɗa e neke yi ili i na u nambai ba. Mayun a̱yi u namba ili ba. A̱yi ɗa u ci neke ili dem ayinviki, u ci neke le ta̱ dem ili i na i a kuciga. 
ACT.17.26	A̱ ubuta̱ u vuma vi te ɗa Ka̱shile ka yaꞋin uma a na yi e kene na ra̱ka̱. Kafu a yaꞋan ili dem, ɗa u zuwakai uma uteku wi iɗika, n a̱ya̱ a na o kuyongo punu.
ACT.17.27	“U yaꞋan ta̱ nannai, adama a na uma a aduniyan a̱ la̱nsa̱ Ka̱shile, ka̱ta̱ a papa yi adama a na a̱ ciya̱ yi. Ko an wi daꞋin n ele ba. 
ACT.17.28	Wi ta̱ koɓolo n a̱tsu, a̱yi ɗa kpamu u tsu zuwa tsu ci yongo n wuma, ka̱ta̱ tsu wala, ɗa tso okpoi ili i na anana ci. Uteku u na aza a ishipa i ɗa̱ a danai, ‘A̱tsu muku n ni n ɗa.’
ACT.17.29	“Adama a na ta nannai, ka̱ta̱ ci yaꞋan kadanshi adanshi Ka̱shile ka̱ma̱li kaꞋa ka na uma a ci yaꞋan n ekiye e le ba, aza a na a tsu maꞋa ili n azanariya n azurufa n atali ba. 
ACT.17.30	N ayin a na a lazai Ka̱shile ka ci cinukpa ta̱ n ili i nam pa ra̱ka̱, adama a na e yeve i na i a kuyaꞋan ba. Amma gogo na wi ta̱ a kudana yaba dem u ka̱sa̱kpa̱ a̱ma̱li a̱ ni u bono u tono yi.
ACT.17.31	“U zuwa ta̱ ɗe kanna ka na u kuyaꞋanka aduniyan a nam pa afada uteku u na u gaꞋin. Vuma vu na u zagbai u kuyaꞋanka uma afada, u yotsongu tsu ta̱ vuma va a ayin a na u ɗengusa̱i ni a kasaun.”
ACT.17.32	Ana a panai Bulusu u yaꞋin kadanshi ka vuza na a̱ ɗengusa̱i a kasaun, aza o yoku o zosoi, amma aza o yoku a danai, “Ci ta̱ a kuciga tsa pana kadanshi ka nam pa ka a kubana megeshe.” 
ACT.17.33	Ta kadanshi ka ko kotsoi nannai. 
ACT.17.34	Ɗa aza o yoku o tonoi ni, ali ɗa o okpoi aza o Kutoni. Ɗa Donisiya vuza na wi feu punu a̱ ka̱tsuma̱ ka azagbagbaꞋin a, n vuka vi yoku kula ku ni ku ɗa Damarisa, n aza o yoku o okpoi aza o Kutoni.
ACT.18.1	Ɗaɗa Bulusu u ka̱sa̱kpa̱i Atina, ɗa u banai a Korintiya. 
ACT.18.2	Ta ɗe u gasai n vuza va Ayahuda vi yoku vu na e ci ɗeke Akila. Ta ɗe a matsai ni o Pontu, wu uta̱ ta̱ a Italiya babu megeshe n vuka vi ni Pirisila. O loko le ta̱ a Italiya adama a kadanshi ka Kaladiya Kaisa ka na u nekei o loko Ayahuda ra̱ka̱ o Roma.
ACT.18.3	Bulusu u yongoi ɗa kpamu u yaꞋin ulinga n ele, adama a na ele feu ayaꞋin a̱ a̱pa̱m a ukpan a ɗa tsu na Bulusu wi.
ACT.18.4	Kanna ka Ashibi dem ta ɗe va kucina Bulusu a̱ kunu ka avasa, a kataci u ciya̱ u doku aza o Kutoni, Ayahuda n Aza̱ka̱yimbi.
ACT.18.5	Ana Sila n Timoti a̱ ka̱sa̱kpa̱i Makidoniya ɗa a lazai a kubana a Korintiya u Bulusu. Amma ɗa Bulusu kanna n kayin u ka̱na̱i kudana uma kadanshi ka̱ Ka̱shile n u danai Ayahuda Arabali a Singai, a kudana le, “Kishi ka na yi a̱ kula̱nsa̱ va, a̱yi ɗa Yesu.” 
ACT.18.6	Amma ana Ayahuda† a iwankai ni, ali ɗa a shikai ni. Ɗaɗa Bulusu u ka̱pa̱tsa̱i kubuta̱ ku ntogu n ni,
ACT.18.7	Ana nannai u kotsoi, ɗa u yongoi n Titiyu Yusutu, Za̱ka̱yimbi vu na wi o kutono Ka̱shile mayin. KpaꞋa ku ni kpamu ɗevu n kunu ka avasa. 
ACT.18.8	Kirisibu vuza vu kelime vu kunu ka avasa m kpaꞋa ku ni ra̱ka̱ e nekei a̱ɗu e le u Ka̱shile. Uma n a̱bunda̱i o Korintiya e nekei a̱ɗu e le u Ka̱shile, ali ɗa a yaꞋankai le kusumbu ka akucina.
ACT.18.9	N kayin ko yoku, Vuzavaguɗu u yaꞋankai Bulusu kadanshi tsalatani, u danai, “Ka̱ta̱ vu pana wovon ba! Dansa! Paɗa bini ba. 
ACT.18.10	Adama a na mi ta̱ koɓolo n avu, babu vuza na u kusaꞋwa wu, adama a na uma n a̱bunda̱i a̱ likuci a nam pa uma a̱ va̱ a ɗa.” 
ACT.18.11	Ɗaɗa Bulusu u yongoi ɗe ali ka̱ya̱ n kagimi, o kuyotsongusu le kadanshi ka̱ Ka̱shile.
ACT.18.12	Amma a ayin a na Galiya wo okpoi vuzagbayin vi iɗika i Akataya, Ayahuda o yoku a̱ ɗengusa̱i cisheꞋe m Bulusu, ali ɗa a̱ tuka̱i ni u vuzagbayin vi iɗika u yaꞋanka yi afada. 
ACT.18.13	A yaꞋin kadanshi ka̱ Bulusu, a danai, “Wi a kuzuwa uma a cikpa Ka̱shile n uye u na Wila̱ u tsu u danai ci yaꞋan ba.”
ACT.18.14	Amma tsu na Bulusu u ka̱na̱i kuta̱ka̱ ka̱ci ka̱ ni ka, Galiya u kpatalai wa aza a na a̱ tuka̱i nu nsata adama a̱ Bulusu wa̱ ni, ɗa u danai, “Panai a̱ɗa̱ Ayahuda, kadanshi ka nam pa ili i gbani-gbani i ɗa ba. Ishi baci i gbani-gbani i ɗa u yaꞋin, u gaꞋan ta̱ m panaka ɗa̱. 
ACT.18.15	Amma an wo okpoi kanananai ku udani, n ula, n Wila̱ u Musa u ɗa̱ kpamu, unai kaꞋa uteku u ɗa̱. Mpa n kuyaꞋan afada adama a ka nan lo ba.” 
ACT.18.16	Ɗaɗa u lokoi le punu a̱ kunu ka afada ku ni. 
ACT.18.17	Ra̱ka̱ vi le a̱ ka̱na̱i Sasatsani vuza vu kelime vu kunu ka avasa ka, ɗa a lapai ni e kelime ka̱ kunu ka afada ka lo. Amma Galiya u keɓece ba.
ACT.18.18	Bulusu u yongoi a Korintiya kenu, ɗa u ka̱sa̱kpa̱i aza o Kutoni, ɗa u uwai a kpantsu sai uɓon u Siriya. U ɗikai Pirisila n Akila. (Ayin o yoku ɗe a̱ likuci i Seneriya, Bulusu u gbonduwo ta̱ kaci ka̱ ni tsu Wila̱ wa Ayahuda, adama a na u yaꞋan ta̱ uzuwakpani n Ka̱shile.) 
ACT.18.19	Ɗa a yawai a̱ ubuta̱ u na antsu a ci shamgba a Afisu. Bulusu u yongoi megeshe kenu, ɗa u ka̱sa̱kpa̱i lo Akila m Pirisila. Amma a ayin a na wi ɗe, u banai a̱ kunu ka avasa a kuyaꞋan kanananai n Ayahuda. 
ACT.18.20	O folonoi ni u yaꞋan megeshe n ele, amma u iwain. 
ACT.18.21	Ɗa u lazai n u danai, “Mi ta̱ o kubono kanna ko yoku, Ka̱shile ka zuwa baci.” Ɗa u uwai a kpantsu u ka̱sa̱kpa̱i Afisu.
ACT.18.22	Ubuta̱ u na u doki u shamgbai u ɗaɗa Kasariya, ɗa u lyaꞋi kelime u banai we enei aza o Kutoni a Urishelima, ɗa u yevei u bonoi a Antakiya. 
ACT.18.23	Ana u yongoi kpamu kenu a Antakiya, ɗa Bulusu u bonoi a uɓon u Galatiya n Firijiya, n we enei aza o Kutoni ra̱ka̱. U yaꞋankai le kadanshi ko odoki a̱ ciya̱ a gbama a̱ ubuta̱ u Ka̱shile.
ACT.18.24	A ayin o yoku lo, vuza kula Apolosu u yawai kuda̱sa̱ngu a Afisu a̱yi feu Kayahuda kaꞋa. Vuza va wi ta̱ n uyevi u kadanshi mayin, u yeve ta̱ kadanshi ka̱ Wila̱ u Ka̱shile kpamu ka̱u. A matsa yi ta̱ Isakandariya. 
ACT.18.25	A piꞋisaka yi ta̱ uye u Vuzagbayin, ɗa u yaꞋin kpamu kadanshi n uma derere adama e Yesu. Amma n nannai dem, ukuna u Yahaya vu kusumbu va akucina ɗa u yevei koci. 
ACT.18.26	Ana Pirisila n Akila a panakai ni a kudansa ukuna u Ka̱shile n utsura a̱ kunu ka avasa, ɗa a bankai ni a kpaꞋa ku le, o doku o dokushi ni ukuna wu uye u Ka̱shile mayin.
ACT.18.27	Apolosu u yongo ta̱ e kusheshe uteku u na u kubana a Akataya, ɗa ta na aza o Kutoni a Afisu o doku a cigai ni n kaꞋa. A ɗanakai aza o Kutoni a Akataya, a danai le a raba yi u yawa baci. Ana u yawai ɗe, ɗa u ka̱na̱i kuɓa̱nka̱ aza a na e nekei a̱ɗu e le u Vuzavaguɗu adama a kasingai ka̱ Ka̱shile. 
ACT.18.28	N utsura u kanananai u ni ɗa u lyaꞋi Ayahuda a e keteshe n u gbaɓai n kadanshi ka̱ Ka̱shile ka̱ta̱ u yotsongu le mayun Kishi ka na i a̱ kula̱nsa̱ va, a̱yi ɗa Yesu.
ACT.19.1	Ayin a na Apolosu wi ishi o Korintiya, Bulusu u walai n uɓon wu nsasan sai ta na a Afisu a̱ ubuta̱ u na u cinai aza o Kutoni ku Vuzagbayin o yoku. 
ACT.19.2	We ecei le, “Yi isa ta̱ Ayinviki a̱ Ka̱shile a ayin a na i nekei a̱ɗu n Yesu?”
ACT.19.2	A̱ ushuki, “A̱Ꞌa̱. Ci yeve ili i na vi ciya̱i ba. Tsu saꞋwa kupana a na ili yi lo i na e ci ɗeke Ayinviki a̱ Ka̱shile ba.”
ACT.19.3	We ecei le, “To, kusumbu ka akucina ke ne ku ɗai i yaꞋin?”
ACT.19.3	Ɗa ta na a̱ ushuki, “Kusumbu ka akucina ku Yahaya.”
ACT.19.4	Bulusu u danai, “Kusumbu ka akucina ku Yahaya adama a na ku yotsongu mali ma̱ kuka̱sa̱kpa̱ kuyaꞋan ku unushi ka̱ta̱ o bono u Ka̱shile. Yahaya n ka̱ci ka̱ ni u dana ta̱ uma e neke a̱ɗu n vuza yoku wi ta̱ lo a̱ kuta̱wa̱. N dana ɗa̱, Yesu ɗa vuza na Yahaya va u danai wi ta̱ lo a̱ kuta̱wa̱ va.”
ACT.19.5	Ana o kotsoi kupana nannai, ɗa a yaꞋankai le kusumbu ka akucina n kula ku Vuzagbayin Yesu. 
ACT.19.6	Ana Bulusu u zuwakai le ekiye, ɗa Ayinviki a̱ Ka̱shile a̱ cipa̱i we ele, ɗa a dansai n elentsu o yoku n e nekei uma akaka a̱ Ka̱shile. 
ACT.19.7	Uma a ra̱ka̱ ele ɗa ali kupa n aza e re.
ACT.19.8	Ɗaɗa Bulusu u banai a̱ kunu ka avasa, ɗa u danai uma kadanshi ka̱ Ka̱shile babu wovon, ali wotoi u tatsu. Ɗa u ka̱na̱i kudana le ukuna o tsugono tsu Ka̱shile adama a na u sabaꞋa le a̱ɗu. 
ACT.19.9	Amma aza o yoku a iwain kadanshi ka̱ ni, ɗa a dansai ili i wuya n a̱bunda̱i adama a uye u Vuzagbayin. Ɗa ta na Bulusu u ka̱sa̱kpa̱i kunu ka avasa ka koɓolo n uma a na e nekei a̱ɗu e le. Ɗaɗa u ka̱na̱i kudana uma kadanshi ka̱ Ka̱shile ayin tutu a̱ ubuta̱ u kuyotsongusu u vuza vu kula Tirana. 
ACT.19.10	Nannai u lyaꞋi kelime ali a kubana a̱ya̱ e re, adama a uma a na i uɓon u Asiya. Ayahuda n Aza̱ka̱yimbi dem a panai akaka a Vuzagbayin.
ACT.19.11	Ka̱shile ke nekei Bulusu utsura u yaꞋan ili i mereve i na i laꞋa ili i mereve i na a kiwanai. 
ACT.19.12	Na lo va ɗaɗa ali uma a ci ɗika ta̱ kakashi ka na u tsu uraka mele, n kalaba ka na wi n kaꞋa a ikyamba i ni. A zuwakai a ɗa aza a̱ mɓa̱la̱ ɗa ta na o potsoi, ali wunla̱i u gbani-gbani u na i n u ɗa u ka̱sa̱kpa̱i le. 
ACT.19.13	Ayahuda o yoku a na i a̱ kuka̱ra̱Ꞌa̱ n o lokoi wunla̱i u gbani-gbani, ali o kondoi kpamu kuyaꞋan ulinga n kula ku Yesu Kishi. Nahannai ɗa a tsu dana, “N loko wu ta̱ n utsura u kula ku Yesu, ku na Bulusu u ci yaꞋanka kadanshi ka̱ Ka̱shile, uta̱ punu!”
ACT.19.14	Ganu vu gbayin vi yoku, kula ku ni ku ɗa Siva wi ta̱ n olobo e cindere a na a yaꞋin nannai. 
ACT.19.15	Amma ana o kondokoi vuza na wi n wunla̱i u gbani-gbani† o kutono yi, ɗa wunla̱i u gbani-gbani wu ushuki, “N yeve ta̱ Yesu mayin, n yeve ta̱ kpamu Bulusu. Amma a̱ɗa̱ ɗa anan ya?” 
ACT.19.16	Ɗaɗa u kumbai le, ɗa ta na u shida̱i le n vishili, ɗa a sumai a kpaꞋa ka, ɗa u lyaꞋi le utsura. Ntogu dem n karai, ali ɗa o okpoi oshomboɗi, o doku a̱ ciya̱i usa̱n kpamu.
ACT.19.17	Arabali a ukuna u na u yaꞋin a̱ ka̱ra̱Ꞌi ukambu wa Afisu ra̱ka̱. Ayahuda n Aza̱ka̱yimbi dem a panai kaꞋa. Ɗa wovon u ɗenga̱i punu a̱ likuci ya n a̱bunda̱i, ɗa a cikpai kula ku Vuzagbayin Yesu ka̱u. 
ACT.19.18	Uma n a̱bunda̱i a na e nekei a̱ɗu n Yesu a̱ shika̱i unushi u le n a danai ili i na ishi a kuyaꞋansa. 
ACT.19.19	Uma n a̱bunda̱i a na ishi n atagarda a̱ a̱guma̱ n iyanshi o ɓolongi a ɗa ra̱ka̱ ɗa o songi a akina e keteshe. Atagarda a na a ci yaꞋanka iyanshi ya, ikebe i le i yawa ta̱ ikebe yu ulinga i ayin a̱kpa̱n amangerenkupa (50,000).
ACT.19.20	Ɗaɗa akaka a Vuzagbayin a̱ ka̱ra̱Ꞌi a̱ ubuta̱ kakau n a uwai kpamu a̱ a̱ɗu a uma n utsura.
ACT.19.21	Ɗaɗa Bulusu u sheshei u bana a Makidoniya n Akataya kafu u bono a Urishelima. U danai, “Nannai u laza baci, ka̱ta̱ m bana o Roma.” 
ACT.19.22	U suki a̱ɓa̱nki a̱ ni e re, Timoti n Arasata kelime a kubana a Makidoniya, a̱yi tamkpamu wo okpoi biꞋi ali megeshe a uɓon u Asiya.
ACT.19.23	Amma ɗevu n ayin a nan lo a, a yaꞋankai aza o kutono a Uye u Vuzagbayin a Afisu atakaci n a̱bunda̱i. 
ACT.19.24	A̱ gita̱i n Dimitiriya kayaꞋin ka azurufa vuza na u ci yaꞋanka nva̱li n ka̱ma̱li ka vuka ka na e ci ɗeke Aritima
ACT.19.25	U ɗekei ayaꞋin a ra̱ka̱ koɓolo n aza o yoku a na i n ulinga u yotsoi u le, ɗa u yaꞋankai le kadanshi tsu nam pa, u danai, “Aza a̱ va̱, i yeve ta̱ ci ci ciya̱ ta̱ ikebe n a̱bunda̱i adama a ulinga u tsu. 
ACT.19.26	Uteku u na ye enei ɗa kpamu i panai, vuma vu nam pa a̱yi Bulusu uteku u na wi a̱ kula̱nga̱sa̱ a̱ɗu a uma. U yaꞋan ta̱ nannai a Afisu kpamu a uɓon wa Asiya ra̱ka̱. U dana ta̱ uma n a̱bunda̱i, a̱ma̱li a na ci ci yaꞋan n ekiye a̱ tsu a̱ma̱li a mayun a ɗa ba. 
ACT.19.27	Uma n a̱bunda̱i o kuyongo ta̱ o kugoyo ulinga u tsu. Kutoni ku ka̱ma̱li ku nam pa ta punu ku gita̱i na Afisu endeꞋen ba, amma ali a iɗika dem. Uma i ta̱ a̱ kuka̱sa̱kpa̱ kuneke yi tsugbayin, ka̱ta̱ a cinukpa n a̱yi.”
ACT.19.28	Ana a panai nannai, ɗa a tasai a̱ɗu ka̱u, ɗa a̱ ka̱na̱i kacaꞋa, “Tsugbayin a kubana a̱ ka̱ma̱li Aritima va aza a Afisu!” 
ACT.19.29	Ka̱bunda̱i ka uma ka̱ ka̱na̱i kuɓolongu, gogo va lo ɗa likuci ya i shanai n kavama. Yaba dem u sumai a kubana a̱ ubuta̱ u koɓolo o kurono Gayu n Arisataka, aza a nwalu m Bulusu a na a̱ uta̱i a Makidoniya. 
ACT.19.30	Bulusu u cigai kuꞋuwa, adama a na u yaꞋan kadanshi, amma aza o Kutoni a̱ ka̱sa̱kpa̱ yi ba. 
ACT.19.31	AzagbagbaꞋin o yoku a uɓon u nan lo, a̱ja̱Ꞌa̱ a̱ Bulusu, ele feu a̱ suki n akaka a kubana wa̱ ni o kufolono yi ka̱ta̱ u yaꞋan majari n wuma u ni u uwa a̱ ubuta̱ wo oɓolo wa ba.
ACT.19.32	Uma ra̱ka̱ a ka̱na̱i kacaꞋa punu asuvu a: vuza yoku ili i nam pa, vuza yoku i yoku kpamu. Ili ra̱ka̱ ɗa i shimburungi. Mayun, uma n a̱bunda̱i a fuɗa e yeve ili i na i bankai le ba. 
ACT.19.33	Ayahuda o yoku a zagba ta̱ Isakandari, vuza na u kuneke le kadanshi adama a na u dana le ili i na i zuwai. U yaꞋankai uma kukiye a paɗa bini, ɗa u yaꞋin kadanshi ka na ka̱ kuɓa̱nka̱ aza a̱ ni. 
ACT.19.34	Ana a̱ ta̱wa̱i a zuwakai a̱yi Kayahuda kaꞋa, ɗa a̱ ka̱na̱i kacaꞋa ali iyum i re, “Vuzagbayin Aritima va Afisu! Vuzagbayin a̱yi ɗa Aritima va Afisu!”
ACT.19.35	Sai ana u geshei, kafu kaɗani ka̱ likuci ka zuwai le a paɗa bini, adama a na u yaꞋan kadanshi, u danai, “Uma a Afisu, yaba dem u yeve ta̱ an Afisu ɗa wi a kinda a̱Ꞌisa̱ a gbayin a Aritima vuza na iyotsonoi i ni yu uta̱i gaɗi i ta̱wa̱i a̱ tsu. 
ACT.19.36	Ana ili ya Aritima i nam pa yi ili i kanananai ba, ka̱ta̱ i takacika ba, ko yi ɗa̱i u danai. Ka̱ta̱ i yaꞋan ili babu kusheshe ba. 
ACT.19.37	I tuka̱ ta̱ uma a nam pa na, amma o boko ili punu a̱ a̱Ꞌisa̱ ba. A yaꞋan Kpamu kadanshi ki ishikushi ku ukuna u ka̱ma̱li ka ba. 
ACT.19.38	Dimitiriya n aza a̱ ni i baci n kadanshi, ubuta̱ wa afada wi ta̱ lo ulinga, eyevafada i ta̱ a kuyaꞋan ulinga u le. Ka̱sa̱kpa̱ le a bana ɗe. 
ACT.19.39	Kadanshi ko yoku ki baci lo, i ta̱ a kulapula kaꞋa a̱ ubuta̱ wa aza e kusheshe. 
ACT.19.40	Me ene ta̱ ci ta̱ a kuꞋuwa a̱ ka̱tsuma̱ ka atakaci adama a ukuna u vishili, tsugbayin tsu Roma tsu ta̱wa̱ baci babu uye u kuta̱ a kadanshi ka.” 
ACT.19.41	Ɗaɗa u danai le a wala, ɗa a lazai.
ACT.20.1	Ana ukuna u vishili u nam pa u kotsoi, ɗa Bulusu u ɗekei aza o Kutoni, ɗa u yaꞋankai le odoki. Ɗa u danai le, “Sai ayin e re,” ɗa u lazai a kubana a Makidoniya. 
ACT.20.2	Ɗa u tonoi n u kondosoi ubuta̱ wa aza o Kutoni a̱ likuci dem, n u yaꞋankai le odoki. Ɗa u yevei u yawai a iɗika ya aza e Helene.† 
ACT.20.3	Ɗa u yaꞋin ɗe wotoi u tatsu. Ayahuda a na i ɗe, ɗa e sheshekei ni ili i gbani-gbani. Wi ishi a kuciga kubana Siriya, amma ana u panai ili i nam pa, ɗa u kucikpai u tonoi m Makidoniya. 
ACT.20.4	Ɗa uma e cindere o soki ni. Ele ɗa Supata maku ma Puros vuza vi Biriya, koɓolo n Arisataka n Sakunda aza a Tosolonika, n Gayu vuza va aza a Daraba, koɓolo kpamu n Timoti, n Tikiku n Tarafima aza o uɓon u Asiya. 
ACT.20.5	Bulusu n uma a nam pa ele ɗa kelime ka̱ tsu, a vanai tsu a Taruwasa. 
ACT.20.6	Amma a̱tsu tamkpamu tsu uwai a kpantsu ɗe a̱ likuci i Filibi, ayin a na o kotsoi Ka̱ɗiva̱ ko Burodi vu Moloko. Ɗa ci yaꞋin nwalu m kpantsu ali ayin a tawun, ɗa ci yawai a̱ likuci i Taruwasa, a̱ ubuta̱ u na ci cinai Bulusu n uma a na a buwai. Ci shamgbai ali ayin e cindere.
ACT.20.7	Kanna ka Aladi, tsu ɓolongi adama a na ci lyaꞋa ilikulyaꞋa. Bulusu u yongo ta̱ a kuyaꞋan kadanshi ali kayin ke pecei, adama a na u sheshe ta̱ kuka̱sa̱kpa̱ le n usana. 
ACT.20.8	I ta̱ nu nkuni n a̱bunda̱i a̱ kunu ku gaɗi ku na i oɓolo a. 
ACT.20.9	Kolobo ko yoku kula ku ni ku ɗa Afitiku u da̱sa̱ngi a katusu, ɗa alavu a ɗikai ni ayin a na Bulusu wi a kadanshi n a̱bunda̱i. Ɗa kolobo ka ka̱ fa̱ta̱tsa̱i a katusu ka, ɗa u yikpa̱i. KpaꞋa ka ta na ki ta̱ n ukumbi ali kutatsu. Ana a ɗikai ni, ɗa a̱ la̱na̱ ni, ɗa e enei u kuwa̱ ta̱.
ACT.20.10	Ɗa Bulusu u cipa̱i a iɗika, ɗa u ka̱lika̱i, ɗa wo oɓongi ni, ɗa u danai, “Ka̱ta̱ i na̱mgba̱ ka̱tsuma̱ ba, wi ta̱ n wuma.” 
ACT.20.11	Ɗa Bulusu u kumbai a̱ kunu ku gaɗi ka, ɗa ci lyaꞋi ilikulyaꞋa ya koɓolo n a̱yi. Ɗa u ka̱na̱i kuyaꞋanka le kadanshi ali ɗa kayin ka asai, ɗa u yevei u ka̱sa̱kpa̱i le. 
ACT.20.12	Ana Bulusu wi a kulyaꞋa kelime n kadanshi, ɗa a bankai kolobo ka n wuma a kpaꞋa, ra̱ka̱ vi le m ma̱za̱nga̱.
ACT.20.13	Ɗa Bulusu u walai n iɗika a kubana a̱ likuci ya Asusu. A̱tsu kpamu tsu uwai a kpantsu a kubana ɗe e kelime ka̱ ni. Bulusu u sheshei a na wa uwa ɗe n a̱tsu. 
ACT.20.14	Ana u yawai u cinai tsu ɗe, ɗa u uwai a kpantsu ku tsu a kubana a̱ likuci i Mitilini. 
ACT.20.15	Kayin ka asai, ɗa ci yawai a̱ ubuta̱ ɗevu n kotogu ko Kiyo. Ana kayin ka asai kpamu, ɗa tsu lazai a kubana kotogu ka Samasu. Kanna ka̱ na̱shi, ɗa tsu lazai a kubana a Militasu. 
ACT.20.16	(Bulusu ta na u sheshe kushamgba a Afisu ba, adama a na u ciga ta̱ kukatsukpa a uɓon u Asiya. Wi ta̱ o moloko u yawa a Urishelima kafu Ka̱ɗiva̱ ka Kanna ka Amangerenkupa† ka yawa.)
ACT.20.17	A̱tsu ɗe Militasu, ɗa u yaꞋankai akaka a kubana a̱ ubuta̱ wu nkoshi m gba̱ra̱-gba̱ra̱ n aza o Kutoni a Afisu. U danai le a gasa ɗe a̱ ubuta̱ u na wi va. 
ACT.20.18	Ana a yawai, ɗa u danai le, “I yeve ta̱ uteku u na n yaꞋin n ayin a na n gita̱i kuda̱sa̱ngu wa̱ ɗa̱ a Asiya. 
ACT.20.19	Mpa n yaꞋan ulinga u Ka̱shile nu n ka̱ga̱i ba, ali m ma̱shi. Mpa n reme ta̱ ka̱ɗu n atakaci n ili gbani-gbani i na Ayahuda a yaꞋankai mu. 
ACT.20.20	Mayun mpa ta na n ka̱sa̱kpa̱ kudana ɗa̱ kadanshi ka̱ Ka̱shile e keteshe ba, ali n tonoi ɗa̱ iꞋuwa iꞋuwa n kadanshi ka nam pa. 
ACT.20.21	N dana ɗa̱ ta̱ a̱ɗa̱ Ayahuda n Aza̱ka̱yimbi, i ka̱sa̱kpa̱ ulinga u gbani-gbani i bono i tono Ka̱shile, n i nekei a̱ɗu a̱ ɗa̱ u Vuzagbayin vu tsu Yesu.
ACT.20.22	“Gogo na Ayinviki a̱ Ka̱shile† a̱ ta̱wa̱ ta̱ wa̱ va̱ a danai mu m bana a Urishelima, amma n yeve ili i na i kuyaꞋan mu ɗe ba. 
ACT.20.23	Amma a̱ likuci dem, Ayinviki a̱ Ka̱shile a dana mu ta̱, i ta̱ a̱ kuka̱na̱ mu ali ugbashi, mi ta̱ kpamu o kusoꞋo atakaci a gbani-gbani n a̱bunda̱i. 
ACT.20.24	Amma mpa m bonoko wuma u va̱ ili i yoku ba, amma ulinga u na Vuzagbayin Yesu u zagbai mu n yaꞋan u ɗa mi a kuciga ma shatangu. Ɗaɗa n dana uma kadanshi ka kasingai ka̱ Ka̱shile n ucigi u ni.
ACT.20.25	“N yaꞋankai ɗa̱ kadanshi ko tsugono tsu Ka̱shile e mere ma̱ ɗa̱ a̱ likuci kakau, gogo na, a̱ɗa̱ dem yo kudoku ye kene mu ba. 
ACT.20.26	Adama a nannai mpa m buwa n unushi a kubana wa̱ ɗa̱ ba. Vuza dem u kutaɗaka mu ba, a ayin a na Ka̱shile ka kuyaꞋanka yi afada. 
ACT.20.27	N dana ɗa̱ ta̱ ɗe ili i na Ka̱shile ka cigai i yeve ra̱ka̱, babu ili i te i na n sokongi ɗa̱.
ACT.20.28	“Gogo na, mi ta̱ o kufolono ɗa̱ i la̱na̱ wuma u ɗa̱, i laꞋatangu ushiga u kpaꞋa ku Ka̱shile ba, u na Ayinviki a̱ Ka̱shile e nekei ɗa̱ yo okpo n tsugbayin, adama a na u tsula le ta̱ nu mpasa m maku ma̱ ni. 
ACT.20.29	N yeve ta̱ ayin a na baci n ka̱sa̱kpa̱i ɗa̱, nlum ma aꞋuwa mi ta̱ a̱ kuta̱wa̱ wa̱ ɗa̱. I ta̱ ana nnama ka̱ta̱ a gala ushiga u Ka̱shile a una gbani. 
ACT.20.30	A̱ ka̱tsuma̱ ka̱ ɗa̱ aza o yoku i ta̱ a kusabaꞋa uye u mayun, ka̱ta̱ a̱ ciya̱ aza a na o kutono le o bono ka̱ca̱pa̱. 
ACT.20.31	Yongoi ufoɓushi, ka̱ta̱ i ciɓa a̱ya̱ a tatsu a na mpa n yaꞋin n a̱ɗa̱. Kanna n kayin mpa a kukushe ukuna u ɗa̱, ali m ma̱shi.
ACT.20.32	“Gogo na, n ka̱sa̱kpa̱ ɗa̱ ta̱ e ekiye a̱ Ka̱shile. Ciɓai kadanshi ka kasingai ka̱ Ka̱shile! Kadanshi ka nam pa ki ta̱ a̱ kuɓa̱nka̱ ɗa̱, ki ta̱ kpamu e kuneke ɗa̱ ili i na yi a kuvana yo okpo i ɗa̱ adama a na a̱ɗa̱ aza a̱ Ka̱shile a ɗa. 
ACT.20.33	N ci yaꞋan a̱shi a wuya n kuminya ku vuza, ko ikebe i vuza ba. 
ACT.20.34	I yeve ta̱ ayin a na mi n a̱ɗa̱ n yaꞋan ta̱ ulinga n ekiye a̱ va̱, adama a na m ɓa̱na̱ ka̱ci ka̱ va̱ n aza o yoku. 
ACT.20.35	N yaꞋanka ɗa̱ ta̱ nannai an agisana i yaꞋan ulinga ka̱u, adama a na i ɓa̱nka̱ aza a unambi. Ka̱ta̱ i ciɓa n kadanshi ka na Vuzagbayin Yesu u danai, ‘U laꞋa ta̱ vi neke vuza ili, an va kisa.’ ”
ACT.20.36	Ana u kotsoi kudana le nannai, ɗa u kuɗa̱ngi u yaꞋin kavasa n ele. 
ACT.20.37	Ɗa ra̱ka̱ vi le o ɓosoi m ma̱shi, ɗa a̱ gita̱i koɓongu yi. 
ACT.20.38	Ɗa a̱ɗu e le a̱ na̱mgba̱i n kadanshi ka na u yaꞋankai le va, adama a na u dana le ta̱ o kudoku e kene yi ba. Ɗa o soki ni ali u uwai a kpantsu.
ACT.21.1	Ana tsu ka̱sa̱kpa̱i nkoshi m gba̱ra̱-gba̱ra̱ ma a Afisu, ɗa tsu uwai a kpantsu a kubana o kotogu ko Kosu mejege. Ana kayin ka asai, ɗa ci yawai Rodusu, ɗa tsu banai kpamu a Patara. 
ACT.21.2	Ɗa ci ciya̱i kpantsu ku na ka kubanka tsu a iɗika i Finisiya, ɗa tsu uwai ku ɗa tsu ka̱na̱i nwalu. 
ACT.21.3	Ana ce enei kotogu ka̱ Kuburu, ɗa tsu ka̱sa̱kpa̱i kaꞋa a̱ ugula̱, ɗa ci yawai a̱ likuci i Taya vi Siriya. A Taya ta lo a̱ cipa̱ka̱i n ucanuku u kpantsu. 
ACT.21.4	Ana tsu uwai a̱ likuci ya, ɗa ci cinai aza o Kutoni ɗe. Ɗa ci shamgbai a kpaꞋa ku le ali ayin e cindere. Ɗa Ayinviki a̱ Ka̱shile a̱ cipa̱i we le ɗa a danai Bulusu ka̱ta̱ u bana a Urishelima va ba. 
ACT.21.5	Amma ana ayin e cindere a lazai, ɗa tsu ka̱na̱i kpamu uye koɓolo n ali dem n a̱ma̱ci e le m muku n le, ɗa o soki tsu ali a̱ ka̱kina̱ ka mala. Ɗa tsu kuɗa̱ngi lo a kayala, ɗa ci yaꞋin kavasa. 
ACT.21.6	Ɗa a danai tsu, “Sai ayin e re,” ɗa tsu uwai a kpantsu. Ɗa ele tamkpamu a lazai o kubono a kpaꞋa.
ACT.21.7	Ana tsu ka̱sa̱kpa̱i Taya, ɗa ci yawai Talamaya, ɗa ci kya̱sa̱na̱i n aza o Kutoni, ali ɗa ci shamgbai lo kanna ke te. 
ACT.21.8	Ana kayin ka asai, ɗa ci yawai a Kasariya, ɗa ci shamgbai u Filibu, vuza na u tsu dana uma kadanshi ka̱ Ka̱shile ka singai. A̱yi wi ta̱ a̱ ka̱tsuma̱ ka aza e cindere,
ACT.21.9	Wi ta̱ ni nkere n na̱shi, aza a na ka̱ta̱ e yevei mavali ba. A tsu dansa ta̱ akaka a̱ Ka̱shile. 
ACT.21.10	Ana ci yawai ɗe, ci yaꞋin ɗe ayin e re, keneki ko yoku kula ku ni ku ɗa Agaba wu uta̱ ta̱ ta na a Yahuda. 
ACT.21.11	Ana u ta̱wa̱i wa̱ tsu, ɗa u ɗikai kaɗambura ka̱ Bulusu, ɗa u shiyai ka̱ci ka̱ ni ene n ekiye n kaꞋa. Ɗa u danai ili i na Ayinviki a̱ Ka̱shile a danai ni i ɗa na, “Ta Ayahuda a Urishelima a kushiya vuza vu kaɗambura vu nan lo nannai, ka̱ta̱ o bonoko yi o Roma.”
ACT.21.12	Ana Agaba u dansai u kotsoi, ɗa a̱tsu n aza o Kutoni a̱ likuci i nan lo, tsu folonoi Bulusu ka̱ta̱ u bana a Urishelima ba. 
ACT.21.13	Ɗa Bulusu wu ushuki, “Yi ɗa̱i i zuwai ɗa yi a̱ ma̱shi? Yi ta̱ a̱ kula̱nga̱sa̱ mu ka̱ɗu. I yeve ta̱ mi ta̱ ufoɓushi adama a ugbashi a̱ Urishelima. Mi ta̱ kpamu a kufuɗa ma̱ kuwa̱, adama a kula ku Yesu Kishi.” 
ACT.21.14	Ana ce enei tsa kufuɗa tsa ka̱na̱sa̱ yi ba, ɗa tsu danai, “Ka̱sa̱kpa̱ Ka̱shile ka yaꞋan ili i na u cigai.”
ACT.21.15	Ci geshe ba, ɗa tsu lazai a kubana a Urishelima. 
ACT.21.16	Aza o Kutoni o yoku a uɓon u Kasariya, ɗa o soki tsu a kpaꞋa ku Nnasan. A̱yi vuza va aza a̱ Kuburu ɗa vuza vu Kutoni n ayin a ɗe.
ACT.21.17	Ana ci yawai a Urishelima, ɗa aza o Kutoni a rabasai tsu m ma̱za̱nga̱. 
ACT.21.18	Ana kayin ka asai, ɗa Bulusu u banai n a̱tsu adama a na we ene Yakubu, nu nkoshi m gba̱ra̱-gba̱ra̱ i ta̱ na lo a̱ ubuta̱ u te ra̱ka̱. 
ACT.21.19	Bulusu u kya̱sa̱i le, ɗa u danai le tsu na Ka̱shile ka yaꞋin ulinga u ni n a̱yi a̱ ubuta̱ wa Aza̱ka̱yimbi.
ACT.21.20	Ɗa uma ra̱ka̱, aza a na a panai ili i nan lo dem, ɗa a cikpai Ka̱shile. Ɗa a danai Bulusu, “Vuza tsu, ve ene ta̱ Ayahuda ali a̱kpa̱n n a̱bunda̱i (kulaza 2,000) o okpoi aza o kutono Ka̱shile. A ci ciga ta̱ kpamu kutono Wila̱ u Musa. 
ACT.21.21	Amma aza o yoku a dana ta̱ vi yaꞋan ta̱ kuyotsongusu wa aza a Israila a na i o kuyongo n Aza̱ka̱yimbi, ka̱ta̱ a iwan Wila̱ u nam pa. Vu dana le ta̱ kpamu ka̱ta̱ a kiɗa muku n le avaja, ko o tono agadu e le ba.
ACT.21.22	“Nini ɗai tsa kuyaꞋan a pana baci arabali vi ta̱ na? 
ACT.21.23	YaꞋan ili i na tsa kudana wu vi yaꞋanka tsu. Ci ta̱ n uma a̱ na̱shi a na a yaꞋin akucina n Ka̱shile. 
ACT.21.24	Ɓolongu ekiye n uma a nam pa. Vu foɓuso ka̱ci ka̱ nu adama a̱ ka̱ɗiva̱ ka kutakpa nshinda̱ adama a akucina a. Vu tsupa adama o kugbonduwo aci e le. Ɗaɗa uma e kuyeve kadanshi ka na a yaꞋin adama a̱ nu aꞋuwa a ɗa. I ta̱ e kuyeve a na vi ta̱ o kutono Wila̱ u Musa. 
ACT.21.25	A ayin a na a lazai, tsu dana ta̱ Aza̱ka̱yimbi ili i na a kuyaꞋan. Tsu dana le ta̱ ka̱ta̱ a takuma ili i na a kiɗakai ka̱ma̱li ba, ka̱ta̱ kpamu a takuma agifa ba, a takuma kpamu ili i na a̱ pinda̱ra̱i kuɗeku ku ni ɗa i kuwa̱i ba. Tsu dana le ta̱ kpamu a̱ ka̱sa̱kpa̱ kuyaꞋan tsugbani.”
ACT.21.26	Ɗa Bulusu wu ushuki n ufolu u le. Ana kayin ka asai, ɗa u banai u yaꞋin ka̱ɗiva̱ ka kutakpa nshinda̱ n uma a ɗa u banai a̱ A̱Ꞌisa̱ a Gbayin. Ɗa u salai kanna ka na o kukotso ili ya akucina i na i a kuyaꞋan adama a na yaba dem a kanna ka nan lo a yaꞋanka yi alyuka.†
ACT.21.27	Ana ayin a̱ ka̱ɗiva̱ ka a̱ ka̱na̱i kulaza, Ayahuda o yoku a na a̱ uta̱i a uɓon wa Asiya e enei Bulusu a̱ A̱Ꞌisa̱ a Gbayin, ɗa a̱ ciya̱i uma n a̱bunda̱i a̱ ka̱na̱ kushika Bulusu. 
ACT.21.28	Ɗa a̱ ka̱na̱i kacaꞋa, “A̱ja̱Ꞌa̱ a̱ tsu, ɓa̱nka̱i tsu! Vuma vu nam pa u ci yongo ta̱ a kubansa a̱ ubuta̱ kakau n u la̱nga̱sa̱i uma a̱ ubuta̱ u Wila̱ u tsu u na e nekei Musa, koɓolo n A̱Ꞌisa̱ a Gbayin. Ali u tuka̱ ta̱ n ili i wono a̱ A̱Ꞌisa̱ ana u uwakai n Aza̱ka̱yimbi punu.” 
ACT.21.29	A ayin a na a lazai a saꞋwa ta̱ kene Bulusu n vuza va aza a Afisu vu na e ci ɗeke Tarafima a̱ likuci ya, a danai Bulusu u uka yi ta̱ a̱ A̱Ꞌisa̱ a Gbayin a.
ACT.21.30	Ali aza a̱ likuci a a cigai kuɗengusa̱ vishili, ɗa uma a a̱ gita̱i kuyaꞋan wupa. Ɗa a̱ ka̱na̱i Bulusu, ɗa o ronoi ni pulai va̱ A̱Ꞌisa̱. Gogo lo, ɗa a̱ ɓa̱ya̱ngi utsutsu wa̱ A̱Ꞌisa̱ wa. 
ACT.21.31	Uma a a ciga ta̱ kuna Bulusu, ana kovonshi† vo osoji vu Roma
ACT.21.32	Ɗa u yaꞋin gogoꞋo, ɗa u sumai ɗa u banai u la̱nsa̱i osoji n anan jagaba e le, ɗa a banai a̱ ubuta̱ u na uma a a shanai. Ana aza a̱ vishili e enei kovonshi n osoji a̱ ni, ɗa a̱ ka̱sa̱kpa̱i kulapa Bulusu.
ACT.21.33	Ɗa kovonshi va u zuwai osoji a̱ ka̱na̱i Bulusu, ɗa a shiyai ni n ikani i re. Ɗa u yevei we ecei uma a ko a̱yi ɗa ya, n yi ɗa̱i kpamu u yaꞋin. 
ACT.21.34	Ɗa uma o yoku o orukpoi ili i yoku kau. Aza a na a buwai kpamu o orukpoi ili i yoku kpamu kau. I ta̱ kpamu o yoroli n a̱bunda̱i, ali kovonshi va u pana ili i na i a kudansa ba. Ɗa u danai osoji a a ɗika Bulusu va a kubana a̱ kunu ko osoji. 
ACT.21.35	Ana a yawai a idasakpatsu, ɗa uma a o doku ɗa a yaꞋin wupa n a̱bunda̱i, ali a cigai kulapa Bulusu. Ɗa osoji a ɗikai ni a avangatsu e le, ta lo a kuna yi. 
ACT.21.36	Ɗa koɓolo ka uma ka ka̱ ka̱na̱i kutono le n a danai, “Unai ni, unai ni!”
ACT.21.37	Ana osoji a ɗikai Bulusu va a kubana asuvu, ɗa u danai kovonshi va, “N yaꞋan kadanshi kenu?”
ACT.21.37	Kovonshi va u yaꞋin mereve, ɗa we ecei ni, “Vu tsu dansa ta̱ Cihelene? 
ACT.21.38	Avu vuza va aza a Masar ɗa, vuma vu na u ɗengusa̱i vishili ayin o yoku, avu ɗa vuzagbayin va aza a̱ vishili n a̱bunda̱i, ali a̱kpa̱n a̱ na̱shi (4,000) ɗaɗa vi ɗikai le a kubana a kakamba ka ba?”
ACT.21.39	Ɗa Bulusu wu ushuki “A̱Ꞌa̱, mpa Kayahuda kaꞋa, ta ɗe likuci i va̱ yi Tarusu, likuci i gbayin a Silisiya. Mi ta̱ ufolu u nu, mi ta̱ a kuciga ma yaꞋan kadanshi n koɓolo ka uma ka.” 
ACT.21.40	Ɗa kovonshi va u danai ni u yaꞋan kadanshi. Ɗa Bulusu u ɗenga̱i kashani, ɗa u yaꞋankai uma a n kukiye, ɗa uma a a paɗai bini, ɗa u yaꞋankai le kadanshi n Ciyahuda.
ACT.22.1	Bulusu u yaꞋin kadanshi u danai, “Aza a̱ va̱ n isheku i va̱ dem, panakai mu n dansa n ka̱ci ka̱ va̱.” 
ACT.22.2	Ana ka̱bunda̱i ka uma ka panai Bulusu u yaꞋankai le kadanshi n Ciyahuda,
ACT.22.3	Ɗaɗa Bulusu u danai, “Mpa umaci wa Ayahuda u ɗa, a matsai mu a̱ likuci i Tarusu vi Silisiya, ɗa kpamu n kumgbai a Urishelima. Mo okpo ta̱ kapiꞋishi e ekiye a Gamaliya. U piꞋisakai mu n tono Wila̱ ra̱ka̱ wi ikaya i tsu. Mo okpoi vuza vu kataci vu kutono Ka̱shile n ili ra̱ka̱ i na n kuyaꞋan. Mi ishi ta̱ tsu na yi anana. 
ACT.22.4	N tsu takacika ta̱ vuza na baci de dem u tonoi Uye u Vuzagbayin, ali ɗa n zuwai a unai aza o yoku. Aza o yoku kpamu n ka̱na̱i le, ɗa n zuwai a ugbashi. N ci keɓece ba, ko n ka̱na̱ ali ko a̱ma̱ci. 
ACT.22.5	Mogono ma anan ganu† n aza e Kusheshe ra̱ka̱ a kudana ta̱ ukuna u nan lo mayun ɗa. Ali mi isai katagarda ka akaka we le a kubana wa Ayahuda a Dimaska. Katagarda ka akaka ka nan lo ke neke mu ta̱ utsura n reme ɗe aza o Kutoni ka̱ta̱ n tuka̱ a Urishelima. N wala n ele n ikani ushiyi e ene ka̱ta̱ kpamu a bana o soꞋo atakaci a Urishelima.
ACT.22.6	“Kanna ke te n kanna a kaci, mpa a kuyawa a Dimaska, ɗaɗa kutashi ka̱ a̱bunda̱i ku uta̱i gaɗi ɗa ka akanai mu. 
ACT.22.7	N yikpa̱i a iɗika, ɗa m panai ka̱la̱ka̱tsu e kuɗeke mu, ‘Shawulu, Shawulu, yi ɗa̱i i zuwai ɗa vi a kutakacika mu?’
ACT.22.8	“Ɗa mu ushuki, ‘Vuzagbayin, avu ɗa ya?’
ACT.22.8	“Ɗa wu ushuki, ‘Mpa ɗa Yesu vu Nazara. Vi ta̱ a̱ kutuka̱ mu nu mɓa̱la̱ n a̱bunda̱i n atakaci kpamu.’ 
ACT.22.9	Uma a na i koɓolo nu mpa e enei kutashi ka, amma a pana ka̱la̱ka̱tsu ka ba.
ACT.22.10	“Me ecei, ‘Vuzagbayin, yi ɗa̱i vi cigai n yaꞋanka wu?’
ACT.22.10	“Vuzavaguɗu wu ushuki, ‘Ɗenga̱ vu bana a Dimaska. Vi yawa baci a Dimaska, i ta̱ a kudana wu ili i na va kuyaꞋan.’ 
ACT.22.11	Kutashi ku utsura ku nan lo ku bonokoi mu ka̱yimba̱, sai ana ka̱ja̱Ꞌa̱ ka̱ va̱ ko ronoi mu a kubana a Dimaska.
ACT.22.12	“Vuza kula Hananiyan u yongo ta̱ ɗe. Vuma vu Ka̱shile ɗa a̱ ubuta̱ u kutono Wila̱. Ayahuda ra̱ka̱ o ci yongo ta̱ a kucikpa yi. 
ACT.22.13	U ta̱wa̱i wa̱ va̱, ɗa u shamgbai ɗevu nu mpa u danai, ‘Vuza va̱ Shawulu, ene ubuta̱.’ Gogo va lo, ɗa me enei ni.
ACT.22.14	“Ɗaɗa u danai mu, ‘Ka̱shile ki ikaya ka̱ tsu ka zagba wu ta̱ vi yeve ili i na u cigai, ka̱ta̱ kpamu ve ene Vuza Ciɗa vu doku vu pana kpamu kadanshi ka̱ ni. 
ACT.22.15	Va kuɗika ta̱ akaka a̱ ni a kubanka a̱ ubuta̱ dem, vu dana uma ra̱ka̱ ili i na ve enei ɗa kpamu vu panai. 
ACT.22.16	Gogo na, yi ɗa̱i vi a kuvana? Ɗenga̱ vu zuwa le a yaꞋanka wu kusumbu ka akucina, ka̱ta̱ unushi u nu u yaꞋan uza̱Ꞌi. YaꞋan ili i nam pa, vi baci e kuɗeke kula ku Vuzagbayin.’ ”
ACT.22.17	Bulusu u lyaꞋi kelime n kadanshi, “Kanna ke te, ana m bonoi a Urishelima, mpa a kuyaꞋan kavasa a̱ A̱Ꞌisa̱ a Gbayin, ɗa me enei ili tsalatani. 
ACT.22.18	Ɗa me enei Vuzagbayin a kuyaꞋan kadanshi. U danai, ‘Gogo lo, ka̱sa̱kpa̱ Urishelima, adama a na uma a̱ likuci a a̱ ushuku n akaka a̱ nu a na vi yaꞋin adama a̱ va̱ ba.’
ACT.22.19	“Ɗa mu ushuki Vuzagbayin, ‘Ele feu e yeve ta̱ tsu na n ka̱na̱sa̱i aza o Kutoni a̱ unu a avasa kakau, ɗa n lapai aza a na e nekei a̱ɗu n avu. 
ACT.22.20	A una ta̱ Istifanu adama a na u yaꞋin kadanshi ka̱ nu, ɗa n shamgbai ɗe n dokushi le. Mpa ɗa biꞋi mi indai ntogu n uma ana a unai ni va.’
ACT.22.21	“Ɗaɗa Vuzagbayin u danai mu, ‘Ɗenga̱ vu bana, mi ta̱ a̱ kusuku wu daꞋin a̱ ubuta̱ wa Aza̱ka̱yimbi.’ ”
ACT.22.22	Ka̱bunda̱i ka uma ka ka paɗai bini, sai ana Bulusu wu ulai udani u nan lo, “Aza̱ka̱yimbi,” ɗa ta na gbende vi le n ka̱la̱ka̱tsu ke te o orukpoi, “Ɗika vuma vu na wi tsu nam pa! Unai ni! U yotso u yongo n wuma ba.” 
ACT.22.23	O orukpoi, n o foɗoi ntogu n le, n e kenuki kpamu kayala e ekiye, n a vishangi a̱ wunla̱i.
ACT.22.24	Kovonshi vo osoji vu Roma u zuwai a ɗika Bulusu a banka yi a̱ ubuta̱ wo osoji, a faba yi ɗe m mashauri ka̱ta̱ e ece yi. U yaꞋin nannai, adama a na u ciga ta̱ u yeve yi ɗa̱i i zuwai ɗa uma i a kuyaꞋanka Bulusu kacaꞋa nannai. 
ACT.22.25	Ana a shiyai Bulusu a kulapa, ɗa Bulusu u danai jagaba vo osoji vu na vi lo kashani ka, “U gaꞋan wu ta̱ vu faba vuza va aza o Roma† babu na a yaꞋankai ni afada?”
ACT.22.26	Ana jagaba va u panai nannai, u banai u kovonshi vi ni dem ɗa u danai, “Yi ɗa̱i va kuyaꞋan? Vuma vu nam pa vuza va aza o Roma ɗa.”
ACT.22.27	Kovonshi ɗa u banai u Bulusu, ɗa we ecei, “Dana mu, avu vuza va aza o Roma ɗa?”
ACT.22.27	Bulusu wu ushuki, “E, ta nannai.”
ACT.22.28	Ɗa kpamu kovonshi va u danai, “Ikebe n a̱bunda̱i i ɗa n tsupai adama a na mo okpo vuza va aza o Roma.”
ACT.22.28	Amma Bulusu wu ushuki ni, “A matsa mu ta̱ tsu vuza va aza o Roma.”
ACT.22.29	Osoji a na e sheshei a yaꞋanka yi keci ɗa a kucikpai a̱ ka̱sa̱kpa̱i Bulusu gogoꞋo, ana a panai a̱yi vuza va aza o Roma ɗa. Kovonshi vi le kpamu u panai wovon adama a na u zuwa le ta̱ a shiya yi, ka̱ta̱ a faba yi.
ACT.22.30	Ana kayin kasai, ɗa kovonshi va u cigai u yeve ko yi ɗa̱i i zuwai ɗa aza e kelime a Ayahuda a̱ tuka̱i nu nsata adama a̱ Bulusu. U zuwai a shikpa Bulusu, ɗa kpamu u zuwai anan ganu vu gbagbaꞋin n aza e Kusheshe a yaꞋin oɓolo. U zuwai a uka punu m Bulusu, ka̱ta̱ u shamgba kelime ke le.
ACT.23.1	Ɗa Bulusu u gbotoi aza e Kusheshe a n a̱shi a̱ ni magaba derere, ɗa u danai le, “Aza a̱ va̱, mpa n neke ta̱ wuma u va̱ Ka̱shile mayin, ali n gogo na mi ta̱ a kuyaꞋan nwalu n va̱ mayin n a̱yi.” 
ACT.23.2	Ɗa Hananiyan mogono ma anan ganu ma zuwai uma a na i lo kashani ɗevu n a̱yi, a̱ dukpa̱ yi una̱. 
ACT.23.3	Ɗa Bulusu u danai ni, “Ka̱shile feu ki ta̱ a kuɓasa wu, avu vi ta̱ an kakaꞋa ka vilya, babu ariba! Ɗa vu koɗoi Wila̱ ana vu zuwai a lapai mu. Nini ɗai avu vuma vu gbani-gbani va kuyaꞋanka mu afada?”
ACT.23.4	Aza a na i lo kashani ɗevu m Bulusu a danai ni, “Yi ɗa̱i i zuwai ɗa vi shikai mogono ma anan ganu vuza vu Ka̱shile?”
ACT.23.5	Ɗa Bulusu wu ushuki, “N nusa ta̱, aza a̱ va̱. Mpa n yeve a na a̱yi ɗa mogono ma anan ganu ba. Amma wi ta̱ a uɗani a Katagarda ka Ciɗa, ‘Ka̱ta̱ vi shika vuzagbayin vi kelime vu nu ba.’ ”
ACT.23.6	Ɗa Bulusu we enei aza o yoku ele A̱sa̱dukiya a ɗa n Afarishi. Ɗa u ɗengusa̱i ka̱la̱ka̱tsu ka̱u, u danai, “A̱ja̱Ꞌa̱ a̱ va̱, mpa feu Kafarishi kaꞋa, maku ma Kafarishi kpamu. Adama a na mpa n neke ta̱ ka̱ɗu ka̱ va̱ a̱ ubuta̱ wu ukpa̱ n kuɗenga̱ ku wuma, i ɗaɗa i zuwai ɗa a kuyaꞋanka mu afada.”
ACT.23.7	Ɗa kadanshi ka ka̱ tuka̱i m mawansa a̱ ka̱tsuma̱ ka Afarishi n A̱sa̱dukiya a. 
ACT.23.8	Ele A̱sa̱dukiya a a̱ ushuku n alingata ba, ko a̱kpisa̱, ko vuza na u kuwa̱i u ɗenga̱ n wuma ba. Amma Afarishi† a̱ ushuku ta̱ n kadanshi ka nan lo mayin. 
ACT.23.9	Ɗa kacaꞋa n a̱bunda̱i ka̱ ɗenga̱i a̱ ubuta̱ wa. Nlum n Wila̱† n yoku aza a na i Afarishi ɗa a̱ ka̱na̱i kuyaꞋan kadanshi ka na a̱ kuɓa̱nka̱ Bulusu, ɗa a salai, “A̱tsu ce ene ili i na u yaꞋin i yoku i gbani-gbani ba. U gaꞋan ba kalingata ko ka̱kpisa̱ kaꞋa ka yaꞋankai ni kadanshi.”
ACT.23.10	Ana mawansa ma ma yimkpai n a̱bunda̱i a̱ ubuta̱ wa, ɗa kovonshi va u panai wovon, ta lo a yaꞋanka Bulusu gbani-gbani ana i o kurono yi. Ɗa u yaꞋankai osoji a̱ ni kadanshi a bana a isa Bulusu va n utsura a̱ ubuta̱ u le, a banka yi a kpaꞋa ko osoji.
ACT.23.11	Ana kayin ka yaꞋin, ɗa Vuzagbayin Yesu u ta̱wa̱i u Bulusu u danai ni, “Shamgba n uneki u ka̱ɗu ka̱ nu n utsura, tsu na vu danai kadanshi ka̱ va̱ a̱ ubuta̱ u Urishelima, ta kpamu vu kudana kadanshi ka̱ va̱ nannai wa aza o Roma.”
ACT.23.12	Ana kayin ka asai, ɗa Ayahuda o yoku a yaꞋin una̱ u te ɗa e sheshei kuna Bulusu. Ɗa a yaꞋin akucina a kulyaꞋa ba, o kusoꞋo ba, sai a una yi. 
ACT.23.13	Aza a na e sheshei kuna yi va a laꞋa ta̱ uma amangere. 
ACT.23.14	Ɗa a banai u anan ganu vu gbagbaꞋin aza e kelime, ɗa a danai le, “Ci yaꞋan ta̱ akucina a gbayin tsa kulyaꞋa ba, tso kusoꞋo ba, sai tsu una vuma vu nan lo. 
ACT.23.15	Adama a nan lo a̱ɗa̱ aza a̱ gba̱ra̱-gba̱ra̱ n aza e Kusheshe danai kovonshi u tuka̱ ɗa̱ n a̱yi adanshi yi ta̱ a kuciga kudoku keceshe yi kadanshi ka mayin. A̱tsu tamkpamu ci ta̱ ufoɓushi adama a na tsu vaꞋwan yi, ka̱ta̱ tsu una yi a uye.”
ACT.23.16	Amma ɗa maku ma taku vu Bulusu ma panai ili i na i e kusheshe, ɗa u banai ɗe a kpaꞋa ko osoji, ɗa u tonukoi ni. 
ACT.23.17	Ɗa Bulusu u ɗekei jagaba vo osoji vi yoku ɗa u danai ni, “Pura̱ kolobo ka nam pa ka a kubana u kovonshi vu nu dem. Wi ta̱ n ili i singai i na wi a kuciga wa dana yi.” 
ACT.23.18	Ɗa vuma va wu ushuki, ɗa u pura̱i kolobo ka a kubana u kovonshi.
ACT.23.18	Ɗa vuma va u yaꞋin kadanshi n kovonshi vi le dem, u danai, “Vuza vu ugbashi vu nan ɗe va Bulusu u dana mu ta̱ n tuka̱ wu n vuma vu nam pa va, adama a na wi ta̱ n ili i na u kudana wu.”
ACT.23.19	Ɗa kovonshi va u ɗikai ni ɗa u zuwai ni a kupayan ku ni, ɗa u bankai ni kakambu ke te. Ɗa we ecei ni, “Yi ɗa̱i vi a kuciga va dana mu?”
ACT.23.20	Ɗa wu ushuki, “Uma o yoku i ta̱ a kuciga a banka Bulusu va a̱ ubuta̱ wa aza e Kusheshe ka Ayahuda mkpaꞋa. I a kudana i ta̱ a kuciga e yeve ili i yoku adama a̱ Bulusu. 
ACT.23.21	Ka̱ta̱ vu ushuku ba, uma i ta̱ lo kashani ali uma amangere usheɗeki i ta̱ a kuciga a kuna yi. A kucina ta̱ ele a kulyaꞋa ili ba, o kusoꞋo ba, sai a una yi biꞋi. I ta̱ a kuvana vu ushuku n ili i na a kudana wu dem.”
ACT.23.22	Ɗa kovonshi va u kushei ni, “Ka̱ta̱ vu ka̱sa̱kpa̱ vuza u yeve a na vu danai mu kadanshi ka nam pa ka ba.” Ɗa jagaba va u danai kolobo ka ka laza.
ACT.23.23	Ɗa kovonshi va u ɗekei anan jagaba o osoji o yoku e re, ɗa u danai le, “Dana osoji amangatawenre (200) o foɓuso, ka̱ta̱ o soku Bulusu a kubana a Kasariya n viyum kuci vu kayin vu nan lo, i ɗika kpamu osoji amangatatsunkupa (70) a kumba odoku, osoji o yoku kpamu amangatawenre (200) e ene nu nsara n le. 
ACT.23.24	La̱nsa̱ka̱i Bulusu va kodoku u kumba i la̱na̱ yi mayin i ciya̱ i yawaka yi u Gomuna Filiku n alafiya a̱ ni.”
ACT.23.25	Ɗa kovonshi va u ɗanai katagarda ka nam pa a kubana u gomuna:
ACT.23.26	“Mpa Kaladiya Lisiya, mi ta̱ a̱ kusuꞋuku wu n ikya̱shi i nam pa, Vuzagbayin Gomuna Filiku:
ACT.23.27	“Uma o yoku a ɗa a̱ ka̱na̱i vuma vu nam pa va i ta̱ a kuciga kuna yi. Amma ana m panai a̱yi vuza va aza o Roma ɗa, ɗa n suki osoji o yoku o soku yi adama a na a isa yi. 
ACT.23.28	Ɗa n ɗikai ni a kubana a̱ ubuta̱ wa aza e Kusheshe a̱ gba̱ra̱-gba̱ra̱ adama a na n yeve ko yi ɗa̱i u yaꞋin. 
ACT.23.29	Ɗa n yevei kadanshi ko kutoni ke le kaꞋa n Wila̱ u le, ili i nan lo i yawa kuzuwa vuza a ugbashi ko a una vuza ba. 
ACT.23.30	Amma ɗa vuza yoku u danai mu uteku u na i a kuciga a una yi. I ɗa i zuwai ɗa n yaꞋin gogoꞋo, ɗa n suki ni a kubana wa̱ nu, n dana ta̱ ɗe kpamu aza a kadanshi a a̱ tuka̱ n kadanshi ke le wa̱ nu.”
ACT.23.31	Ɗa osoji a a yaꞋin ili i na jagaba vi le u danai le a yaꞋan. I ɗa i zuwai ɗa a ɗikai Bulusu n kayin ka nan lo a kubana a̱ likuci ya Antipatari. 
ACT.23.32	Ana kayin ka asai, ɗa osoji a na i e ene ɗa o bonoi. Aza a na i gaɗi vo odoku ɗa a lazai n a̱yi a kubana Kasariya. 
ACT.23.33	Ana a yawai a Kasariya, ɗa e nekei katagarda ka akaka ka koɓolo m Bulusu va dem u gomuna. 
ACT.23.34	Ana gomuna wi e kukece katagarda ka, ɗa we ecei Bulusu va ko uɓon we ene u ɗa wi. Ɗa Bulusu wu ushuki, “Uɓon u Silisiya.”
ACT.23.35	Ɗa gomuna va u danai, “Mi ta̱ a kupanaka wu, uma a a̱ tuka̱ baci nu nsata n le.” Ana u kotsoi kadanshi ka̱ ni, ɗa u danai a̱ ka̱na̱ Bulusu wo okpo an vuza vu ugbashi punu e kefeku ka na Hiridu† u maꞋi.
ACT.24.1	Ana ayin a tawun a lazai, ɗa uma o yoku a banai a Kasariya adama a na a banka nu nsata m Bulusu. Ele ɗa anan Hananiyan mogono ma anan ganu, n aza a̱ gba̱ra̱-gba̱ra̱ a Ayahuda o yoku, n keyevika̱wila̱ ko yoku e ci ɗeke yi ta̱ Tatulu. 
ACT.24.2	Ana e ɗekei Bulusu punu asuvu, ɗa Tatulu u danai vuzagbayin vi iɗika kadanshi ka na i a kushikasa Bulusu. U danai, “Vuzagbayin Filiku, vu tuka̱ ta̱ n aza a̱ tsu m ma̱ta̱na̱ ali a̱ya̱ n a̱bunda̱i a na vi yaꞋin tsugono. Vi yaꞋan ta̱ kpamu ulinga n kuyeve ku nu adama a na vu tuka̱ n kusabaꞋa ki ili a iɗika i tsu n ubuta̱ u uma a̱ tsu dem. 
ACT.24.3	Uma dem a yaꞋanka wu ta̱ ogodiya m ma̱za̱nga̱ babu uteku n kula adama a ili i singai i na vi yaꞋin, Filiku. 
ACT.24.4	Amma mi ta̱ ufolu u nu n ciga mo oꞋuso wu ba adama a̱ ma̱riki ma̱ nu. Panaka mu ili i na n kutonuko wu, adama a vuma vu nan lo n ili i na u yaꞋin. 
ACT.24.5	Ci ciya̱ yi ta̱ a̱ kuɗengusa̱ a̱ɗu a uma. Vuma va a̱yi ɗa vuza na u tsu zuwa Ayahuda o yongo a̱ kuɗengusa̱ vishili a̱ ubuta̱ u tsugono tsa aza o Roma. A̱yi ɗa vuzagbayin va aza a̱ vishili a na e ci ɗeke Aza a Nazara. 
ACT.24.6	U saꞋwa ta̱ kuyaꞋan ili i na yi ili i wono a kubana a̱ ubuta̱ wa̱ A̱Ꞌisa̱ a Gbayin a̱ tsu. [ 
ACT.24.7	Ci ishi ci ciga kuyaꞋanka yi afada uteku u na Wila̱ u tsu u danai, amma ɗa Lisiya jagaba vo osoji u fa̱ba̱na̱i ni wa̱ tsu n utsura. Amma ɗa Lisiya va u danai tsu tsu ta̱wa̱ wa̱ nu, tsu dana wu unushi u na u yaꞋin dem a̱ ubuta̱ wa afada u nu.] 
ACT.24.8	A̱yi ta na wi ta̱ a kudana wu ili i na u yaꞋin va mayun n una̱ u ni, ve ecei baci mayin.”
ACT.24.9	Ɗa Ayahuda a na a buwai, a̱ ushuki n ili i na Tatulu va u danai, ali ɗa a danai mayun ɗa.
ACT.24.10	Ɗa gomuna va u nekei Bulusu va ka̱ba̱nga̱ u yaꞋan kadanshi, ɗa u danai, “Vuzagbayin, n yeve ta̱ avu ayin dem vi ci yaꞋanka ta̱ uma afada a singai. Mpa n yaꞋan ta̱ ma̱za̱nga̱ ana a fuɗai a̱ tuka̱i mu a̱ ubuta̱ wa afada u nu, n yaꞋan kadanshi n ka̱ci ka̱ va̱. 
ACT.24.11	Vi inda baci, ayin a laꞋa kupa n e re ba, ana n ta̱wa̱i a Urishelima adama a na n cikpa Ka̱shile a̱ A̱Ꞌisa̱ a Gbayin. 
ACT.24.12	Mpa n yaꞋan kanananai n vuza a̱ A̱Ꞌisa̱ a Gbayin ba, ko n yaꞋan vishili ko a̱ kunu ka avasa, ko a̱ likuci. 
ACT.24.13	Uma a nam pa a a kufuɗa a dana ili i na a danai adama a̱ va̱ mayun ɗa ba.
ACT.24.14	“Mu ushuku ta̱ mayun ɗa n tono Uye u Vuzagbayin, amma ɗa a danai uye u nam pa u mayun u ɗa ba. Mi ta̱ o kutono Ka̱shile ki ikaya ka̱ tsu. N tono ta̱ kpamu Wila̱ u Musa n ili i na Eneki a ɗanai. 
ACT.24.15	Mi ta̱ n a̱pa̱Ꞌa̱ a̱ ubuta̱ u Ka̱shile wi ta̱ a̱ kuɗengusa̱ aza a̱ usuɓi n aza a gbani-gbani dem a kasaun, uteku u na aza a kadanshi a nam pa a a danai. 
ACT.24.16	Adama a nannai n ci yongo ta̱ mayin n Ka̱shile koɓolo n uma dem.
ACT.24.17	“N ka̱sa̱kpa̱ ta̱ Urishelima ali a̱ya̱ n a̱bunda̱i. N bono ta̱ n ikebe adama a na m ɓa̱nka̱ aza a̱ va̱. M bono ta̱ kpamu adama a na n yaꞋanka Ka̱shile alyuka. 
ACT.24.18	Aza a na i a kushika mu gogo na, a ayin a na e enei mu a̱ A̱Ꞌisa̱ a Gbayin, mi ta̱ a kushatangu a̱ ka̱ɗiva̱ ka na ko okpoi mu mayun n yaꞋan adama a na n takpa nshinda̱. Uma i lo ɗevu nu mpa ba, babu vuza na u shilika̱i. 
ACT.24.19	Ayahuda o yoku a na a̱ uta̱i a iɗika i Asiya feu, i ta̱ lo a̱ ubuta̱ wa i baci a kuyaꞋan kadanshi ka wi ishi u gaꞋan a yaꞋan lo. 
ACT.24.20	Uma a na i na a dana wu unushi u na n yaꞋin, a dana wu kpamu i na a̱ ciya̱i n yaꞋin a̱ ubuta̱ wa Aza e Kusheshe, a ayin a na a yaꞋankai mu afada. 
ACT.24.21	Kadanshi ka na a kufuɗa a̱ tuka̱ a̱ ubuta̱ wa afada u nam pa ke te kaꞋa, ana n yaꞋin lo a̱ ubuta̱ wa, n danai, ‘I tuka̱ mu ta̱ a̱ ubuta̱ wa afada adama a na mu ushuku ta̱ n ukpa̱ n kuɗenga̱ ku wuma.’ ”
ACT.24.22	Amma gogo na, Gomuna Filiku u yeve ta̱ Uye u Vuzagbayin n a̱bunda̱i, ɗa u shamkpai le. U danai, “Sai ayin a na Kovonshi Lisiya u yawai, ka̱ta̱ n yeve kukiɗaka yi afada.” 
ACT.24.23	Ɗa u zuwai jagaba vo osoji wi inda yi, amma ka̱ta̱ u zuwa yi a̱ kunu ku ugbashi ba, ka̱ta̱ kpamu u sa̱nga̱ a̱ja̱Ꞌa̱ a̱ ni a bana e ene yi ba.
ACT.24.24	Ana ayin e re a lazai, ɗa Filiku va u yawai n vuka vi ni. Kula ku ni ku ɗa Durusila, a̱yi Kayahuda kaꞋa. Ɗa a̱ suki vuza yoku u ta̱wa̱ m Bulusu, ɗa a panakai ni kadanshi ka na u danai adama e uneki u ka̱ɗu n Yesu Kishi. 
ACT.24.25	Ɗa Bulusu u yaꞋankai ni kadanshi uteku u na o kuyongo n usuɓi, uteku u na kpamu a̱ kuka̱na̱ ka̱ci ke le, n afada a na a̱ kuta̱wa̱. Adama a nannai, ɗa Filiku u panai wovon n a̱bunda̱i. Ɗa u danai Bulusu, “U yawa ta̱. Ka̱sa̱kpa̱ nannai, vi ta̱ a kufuɗa va laza biꞋi, n ciya̱ baci ayin mi ta̱ e kuɗeke wu kpamu.” 
ACT.24.26	Ayin n a̱bunda̱i, Filiku u suku ta̱ ka̱ta̱ a bana e ɗeke Bulusu, adama a na u yaꞋan kadanshi n a̱yi. Adama a na wi ta̱ a kinda ko Bulusu wi ta̱ e kuneke yi ikebe adama a na u ka̱sa̱kpa̱ yi.
ACT.24.27	Ana a̱ya̱ e re a lazai, ɗa a̱ suki Filiku a̱ ubuta̱ u yoku. Ɗaɗa vuma vi yoku u lyaꞋi tsugomuna, a̱yi ɗa Poruku Fesata. Adama a na a̱yi wi ta̱ a kuciga u ciya̱ ucigi a̱ ubuta̱ wa Ayahuda, ɗa Filiku u zuwai Bulusu u yongo a̱ kunu ku ugbashi.
ACT.25.1	Fesata u yawai a Kasariya adama a na u ka̱na̱ ulinga u gomuna. Ana ayin a tatsu a lazai, ɗa u ɗenga̱i a Kasariya ɗa u yawai a Urishelima. 
ACT.25.2	Ɗa anan ganu vu gbagbaꞋin n azagbagbaꞋin a Ayahuda a gasai n gomuna va, adama a na a dana yi kadanshi ke le a̱ ubuta̱ wa afada u Bulusu. 
ACT.25.3	Ɗa o folonoi ni u bonoko m Bulusu a Urishelima. A ciga ta̱ u ɗika Bulusu a̱ kuta̱wa̱ ɗe adama a na a vaꞋwan yi a uye, ka̱ta̱ a una yi. 
ACT.25.4	Ɗa Fesata wu ushuki le, “I ta̱ a̱ kuka̱sa̱kpa̱ Bulusu ɗe a Kasariya. Mpa n ka̱ci ka̱ va̱ me kugeshe ba, mi ta̱ a̱ kuta̱wa̱ ma bana ɗe. 
ACT.25.5	Vuma vu nam pa va u nusa baci, ka̱sa̱kpa̱i aza a̱ gba̱ra̱-gba̱ra̱ a bana nu mpa ka̱ta̱ a̱ tuka̱ n unushi wa.”
ACT.25.6	Ɗa Fesata u shamgbai ɗe a Urishelima ali ayin kunla̱i a kubana kupa. Ɗa u ɗenga̱i, ɗa u bonoi a Kasariya. Ana kayin ka asai, ɗa u danai o ɓolongu a̱ ubuta̱ wa afada, ka̱ta̱ kpamu a̱ ta̱wa̱ m Bulusu. 
ACT.25.7	Ana Bulusu u yawai, ɗa azagbagbaꞋin a Ayahuda a na a̱ uta̱i a Urishelima a̱ gita̱i kudana vuzagbayin va nsata n a̱bunda̱i. Amma a fuɗa o yotsongu a̱yi u yaꞋan ta̱ ili i nan lo ba, ko kenu. 
ACT.25.8	Ana vuzagbayin va we ecei ni, ɗa Bulusu wu ushuki, “Mpa n nusa ba, ko a̱ ubuta̱ u Wila̱ wa Ayahuda, ko a̱ ubuta̱ wa̱ A̱Ꞌisa̱ a Gbayin, ko a̱ ubuta̱ u tsugono tsa aza o Roma.”
ACT.25.9	Ana Fesata wi a kuciga Ayahuda a pana uyoꞋo u ni, ɗa we ecei Bulusu, “Ko vi ta̱ a kufuɗa a banka wu a Urishelima adama a na n yaꞋanka wu afada ɗe?”
ACT.25.10	Amma ɗa Bulusu wu ushuki u danai, “A̱Ꞌa̱, mi ta̱ na kelime ka kpaꞋa ku mogono ma afada mo Roma. Vi ta̱ a kufuɗa va yaꞋanka mu afada na. Avu vi yeve ta̱ n nusaka Ayahuda ba. 
ACT.25.11	N yaꞋan baci unushi u na u yawai a una mu, mpa ma kuꞋiwan n kuwa̱ ba. Amma n yaꞋan baci ili yu unushi ba, ko avu ko vuza yoku u kufuɗa u kuneke mu e ekiye a Ayahuda a nam pa ba. Ele i ta̱ a kuciga a una mu. N folono wu ta̱ a banka nsata n nam pa a kubana u Mogono Kaisa, ka̱ta̱ a̱yi u yaꞋanka mu afada a.”
ACT.25.12	Ɗa Fesata va u sheshei n aza o odoki a̱ ni, ɗa wu ushuki ni, “Ana vu folonoi a banka wu u Mogono Kaisa, i ta̱ a kubanka wu u mogono wa.”
ACT.25.13	Ana a yaꞋin ayin e re, ɗa Mogono Agaripa me ire,
ACT.25.14	A yaꞋan megeshe ba, ɗa Fesata u danai Mogono Agaripa ukuna u Bulusu. Ɗa u danai ni, “Vuza vu ugbashi vi yoku wi ta̱ na, vuza na Filiku u ka̱sa̱kpa̱i mo okpo n yaꞋanka yi afada. 
ACT.25.15	Ayin a na mi ishi a Urishelima, anan ganu vu gbagbaꞋin n azagbagbaꞋin a Ayahuda o yoku a̱ tuka̱ mu ta̱ n kadanshi ka vuma vu nan lo va, ɗa o folonoi mu n kiɗaka yi afada.”
ACT.25.16	Ɗa u danai le, “A̱tsu aza o Roma ci n agadu a na ci kiɗaka vuza afada ba, sai a banka kadanshi ka a̱ ubuta̱ wa afada n vuza vu unushi va lo n aza a na a̱ tuka̱i n kadanshi ka̱ ni n a̱shi n a̱shi. 
ACT.25.17	Ana a̱ ta̱wa̱i na, mpa n la̱nga̱sa̱ ayin ba. Ana kayin ka asai, ɗa a̱ da̱sa̱ngi a̱ ubuta̱ wa afada, ɗa n zuwai a̱ tuka̱ n a̱yi punu. 
ACT.25.18	Ana aza e kusheshe a a̱ tuka̱i n kadanshi ka a̱ ubuta̱ wa afada, m pana unushi u wuya u na n cigai m pana ba. 
ACT.25.19	Kadanshi ka nam pa ka ɗaɗa kadanshi ka vuza yoku vu na e ci ɗeke Yesu vuza na u kuwa̱i. Amma Bulusu u yaꞋin kanananai n ele, u danai Yesu va wi ta̱ n wuma, wi ukpa̱ ba. 
ACT.25.20	N ciya̱ uteku u na ma̱ kuciya̱ mayun vu kadanshi vu nam pa ba. Ɗa me ecei Bulusu ko u kufuɗa wa bana a Urishelima, adama a na a bana a yaꞋanka yi ɗe afada. 
ACT.25.21	Amma ɗa Bulusu u folonoi mogono ma gbayin ma ma panaka yi kadanshi ka na wi n kaꞋa. Ɗa n danai a zuwa yi lo a ugbashi biꞋi, sai ayin a na n foɓusoi, ka̱ta̱ n suku a banka yi u Kaisa.”
ACT.25.22	Ɗa Agaripa u danai Fesata, “Mi ta̱ a kuciga ma pana ili i na vuma vu nam pa wa kudansa.”
ACT.25.22	Ɗa Fesata u danai, “Vi ta̱ a kufuɗa va panaka yi mkpaꞋa.”
ACT.25.23	Ana kayin ka asai, ɗa Agaripa m Baranisi a̱ ka̱ga̱i a kuyawa a̱ ubuta̱ u kefeku ko oɓolo, n azagbagbaꞋin a anan jagaba, n azagbagbaꞋin a̱ likuci. Ɗa a̱ suki e ɗeke Bulusu, ɗa a yawai n a̱yi. 
ACT.25.24	Ɗa Fesata u yaꞋin kadanshi n ka̱bunda̱i ka uma ka, ɗa u danai, “Mogono Agaripa, n azagbagbaꞋin a̱ nu, n omoci a̱ nu, la̱na̱i vuma vu nam pa! Ayahuda a na i a Urishelima n Kasariya a̱ ta̱wa̱ ta̱ wa̱ va̱ ɗa a gbagbalai kuruva mu, n zuwa a una yi. 
ACT.25.25	Amma uteku u na n la̱na̱i ni, u yaꞋan ili i na n kuna yi ba. Amma a̱yi a̱ ka̱ci ka̱ ni u folono ta̱ a banka kadanshi ka̱ ni a̱ ubuta̱ u mogono ma gbayin mo Roma, ɗa ta na mpa n sheshei m banka yi ɗe. 
ACT.25.26	Mpa n yeve ili i na n kuɗana adama a vuma vu nam pa ba. I ɗa i zuwai ɗa n tuka̱i ni e kelime ka̱ nu, adama a na ve ene avu a̱ ka̱ci ka̱ nu, Mogono Agaripa. Tsu goɗumo baci kadanshi ka̱ ni mayin, mpa n kuciya̱ ta̱ ili i na ma kuɗana adama a̱ ni.
ACT.25.27	U gaꞋan n suku n vuza ugbashi a kubana u mogono ma gbayin, babu unushi u na n ciya̱i wa̱ ni ba.”
ACT.26.1	Ɗa Agaripa u danai Bulusu, “Gogo na, vi ta̱ a kufuɗa va yaꞋan kadanshi.”
ACT.26.1	Ɗa Bulusu u ɗengusa̱i kukiye ku ni, ɗa u yevei u gita̱i kuyaꞋan kadanshi ka na ka̱ kuta̱ka̱ yi, ɗa u danai, 
ACT.26.2	“Vuzagbayin Mogono Agaripa, n yaꞋan ta̱ ma̱za̱nga̱ n a̱bunda̱i adama a na vi neke mu ta̱ ka̱ba̱nga̱ n yaꞋan kadanshi anana uteku u na aza a̱ va̱ a̱ tuka̱i nu nsata n va̱ wa̱ nu. 
ACT.26.3	Mpa n yeve ta̱ vi yeve ta̱ ili i nan lo dem a̱ ka̱tsuma̱ ka agadu ka Ayahuda mayin. Gogo na, n ciga ta̱ vi reme ka̱ɗu vu panaka mu mayin.
ACT.26.4	“Ali mpa maku, Ayahuda e yeve ta̱ ida̱shi i na n yaꞋin koɓolo n ele ali a̱ likuci i va̱ n Urishelima kpamu, aza a̱ gba̱ra̱-gba̱ra̱ e yeve mu ta̱. 
ACT.26.5	E yeve ta̱ mpa Kafarishi kaꞋa, ali n ayin a ɗe, ali n gogo na mpa vuza kutono Ka̱shile ɗa. Wila̱ wa Afarishi u laꞋa ta̱ wila̱ wa Ayahuda u na u buwai. Aza a̱ gba̱ra̱-gba̱ra̱ a a dansa ta̱ ili i nam pa dem mayun ɗa, a ciga baci. 
ACT.26.6	Gogo na mi ta̱ a kashani kelime ka̱ nu n neke ta̱ ka̱ɗu ka̱ va̱ a̱ ubuta̱ wu uzuwakpani u Ka̱shile u na u yaꞋin n ikaya i tsu n ayin a ɗe. 
ACT.26.7	Uzuwakpani u ɗaɗa uteku u na umaci kupa n u re u tsu wa u kutono Ka̱shile kanna n kayin. Uzuwakpani wa wi ta̱ a̱ kutuka̱ n a̱pa̱Ꞌa̱. Vuzagbayin mogono, ili i nan lo ya i ɗaɗa i zuwai Ayahuda a̱ tuka̱i nu nsata n va̱ wa̱ nu. 
ACT.26.8	Yi ɗa̱i i zuwai ɗa i kpa̱ɗa̱i kushuku an Ka̱shile ka̱ kuɗengusa̱ uma n wuma?
ACT.26.9	“Mpa n ka̱ci ka̱ va̱ mi ishi ta̱ n ciga n yaꞋan ili n a̱bunda̱i, adama a na n sa̱nka̱ n kadanshi ke Yesu vuza va aza a Nazara. 
ACT.26.10	Amma ali anan ganu vu gbagbaꞋin e neke mu ta̱ utsura adama a na n yaꞋan ili i nan lo. N ka̱na̱ aza o Kutoni, ka̱ta̱ a zuwa le ugbashi, ɗa kpamu mu ushuki a zuwa a una le. 
ACT.26.11	Ali n zuwai o tono le a̱ unu a avasa, ka̱ta̱ n neke le atakaci, ka̱ta̱ kpamu a shika Kishi. Adama a na mi ta̱ n wupa n ele n a̱bunda̱i, ɗa n tonoi le a̱ ubuta̱ u na a sumai a banai dem, ali a̱ ubuta̱ u na a banai limoci dem adama a na n takacika le.”
ACT.26.12	Bulusu u lyaꞋi kelime n kadanshi, “Kanna ke te, mpa a kuyaꞋan nwalu a kubana a Dimaska adama a na m bana n reme aza o Kutoni, n utsura u katagarda ka na anan ganu vu gbagbaꞋin e nekei mu. 
ACT.26.13	Mogono, kanna a kaci, me enei kutashi ku na ku laꞋi kanna, ɗa ku uta̱i gaɗi ɗa ka akanai mu n aza a na ci a nwalu koɓolo. 
ACT.26.14	A̱tsu dem ci yikpa̱i a iɗika, ɗa m panai ka̱la̱ka̱tsu e kuɗeke mu n Ciyahuda, ‘Shawulu, Shawulu, yi ɗa̱i i zuwai ɗa vi a kutakacika mu? U gaꞋan kanaka ka̱ shilika̱ n kalangu ba. Tsulau tsu ɗa wu vi shilika̱ nu mpa.’
ACT.26.15	“Ɗa mpa me ecei, ‘Yayi avu, Vuzagbayin?’
ACT.26.15	“Ɗa Vuzagbayin vu ushuki mu, ‘Mpa ɗa Yesu vuza na vi a kutakacika va. 
ACT.26.16	Gogo na, ɗenga̱ kashani. Ili i na i zuwai ɗa n ta̱wa̱i wa̱ nu, n zagba wu ta̱ vo okpo kagbashi ka̱ va̱. Vi ta̱ a kubana vu dana uma ili i na i gita̱i gogo na, n i na n kuyotsongu wu. 
ACT.26.17	Mpa mi ta̱ a̱ kusuku wu a kubana a̱ ubuta̱ wa Ayahuda n wa Aza̱ka̱yimbi. Mpa mi ta̱ a kinda wu a̱ ubuta̱ u na vu banai dem. 
ACT.26.18	N ciga ta̱ vu ɓa̱yuwa̱ a̱shi e le a̱ ubuta̱ u ka̱yimbi a kubana a̱ ubuta̱ u kutashi. Vu uta̱ka̱ le a̱ ubuta̱ u tsugono tsu MalyaꞋi a kubana a̱ ubuta̱ u tsugono tsu Ka̱shile. Adama a nannai, Ka̱shile ki ta̱ a kucinukpaka le unushi u le, ka̱ta̱ o okpo a̱ ka̱tsuma̱ ka aza a ciɗa, aza a na e nekei a̱ɗu e le.’
ACT.26.19	“Adama a nannai, Mogono Agaripa, n iwan kadanshi ka na ku uta̱i gaɗi, ɗa ka̱ ta̱wa̱i wa̱ va̱ ba. 
ACT.26.20	Ɗa n gita̱ kudana uma ɗe kadanshi ka̱ Ka̱shile a Dimaska. Ɗa m banai a Urishelima ali n ka̱ra̱Ꞌi wa aza a uɓon u Yahuda. Ali ɗa m banai wa Aza̱ka̱yimbi, ɗa n danai le a̱ shika̱ unushi u le a̱ ta̱wa̱ o tono Ka̱shile, ka̱ta̱ a cinukpaka le u ɗa. O bono baci kuyaꞋan ili i na i gaꞋin, na lo u yotsongu ta̱ a na mayun ɗa a̱ shika̱i unushi u le.
ACT.26.21	“I ɗaɗa i zuwai ɗa Ayahuda a̱ ka̱na̱i mu a̱ A̱Ꞌisa̱ a Gbayin e le, ali ɗa i a kuciga kuna mu. 
ACT.26.22	Amma ali ɗa Ka̱shile ku uta̱ka̱i mu, adama a na n dana uma kadanshi ka̱ Ka̱shile a kubana wa aza a̱ gba̱ra̱-gba̱ra̱ m muku dem. Ili i na n dansai i ɗaɗa i na eneki m Musa a dansai. 
ACT.26.23	Mayun ɗa, ana eneki a yaꞋin kadanshi a danai Kishi ki ta̱ o kusoꞋo atakaci a̱yi ɗa u kugita̱ kuɗenga̱ a kasaun. Ka̱ta̱ u tuka̱ n kutashi a̱ ubuta̱ wa Ayahuda n Aza̱ka̱yimbi.”
ACT.26.24	Gogo lo Fesata u yaꞋin kacaꞋa, u danai, “Bulusu, kuyeve ku nu ku ripula̱sa̱ wu ta̱ ali ku bonokoi nu an kajarishi.”
ACT.26.25	Amma ɗa Bulusu u danai, “Vuzagbayin Fesata, mpa mi kajarishi ba. Ili i na n dansai mayun ɗa i ɗa kpamu i gaꞋin. 
ACT.26.26	Amma Mogono Agaripa me yeve ta̱ ili i nan lo ra̱ka̱. Mpa n yaꞋanka yi ta̱ kadanshi babu wovon. Ili i na i zuwai n danai nannai i ɗaɗa u yeve ili i nan lo ya dem, adama a na ili ya yi usokongi wa̱ ni ba. 
ACT.26.27	Mogono Agaripa vu ushuku ta̱ n eneki a? Mpa n yeve ta̱ vu ushuku ta̱.”
ACT.26.28	A̱yi a kudana, gogo lo Mogono Agaripa ma danai, “Avu vi ta̱ a kuciga vo bonoko mu vuza va aza o Kutoni a̱ ka̱tsuma̱ ka ayin e kenu a nam pa?”
ACT.26.29	Ɗa Bulusu wushuki, “Ko vu ta̱wa̱ gogo na, ko m megeshe, n yaꞋan ta̱ ɗe kavasa avu n uma a na a kupana kadanshi ka̱ Ka̱shile ka na n kudana dem o okpo tsu va̱. Amma mpa mi a kuciga a shiya ɗa̱ n ikani i nam pa ba.”
ACT.26.30	Ɗa Mogono Agaripa, n gomuna Fesata, m Baranisi n uma a na i lo ra̱ka̱, ɗa a̱ ɗenga̱i ɗa a̱ ka̱sa̱kpa̱i ubuta̱ wa. 
ACT.26.31	Ɗa a̱ ka̱na̱i mecenshenei, “Vuma vu nam pa u yaꞋan ili i na i yawai a una yi ba, ko a zuwa yi ugbashi.” 
ACT.26.32	Ɗa Mogono Agaripa ma danai Fesata, “Ishi baci Bulusu u folono wu vu banka n kadanshi ka̱ ni a̱ ubuta̱ u Mogono Kaisa ba, ci ishi tsu ka̱sa̱kpa̱ yi u laza.”
ACT.27.1	Ana ayin a yawai a na tsa kubana Roma, ɗa a ɗikai Bulusu n aza a ugbashi o yoku. Ɗa e nekei le jagaba vo osoji vi yoku, kula ku ni ku ɗa Juliyosu. A̱yi wi ta̱ a̱ ka̱tsuma̱ ko osoji a uzagbi o mogono mo Roma. 
ACT.27.2	Arisataka wi ta̱ koɓolo n a̱tsu, a̱yi vuma va aza a̱ likuci i Tosolonika ɗa uɓon u Makidoniya. Tsu uwai a kpantsu ka aza a̱ likuci i Adaramitiya. Aza a kpantsu a tsu ɓatsasa ta̱ a uɓon u mala ma Asiya likuci likuci.
ACT.27.3	Ana kayin ka asai, ɗa ci yawai a iɗika i Sida. Ɗa Juliyosu u yaꞋankai Bulusu ili i singai, u ka̱sa̱kpa̱i ni u bana we ene a̱ja̱Ꞌa̱ a̱ ni adama a na a̱ ɓa̱nka̱ yi n ili kakau. 
ACT.27.4	Ana tsu ka̱sa̱kpa̱i Sida, ɗa wunla̱i u ka̱na̱i koꞋuso tsu, ɗa tsu ka̱ra̱Ꞌi n kotogu ka̱ Kuburu adama a na tsu katsukpa wunla̱i wa. 
ACT.27.5	Ɗa tsu lazai nu nwalu ana tsu ka̱sa̱kpa̱i iɗika i Silisiya n iɗika i Bamafila gaɗi, ali ɗa ci yawai a̱ likuci i Mira a uɓon u Likiya. 
ACT.27.6	Ayin a nan lo, ɗa jagaba va u la̱nsa̱ka̱i tsu kpantsu ku yoku ɗa u ciya̱i ku na ku uta̱i a̱ likuci i Isakandariya a kubana a Italiya. Ɗa u zuwai tsu tsu uwa punu a ku ɗa.
ACT.27.7	Ci yaꞋan ta̱ ayin e re a̱tsu a nwalu n atakaci n aɓau a gbagbaꞋin, ali ɗa ci yawai ɗevu n likuci i Kinida. Ɗa wunla̱i u sa̱nka̱i tsu nwalu a̱ ubuta̱ wa. Ɗa tsu kucikpai tsu ka̱ra̱Ꞌi tsu katsukpai a̱ ka̱kina̱ ki iɗika ka na ki a̱ ubuta̱ u na e ci ɗeke Salamani o kotogu ka Karita a kubana ɗaka. Ana tsu pasai ɗe, ɗa kotogu ka shamkpai n wunla̱i wa. 
ACT.27.8	Ɗa ci lyaꞋi kelime nu nwalu ma a̱ ka̱kina̱ ka dikyai. Tsu tonoi ɗevu n iɗika, ɗa ci yawai a̱ ubuta̱ u na e ci ɗeke Ubuta̱ u Singai u Kuvuka ɗevu n likuci i Lasiya.
ACT.27.9	Ci yaꞋan ta̱ ayin n a̱bunda̱i ali lyushi i yawai, nwalu kpamu n ci cana ba, mi ta̱ m ma̱da̱ka̱ ali Ka̱ɗiva̱ ka Kucinukpaka n Unushi† ka lazai. 
ACT.27.10	Ɗa Bulusu u danai jagaba va, “Me ene ta̱ ci lyaꞋa baci kelime nu nwalu ma, ci ta̱ o kusoꞋo atakaci, ali kpantsu ka ki ta̱ o kuɓoso. Ka̱ta̱ ucanuku dem u niꞋwa̱n. Uma o kusoꞋo ta̱ atakaci, ali aza o yoku i ta̱ kunamba wuma u le.” 
ACT.27.11	Ɗa jagaba va wu ushuki n kadanshi ka vuza vu kpantsu n jagaba vi ni. Wu ushuku n kadanshi ka̱ Bulusu ba. 
ACT.27.12	Ubuta̱ u Singai u Kuvuka u gaꞋan kushamgba ɗe m kpantsu n lyushi ba, adama ubuta̱ wa wi ta̱ uɓa̱yuwi. Ɗa uma a a danai ci lyaꞋa kelime kenu nu nwalu adama a na a yawa a̱ Finikiya, likuci o kotogu ka Karita. Finikiya ubuta̱ u singai u ɗa u na antsu a ci shamgba n lyushi, adama a na ubuta̱ wa wi ta̱ uɓa̱yuwi kenu a uɓon u gaɗi n ka̱livi, uɓa̱yuwi u te kpamu a uɓon u ɗaka n ka̱livi.
ACT.27.13	Ɗa wunla̱i u kenu wu uta̱i ɗaka, ɗa aza a kpantsu a e enei ayin a ɗa a yawai n ili i na e sheshei kuyaꞋan va. Ɗa o ronoi kashamkpatsu ki iyum i na ishi a shiyakai kpantsu ka, ɗa a̱ ka̱na̱i nwalu a̱ mini o kutono ɗevu n iɗika. 
ACT.27.14	Amma a yaꞋan megeshe ba, ɗa wunla̱i u gbayin e ci ɗeke ta̱ u ɗa Wunla̱i u Gaɗi n Kasana wu uta̱i u ronoi tsu. Ɗa wunla̱i wa wu uta̱i o kotogu, ɗa u bankai kpantsu ka daꞋin vu kotogu ka. 
ACT.27.15	Ɗa wunla̱i u lapai kpantsu ka o doku a fuɗa a wala n ku ɗa ba, ɗa tsu ka̱sa̱kpa̱i wunla̱i u tecengi kpantsu ka a kubana uɓon u yoku.
ACT.27.16	Ɗa tsu tonoi ɗevu n kotogu ko yoku ka na e ci ɗeke Kawuda, a̱ ubuta̱ u na u jebe wunla̱i. Ɗa tsu dakakai ci shiya kpantsu ku kenu ka mayin, amma a kubana uteku ɗa tsu fuɗai. 
ACT.27.17	Ɗa aza a kpantsu a a yaꞋin ugboji ɗa a ɗikai awin ɗa a alai kpantsu ku gbayin ka ta lo ku ɓoso. Ɗa a̱ cipa̱ka̱i n atamatsu a kalaba a kpantsu a, adama a na ka̱ta̱ wunla̱i u tecengu kpantsu ka, amma sawu. A yaꞋin nannai adama a na a pana ta̱ wovon ta lo kpantsu ku gama masasan ma kayala a̱ mini ɗevu n Siriti.
ACT.27.18	Ana kayin ka asai, ɗa a̱ ka̱na̱i kuta̱ka̱ n ucanuku u na wi punu a kpantsu ka n a vakangi a̱ mini adama a na wunla̱i n aɓau a i ta̱ n utsura n a̱bunda̱i. 
ACT.27.19	A kanna ka tatsu, uma a kpantsu a a̱ ka̱na̱i kupura̱ ucanuku wu ulinga u kpantsu wa n ekiye e le n a vakangi punu a̱ mini. 
ACT.27.20	Ɗa wunla̱i u gbayin wa u ka̱na̱i koꞋuso le ayin e re. U ɗa u ka̱sa̱kpa̱ ba, ali keleshu ka palai kanna n azangata dem. Ɗa tsu takpai adangana, adama a na ce ene tsa kulaꞋa ba.
ACT.27.21	Babu vuza na u lyaꞋi ilikulyaꞋa a̱ ka̱tsuma̱ ka ayin a nan lo dem. Ɗa Bulusu u ɗekeshei uma a na i punu a kpantsu ka, ɗa u danai le, “Ishi baci i panaka mu m megeshe ma ɗe, ci ishi a̱ kuka̱sa̱kpa̱ Ubuta̱ u Singai u Kuvuka wa ba, ci ishi o kusoꞋo atakaci a ba, ko ci ishi a kuvakangu ucanuku ba. 
ACT.27.22	Amma gogo na, mi ta̱ a kuyaꞋanka ɗa̱ kadanshi, shamgbai n utsura! Ko vuza te a̱ ka̱tsuma̱ ka̱ ɗa̱ wuma u ni wi lo a kulaza ba, amma mayun ɗa, kpantsu ka ki ta̱ a kuliɓa a̱ mini. 
ACT.27.23	A̱ɗa̱ i yeve ta̱ mpa vuma vu Ka̱shile ɗa, adama a na n tsu tono yi ta̱ ayin tutu. Na̱yin Ka̱shile ka̱ suku ta̱ kalingata† ka̱ ni wa̱ va̱. 
ACT.27.24	Ɗa kalingata ka ka shamgbai ɗevu nu mpa, ɗa ka danai, ‘Bulusu ka̱ta̱ vu pana wovon ba. Vi ta̱ a kushamgba kelime ka Kaisa Mogono ma gbayin. Adama a na Ka̱shile ki ta̱ a kinda wu, ki ta̱ kpamu a̱ kuɓa̱nka̱ wu. Vu uta̱ kpamu m ma̱ta̱na̱ n aza a nwalu a̱ nu dem.’ 
ACT.27.25	Adama a nannai, ka̱ta̱ vi shamgba n utsura. Aza a̱ va̱, mpa mu ushuku ta̱ n Ka̱shile tsu na u danai mu ta nannai ta na. 
ACT.27.26	Amma wunla̱i wa wi ta̱ a kuvakangu tsu o kotogu, kpantsu ku tsu ku ɓoso baci.”
ACT.27.27	A kanna ka kupa n a̱ na̱shi, ɗa wunla̱i u ka̱na̱i kuka̱ra̱Ꞌa̱ n kpantsu ka a kubana uɓon u mala ɗaka a iɗika yi Italiya. Amma e mere ma kayin n kanna ka kupa n a̱ na̱shi, ɗa aza a kpantsu a e sheshei ko ci yawa ta̱ ɗevu n iɗika ya. 
ACT.27.28	Ɗa o kondoi uga̱vi u mini wa, ɗa a cinai uga̱vi wa ali ugaɗi udashi amangatawun n kamanga (120). Ana megeshe ma yaꞋin, ɗa o doku ɗa o kondoi uga̱vi wa, ɗa a cinai uga̱vi wa amanga̱na̱shinkupa derere. 
ACT.27.29	Ɗa wovon u ka̱na̱i tsu, ta lo wunla̱i wo kudoku wo rono tsu a kubana a̱ ubuta̱ wa atali kpamu, ɗa a zuwakai kpantsu ka ashamkpatsu a iyum a̱ na̱shi ka̱ca̱pa̱. Ɗa a̱ ka̱na̱i kuyaꞋan avasa adama a na kayin ka asa gogoꞋo.
ACT.27.30	Ɗa aza a ulinga a cigai kuka̱sa̱kpa̱ kpantsu ka. Ele biꞋi a kadanshi n ugboji, ɗa a danai uma i ta̱ a̱ kugita̱ kucipa̱ka̱ kpantsu ku kenu ka a̱ mini adama a na a zuwa kashamkpatsu ka kpantsu ka kelime. 
ACT.27.31	Amma ɗa Bulusu u danai jagaba n uma a̱ ni, u danai, “I kukuwa̱ ta̱ ra̱ka̱, a shamgba baci a kpantsu ku gbayin ka ba.” 
ACT.27.32	Ɗa osoji a a gbatyai awin a kpantsu ku kenu ka, ɗa ku lazai.
ACT.27.33	Ana kayin ka banai ka asa, ɗa Bulusu u folonoi le a lyaꞋa tsuwaꞋa, ɗa u danai le, “Anana ɗa ayin kupa n a̱ na̱shi a̱ɗa̱ ida̱shi i ciya̱ i lyaꞋa ilikulyaꞋa ba. 
ACT.27.34	Adama a nannai n folono ɗa̱ ta̱ i lyaꞋa ilikulyaꞋa adama a na i yongo n wuma. Adama a na, ko ka̱nji ka vuma ke te ki lo a̱ kupuwa̱nka̱ ba.” 
ACT.27.35	Ana u dansai nannai, ɗa u ɗikai burodi ɗa u yaꞋin kavasa n Ka̱shile lo e kelime ka uma, ɗa u wansai vu ɗa, ɗa u takumai. 
ACT.27.36	Ɗa ra̱ka̱ vi le a takumai vu ɗa, ɗa o doki katsura. 
ACT.27.37	Ka̱bunda̱i ka uma ka na ki punu a kpantsu ka, ele ɗa uma amangatawenre n amangatatsunkupa n a̱ ta̱li (276). 
ACT.27.38	Ana a lyaꞋi a̱ cuwa̱i, ɗa aza a kpantsu a cigai kujebe a̱miki, a̱ ka̱na̱i kuvakangu a̱bufu a ilya n a̱bunda̱i punu a̱ mini ma.
ACT.27.39	Ana kayin ka asai, aza a kpantsu a e enei iɗika, amma e yeve ubuta̱ u na i ba. Amma a fuɗa ta̱ e ene kakambu ko yoku ka kayala. Adama a nannai, ɗa e tecengi kpantsu ka a kubana a̱ ubuta̱ u kayala. 
ACT.27.40	Ɗa a gbatyai awin a ashamkpatsu a iyum a ra̱ka̱, ɗa a̱ ka̱sa̱kpa̱i a ɗa a liɓa a mala. Ayin a nan lo, ɗa e yevei a shikpai ili i na i tsu ka̱ra̱Ꞌa̱ n kpantsu ka. Ɗa a̱ ɗengusa̱i atamatsu a kalaba a kpantsu e kelime adama a na wunla̱i u tecengu kpantsu ka a kubana a̱ ubuta̱ u kayala. 
ACT.27.41	Amma kpantsu ku yawa a iɗika ya ba, ɗa ku tsubaki gaɗi vu masasan ma kayala punu a̱ mini ma. Kpantsu ka ku doku kufuɗa kuwala ba, ɗa aɓau a̱ ka̱na̱i kuɓasangu kpantsu ka ali ɗa ku ɓosoi.
ACT.27.42	Ɗa osoji a e sheshei a una aza a ugbashi a, ta lo a̱ kuda̱sa̱ a suma. 
ACT.27.43	Amma jagaba va u ciga ta̱ kisa Bulusu. Adama a nannai, ɗa u sa̱nka̱i le. Ɗa u danai aza a na e yevei ka̱da̱sa̱ a ikpangu ka̱ta̱ a̱ ka̱na̱ kuda̱sa̱ a kubana iɗika. 
ACT.27.44	Ɗa u danai aza a na a buwai a̱ ka̱na̱ akataku ko nɗanga n yoku n na mi punu a kpantsu ka. Ta a yaꞋin nannai, ali ɗa a̱ cipa̱i m ma̱ta̱na̱ dem vi le.
ACT.28.1	Ana ci cipa̱i, ɗa ci yevei ci ta̱ o kotogu ka Malita. 
ACT.28.2	Ɗa uma a̱ likuci a a rabasai tsu mayin. Adama a na uta̱ni wi ta̱ lo u yoꞋo ta̱ kpamu mini, ɗa a tasuki akina adama a na ci nyashika. 
ACT.28.3	Ana Bulusu u ɓolongi nɗanga a kuzuwa akina. Ɗa koko ko yoku ka gbani-gbani ku uta̱i punu adama a usuɗukpi, ɗa ka kapai ni e kukiye. 
ACT.28.4	Ali ɗa uma a e enei koko ka ka saɓangi punu e kukiye ka ko toɗo ba, ɗa a̱ ka̱na̱i madananai, “Mayun ɗa vuma vu nam pa vuma vu ma̱ga̱la̱ka̱ ɗa. Wu uta̱i biꞋi dikyai a mala, ɗa koko ko doku ka kapashi ni. Ali n gogo na, ka̱ma̱li ka na ka tsu takacika uma
ACT.28.5	Ɗa Bulusu u vishuwa̱i kukiye ku ni, ɗaɗa koko ka ka̱ yikpa̱i a akina. U doku ta na u pana mɓa̱la̱ ba.
ACT.28.6	Uma a i ta̱ e kene ubuta̱ wa wi ta̱ a kushita, ko gogo lo Bulusu va wi ta̱ a̱ kukuwa̱. Ɗa a̱ ka̱na̱i kusaka yi, ali a kubana megeshe, amma e ene ili i yaꞋan yi ba. A ayin a nan lo, ɗa uma a ka̱na̱i kusheshe adama a̱ Bulusu, ɗa a danai, “Bulusu va ka̱ma̱li kaꞋa.”
ACT.28.7	O kotogu ka lo, kula ku gomuna ku ɗaɗa Babiliya. Wi ta̱ n kashina ka gbayin ɗevu n ubuta̱ u na ci yawai o kotogu ka. Babiliya vuma vu singai ɗa vuza na u ci ciga omoci ɗa u rabasai tsu, ali ɗa ci yaꞋin ɗe ayin a tatsu a kpaꞋa ku ni. 
ACT.28.8	Esheku a̱ ni i ta̱ babu alafiya ivaꞋin wana ɗai a saɓanai n kuta̱nu n kucaru, ɗa Bulusu u banai adama a na we ene yi. Ɗa u ba̱ra̱kpa̱i kukiye ku ni, u yaꞋankai ni kavasa, ɗa u potsokpoi ni. 
ACT.28.9	Ana vuza vu mɓa̱la̱ va u potsoi, ɗa a̱ ka̱na̱i kutuka̱ yi n aza a̱ mɓa̱la̱, ɗa u ka̱na̱i kupotsokpo le. 
ACT.28.10	Uma a a yaꞋanka tsu ta̱ ili i ma̱riki n a̱bunda̱i, ana ci a kulaza a kubana a̱ ubuta̱ u kpantsu, ɗa a yaꞋankai tsu kuneꞋe ku singai.
ACT.28.11	A̱tsu ci shamgba ta̱ a Malita ali wotoi u tatsu. Ɗa kpantsu ku yoku lo kashani adama a na nwalu n gaꞋan n lyushi ba. Ana lyushi i kotsoi, ɗa ra̱ka̱ vu tsu ɗa tsu uwai a kpantsu ku nan lo ka ku likuci i Isakandariya. E kelime ka kpantsu ka lo, ɗa e sheꞋwei agisana a̱ a̱ma̱li e mpeshe ula e le a ɗaɗa Kasata m Poluku. 
ACT.28.12	Ɗa ci yawai a̱ likuci i Sirakusa ɗa ci yaꞋin ɗe ayin a tatsu. 
ACT.28.13	Ɗa tsu ka̱sa̱kpa̱i Sirakusa ɗa ci yaꞋin nwalu a kubana a̱ likuci i na e ci ɗeke Rigiyumu. Ana kayin ka asai, ɗa wunla̱i wu uta̱i ɗaka ɗa u tecengi kpantsu ka, ali ci yawai a̱ likuci i Batiyoli. 
ACT.28.14	Ɗa ci cinai aza o Kutoni o yoku ɗe Batiyoli, ɗa o folonoi tsu ci shamgba ɗe koɓolo. Ɗa ci yaꞋin ayin e cindere ɗe, ɗa tsu ka̱sa̱kpa̱i ubuta̱ wa, ɗa tsu banai a̱ likuci i Roma.
ACT.28.15	Aza o Kutoni a na i ɗe Roma e yeve ta̱ a na ci lo a̱ kuta̱wa̱, ɗa a banai ɗa a gasai n a̱tsu e Kuden ka Apiyasu adama a na a rabasa tsu. Aza o yoku o ɓolongi n a̱tsu a̱ ubuta̱ u na e ci ɗeke IꞋuwa yo Omoci i Tatsu. Ana Bulusu we enei le, ɗa u yaꞋin kavasa ɗa u cikpai Ka̱shile ɗa u ciya̱i katsura.
ACT.28.16	Ana tsu uwai a̱ likuci i Roma, ɗa a̱ ka̱sa̱kpa̱i Bulusu u da̱sa̱ngu endeꞋen ni a kpaꞋa n kosoji ka na ki a kinda yi.
ACT.28.17	Ana ci yaꞋin ayin a tatsu, ɗa Bulusu u ɗekei nkoshi m gba̱ra̱-gba̱ra̱ ma Ayahuda lo, ɗa u danai le, “Aza a̱ va̱, a̱ ka̱na̱ mu ta̱ a Urishelima, ɗa e nekei mu a̱ ubuta̱ wa aza o tsugono tsa aza o Roma. Mpa n yeve ta̱ n yaꞋan unushi u yoku a kubana u uma a̱ tsu, ko n nusa a̱ ubuta̱ wa agadu wi ikaya i tsu ba. 
ACT.28.18	Aza o Roma a̱ la̱na̱ ta̱ a cina mu n unushi ba, ali ele va a ciga ta̱ kuka̱sa̱kpa̱ mu. 
ACT.28.19	Amma Ayahuda a̱ kpa̱ɗa̱i kushuku. Mpa ta na me ene ta̱ n ɗika kadanshi ka u Mogono Kaisa,† amma n ciga kubanka aza a̱ va̱ a̱ ubuta̱ wa afada ba. 
ACT.28.20	I ɗaɗa i zuwai ɗa mpa n ɗekei ɗa̱ i ta̱wa̱i na, adama a na ci yaꞋan kadanshi. A shiya mu ta̱ n ikani, adama a na n dana ta̱ mayun ɗa vuza na wi n a̱pa̱Ꞌa̱ a̱ Israila u yawa ta̱ ɗe. A̱yi ɗa Yesu Kishi Kawawi.”
ACT.28.21	Ɗa ele ta na a danai, “Tsu pana kadanshi ka gbani-gbani ko akaka o yoku a na a̱ uta̱i a Yahuda adama a̱ nu ba, ko ci ciya̱ akaka a uɗani wa aza a na a yawai na. 
ACT.28.22	Amma ci ta̱ a kuciga tsa pana ili i na avu vi nekei ka̱ɗu ka̱ nu. Ili i na ci yevei adama a uma a uye u savu u nam pa, i ɗaɗa uma o ci yongo a kuyaꞋan kadanshi ka gbani-gbani adama e le.”
ACT.28.23	Ɗa a zuwai ayin a na a̱ kuta̱wa̱ a gasa m Bulusu, ɗa uma n a̱bunda̱i a̱ ta̱wa̱i u Bulusu a kpaꞋa ku ni. Ali n usana a kubana kanna ka̱ kulivi, ɗa ta na Bulusu u ka̱na̱i kuyaꞋanka le kadanshi ko tsugono tsu Ka̱shile. Ɗa u ka̱na̱i kuyaꞋan ulinga n atagarda a̱ Wila̱ u Musa n atagarda e Eneki adama a na u zuwa le o tono Yesu. 
ACT.28.24	Aza o yoku a̱ ushuku ta̱ n Yesu, aza o yoku ta na a̱ ushuku ba. 
ACT.28.25	Ɗa a̱ ka̱na̱i kanananai uteku u le a̱ ka̱na̱i kubana n o bonoi. Ana i a kulaza ɗa Bulusu u danai le, “Ayinviki a̱ Ka̱shile a dana ta̱ mayun, ana a dansai ukuna wi ikaya i tsu a̱ ubuta̱ u keneki Ishaya, u danai,
ACT.28.25	“Ka̱shile ka dana mu ta̱,
ACT.28.26	‘Bana, vu dana uma a̱ va̱,
ACT.28.26	yi ta̱ a kupana kadanshi ka̱ va̱,
ACT.28.26	amma i kuyeve kaꞋa ba.
ACT.28.26	Yi ta̱ e kene ili i na mi a kuyaꞋan,
ACT.28.26	amma ya kufuɗa ye kuyeve ili i na mi a kuyaꞋan ba.
ACT.28.27	Ra̱ka̱ vu ɗa̱ yi ta̱ n a̱ɗu a ugbawansuvu.
ACT.28.27	Atsuvu a̱ ɗa̱ dem i ta̱ uvotsuki,
ACT.28.27	a̱shi a̱ ɗa̱ kpamu a ɗa i ta̱ upali,
ACT.28.27	ye kene ili ba, ya kupana ba,
ACT.28.27	benle i yeve i ɗa ko i ciga kuyeve.
ACT.28.27	Ishi baci i fuɗa ya yaꞋan nannai, yi ishi o kubono wa̱ va̱,
ACT.28.27	mi ishi o kupotsokpo ɗa̱.’
ACT.28.28	“Adama a nannai, mi ta̱ a kuciga i yeve wishi u nam pa wa u Ka̱shile u ɗa a kubana u yaba dem, Aza̱ka̱yimbi kpamu, i ta̱ feu a kisa u ɗa gbani.” [ 
ACT.28.29	Ana u kotsoi kadanshi ka nan lo, ɗa Ayahuda a lazai. Ɗa a lyaꞋi kelime n kanananai uteku u le.]
ACT.28.30	Ɗa Bulusu u da̱sa̱ngi a kpaꞋa ku na u kutsupa ikebe ali a̱ya̱ e re. Ɗa u ka̱na̱i kpamu kisa uma a na a̱ ka̱na̱i kuta̱wa̱sa̱ wa̱ ni adama a na e ene yi. 
ACT.28.31	Ɗa u ka̱na̱i kudana uma ukuna u tsugono tsu Ka̱shile babu wovon, n u yotsongi uma ukuna u Vuzavaguɗu Yesu Kishi. Babu vuza na kpamu u kusa̱nka̱ yi.
ROM.1.1	Mpa ɗa Bulusu, n ɗanai akaka a nam pa. Mpa kagbashi kaꞋa ke Yesu Kirisiti Kishi. Ka̱shile ka zagbai mu mo okpo vuzavusuki,† ɗa u suki mu m bana n dana uma Arabali a Singai a̱ ni.
ROM.1.2	N ayin a cacau, Ka̱shile ka yaꞋin uzuwakpani wa Arabali a Singai a nam pa a̱ ubuta̱ u eneki a̱ ni, tsu na a ɗanai a Katagarda ka Ciɗa. 
ROM.1.3+ROM.1.4	Arabali a Singai a dana ta̱ ukuna u Maku ma̱ ni, Yesu† Kishi Vuzagbayin vu tsu. A matsa yi ta̱ tsu vuma, ɗa wi matsukaya mo Mogono Dawuda.† Amma Ayinviki a̱ Ka̱shile o yotsongu ta̱ n utsura a na Yesu Maku ma̱ Ka̱shile maꞋa, adama a na u ɗengusa̱ yi ta̱ a̱ ukpa̱. 
ROM.1.5	Adama a̱ Kishi a ɗa, Ka̱shile ke nekei mu ulinga u singai u vuzavusuki. Ulinga u nam pa wi ta̱ adama a na u tuka̱ uma a aduniyan ra̱ka̱ e neke a̱ɗu, ka̱ta̱ kpamu o tono Yesu mayin. N ci yaꞋanka yi ta̱ ulinga u nam pa. 
ROM.1.6	A̱ɗa̱ ɗa a̱ ka̱tsuma̱ ka uma a na Yesu Kirisiti Kishi u zagbai va.
ROM.1.7	Akaka a nam pa n ɗana ta̱ a ɗa adama a̱ ɗa̱ na yi a̱ likuci i Roma† ra̱ka̱. Ka̱shile ka ciga ɗa̱ ta̱ ɗa u ɗekei ɗa̱ yo okpo uma a ciɗa a̱ ni.
ROM.1.7	Ka̱sa̱kpa̱ Ka̱shile Dada vu tsu n Vuzagbayin Yesu Kishi u neke ɗa̱ kasingai m ma̱ta̱na̱.
ROM.1.8	YaꞋan biꞋi n gita̱ kudana n cikpa ta̱ Ka̱shile n kula ku Yesu Kishi adama a̱ ɗa̱ ra̱ka̱. N yaꞋan ta̱ nannai adama a na a̱ ubuta̱ kakau a aduniyan dem i ta̱ a kadanshi ku uneki u ka̱ɗu u ɗa̱. 
ROM.1.9	Ka̱shile ke yeve ta̱ tsu na mi a kuyaꞋanka ɗa̱ kavasa babu kuka̱sa̱kpa̱, ɗa mi a kuyaꞋanka yi tsugbashi n ka̱ɗu ke te, ɗa mi a kudana kpamu uma Arabali a Singai a Maku ma̱ ni. 
ROM.1.10	N yaꞋan baci kavasa dem, n tsu folono ta̱ Ka̱shile ka̱ ka̱sa̱kpa̱ mu n ta̱wa̱ me ene ɗa̱, ili i nam pa i kuyaꞋan ta̱ Ka̱shile ku ushuku baci.
ROM.1.11	N ciga ta̱ me ene ɗa̱, ka̱ta̱ n neke ɗa̱ una̱singai derere tsu na Ayinviki a̱ Ka̱shile e nekei mu. Na lo u kuɓa̱nka̱ ɗa̱ ta̱ i gbonguro n utsura a̱ ubuta̱ u Vuzagbayin. 
ROM.1.12	Mi ta̱ a kudana nannai adama a na n ciga ta̱ tsu ɓa̱nka̱na̱i n uneki u ka̱ɗu u na ci n u ɗa. Uneki u ka̱ɗu u ɗa̱ wi ta̱ a̱ kuɓa̱nka̱ mu, u va̱ feu u kuɓa̱nka̱ ɗa̱ ta̱. 
ROM.1.13	A̱ja̱Ꞌa̱ a̱ va̱, n ciga ta̱ i yeve a na ayin tutu n ci ciga kuta̱wa̱ kene ɗa̱. Amma ili i yoku i ci yongo ta̱ a̱ kusa̱nka̱ mu kuta̱wa̱ kene ɗa̱. N ciga ta̱ n zuwa uma a na i a̱ likuci i Roma o tono Kirisiti Kishi, tsu na mpa n yaꞋin n Aza̱ka̱yimbi a na a buwai.
ROM.1.14	Mayun ɗa n yaꞋanka uma ra̱ka̱ tsugbashi: aza a na i Nhelene† koɓolo n aza a na i Nhelene ba; koɓolo n aza a na a piꞋisai ɗa e yevei n aza a na a̱ kpa̱ɗa̱i kuyeve ili. 
ROM.1.15	I ɗaɗa i zuwai n cigai ka̱u n dana ɗa̱ Arabali a Singai punu a̱ likuci i Roma.
ROM.1.16	M pana wono adama a Arabali a Singai† a̱ Kishi ba, adama a na utsura u ɗa u na Ka̱shile ka ci yaꞋanka ulinga u ciya̱ wi isa yaba dem vu na u nekei ka̱ɗu, Ayahuda† a ɗa biꞋi a cau, sai kpamu aza a na i Ayahuda ba. 
ROM.1.17	Arabali a Singai a o yotsongu ta̱ uteku u na Ka̱shile ko bonokoi uma m ma̱riki wa̱ ni: ɗaɗa a̱ ubuta̱ wu uneki u ka̱ɗu a̱ ugiti ali a kubana a uteku. Derere tsu na Katagarda ka Ciɗa ka danai, “Vuza na Ka̱shile ko bonokoi m ma̱riki, wi ta̱ a̱ kuciya̱ wuma adama a na u tsu neke ta̱ ka̱ɗu n Ka̱shile.”
ROM.1.18	Ka̱shile ka gaɗi ko yotsongu ta̱ wupa u ni adama a̱ unushi ra̱ka̱ n kagbani-gbani dem. Wi ta̱ feu a kuyaꞋan wupa adama a aza a na a̱ tsu sa̱nka̱ mayun kuta̱ adama a kawuya ke le. 
ROM.1.19	Aza a nam pa e yeve ta̱ ili ra̱ka̱ i Ka̱shile i na i gaꞋin yaba dem u yeve, adama a na u yotsongu le ta̱ i ɗa ra̱ka̱. 
ROM.1.20	Uma a kufuɗa kene utsura u Ka̱shile u na wi babu uteku ko tsu na wi ciɗa ba. N ayin a ɗe ana Ka̱shile ka yaꞋin aduniyan, ili ra̱ka̱ i na u yaꞋin i yotsongu ta̱ tsu na wi. Adama a nannai uma a nam pa i n uye u kuta̱ ba. 
ROM.1.21	Ko a na e yevei Ka̱shile, a iwain kuneke yi tsugbayin uteku u na u gaꞋin e neke Ka̱shile ka mayun, ɗa a iwain kucikpa yi. Kusheshe ku le ku kucikpa ko okpoi gbani. A̱ɗu a tsulau e le a shanai n ka̱yimbi. 
ROM.1.22	A danai ele va o gbojo ta̱, amma ɗa o okpoi alau. 
ROM.1.23	A yaꞋanka Ka̱shile ka na ki n tsugbayin n wuma u babu uteku tsugbashi ba. Kucikpa, a yaꞋankai a̱ma̱li tsugbashi. A yaꞋin a̱ma̱li a nam pa o yotsoi uma, uma ta na o ci yongo ko wanai ba. A yaꞋin feu a̱ma̱li a na o yotsoi nnu, nu nnama, koɓolo n oko.
ROM.1.24	Adama a na a yaꞋansa ta̱ ili i nam pa, ɗa Ka̱shile ka̱ ka̱sa̱kpa̱i uma a nam pa o tono uye u le. A yaꞋan ta̱ ili i na a cigai kuyaꞋan, ɗa mali ma gbani-gbani me le ma zuwai le a yaꞋankpanai ili i wono i tsugbani n ikyamba i le. 
ROM.1.25	A iwain ili i mayun i Ka̱shile ɗa a̱ ushuki n aꞋuwa. I a kuyaꞋanka ili i na Ka̱shile ka yaꞋin tsugbashi, a na a yaꞋanka vuza na u yaꞋin i ɗa tsugbashi. A̱yi ɗa vuza na u kisa ucikpi u babu uteku. Ta nannai.†
ROM.1.26	Adama a na uma a yaꞋan ili i nan lo, Ka̱shile ka̱ ka̱sa̱kpa̱i le o tono uye u wono u le. A̱ma̱ci a tsugbani n otoku e le a̱ma̱ci, u gaꞋan ta na nannai ba. 
ROM.1.27	Ta feu ali a ci yaꞋan nannai. A̱ ka̱sa̱kpa̱i kuvaku n a̱ma̱ci, ɗa a kucikpa a̱ ciya̱i mali mu utsura ma na a vaku n otoku e le ali. A yaꞋankpanai ili i wono, ili i na i ciya̱i le va atakaci a ɗa adama a ili i gbani-gbani i na a yaꞋin.
ROM.1.28	Uma a ɗika a̱ a̱ɗu e le a na u gaꞋin a yaꞋan n uyevi u Ka̱shile u mayun ba. Adama a nannai ɗa Ka̱shile ka̱ ka̱sa̱kpa̱i le n asuvawuya e le, u ka̱sa̱kpa̱i le a yaꞋan ili i na i gaꞋin a yaꞋan ba. 
ROM.1.29	I ta̱ tukpa n ili kakau ra̱ka̱: I ta̱ n unushi n kagbani-gbani. A cigai ili ra̱ka̱ yo okpo i le. I a tsurala n uma. A shatangi ka̱ci ke le kpamu n cisheꞋe. A cigai munaka ɗa kpamu a̱ shilika̱i uteku u le. A̱ ya̱nsa̱na̱i. Ayin tutu e kusheshe ukuna u gbani-gbani adama a uma. A ci yaꞋan ta̱ kuyun. 
ROM.1.30	A̱ kula̱nga̱sa̱ ula a uma. A iwain Ka̱shile. E ci neke vuza tsugbayin ba. I ta̱ n a̱ra̱ɗi. A ci cikpa ta̱ ka̱ci ke le a̱ ubuta̱ u uma. A dakakai adama a na a yaꞋan kawuya n uye u savu kakau. A cikpa isheku i le ba. 
ROM.1.31	Tsulau tsu ɗa le. O koɗoi uzuwakpani u le. O yotsongu uma kasingai ko asuvayali ba. 
ROM.1.32	E yeve ta̱ a na wila̱ u Ka̱shile u danai aza a na baci a yaꞋin ili nannai, a yawa ta̱ a̱ kuwa̱. Amma na lo u sa̱nka̱ le kulyaꞋa kelime n kuyaꞋan ili i gbani-gbani ba. Ali o dokushi aza o yoku utsura wa̱ a̱ɗu adama a na a yaꞋan nannai feu.
ROM.2.1	U gaꞋan ba vi ta̱ a kudana, “Kai! Uma a gbani-gbani a̱ yi ɗa̱i vi a kadanshi ke le!” Amma avu feu vu na̱mgba̱ ta̱ ci le, vi kpamu n ili i kudansa ba! Vu dana baci ele a̱ na̱mgba̱ ta̱ ɗa kpamu u gaꞋin a takacika le, vi ta̱ a kuyaꞋanka ka̱ci ka̱ nu afada, adama a na vi ta̱ feu a kuyaꞋan ili i nam pa ya. 
ROM.2.2	Ci yeve ta̱ Ka̱shile ka yaꞋan ta̱ derere, ana u yaꞋankai uma a na a yaꞋansai ili i nam pa afada. 
ROM.2.3	I ci yaꞋanka ta̱ aza a na a ci yaꞋan kawuya afada, amma a̱ɗa a̱ ka̱ci ka̱ ɗa̱ i ci yaꞋan ta̱ kawuya. I sheshe ta̱ yi ta̱ a kufuɗa ya̱ fa̱ta̱tsa̱ afada a̱ Ka̱shile? 
ROM.2.4	I bonoko ili i singai i Ka̱shile ili ba adama a na u tsu takacika vuza gogo lo ba, ɗa kpamu wi n uremi u ka̱ɗu n a̱ɗa̱. Mayun i yeve ta̱ ili i na i zuwai ɗa Ka̱shile ko yotsongi ɗa̱ kasingai, ɗaɗa adama a na u ciga ta̱ i bono wa̱ ni.
ROM.2.5	Amma a̱ɗa yi ta̱ n ugbawansuvu ɗa i iwain kubono u Ka̱shile. Wi ta̱ a kuzuwa ɗa̱ i takacika ka̱u a kanna ka na u kuyotsongu wupa u ni ka̱ta̱ u yaꞋan afada derere. 
ROM.2.6	Wi ta̱ a kucikpa, ko u takacika yaba dem adama a ili i na u yaꞋin. 
ROM.2.7	Ka̱shile ki ta̱ e kuneke wuma u babu uteku wa aza a na a lyaꞋi kelime n kuyaꞋan ili i singai, n aza a na feu a zamai ni u neke le tsugbayin, u neke le kucikpa, n wuma u babu uteku feu. 
ROM.2.8	Amma wi ta̱ a̱ kuva̱ma̱ wupa u ni ka̱ta̱ u takacika aza a na i o kuyongo adama a na saꞋa ka̱ci ke le a̱ɗu koci, aza a na kpamu a iwain kutono ka mayun, ɗa i a kuyaꞋan kawuya ayin tutu. 
ROM.2.9	Ka̱shile ki ta̱ a kuzuwa yaba dem vu na wi a kuyaꞋan unushi ayin tutu u takacika ka̱ta̱ u pana mɓa̱la̱. Ili i nam pa ya i kuciya̱ ta̱ biꞋi Ayahuda, ka̱ta̱ i yeve i ciya̱ Aza̱ka̱yimbi. 
ROM.2.10	Amma wi ta̱ e kuneke tsugbayin, n kucikpa, m ma̱ta̱na̱ u yaba dem vu na u ci yaꞋansa kasingai. Ili i nam pa ya i kuciya̱ ta̱ biꞋi Ayahuda, ka̱ta̱ i yeve i ciya̱ Aza̱ka̱yimbi. 
ROM.2.11	Ta ki nannai adama a na Ka̱shile ki ta̱ a kuyaꞋanka uma ra̱ka̱ afada uye u te derere.
ROM.2.12	Ka̱shile ki ta̱ a kutakacika Aza̱ka̱yimbi a yaꞋan baci unushi, ko a na e yevei Wila̱ u na Ka̱shile ke nekei Musa ba. Wi ta̱ kpamu a kutakacika Ayahuda a yaꞋan baci unushi, adama a na i ta̱ n Wila̱. 
ROM.2.13	Ka̱shile ko bonoko uma aza a̱ usuɓi wa̱ ni adama a na a panai ukuna u Wila̱ ba. Amma u yaꞋan ta̱ ili i nam pa, a yaꞋan baci ili na Wila̱ u danai a yaꞋan. 
ROM.2.14	Ko Aza̱ka̱yimbi, aza a na i babu Wila̱, e sheshekei ka̱ci ke le kutono ili i na Wila̱ u danai. O yotsongu ta̱ nannai punu a̱ a̱ɗu e le a na e yevei ili i singai n ili i wuya. 
ROM.2.15	O yotsongu ta̱ a na Wila̱ wi punu asuvu e le, adama a na a̱ɗu e le a banka ta̱ nu nsata ko a dana le ta̱ i ta̱ a kuyaꞋan ili i na yi derere. 
ROM.2.16	Ili i nam pa ra̱ka̱ yi ta̱ a kuyaꞋan a kanna ka na Ka̱shile u kuyaꞋanka kusheshe ku usokongi ku uma afada a̱ ubuta̱ u Yesu Kishi. Arabali a Singai a na mi a kudansa, a ɗa a danai nannai.
ROM.2.17	Avu, Kayahuda ka baci vi, vi ta̱ e kuneke katsura n Wila̱. Yi ta̱ a̱ kuka̱ga̱ a na a̱ ɗa̱ uma a uzagbi a̱ Ka̱shile a ɗa. 
ROM.2.18	Vi yeve ta̱ ili i na u cigai vi yaꞋan, ɗa vi yevei kpamu ili i na yi derere, adama a na vu piꞋisa ta̱ ɗe Wila̱. 
ROM.2.19	Vi ɗika ta̱ ka̱ci ka̱ nu avu ɗa vuza na u tsu rono ka̱yimba̱ kalangu, n kutashi ka aza a na i a̱ ka̱yimbi. 
ROM.2.20	Vi sheshe ta̱ vi ta̱ o kuyotsongu alau ili i na yi derere, ka̱ta̱ vi yotsongusu aza a na e yevei ukuna ba. Vi ta̱ n Wila̱, ɗa vi sheshei vi yeve ta̱ ili dem ɗa vi m mayun ra̱ka̱. 
ROM.2.21	Vi ci yotsongusu ta̱ aza o yoku, yi ɗa̱i i zuwai ɗa va̱ kukpa̱ɗa̱ kuyotsongusu ka̱ci ka̱ nu? Vu danai aza o yoku a yaꞋan uboki ba, amma vi ta̱ a kuyaꞋan uboki. 
ROM.2.22	Vu danai u gaꞋan a yaꞋan tsugbani ba, amma avu vi ta̱ a kuyaꞋan nannai. Vu danai u gaꞋan a cikpa a̱ma̱li ba, amma vi ci yaꞋan ta̱ m modoroko a̱ a̱Ꞌisa̱ e le. 
ROM.2.23	Vi ta̱ a̱ kuka̱ga̱ a na vi n Wila̱,† amma vi ta̱ a kuzuwa uma o goyo Ka̱shile ana vi iwain kutono u ɗa. 
ROM.2.24	Derere ɗa n uteku u na Katagarda ka Ciɗa ka danai, “Aza a na i Ayahuda ba i ta̱ a kudansa ili yi ishikushi u Ka̱shile adama a̱ ɗa̱.”
ROM.2.25	Avu, Kayahuda ka baci vi, vi yaꞋan baci ili i na Wila̱ u danai nu vi yaꞋan, a kiɗa wu baci kavaja, ukuna u gbani u ɗa ba. Amma vu tono baci Wila̱ ba, ili i te i ɗa adanshi ishi a kiɗa wu kavaja ba. 
ROM.2.26	A ci kiɗa Aza̱ka̱yimbi avaja ba, amma a yaꞋan baci ili i na Wila̱ u danai, Ka̱shile ka ɗika le ta̱ adanshi a kiɗa le ta̱ avaja. 
ROM.2.27	Ka̱shile ki ta̱ a kuyaꞋanka a̱ɗa̱ Ayahuda afada, adama a na Aza̱ka̱yimbi a̱ ka̱ci ke le o tono ta̱ Wila̱. A̱ɗa̱ yi ta̱ n Wila̱, ɗa i ciya̱i kpamu ukiɗi wa avaja, amma ɗa i iwain kutono Wila̱. Ele Aza̱ka̱yimbi o tono ta̱ Wila̱ ko a na a kiɗai le avaja ba.
ROM.2.28	Adama a na vi yongo ta̱ ali uma a ɗikai nu Kayahuda kaꞋa vi, ɗa kpamu a kiɗai nu ɗe kavaja, na lo u bonoko wu Kayahuda mayun ba. 
ROM.2.29	Ta nannai ba, Kayahuda ka mayun a̱yi ɗa vuza na ka̱ɗu ka̱ ni ki derere n Ka̱shile. Ukiɗi u kavaja u mayun kpamu u ɗaɗa kukiɗa ku ukpan wi ikyamba ba, amma ɗaɗa usabaꞋi u ka̱ɗu u na wi ulinga wa Ayinviki a̱ Ka̱shile. Amma usabaꞋi u nan lo, adama a̱ Wila̱ u na a ɗanai ɗa ba. Vuma tsu nan lo u ci isa ta̱ ucikpi a̱ ubuta̱ u Ka̱shile, amma a̱ ubuta̱ uma ba.
ROM.3.1	Ayahuda i ta̱ n ili i na uma o yoku a̱ ciya̱i ba? Te ɗai ugaꞋin wi a kiɗa le baci avaja? 
ROM.3.2	Wi ta̱ n ugaꞋin a uye n a̱bunda̱i! Uye u iyain u ɗaɗa Ka̱shile ke neke ta̱ akaka a̱ ni e ekiye a aza a Ayahuda.
ROM.3.3	Mayun ɗa ele vi yoku a̱ kpa̱ɗa̱i kuneke a̱ɗu n akaka a. Na lo va u kusa̱nka̱ ta̱ Ka̱shile kuyaꞋan ili i na u yaꞋin uzuwakpani? 
ROM.3.4	Ko kenu! Ka̱shile ka tsu dansa ta̱ ili i mayun, ko yaba dem wi vuza va aꞋuwa. Katagarda ka Ciɗa ka dana ta̱ ukuna u nam pa adama a̱ Ka̱shile,
ROM.3.4	“Ayin a na baci de dem vi yaꞋin kadanshi, yaba dem u kene ta̱ a na vi yaꞋin derere.
ROM.3.4	Ayin a na baci a bankai nu nsata n nu a̱ ubuta̱ wa afada, vi ta̱ a kulyaꞋa le.”
ROM.3.5	Uma o yoku a danai, “Tsu nusa baci, na lo va u yotsongu ta̱ e keteshe a na Ka̱shile ki derere. Adama a nannai Ka̱shile ka takacika tsu baci tsu dana u nusa ta̱.” (Mi ta̱ a kuyaꞋan ulinga n kadanshi ka vuma, ka na ki derere ba.) 
ROM.3.6	Kanananai ka nam pa ka, mayun ɗa ba! Mayun ɗa baci Ka̱shile ka ci yaꞋan kasingai ayin tutu ba, mayun u kufuɗa kuyaꞋanka aduniyan afada ba. 
ROM.3.7	Vuza yoku feu u danai, “E neke baci Ka̱shile tsugbayin ka̱u, adama a na aꞋuwa a̱ va̱ o yotsongu ta̱ ili i na u danai mayun ɗa, nini ɗai u kudana mpa vuza vu unushi ɗa, ka̱ta̱ u takacika mu?” 
ROM.3.8	Ta baci nannai, u gaꞋan ba yi ta̱ kpamu a kudana “YaꞋan ci yaꞋansa kawuya, wo okpo an uye u kucikpa Ka̱shile.” Uma o yoku a ci shika tsu ta̱ a dana ci ta̱ a kuyaꞋan kuyotsongusu nahannai. Mayun ɗa ba! Ka̱shile ki ta̱ a kutakacika le adama a ili i na a yaꞋin.
ROM.3.9	Ci ta̱ a kudana a na a̱tsu na ci Ayahuda tsu laꞋa ta̱ uma a na a buwai? Ta nannai ba! Ci yotsongu ta̱ ɗe a na unushi† u tsu ka̱na̱ Ayahuda n Aza̱ka̱yimbi dem. 
ROM.3.10	Katagarda ka Ciɗa ka danai,
ROM.3.10	“Babu vuza na wi n usuɓi,†
ROM.3.10	ko vuza te wi lo ba.
ROM.3.11	Babu vuza vu ugboji.
ROM.3.11	Babu vuza na wi a̱ kula̱nsa̱ Ka̱shile.
ROM.3.12	Uma ra̱ka̱ a̱ shirikpa̱ka̱ ta̱ Ka̱shile kucina̱.
ROM.3.12	N nannai ɗa ta na, yaba dem wo okpoi ili i wasasa.
ROM.3.12	Babu vuza na wi a kuyaꞋan kasingai.
ROM.3.12	Ko vuza te wi lo ba.”
ROM.3.13	“A̱ tsu tuka̱ ta̱ n ukpa̱ a̱ ubuta̱ u kadanshi ke le.
ROM.3.13	Kadanshi ke le ki ta̱ tukpa n aꞋuwa.”
ROM.3.13	“Ili i na a tsu dansa yi ta̱ an tsukono tsu koko.”
ROM.3.14	“Ayin tutu i ta̱ a kuyaꞋan una̱ u wuya u na u konokpoi.”
ROM.3.15	“Ayin tutu i ta̱ ufoɓushi adama a na a una uma.
ROM.3.16	A̱ ubuta̱ u na a banai dem, a tsu la̱nga̱sa̱ ta̱ ukuna ka̱ta̱ a̱ tuka̱ n atakaci.
ROM.3.17	A ci yaꞋan ili adama a na a zuwa uma o yongo m mapanakpanai ba.”
ROM.3.18	“I a kusuma Ka̱shile ba.”
ROM.3.19	Ci yeve ta̱ ili dem i na Wila̱ u dansai, u dansa ta̱ i ɗa wa aza a na Ka̱shile ke nekei Wila̱ wa. Ta ki nannai adama a na uma a namba ili i kulaꞋaka, ka̱ta̱ Ka̱shile ka yaꞋanka uma a aduniyan ra̱ka̱ afada. 
ROM.3.20	Ka̱shile ko kubonoko vuza n usuɓi adama a na u tonoi Wila̱ koci ba. Nannai ɗa ba, ili i na Wila̱ u ci yaꞋan i ɗaɗa, u zuwa tsu ta̱ ci yeve a na tsu nusai ɗe.
ROM.3.21	Amma gogo na Ka̱shile ko yotsongu ta̱ uye u yoku kau u na u kukece uma o okpo aza a̱ usuɓi. Wila̱ n iɗani i Eneki a dansa ta̱ ukuna wu uye u nam pa, u ɗa ta na wi adama o kutono Wila̱ u Musa ba. 
ROM.3.22	Ka̱shile ke ci kece ta̱ uma o okpo aza a̱ ma̱riki a̱ ushuki baci Yesu Kirisiti Kishi u takpa unushi u le. Uma ra̱ka̱ i ta̱ a̱ kuciya̱ wishi a uye u te u nam pa, ko ele ɗa anan ya, ko ili i na a yaꞋin ɗe kpamu. 
ROM.3.23	Yaba dem u nusa ta̱, ɗa kpamu u gusa̱i a̱ ubuta̱ u tsugbayin tsu Ka̱shile. 
ROM.3.24	Amma Ka̱shile ke ci kece le ta̱ derere adama a wishi u ni u na u nekei gbani. U yaꞋan ta̱ na va a̱ ubuta̱ u Kirisiti Yesu Kishi, vuza na u nekei tsu uba̱ruwi,† ana u takpai unushi u tsu. 
ROM.3.25	Ka̱shile ke neke ta̱ Yesu tsa alyuka† adama a na u takpa atakaci a unushi u uma, ciya̱ u doku u pana wupa n ele ba. Ka̱shile ke ci kece ta̱ uma aza a̱ ma̱riki, a̱ ushuku baci a na Yesu u tsuwa̱in mpasa n ni a̱ ubuta̱ wu ukpa̱, ana u nekei wuma u ni tsa alyuka adama e le. Ka̱shile ki ta̱ n uremi u ka̱ɗu ayin tutu ɗa kpamu wi a kuyaꞋansa ili i singai. Ta ki nannai m mani-mani va ɗe, ana u kpa̱ɗa̱i kutakacika uma adama a unushi u le. 
ROM.3.26	Ɗa Ka̱shile ke nekei tsu Yesu adama a na u yotsongu a na u ci yaꞋan ili i na yi derere ana u ci kecei aza a unushi o okpo aza a̱ ma̱riki adama a na e neke ta̱ a̱ɗu n Yesu.
ROM.3.27	Ci ta̱ n ili i na tsa kuyaꞋanka a̱ra̱ɗi adama a̱ ka̱ci ka̱ tsu? A̱Ꞌa̱, ana Ka̱shile ku ushuki n a̱tsu, adama a ili i singai i na ci yaꞋin ɗa ba. Amma adama a uneki u ka̱ɗu u tsu u ɗa. 
ROM.3.28	Ka̱shile ka zuwa tsu ta̱ tso okpo m ma̱riki n a̱yi adama a na ci neke ta̱ a̱ɗu, amma adama a na tsu tonoi Wila̱ ba. 
ROM.3.29	Ka̱shile ka Ayahuda kaꞋa koci? A̱Ꞌa̱! Ka̱shile ka Aza̱ka̱yimbi kaꞋa feu? E, ta nannai! 
ROM.3.30	Ka̱shile ke te kaꞋa ki lo koci, uye u te u ɗa kpamu wi lo u na u tsu ushuku n uma. U zuwa ta̱ uma o okpo m ma̱riki n a̱yi koci e neke baci a̱ɗu. Ukuna wi punu ba, ko ele Ayahuda a ɗa ko Ayahuda a ɗa ba. 
ROM.3.31	Gogo na a na ci n uneki u ka̱ɗu, ci ta̱ a kuvaruku Wila̱ wa? Ko kenu! Uneki u ka̱ɗu u ɗaɗa u tsu zuwa tsu tso okpo ili i na Wila̱ u cigai tso okpo mayun.
ROM.4.1	Yi ɗa̱i tsa kudana n ukuna wu uneki u ka̱ɗu u na akaya a̱ tsu Ibrahim u piꞋisai? 
ROM.4.2	Ka̱shile ko bonoko yi baci derere adama a ili i na u yaꞋin, ashe u ciya̱ ta̱ ili i na u kuyaꞋanka a̱ra̱ɗi. Amma ili i na Ka̱shile ke sheshei i ɗa ba. 
ROM.4.3	Katagarda ka Ciɗa ka danai, “Ibrahim u neke ta̱ ka̱ɗu n Ka̱shile, ɗa Ka̱shile ke kecei ni a̱ ka̱tsuma̱ ka uma a̱ usuɓi.”
ROM.4.4	Vuza u yaꞋan baci ulinga, mayun ɗa a tsu tsupa yi adama a ulinga u na u yaꞋin. Ikebe i nan lo ya kuneꞋe ku ɗa ba. 
ROM.4.5	Amma va kuzuwa Ka̱shile ku ushuku n a̱ɗa̱ adama a ili i yoku i na i yaꞋin ba. Ka̱shile ko bonoko ta̱ aza a unushi derere adama a uneki u ka̱ɗu u na i n u ɗa a kubana wa̱ ni. 
ROM.4.6	Dawuda u dansa ta̱ feu nannai derere ana u yaꞋin kadanshi ka̱ ma̱za̱nga̱ ka vuma vu na Ka̱shile ki isai ɗa wo okpoi vuza vu usuɓi,† ko a na usuɓi u nan lo wi adama a ili i na vuza va u yaꞋin ba.
ROM.4.7	“Uma a na a yaꞋin ili i gbani-gbani i na Ka̱shile ka cinukpakai le,
ROM.4.7	i ta̱ a̱ ma̱za̱nga̱ mayun.
ROM.4.7	Ka̱shile ka takpa ta̱ unushi u le.
ROM.4.8	Uma a nan lo a i ta̱ a̱ ma̱za̱nga̱,
ROM.4.8	aza a na Vuzavaguɗu u kpa̱ɗa̱i kudoku kuciɓasa n unushi u le.”
ROM.4.9	Ma̱za̱nga̱ ma na Dawuda u yaꞋin kadanshi na adama a aza a na a kiɗai avaja ɗa koci? Ta nannai ba! Ali n aza a na a̱ kpa̱ɗa̱i kukiɗa avaja feu. Adama a na tsu dana ta̱ ɗe tsu na Katagarda ka Ciɗa ka danai, “Ibrahim u neke ta̱ ka̱ɗu n Ka̱shile, ɗa Ka̱shile ke kecei ni vuma vu usuɓi.” 
ROM.4.10	Nini ɗai ka yaꞋin? Ka̱shile ki isa ta̱ Ibrahim† kafu a kiɗa yi kavaja, ko sai ana u kiɗai biꞋi? Ka̱shile ki isa yi ta̱ kafu a kiɗa yi kavaja. 
ROM.4.11	Kukiɗa ku kavaja urotu u ɗa u na u yotsongi a na Ibrahim u nekei ɗe ka̱ɗu, ali kpamu Ka̱shile ki isai ni ɗe. Ɗa u bonokoi ni vuza vu usuɓi, ali kafu a kiɗa yi kavaja. Ta nannai Ibrahim a̱yi ɗa dada va aza a na e nekei a̱ɗu ɗa i babu ukiɗi wa avaja. O okpoi aza a̱ usuɓi a̱ Ka̱shile adama a uneki wa̱ a̱ɗu u le. 
ROM.4.12	Ibrahim va a̱yi ɗa kpamu dada vu uma a na a kiɗai avaja feu, amma sai i baci n uneki u ka̱ɗu tsu na Ibrahim wi ishi kafu a kiɗa yi kavaja.
ROM.4.13	Ka̱shile ka yaꞋankai Ibrahim nu ntsukaya n ni uzuwakpani u danai wi ta̱ e kuneke le aduniyan. Ka̱shile ka yaꞋan nannai adama a na Ibrahim u tonoi Wila̱ ba, amma adama a uneki u ka̱ɗu u ni u ɗaɗa Ka̱shile ki isai ni. 
ROM.4.14	Uma i baci a kisa ili i na Ka̱shile ka yaꞋin uzuwakpani a̱ ubuta̱ u kutono ku Wila̱, uneki u ka̱ɗu wo okpo ta̱ ili i gbani. Ka̱ta̱ kpamu uzuwakpani u Ka̱shile a kubana wi Ibrahim wo okpo feu gbani. 
ROM.4.15	Ka̱shile ka tsu pana ta̱ wupa a ayin a na baci uma a̱ kpa̱ɗa̱i kutono Wila̱. Wila̱ wi ishi baci lo ba, vuza wo kukoɗo u ɗa ba.
ROM.4.16	Adama a nannai uma a ci isa ta̱ uzuwakpani u Ka̱shile e neke baci a̱ɗu. U ci neke ta̱ u ɗa gbani, adama a kasingai† ka̱ ni. U ci neke ta̱ u ɗa o tono baci Wila̱ wa Ayahuda, ko o tono baci u ɗa ba. I ta̱ a̱ kuciya̱ u ɗa i baci n uneki u ka̱ɗu ci Ibrahim. Adama a na Ibrahim a̱yi ɗa dada va aza a na e nekei a̱ɗu ra̱ka̱. 
ROM.4.17	Tsu na Katagarda ka Ciɗa ka danai ana Ka̱shile ka danai Ibrahim, “N zuwa wu ta̱ vu okpo esheku a iɗika kakau n a̱bunda̱i.”
ROM.4.18	Ana Ka̱shile ka yaꞋankai Ibrahim uzuwakpani u na u kokpo esheku a iɗika kakau n a̱bunda̱i, ɗa Ibrahim u nekei ka̱ɗu n Ka̱shile. Ka̱shile ka dana ta̱ feu, “Ntsukaya n nu mi ta̱ a kuyaꞋan n a̱bunda̱i, tsa azangata.”
ROM.4.19	Ɗa Ibrahim u lyaꞋi kelime n kuneke ka̱ɗu, ko a na a̱ya̱ a̱ ni i ɗevu n amangatawun, ali tsukutsa ci ni ci a̱ kusa̱nka̱ yi kudoku kumatsa. Vuka vi ni feu Saratu† u kutsa ta̱ babu ta na u ciya̱ muku.
ROM.4.20	Ibrahim u yaꞋan munla̱i ma na Ka̱shile ka kuyaꞋan ili i na u yaꞋin uzuwakpani ba, u ka̱sa̱kpa̱ ta na kuneke ka̱ɗu ba. Uneki u ka̱ɗu u ni u zuwakai ni utsura, ɗa u nekei Ka̱shile tsugbayin. 
ROM.4.21	Wi ta̱ n uneki u ka̱ɗu u mayun a na Ka̱shile ki a kufuɗa kuyaꞋan ili i na u yaꞋin uzuwakpani.
ROM.4.22	Adama a uneki u ka̱ɗu wi Ibrahim, ɗa “Ka̱shile ke kecei ni vuma vu usuɓi.” 
ROM.4.23	Ana Katagarda ka Ciɗa ka danai, “Ka̱shile ke kece yi ta̱ vuma vu ma̱riki,” Ibrahim ɗa a ɗanakai ukuna u nan lo koci ba. 
ROM.4.24	A ɗana ta̱ nannai adama a̱ tsu feu, ciya̱ a dana tsu Ka̱shile ki ta̱ o kubonoko tsu uma a̱ usuɓi ci neke baci a̱ɗu n a̱yi, vuza na u ɗengusa̱i Yesu Vuzagbayin vu tsu a̱ ukpa̱. 
ROM.4.25	Ka̱shile ke neke ta̱ Yesu u kuwa̱ adama a unushi u tsu, ɗa u ɗengusa̱i ni n wuma, adama a na Ka̱shile ko bonoko tsu derere.
ROM.5.1	Ka̱shile ko bonoko tsu ta̱ derere adama a uneki u ka̱ɗu u tsu. Gogo na ci ciya̱ ta̱ ma̱ta̱na̱ n Ka̱shile, adama a ili i na Yesu Kishi Vuzagbayin vu tsu u yaꞋankai tsu. 
ROM.5.2	U la̱nsa̱ka̱ tsu ta̱ uye, ciya̱ tsu uwa a kasingai ka̱ Ka̱shile adama a na tsu ushuku ta̱ n Kishi. Ci ta̱ kpamu a̱ ma̱za̱nga̱ adama a na ci ta̱ feu punu a tsugbayin tsu Ka̱shile. 
ROM.5.3	Ci baci n atakaci ci ta̱ feu m ma̱za̱nga̱, adama a na ci yeve ta̱ atakaci a nam pa a tsu zuwa tsu ta̱ tsu lulukpa̱. 
ROM.5.4	Ɗa kululukpa̱ ku tsu ku zuwai a̱ɗu a̱ tsu a tsurakpai, ɗa utsurakpi u na ci n u ɗa u tuka̱i tsu n a̱pa̱Ꞌa̱. 
ROM.5.5	Ci baci n a̱pa̱Ꞌa̱ tsu nam pa, a ɗa e kuneke tsu wono ba. Ili i nam pa ra̱ka̱ i yaꞋan ta̱ nannai adama a na Ka̱shile ke neke tsu ta̱ ɗe Ayinviki a̱ Ka̱shile, vuza na u tsu shatangu a̱ɗu a̱ tsu n ucigi u ni.
ROM.5.6	Kishi ka̱ kuwa̱ ta̱ adama a̱ tsu a ayin a na tsu kpa̱ɗa̱i kufuɗa kuɓa̱nka̱ ka̱ci ka̱ tsu, ko a na ci aza a unushi. 
ROM.5.7	Ili i ɗevu i ɗa ba, vuza u kuwa̱ adama a na wi isa wuma u vuza na u tsu tono Wila̱ mayin. Amma u gaꞋan ba, vuza yoku wi ta̱ a̱ kushuku kukuwa̱ adama a na wi isa wuma u vuza na wi m ma̱riki mayun. 
ROM.5.8	Amma Ka̱shile ko yotsongu ta̱ ucigi u ni ka̱u wa̱ tsu ana u suki Kishi u kuwa̱ adama a̱ tsu, a̱tsu biꞋi aza a unushi.
ROM.5.9	Gogo na Ka̱shile ke kece tsu ta̱ tsa aza a na o okpoi m ma̱riki adama a mpasa n Kishi, ci yeve ta̱ kpamu wi ta̱ a kisa tsu a̱ ubuta̱ wu wupa u Ka̱shile. 
ROM.5.10	Ali n ayin a na ci ishi irala i Ka̱shile, u zuwai tsu tso okpo a̱ja̱Ꞌa̱ a̱ ni, adama a na Maku ma̱ ni ma̱ kuwa̱ ta̱ adama a̱ tsu. Gogo na a na ci a̱ja̱Ꞌa̱ a̱ Ka̱shile, ci yeve ta̱ mayun ɗa a na wi a kisa tsu adama a̱ ubuta̱ u wuma u Maku ma̱ ni. 
ROM.5.11	Nannai ɗa kpamu koci ba, amma ci yaꞋan ta̱ ma̱za̱nga̱ adama a ili i na Ka̱shile ka yaꞋin adama a Vuzagbayin vu tsu Yesu Kishi, vuza na gogo na u bonokoi tsu a̱ja̱Ꞌa̱ a̱ Ka̱shile.
ROM.5.12	Unushi u uwa ta̱ a aduniyan adama a ili i na vuma vi te u yaꞋin, ɗa unushi u tuka̱i n ukpa̱. Na va ɗaɗa ili i na i zuwai yaba dem u kukuwa̱, adama a na yaba dem u nusa ta̱. 
ROM.5.13	Unushi wi ta̱ lo a aduniyan kafu Ka̱shile ke neke Wila̱. Ka̱shile ka ciɓasa n unushi a ayin a nan lo ba, adama a na Wila̱ wi lo ba. 
ROM.5.14	Punu a ayin a̱ A̱da̱mu ali a kubana a ayin a Musa, Ka̱shile ke neke uma wila̱ ba. A̱da̱mu u iwain ili i na Ka̱shile ka danai ni, amma uma a na a buwai a fuɗa a̱ la̱nga̱sa̱ ili i na i kpa̱ɗa̱i kuyaꞋan lo ba. Amma n nannai dem ra̱ka̱ vi le a̱ kuwa̱i. N ci yoku A̱da̱mu wi ta̱ ci Kirisiti Kishi vuza na u ta̱wa̱i n ka̱ca̱pa̱.
ROM.5.15	Amma ele aza e re a, vi te ɗa i ba, adama a na kuneꞋe ku gbani ku Ka̱shile ki tsu unushi wa̱ A̱da̱mu ba. Mayun ɗa uma n a̱bunda̱i a̱ kuwa̱i adama a unushi u vuma vi te vu nan lo. Amma kasingai ka̱ Ka̱shile ka laꞋa ta̱ na lo m gbayin, nannai ɗa uma n a̱bunda̱i a isai kuneꞋe ku Ka̱shile a̱ ubuta̱ u kasingai ka vuma vi te, a̱yi ɗa Yesu Kishi. 
ROM.5.16	Ili i na vuza u kuciya̱ gbani punu asuvu e kuneꞋe ku Ka̱shile, yi ta̱ kau n ili i na vuza u kuciya̱ punu asuvu a̱ unushi u vuza te vu nan lo va.
ROM.5.16	Ana A̱da̱mu u yaꞋin unushi, Ka̱shile ka yaꞋan ta̱ afada ɗa ka takacikai uma. Amma Ka̱shile ku ushuku ta̱ n a̱tsu adama e kuneꞋe ku kasingai ku ni, ko ana ci yain unushi n a̱bunda̱i. 
ROM.5.17	Unushi u vuma vi te vu nam pa, A̱da̱mu, u zuwa ta̱ ukpa̱ u lyaꞋi tsugono wa̱ tsu. Amma ili i na Yesu Kirisiti Kishi u yaꞋin i laꞋa ta̱ na lo ka̱u. Ka̱shile ke neke tsu ta̱ kasingai ka̱ ni ka̱u, ɗa u zuwai tsu tso okpo aza a̱ usuɓi u Yesu. Adama a nannai kpamu, ci ta̱ a̱ kuciya̱ wuma ka̱ta̱ ci lyaꞋa tsugono a̱ ubuta̱ wu ukpa̱.
ROM.5.18	Unushi u te wa̱ A̱da̱mu u tuka̱i n atakaci a̱ ukpa̱ u uma ra̱ka̱. Tsu nan lo kpamu, ili i singai i te i na Kirisiti Kishi u yaꞋin i bonokoi uma o okpoi aza a̱ usuɓi n Ka̱shile. Na lo ɗaɗa ta na u tuka̱i n wuma u mayun a kubana u uma ra̱ka̱. 
ROM.5.19	A̱da̱mu u tono Ka̱shile ba, n tsu nannai ɗa ta na u zuwai uma n a̱bunda̱i o okpoi aza a unushi. Amma Yesu u tono ta̱ Ka̱shile, wi ta̱ kpamu a kuzuwa uma n a̱bunda̱i o okpo aza a̱ usuɓi.
ROM.5.20	Ka̱shile ke neke ta̱ Wila̱ adama a na uma ra̱ka̱ a̱ ciya̱ e ene uteku u na ishi n unushi. Amma ana uma i o kudoku n unushi, Ka̱shile tamkpamu o kudoku n kasingai ka̱ ni. 
ROM.5.21	Unushi u lyaꞋa ta̱ tsugono u uma ra̱ka̱, ɗa u tuka̱i le n ukpa̱. N tsu nan lo gogo na, kasingai ka̱ Ka̱shile ki a kulyaꞋa tsugono, ɗa kpamu wu ushuki n a̱tsu adama e Yesu Kishi Vuzagbayin vu tsu. Ɗa na va u tuka̱i tsu n wuma u babu uteku.
ROM.6.1	Ve ene ta̱ u laꞋa ta̱ n kugaꞋan ci lyaꞋa kelime n kuyaꞋan unushi adama a na Ka̱shile ko doku kasingai ka̱ ni a̱ ubuta̱ u tsu? 
ROM.6.2	A̱Ꞌa̱, ta nannai ba! Ukuna wu unushi u ɗa baci, ci ta̱ ukpa̱, nini ɗai kpamu tsa kulyaꞋa kelime n kuyaꞋan unushi? 
ROM.6.3	I cinukpa ta̱ a na ra̱ka̱ vu tsu tso okpoi vi te u Kirisiti Kishi a ayin a na a yaꞋankai tsu kusumbu ka akucina? Ana a yaꞋankai tsu kusumbu ka akucina, tsu kuwa̱i tsu na a̱yi u kuwa̱i. 
ROM.6.4	Ana a yaꞋankai tsu kusumbu ka akucina,† u yaꞋan ta̱ adanshi ishi ta̱ a̱ ciɗa̱ngu tsu koɓolo n a̱yi, adama a na a̱tsu feu tsu kuwa̱ ta̱ n a̱yi. Esheku n tsugbayin ci ni n utsura dem ɗa u zuwai Kishi u yaꞋan wuma kpamu. Ta kpamu nannai, u zuwai tsu ci yaꞋan wuma a uye u savu.
ROM.6.5	Tsu bono baci vi te n Kishi a̱ ubuta̱ wu ukpa̱, mayun ɗa feu tsu bono vi te n a̱yi a̱ ubuta̱ wu wuma feu. 
ROM.6.6	Ci yeve ta̱ a una ta̱ uteku u na ci ishi cau a maɗanga ma atakaci koɓolo n Yesu, adama a na unushi u namba utsura u ni a̱ ubuta̱ wu wuma u tsu. Ka̱shile ka yaꞋan ta̱ ili i nam pa, adama a na ikyamba yu unushi i tsu i lyaꞋa kelime n kokpo agbashi a̱ unushi ba. 
ROM.6.7	Ta wi nannai a ayin a na uma a̱ kuwa̱i ka̱ta̱ a̱ ciya̱ uba̱ruwi, unushi wo kudoku wa lyaꞋa utsura u le kpamu ba.
ROM.6.8	Tsu kuwa̱ baci n Kirisiti Kishi, ci yeve ta̱ ci ta̱ a kuyaꞋan wuma n a̱yi. 
ROM.6.9	A̱ ɗengusa̱ ta̱ Kishi n wuma, ci yeve ta̱ wi o kudoku wa̱ kuwa̱ kpamu ba. Ukpa̱ wi n ili i na u kuyaꞋan n a̱yi gogo na ba. 
ROM.6.10	Ana Kirisiti Kishi u kuwa̱i, u kuwa̱i kute adama a na u lyaꞋa utsura wu unushi, wi o kudoku wa̱ kuwa̱ kpamu ba. Gogo na wi ta̱ n wuma u savu, wuma u savu u ni wa wi ta̱ koɓolo n Ka̱shile. 
ROM.6.11	Ta kpamu nannai, ye ene ka̱ci ka̱ ɗa̱ adanshi yi ta̱ ukpa̱ n utsura wu unushi, yi ta̱ e kene ka̱ci ka̱ ɗa̱ kpamu adanshi yi ta̱ n wuma u Ka̱shile adama e Yesu Kirisiti Kishi.
ROM.6.12	Adama a nannai, ka̱ta̱ i ka̱sa̱kpa̱ unushi u lyaꞋa kaci ka̱ ɗa̱ punu na a aduniyan ba. Ka̱ta̱ i tono ili i gbani-gbani i na a̱ɗu a̱ ɗa̱ a cikalai kuyaꞋan ba. 
ROM.6.13	Ka̱ta̱ i ka̱sa̱kpa̱ ko ukambu wi ikyamba u ɗa̱ u te wo okpo ili i kuyaꞋan kawuya, adama a na i tono unushi ba. Amma i kucikpa, i neke ka̱ci ka̱ ɗa̱ gbende u Ka̱shile adama a na yi ta̱ tsu uma a na ishi ukpa̱, amma gogo na Ka̱shile ka zuwa ɗa̱ ta̱ i yaꞋan wuma. Nekei ikyamba i ɗa̱ gbende u Ka̱shile, adama a na i yaꞋan ili i na yi i ma̱riki, n ili i na i kuneke Ka̱shile tsugbayin. 
ROM.6.14	Unushi u buwa a kulyaꞋa kaci ka̱ ɗa̱ ba. Kasingai ka̱ Ka̱shile kaꞋa ki a kulyaꞋa tsugono a̱ a̱ɗu a̱ ɗa̱, amma Wila̱ u ɗa ba.
ROM.6.15	U gaꞋan ta̱ ci yaꞋan unushi ba̱ri, adama a na kasingai ka̱ Ka̱shile ki a kulyaꞋa tsugono a̱ a̱ɗu a̱ tsu, amma Wila̱ u ɗa ba? Ko kenu, ta nannai ba! 
ROM.6.16	I yeve ta̱ a na mayun ɗa ili i na baci i zagbai kutono i ɗa i kokpo vuzagbayin vu ɗa̱. Yi ta̱ a kufuɗa kuzagba unushi, ili i na i tsu tuka̱ n ukpa̱, ko i zagba kutono Ka̱shile ka̱ta̱ yo okpo aza a̱ usuɓi. 
ROM.6.17	N ayin a ɗe, agbashi a unushi a ɗa yi ishi. Amma n cikpa ta̱ Ka̱shile uteku u na i tonoi mayin kupiꞋisa ku na n yaꞋankai ɗa̱. 
ROM.6.18	Ka̱shile ka shikpa ɗa̱ ta̱ a̱ ubuta̱ wu unushi, ɗa yo okpoi agbashi a̱ Ka̱shile adama a na i yaꞋan ili i ma̱riki.
ROM.6.19	N yaꞋan ta̱ kadanshi n agisana a nam pa, adama a na i fuɗa i yeve ili i na mi a kudansa babu atakaci. N ayin a ɗe, i bonokoi ka̱ci ka̱ ɗa̱ agbashi a unushi n ili i gbani-gbani. Gogo na mayun ɗa i zagba kokpo agbashi a na o kokpo n usuɓi adama a na yo okpo ciɗa.
ROM.6.20	N ayin a mani-mani, ana yi ishi agbashi a̱ unushi, i ci keɓece n kuyaꞋan ki ili i ma̱riki ba. 
ROM.6.21	I yaꞋin ili i gbani-gbani, ɗa gogo na yi a kupana wono u le. Ili i nan ya i tuka̱ ɗa̱ n ili i singai ba ko kenu, ukpa̱ u ɗa i tsu tuka̱ koci. 
ROM.6.22	Amma gogo na Ka̱shile ku uta̱ka̱ ɗa̱ ta̱ a̱ ubuta̱ wu utsura wu unushi, a̱ɗa̱ kpamu yo okpo ta̱ agbashi a̱ Ka̱shile. Gogo na i yaꞋan ili i nan lo i na i tsu zuwa ɗa̱ yo okpo ciɗa, ali i ɗa i neke ɗa̱ wuma u babu uteku. 
ROM.6.23	Vuza u yaꞋan baci unushi,† wi ta̱ a̱ kuciya̱ katsupu, ɗaɗa ukpa̱, amma Ka̱shile ke neke tsu ta̱ wuma u babu uteku gbani a̱ ubuta̱ u Yesu Kishi Vuzagbayin vu tsu.
ROM.7.1	Uma a̱ va̱, ra̱ka̱ vu ɗa̱ i yeve ta̱ Wila̱ u Musa. I yeve ta̱ ta na a na mayun ɗa Wila̱ wa wi a kulyaꞋa tsugono u uma koci a ayin a na i n wuma. 
ROM.7.2	Agisana, vuka vi yaꞋan baci yolo, wila̱ u shiya yi ta̱ a vali vi ni wi baci n wuma. Amma vali va vu kuwa̱ baci, wila̱ u yolo u doku u shiya yi kpamu ba. 
ROM.7.3	Amma wo olo baci vali vi yoku, vali vi ni biꞋi n wuma, Wila̱ u danai u yaꞋan ta̱ tsugbani. Amma vali vi ni vu kuwa̱ baci, u ba̱ruwa̱ ta̱ a̱ ubuta̱ u wila̱ u yolo, ko wo olo vali vi yoku u yaꞋan kpamu tsugbani ba.
ROM.7.4	Uma a̱ va̱, ta ki nannai n a̱ɗa̱. Wila̱ u buwa a kulyaꞋa tsugono wa̱ ɗa̱ ba, adama a na i kuwa̱ ta̱ a̱ ubuta̱ wu utsura u ni, ana i kuwa̱i koɓolo n Kishi a maɗanga ma atakaci.† Gogo na kpamu yi ta̱ koɓolo n vuza na a̱ ɗengusa̱i a̱ ukpa̱, adama a na ci yaꞋanka Ka̱shile tsugbashi. 
ROM.7.5	N ayin a mani-mani, ukambu u wuma u tsu u na wi n unushi u lyaꞋa ta̱ tsugono wa̱ tsu. Wila̱ u zuwa tsu ta̱ ci ciga kuyaꞋan ili yu unushi i na i lyaꞋi tsugono a ikyamba i tsu. Adama a nannai ɗa ili dem i na ci yaꞋin i tuka̱i tsu a̱ ubuta̱ wu ukpa̱. 
ROM.7.6	Amma Wila̱ u buwa a kulyaꞋa tsugono wa̱ tsu ba. Ci ta̱ an a̱kpisa̱, Wila̱ kpamu u kuciya̱ utsura wa̱ tsu ba. Gogo na ci ta̱ a kuyaꞋanka Ka̱shile tsugbashi n uye u savu a̱ ubuta̱ u kupanaka Ayinviki a̱ ni, amma n uye u kuku u kupanaka Wila̱ u na a ɗanai ɗe ba.
ROM.7.7	I kusheshe ta̱ adanshi mi ta̱ a kudana unushi n Wila̱ ili i te i ɗa. Ta nannai ba, amma Wila̱ u ɗa u zuwai mu n yeve tsu na unushi wi. Agisana, mi ishi e kuyeve ili i na a̱ ciya̱i n kuciga ki ili i vuza yoku kau ba, sai Wila̱ u dana mu ka̱ta̱ n yaꞋan nannai ba. 
ROM.7.8	Unushi u ɗa u yaꞋin ulinga n wila̱ u nam pa, wi ta̱ a kuzuwa mu n cikala ili kakau n a̱bunda̱i. Wila̱ wi baci lo ba, unushi wi ishi a̱ kuciya̱ utsura u nan lo ba. 
ROM.7.9	M muɗa̱ ka̱ɗu n ukuna u yoku ba, kafu n yeve ili i na Wila̱ u danai n yaꞋan. Amma ana n yevei i ɗa, ɗa n yevei a na n nusai ɗe, ɗa kpamu mi vuza vu unushi vu na u kukuwa̱. 
ROM.7.10	Wila̱ u na wi ishi a na wa zuwa mu n yaꞋan wuma, ɗa u kucikpa u zuwai mu n kuwa̱.
ROM.7.11	Unushi u la̱nsa̱i ka̱ba̱nga̱ ka na u kuya̱nsa̱ mu, ɗa u yaꞋin ulinga n wila̱ adama a na wu una mu. 
ROM.7.12	Ko a na nannai wi mayun, wila̱ n iɗani wi ta̱ ciɗa, n derere, n ugaꞋin kpamu. 
ROM.7.13	Mi ta̱ a kudana ili i singai i ɗa yi a kuzuwa mu n kuwa̱? Ko kenu! Unushi u ɗa u ɗikai ili i singai ɗa u yaꞋin ulinga n i ɗa adama a na u tuka̱ n ukpa̱ u va̱. Ili i nam pa i yaꞋan ta̱ adama a na me ene uteku u na unushi wi mayun. Ili i na i zuwai ɗa Wila̱ n iɗani i ni yi lo ɗaɗa adama a na u yotsongu a na unushi ili i wuya i ɗa ka̱u.
ROM.7.14	Ci yeve ta̱ a na Wila̱ u gaꞋin. Wila̱ u ɗa u tuka̱i n atakaci ba, amma mpa ɗa, adama a na vuma ɗa mi koci. Adama a nannai, unushi wi ta̱ a kulyaꞋa tsugono wa̱ va̱ adanshi mpa kagbashi ka̱ ni kaꞋa. 
ROM.7.15	N yeve ili i na i zuwai ɗa mi a kuyaꞋan ili i na mi a kuyaꞋan ba. Mayun n ciga ta̱ kuyaꞋan ili i na yi derere, amma n yaꞋan i ɗa ba. Kucikpa, ɗa mi a kuyaꞋan ili i na n iwain. 
ROM.7.16	N yeve ta̱ a na ili i na mi a kuyaꞋan derere ɗa ba, na va ta na u yotsongu ta̱ a na mu ushuki Wila̱ wi ta̱ n ugaꞋin. 
ROM.7.17	Adama a nannai mpa ɗa mi a kuyaꞋan ili i kawuya i nam pa ya ba. Unushi u na wi o kuyongo nu mpa u ɗa wi a kuyaꞋansa i ɗa. 
ROM.7.18	Ukambu u va̱ u na wi u kuku ɗa kpamu wi n unushi u ka̱sa̱kpa̱ mu n yaꞋan ili i na i gaꞋin ba. Ko n ciga kuyaꞋan ili i na i gaꞋin, mi a kufuɗa ba. 
ROM.7.19	N ciga baci kuyaꞋan ili i singai, n ci yaꞋan ba. M gbagbala baci kpamu ka̱ta̱ n nusa ba, ɗaɗa n tsu kucikpa n yaꞋan. 
ROM.7.20	Amma mi baci a kuyaꞋan ili i na n cigai kuyaꞋan ba, mayun mpa ɗa vuza na wi a kuyaꞋan ili ya ba. Unushi u na wi punu wa̱ va̱ u ɗa wi a kuyaꞋan i ɗa.
ROM.7.21	Kuyeve ku ukuna u wuma ku yotsongu mu ta̱ a na ili i yoku yi punu wa̱ va̱, i ɗa i sa̱nka̱i mu kuyaꞋan ili i na n yevei yi derere. 
ROM.7.22	Ka̱ɗu ka̱ va̱ ka yaꞋan ta̱ ma̱za̱nga̱ adama a̱ wila̱ u na wu uta̱i a̱ Ka̱shile. 
ROM.7.23	Amma a̱ ubuta̱ dem punu a asuvu a̱ va̱ n cina ta̱ ili i na yi a̱ vishili n ili i na ka̱ɗu ka̱ va̱ ka cigai kuyaꞋan, ɗaɗa i zuwai ɗa mo okpoi kagbashi ku unushi ka na ki o tsugono a ili i na n yaꞋin dem. 
ROM.7.24	Adama a nannai asuvu a̱ va̱ a̱ da̱sa̱ngu ba! Yayi u kisa mu a̱ ubuta̱ wi ikyamba i nam pa i na yi a kuzuwa mu n kuwa̱? 
ROM.7.25	N cikpa ta̱ Ka̱shile adama a na Yesu Kirisiti Kishi a̱yi ɗa vuza na u kisa mu.
ROM.7.25	Ta mi nahannai: a̱ ka̱ɗu ka̱ va̱, n ciga ta̱ mo tono wila̱ u Ka̱shile, amma ukambu u va̱ u na u ci ciga n yaꞋan unushi, u tsu zuwa mu ta̱ mo okpo kagbashi a̱ ubuta̱ wu unushi.
ROM.8.1	Adama a nannai, a̱ɗa̱ aza o Kutoni a̱ Kirisiti Kishi a ɗa baci, Ka̱shile ka kuyaꞋanka ɗa̱ afada ka̱ta̱ wi ilukpa̱ ɗa̱ ba. 
ROM.8.2	Ayinviki a̱ Ka̱shile a na e ci neke wuma u na u tsu uta̱ u Yesu Kishi a zuwa mu ta̱ m ba̱ruwa̱ a̱ ubuta̱ wu utsura wu unushi u na u tsu tuka̱ n ukpa̱. 
ROM.8.3	Wila̱ u Musa u ciya̱ utsura u na wi isa tsu ba, adama a na a̱tsu a̱ ka̱ci ka̱ tsu ci ta̱ n unushi. Amma Ka̱shile ka yaꞋin ili i na Wila̱ u fuɗai u yaꞋin ba. U suki Maku ma̱ ni aduniyan n ikyamba tsu tsu, amma i tsu yi ta̱ n unushi. Ka̱shile ka̱ la̱nga̱sa̱i tsugono tsu unushi wa̱ tsu, ana u nekei Maku ma̱ ni tsa alyuka adama a unushi u tsu. 
ROM.8.4	U yaꞋan ta̱ nannai adama a na ci yaꞋan ili dem i na Wila̱ u danai a̱ ubuta̱ u kupanaka Ayinviki a̱ Ka̱shile, amma a̱ ubuta̱ u kutono ili i na a̱tsu a̱ ka̱ci ka̱ tsu ci cigai kuyaꞋan ba.
ROM.8.5	Uma a̱ ka̱sa̱kpa̱ baci ili i na a cikalakai ka̱ci ke le i lyaꞋa tsugono we le, ayin tutu i ta̱ a kuyaꞋan kusheshe ku unushi. Amma aza a na a̱ ka̱sa̱kpa̱i Ayinviki a̱ Ka̱shile a lyaꞋa tsugono we le, ayin tutu i ta̱ e kusheshe ukuna u na Ayinviki a̱ Ka̱shile a kupana uyoꞋo. 
ROM.8.6	Mali mu unushi ma vuma ma lyaꞋa baci tsugono wa̱ ni, wi ta̱ a̱ kukuwa̱. Amma Ayinviki a̱ Ka̱shile a lyaꞋa baci tsugono wa̱ ni, wi ta̱ a̱ kuciya̱ wuma m ma̱ta̱na̱. 
ROM.8.7	Mali mu unushi ma vuma mi baci o tsugono, wi ta̱ a̱ vishili n Ka̱shile ayin tutu. U tsu tono ili i na Ka̱shile ka danai u yaꞋan ba. Mayun ɗa, u tsu fuɗa u yaꞋan nannai ba. 
ROM.8.8	Aza a na a̱ ka̱sa̱kpa̱i mali mu unushi me le ma lyaꞋa tsugono we le, a tsu fuɗa a zuwa Ka̱shile ka pana uyoꞋo ba.
ROM.8.9	Amma mayun ɗa Ayinviki a̱ Ka̱shile i a̱ ida̱shi a̱ a̱ɗu a̱ ɗa̱, i ta̱ a kulyaꞋa tsugono wa̱ ɗa̱, mali mu unushi ma̱ ɗa̱ kpamu ma kulyaꞋa tsugono ba. (Ka̱ta̱ kpamu i ciɓa a n aza a na i babu Ayinviki a̱ Ka̱shile o kuyongo we le, aza o Kutoni a ɗa ba, ko kenu.) 
ROM.8.10	Ikyamba i ɗa̱ yi ta̱ a̱ kukuwa̱ adama a̱ unushi. Amma Kirisiti Kishi wi baci punu asuvu a̱ ɗa̱, Ayinviki i ta̱ e kuneke ɗa̱ wuma, adama a na Kishi ko bonoko ɗa̱ ta̱ aza a̱ usuɓi e ekiye a̱ Ka̱shile. 
ROM.8.11	Ka̱shile ka̱ ɗengusa̱i Yesu a̱ ukpa̱. Ayinviki a̱ ni i baci kpamu o kuyongo n a̱ɗa̱, i ta̱ feu e kuneke ikyamba i ɗa̱ i na i kukuwa̱ wuma. Ka̱shile kaꞋa vuza na u ɗengusa̱i Kishi a̱ ukpa̱, Ayinviki a̱ ni a na i o kuyongo n a̱ɗa̱ i ta̱ kpamu e kuneke ikyamba i ɗa̱ wuma.
ROM.8.12	Uma a̱ va̱, u gaꞋan ta̱ ci yongo uteku u na Ayinviki a̱ Ka̱shile a danai tsu. Ka̱ta̱ ci yongo uteku u na ci cikalai ba, adama a na a̱tsu a̱ ka̱ci ka̱ tsu aza a unushi a ɗa. 
ROM.8.13	Adama a na i lyaꞋa baci kelime n kutono mali mu unushi ma̱ ɗa̱, i kukuwa̱ ta̱. Amma i ka̱sa̱kpa̱ baci Ayinviki a̱ Ka̱shile a̱ ɓa̱nka̱ ɗa̱, adama a na i ka̱sa̱kpa̱ kuyaꞋan ili i kavama, yi ta̱ a̱ kuciya̱ wuma u mayun. 
ROM.8.14	Muku n Ka̱shile m mayun ele ɗa aza a na a̱ ka̱sa̱kpa̱i Ayinviki a̱ Ka̱shile o tono n ele.
ROM.8.15	Adama a na Ayinviki a na Ka̱shile ke nekei ɗa̱ o bonoko ɗa̱ ta̱ muku n ni, o bonoko ɗa̱ agbashi o wovon ba. Ayinviki a ɗa kpamu e ci neke utsura ali ci ɗeke Ka̱shile, “Dada! Esheku a̱ tsu!” 
ROM.8.16	Ayinviki a̱ Ka̱shile a̱ tsu ushuku ta̱ n ayinviki a̱ tsu a na a̱tsu muku n Ka̱shile n ɗa. 
ROM.8.17	Adama a nannai, ci ta̱ a kisa ili i na Ka̱shile u tsu ɓa̱na̱ka̱ uma a̱ ni. Ili ra̱ka̱ kpamu Ka̱shile ke nekei Maku ma̱ ni, Kishi, ili i nam pa i tsu i ɗa feu. Amma ci baci a̱ kuciya̱ tsugbayin uteku na Kishi u ciya̱i tsugbayin, mayun ɗa feu tsu takacika tsu na u yaꞋin.
ROM.8.18	Ci ciɓa baci n tsugbayin tsu na u kuneke tsu a kubana megeshe, atakaci a na ci o kusoꞋo gogo na ili i ɗa ba. 
ROM.8.19	Ili dem i na Ka̱shile ka yaꞋin yi ta̱ a kuvana m ma̱za̱nga̱ a ayin a na Ka̱shile ko kuyotsongu e keteshe aza a na i muku n ni m mayun. 
ROM.8.20	Ka̱shile ka yaꞋanka ta̱ ili dem i na u yaꞋin una̱ u wuya. Ili i na u yaꞋin i ɗa i sheshei kuyaꞋan nannai a̱ ka̱ci ka̱ ni ba, amma Ka̱shile kaꞋa ke sheshei kuyaꞋan nannai. 
ROM.8.21	Ko n nannai, Ka̱shile ki ta̱ n kusheshe ku nam pa ku na u kuzuwa ili dem i na u yaꞋin i ba̱ruwa̱ ciya̱ i shama ba, ka̱ta̱ feu i ciya̱ uba̱ruwi n tsugbayin koɓolo m muku n Ka̱shile.
ROM.8.22	Ci yeve ta̱ ali a̱ kuta̱wa̱ ayin o gogo na, ili dem i na Ka̱shile ka yaꞋin yi ta̱ a̱ yura̱ nu mɓa̱la̱, tsa̱ a̱ga̱nda̱ a limata. 
ROM.8.23	Ko a̱tsu aza o Kutoni feu ci ta̱ a̱ yura̱ adama a̱ mɓa̱la̱, ko a na ci n Ayinviki a̱ Ka̱shile, vuza na wi kuneꞋe ku iyain ku Ka̱shile. A̱tsu feu ci ta̱ a kuvana m ma̱za̱nga̱ a kanna ka nan lo ka na Ka̱shile ka kisa tsu an muku n ni ra̱ka̱ ra̱ka̱, ka̱ta̱ u zuwa ikyamba i tsu dem i ba̱ruwa̱. 
ROM.8.24	A isa tsu ta̱ ɗe, ɗa ci kpamu n a̱pa̱Ꞌa̱ a nam pa. Ce ene baci ili i na ci a kuvana, na lo a̱pa̱Ꞌa̱ a mayun a ɗa ka̱ta̱ ba. Uma e ci keɗe a̱pa̱Ꞌa̱ a̱ ubuta̱ wi ili i na a̱ ciya̱i ɗe ba. 
ROM.8.25	Amma a̱tsu ci keɗe ta̱ a̱pa̱Ꞌa̱ a̱ ubuta̱ wi ili i na ka̱ta̱ ci ciya̱i ba, ɗa kpamu ci a kuvana i ɗa n uremi u ka̱ɗu.
ROM.8.26	Ayinviki a̱ Ka̱shile feu a̱ tsu ɓa̱nka̱ tsu ta̱ a̱tsu vu na ci babu utsura. Ci yeve kuyaꞋan avasa uteku u na u yotsoi ba. Amma Ayinviki a̱ Ka̱shile a̱ ka̱ci ka̱ ni a ci yaꞋanka ta̱ Ka̱shile kadanshi adama a̱ tsu, ali u tsu folonoko tsu ta̱ Ka̱shile n yura̱ i na i laꞋi ili i na vuma u kufuɗa kudansa. 
ROM.8.27	Ka̱shile ki ta̱ e kene ili i na yi a̱ a̱ɗu a uma. U yeve ta̱ kpamu ili i na yi a̱ ka̱ɗu ka Ayinviki a̱ Ka̱shile, adama a na Ayinviki a̱ Ka̱shile a ci yaꞋanka ta̱ Ka̱shile kadanshi adama a uma a̱ ni, n adama a ili i na yi derere n ucigi u Ka̱shile.
ROM.8.28	Ci yeve ta̱ kpamu Ka̱shile ka tsu zuwa ta̱ ili dem i yaꞋan ulinga koɓolo mayin adama a ugaꞋin a kubana wa aza a na a cigai ni. Ele ɗa uma a na u ɗekei, adama a na ta u sheshei kuyaꞋan nannai. 
ROM.8.29	Ka̱shile ke yeve le ta̱ kafu u yaꞋan a aduniyan, ɗa u zagbai le ciya̱ o okpo tsu Maku ma̱ ni, adama a na Yesu kpamu wo okpo magaji ka̱ta̱ u ciya̱ amgbu n a̱bunda̱i. 
ROM.8.30	Ana u zagbai le, ɗa yeve u ɗekei le a̱ ta̱wa̱i wa̱ ni. Ana u ɗekei le, u bonokoi le derere n ka̱ci ka̱ ni, ɗa u yaꞋankai le uzuwakpani u tsugbayin ci ni.
ROM.8.31	Yi ɗa̱i tsa kudana adama a ukuna u nam pa ra̱ka̱? Ka̱shile ki baci n a̱tsu, babu vuza na u kulyaꞋa utsura u tsu. 
ROM.8.32	Ka̱shile ka̱ sa̱nka̱ m Maku ma̱ ni ba, amma u nekei ni adama a̱ tsu ra̱ka̱. Uteku u na u nekei tsu ɗe Yesu, mayun ɗa u kuneke tsu ili ra̱ka̱. 
ROM.8.33	Yayi u kushika uma a na Ka̱shile ka zagbai? Babu vuza, adama a na Ka̱shile kaꞋa ko bonokoi le derere. 
ROM.8.34	Yayi u kilukpa̱ uma a̱ Ka̱shile? Babu vuza, adama a na Yesu Kishi u kuwa̱i, ɗa kpamu a̱ ɗengusa̱i ni a̱ ukpa̱, ɗa gogo na kpamu wi ɗe e kukiye ku usingai ku Ka̱shile, o kufolono yi adama a̱ tsu.
ROM.8.35	Babu ili i na i kupece tsu n ucigi u na Kirisiti Kishi wi n u ɗa adama a̱ tsu, ko tsu uwa a kadama, ko ci o kusoꞋo atakaci. Ko uma e neke tsu awuya, e kupece tsu n ucigi u Kishi ba. Ko ci babu ilikulyaꞋa, ko ci babu ili i kuꞋuka, ili i nan lo ra̱ka̱ i kupece tsu n ucigi u ni ba. Uma a uka tsu baci wovon, ko a una tsu, a kufuɗa kupece tsu n ucigi u Kishi ba. 
ROM.8.36	Derere ɗa tsu na Katagarda ka Ciɗa ka danai,
ROM.8.36	“Kanna dem uma a tsu dana ta̱ i ta̱ a kuna tsu adama a̱ nu,
ROM.8.36	uma a tsu takacika tsu ta̱,
ROM.8.36	uteku u na a ci yaꞋanka m malala ma na i a kubana kukiɗa.”
ROM.8.37	Amma ko n ili i nam pa ra̱ka̱, ci lyaꞋa ta̱ utsura wi ili gbende, a̱ ubuta̱ u ni vuza na u cigai tsu! 
ROM.8.38	N yeve ta̱ a na mayun ɗa ili yi lo a kufuɗa ye pece tsu n ucigi u ni ba: Ukpa̱ wa kufuɗa ba, wuma kpamu wa kufuɗa ba. Alingata, ko wunla̱i u gbani-gbani, ko utsura wa̱ a̱da̱nga̱shile† wi a kufuɗa we pece tsu n ucigi u ni ba. Ili i na yi a kuyaꞋan gogo na, ko ili i na i kuyaꞋan na kelime i kuyaꞋan ili ba. 
ROM.8.39	Ci baci zuva na ɗe gaɗi, ko ci ɗaka asuvu a mala, dem wi n ukuna ba, adama a na babu ili i na yi punu aduniyan i na i kufuɗa ye pece tsu n ucigi u Ka̱shile u na u yotsongi a̱ ubuta̱ u Kirisiti Yesu Kishi Vuzagbayin vu tsu.
ROM.9.1	Mi ta̱ a kudana ɗa̱ mayun. Mpa vuza vi Kishi ɗa, aꞋuwa a ɗa mu ba. Ayinviki a̱ Ka̱shile a ɗa i a kulyaꞋa tsugono a̱ ka̱ɗu ka̱ va̱, ɗa kpamu wu ushuki a na ili i na mi a kudana mayun ɗa. 
ROM.9.2	Ka̱ɗu ka̱ va̱ ka shana ta̱ n una̱mgbuka̱tsuma̱ nu mɓa̱la̱, 
ROM.9.3	adama a uma a̱ va̱ a na i Ayahuda tsu va̱. Ka̱shile ka yaꞋanka mu baci una̱ u wuya, ɗa kpamu u pecei mu n Kirisiti Kishi, adama a na a̱ ciya̱ wishi,† mi ta̱ a̱ kushuku gogoꞋo Ka̱shile ka yaꞋan nannai. 
ROM.9.4	Ele ɗa uma a Israila, aza a na Ka̱shile ka zagbai o okpo muku n ni. U yotsonku le ta̱ tsugbayin ci ni, ɗa u yaꞋin uzuwakpani kakau n ele. U nekei le Wila̱ u Musa. U danai le uteku u na a kuyaꞋan tsugbashi tsu mayun. U zuwai le o okpo aza a na a kisa uzuwakpani u ni. 
ROM.9.5	Ikaya i le uma a gbagbaꞋin a ɗa a̱ Ka̱shile, Kirisiti Kishi a̱ ka̱ci ka̱ ni kpamu matsukaya me le maꞋa. A̱yi ɗa kpamu Ka̱shile, vuza na u ci lyaꞋa tsugono a̱ ubuta̱ wi ili dem, ka̱ta̱ wi isa ucikpi ko wanai! Ta nannai.†
ROM.9.6	Mi a kudana Ka̱shile ka̱ kpa̱ɗa̱ ta̱ kuyaꞋan ili i na u yaꞋin uzuwakpani kuyaꞋan ba. Amma a̱ ka̱tsuma̱ ka aza a Israila, ra̱ka̱ vi le ɗa i uma a̱ ni a mayun ba. 
ROM.9.7	A̱ ka̱tsuma̱ ka ntsukaya mi Ibrahim, ra̱ka̱ vi le ɗa i muku n na Ka̱shile ka yaꞋankai uzuwakpani ba. Ka̱shile ka danai ni, “Muku mi Ishaku n ɗa koci e kukece ana ntsukaya n nu.”
ROM.9.8	Na va wi ta̱ o kuyotsongu uma dem a na i ntsukaya mi Ibrahim a ɗa i muku n Ka̱shile m mayun ba. Muku mi Ibrahim m mayun ele ɗa aza a na o okpoi muku n Ka̱shile adama a uzuwakpani u na Ka̱shile ka yaꞋankai ni. 
ROM.9.9	Na ɗaɗa uzuwakpani u na Ka̱shile ka yaꞋin: “Ka̱ya̱ ko bono mi ta̱ o kubono, Saratu kpamu wana ɗai u matsa maku mo kolobo.”
ROM.9.10	Maku ma nam pa Ishaku† ma ɗaɗa akaya a̱ tsu. Ana u gbonguroi, ɗa u zuwai Rifikatu,† vuza na u matsai mpeshe. 
ROM.9.11+ROM.9.12	Amma kafu Rifikatu u matsa, Ka̱shile ka danai ni, “Mokoshi ma̱ ni ma u kuyaꞋanka ta̱ vangu va tsugbashi.”
ROM.9.13	Uteku u na Katagarda ka Ciɗa ka danai, “N ciga ta̱ Yakubu, amma n iwan ta̱ Isuwa.”
ROM.9.14	Yi ɗa̱i wo tsa kudana adama a kakuna ka nam pa? Ka̱shile ka yaꞋan ta̱ ili i na i kpa̱ɗa̱i kugaꞋan u yaba dem? Ko kenu!
ROM.9.15	Ka̱shile ka danai Musa,
ROM.9.15	“N kuyotsongu ta̱ ugaꞋin u vuza na dem n cikalai,
ROM.9.15	ka̱ta̱ kpamu n yotsongu asuvayali u vuza na dem n cikalai.”
ROM.9.16	Ka̱shile ki ta̱ o kuyotsongu ugaꞋin u vuza na dem u cikalai, amma adama a ili i na vuza va u kuciga ko u kuyaꞋan ba.
ROM.9.17	Katagarda ka Ciɗa ka danai a na Ka̱shile ka danai mogono ma Masar, “N zuwa wu ta̱ mogono adama a ili i nam pa: N ciga ta̱ n yotsongu utsura u va̱ wa̱ nu ka̱ta̱ ciya̱ kula ku va̱ ku ka̱ra̱Ꞌa̱ a aduniyan ra̱ka̱.” 
ROM.9.18	Adama a nannai ye ene ta̱, Ka̱shile ko tsu yotsongu ta̱ ugaꞋin wa aza o yoku adama a na tsu nan lo tsu ɗa u cigai, ɗa kpamu u sheshei kuzuwa uma o yoku a yaꞋan n ugbamukaci.
ROM.9.19	Vuza yoku wi ta̱ e kece, “Nini ɗai Ka̱shile ka kudansuka tsu, u zuwa tsu baci ci yaꞋan ili a uye u na u cigai tsu ci yaꞋan?” 
ROM.9.20	Ka̱ta̱ vu dana nannai ba! Ka̱ja̱Ꞌa̱ ka̱ va̱, me ece wu, “Avu ɗa vi ci yaꞋan ya ali ɗa va kuyaꞋan kanananai n Ka̱shile? Mogbodo me ci ece ta̱ vuza na u maꞋi ni, ‘Yi ɗa̱i i zuwai ɗa vu maꞋi mu nahannai?’ ” 
ROM.9.21	KamaꞋi ki ta̱ a kufuɗa ka maꞋa ili dem i na u cikalai kumaꞋa. Wi ta̱ a kufuɗa wa ɗika ciꞋin tsa ka̱ta̱ u maꞋa ili i yoku adama a ulinga u gbayin, ili i yoku kpamu adama a ulinga u ayin tutu.
ROM.9.22	Ta ki nannai n Ka̱shile. Wi ta̱ n utsura u kuyotsongu wupa u ni, ka̱ta̱ u zuwa uma e ene utsura u ni. Amma ɗa u kucikpa u remei ka̱ɗu n aza a na a gaꞋin a̱ la̱nga̱sa̱ yi. 
ROM.9.23	U yaꞋan ta̱ nannai a̱ ubuta̱ u kuyotsongu tsugbayin ci ni n a̱bunda̱i ana u panai asuvayali a uma a, aza a na u foɓusoi n ayin a ɗe a isa tsugbayin ci ni. 
ROM.9.24	A̱tsu ɗa ta na uma a nan lo a na Ka̱shile ke ɗekei va. U zagbai tsu a̱ ka̱tsuma̱ ka Ayahuda, nannai kpamu koci ba, amma ɗa feu u zagbai tsu a̱ ka̱tsuma̱ ka Aza̱ka̱yimbi. 
ROM.9.25	Tsu na Ka̱shile ka danai a katagarda ke keneki Hosiya:
ROM.9.25	“Aza a na i uma a̱ va̱ ba,
ROM.9.25	gogo na mi ta̱ e kuɗeke le uma a̱ va̱.
ROM.9.25	Mi ta̱ kpamu o kuyotsongu ucigi u va̱
ROM.9.25	u uma a nan lo a na n iwain n cacau.”
ROM.9.26	Tsu nan lo kpamu,
ROM.9.26	“A̱ ubuta̱ u na Ka̱shile ka danai le ɗe,
ROM.9.26	‘A̱ɗa̱ uma a̱ va̱ a ɗa ba,’
ROM.9.26	ta ɗe Ka̱shile ka wuma
ROM.9.26	ke kuɗeke le muku n ni.”
ROM.9.27	Na ɗa kpamu ili i na keneki Ishaya† u danai adama a uma a Israila:
ROM.9.27	“Uma a Israila a yimkpa ta̱,
ROM.9.27	an kayala a̱ ka̱kina̱ ka mala,
ROM.9.27	amma uma ukeci a̱ ka̱tsuma̱ ke le ɗa a̱ kuciya̱ wishi.
ROM.9.28	Vuzavaguɗu wi ta̱ a kuyaꞋan gogoꞋo
ROM.9.28	ka̱ta̱ u takacika uma a aduniyan ra̱ka̱ gbende.”
ROM.9.29	Ishaya u danai kpamu:
ROM.9.29	“Vuzavaguɗu Uba̱nga̱ri u ka̱sa̱kpa̱i uma ukeci a ntsukaya n tsu o yongo n wuma.
ROM.9.29	Ta baci nannai ba,
ROM.9.29	ishi ta̱ a kuna tsu ra̱ka̱
ROM.9.29	tsu likuci i Sodom n Gomora.”
ROM.9.30	Ashe yi ɗa̱i wo tsa kudana adama a ukuna u nam pa? Ta ki nahannai: Aza̱ka̱yimbi i a kugbagbala a̱ ciya̱ o bonoko ka̱ci ke le aza a̱ usuɓi u Ka̱shile ba, amma Ka̱shile kaꞋa ko bonokoi le aza a̱ usuɓi, adama a na e neke ta̱ a̱ɗu n a̱yi. 
ROM.9.31	Uma a Israila a gbagbala ta̱ kutono Wila̱ ciya̱ o bonoko ka̱ci ke le aza a̱ usuɓi u Ka̱shile. Amma a fuɗa ba. 
ROM.9.32	Yi ɗa̱i a̱ kpa̱ɗa̱i kufuɗa? Adama a na a dakaka ta̱ o bonoko ka̱ci ke le aza a̱ ma̱riki a̱ ubuta̱ wi ili i na i a kuyaꞋan, a na e neke a̱ɗu n Ka̱shile ciya̱ u bonoko le aza a̱ ma̱riki. A̱ ta̱ɗa̱tsa̱i a katali ka gbayin ka na ki a uye u le. 
ROM.9.33	Uteku u na Ka̱shile ka danai a Katagarda ka Ciɗa:
ROM.9.33	“Panai! Mi ta̱ a kuzuwa katali a Sihiyona
ROM.9.33	ka na ka tsu zuwa uma a̱ ta̱ɗa̱tsa̱,
ROM.9.33	ka na ki an kakpanlai ka na ka tsu zuwa le a̱ yikpa̱.
ROM.9.33	Vuza na u nekei ka̱ɗu n a̱yi wa kupana wono ba.”
ROM.10.1	Uma a̱ va̱, ili i na n laꞋi n kuciga i ɗaɗa Ayahuda ra̱ka̱ a̱ ciya̱ wishi. Na lo ɗa avasa a̱ va̱ u Ka̱shile. 
ROM.10.2	N yeve ta̱ a ciga ta̱ kuyaꞋanka Ka̱shile tsugbashi, amma e yeve 
ROM.10.3	ili i na i tsu zuwa Ka̱shile kushuku n uma ba. A kucikpa ɗa i a kugbagbala o bonoko ka̱ci ke le aza a̱ usuɓi n uye u le. Ɗa a iwain kutono uye u Ka̱shile u na u tsu bonoko uma aza a̱ ma̱riki. 
ROM.10.4	Kirisiti Kishi u zuwa ta̱ Wila̱ wa wo okpo babu utsura. Ka̱shile ko tsu bonoko ta̱ aza a na e nekei ka̱ɗu n a̱yi o okpo aza a̱ usuɓi.
ROM.10.5	Musa u ɗana ta̱ uteku u na Ka̱shile ko tsu bonoko uma aza a̱ usuɓi adama o kutono Wila̱. U danai, “Vuza na de dem u tonoi ili i na Wila̱ u danai u yaꞋan, wi ta̱ a̱ kuciya̱ wuma.”
ROM.10.6	Amma ili i na Katagarda ka Ciɗa ko yotsongushi adama o kokpo aza a̱ usuɓi a̱ ubuta̱ wu uneki u ka̱ɗu i ɗa na: “Ka̱ta̱ vu danaka ka̱ci ka̱ nu ba, ‘Yayi u kubana gaɗi?’ ” (Na va wi ta̱ a kudana, “Yayi u kubana gaɗi ka̱ta̱ u cipa̱ n Kirisiti Kishi a aduniyan?”) 
ROM.10.7	“Ka̱ta̱ kpamu vu dana ba, ‘Yayi u kubana ɗaka a̱ ubuta̱ wa̱ a̱kpisa̱?’ ” (Na va wi ta̱ a kudana, “Yayi u kubana a̱ ubuta̱ wa̱ a̱kpisa̱ ka̱ta̱ u ɗengusa̱ Kishi.”) 
ROM.10.8	Ili i na Katagarda ka Ciɗa ka danai i ɗa na: “Akaka a i ta̱ ɗevu n avu; i ta̱ a̱ una̱ u nu n ka̱ɗu ka̱ nu kpamu.” Ɗaɗa kuyotsongusu ku uneki u ka̱ɗu ku na ci a kudansa.
ROM.10.9	Vu dansa baci sakaɗi, “Yesu ɗa Vuzagbayin,” ɗa baci kpamu vu ushuki a̱ ka̱ɗu ka̱ nu a na Ka̱shile ka̱ ɗengusa̱i Yesu a̱ ubuta̱ wu ukpa̱, Ka̱shile ki ta̱ a kisa wu. 
ROM.10.10	Vuza na baci wu ushuki n ka̱ɗu ka̱ ni, ka̱ta̱ adama a nannai ta na Ka̱shile ko bonoko yi vuza vu usuɓi. Vu dana ta̱ kpamu sakaɗi a na vi nekei ka̱ɗu, ka̱ta̱ adama a nannai vi ciya̱ ta na wishi. 
ROM.10.11	Uteku u na Ka̱shile ka danai a Katagarda ka Ciɗa, “Amma vuza na de dem wu ushuki n a̱yi wi a kuyaꞋan wono ba.”
ROM.10.12	Na va wi ta̱ a kadanshi ka yaba dem, adama a na vuza wi lo kau ba, a̱ ka̱tsuma̱ ka Ayahuda n Aza̱ka̱yimbi. Ka̱shile kaꞋa Vuzavaguɗu vi te ɗa wi a kulyaꞋa tsugono ra̱ka̱. U ci neke ta̱ kpamu uma mayin ra̱ka̱ o folono baci wa̱ ni. 
ROM.10.13	Tsu na Katagarda ka Ciɗa ka danai, “Vuza na baci dem u ɗekei kula ku Vuzagbayin, Vuzavaguɗu wi ta̱ a kisa yi.”
ROM.10.14	Nini ɗai uma e kuneke a̱ɗu n Vuzagbayin ka̱ta̱ o folono yi wi isa le, ka̱ta̱ baci a saꞋwa kupana ukuna u ni ba? Nini ɗai kpamu a kupana?, sai vuza yoku u dana le. 
ROM.10.15	Nini ɗai kpamu aza o yoku a kubana a dana le?, sai Vuzagbayin u suku le. Katagarda ka Ciɗa ka danai, “Ili i ma̱za̱nga̱ i ɗa n a̱bunda̱i adama a na uma a na a̱ tsu tuka̱ n Arabali a Singai i lo a̱ kuta̱wa̱.”
ROM.10.16	Amma Ayahuda ra̱ka̱ ɗa a̱ ushuki n Arabali a Singai a ba. Agisana, keneki Ishaya ke ecei, “Vuzavaguɗu, vuza yoku wu ushuku ta̱ n ili i na tsu danai?” 
ROM.10.17	Vuza yoku u dana le baci ukuna u Kirisiti Kishi, uma kpamu a tsu pana ta̱ Arabali a Singai a, ka̱ta̱ e yeve a̱ ushuku a ɗa. 
ROM.10.18	Amma Ayahuda tamkpamu? A pana ta̱ ɗe akaka a? E, a pana ta̱ ɗe! Katagarda ka Ciɗa ka danai:
ROM.10.18	“A danai yaba dem akaka a.
ROM.10.18	A salai a ɗa a̱ ubuta̱ u dadaꞋin wa aduniyan.”
ROM.10.19	Amma uma a Israila e yeve ta̱ mayun? E, e yeve ta̱, adama a na ko a ayin a Musa, Ka̱shile ka dana ta̱ ɗe,
ROM.10.19	“N zuwaka ta̱ iɗika kakau i na i goyoi una̱singai, nannai u zuwa ɗa̱ ta̱ i yaꞋan cisheꞋe.
ROM.10.19	N zuwaka ta̱ Aza̱ka̱yimbi a na a̱ kpa̱ɗa̱i kuyeve ili una̱singai, nannai u zuwa ɗa̱ ta̱ i yaꞋan wupa.”
ROM.10.20	A ayin o yoku kelime ɗa Ishaya u danai sakaɗi i na Vuzavaguɗu u danai,
ROM.10.20	“Aza a na i a̱ kula̱nsa̱ mu ba, ele ɗa aza a na a̱ ciya̱i mu.
ROM.10.20	N yotsongi ka̱ci ka̱ va̱ wa aza a na a̱ kpa̱ɗa̱i kufolono e ene mu.”
ROM.10.21	Ɗa Ka̱shile ka danai kpamu adama a uma a Israila,
ROM.10.21	“Kanna ka̱ɓula̱ dem n tsu petikpe ta̱ ekiye a̱ va̱ n ciya̱ mi isa uma a na i n ugbamukaci ɗa a iwain kupana.”
ROM.11.1	YaꞋan biꞋi n yaꞋan keci: Ka̱shile ka iwan ta̱ uma a̱ ni, Ayahuda? Ko kenu! Mpa a̱ ka̱ci ka̱ va̱ Kayahuda kaꞋa. Mpa matsukaya mi Ibrahim maꞋa, mpa kpamu kelentsu ka Bayami† kaꞋa. 
ROM.11.2	Ka̱shile ka zagbai aza a Israila o okpo uma a̱ ni m mani-mani va ɗe, ka̱ta̱ kpamu u iwan le ba. I ciɓa ta̱ n ili i na Katagarda ka Ciɗa ka danai adama a ukuna a nam pa? Keneki Iliya† u sa̱la̱ka̱i Ka̱shile adama a uma a Israila, ɗa u danai, 
ROM.11.3	“Vuzavaguɗu, a una ta̱ ɗe eneki a̱ nu, ɗa kpamu a̱ la̱nga̱sa̱i atalyalyuka a̱ nu. Mpa ɗa keneki ka na ko okpoi endeꞋen, gogo na kpamu i ta̱ a kataci adama a na a una mu feu.”
ROM.11.4	I ciɓa ta̱ wo tsu na Ka̱shile ku ushuki? U danai, “Avu ɗa vo okpoi endeꞋen ba. Mi ta̱ n uma a̱kpa̱n e cindere (7,000) a na a̱ kpa̱ɗa̱i kukuɗa̱ngu u ka̱ma̱li BaꞋalu!”†
ROM.11.5	Ta ki nannai gogo na. Uma ukeci a ɗa i lo a na Ka̱shile ka zagbai adama a kasingai ka̱ ni. 
ROM.11.6	U zagba le baci kpamu, adama a kasingai ka̱ ni kaꞋa, amma adama a ili i na a yaꞋin ba. O okpo baci uma a̱ Ka̱shile adama a ili i na a yaꞋin, kuneꞋe ku kasingai† ku Ka̱shile ki a kuyaꞋan kuneꞋe ku mayun ba.
ROM.11.7	Na va wi ta̱ a kudana uma ukeci a ɗa koci a̱ ka̱tsuma̱ ka aza a Israila, aza a na Ka̱shile ka zagbai a̱ ciya̱i ili i na ra̱ka̱ vi le i a̱ kula̱nsa̱. Ele na a buwai tamkpamu a yaꞋin ugbamukaci. 
ROM.11.8	Tsu na Katagarda ka Ciɗa† ka danai:
ROM.11.8	“Ka̱shile ke nekei uma ka̱ɗu ku unashi.
ROM.11.8	U pala ta̱ a̱shi e le ɗa a̱ kpa̱ɗa̱i kene,
ROM.11.8	ɗa kpamu u votsuki atsuvu e le ɗa a̱ kpa̱ɗa̱i kupana.
ROM.11.8	Ili i nam pa i lyaꞋi kelime ali anana.”
ROM.11.9	Ɗa Dawuda u danai:
ROM.11.9	“YaꞋan ka̱ɗiva̱ kakau ke le ka aza le,
ROM.11.9	adama a na a̱ ta̱ɗa̱tsa̱
ROM.11.9	ka̱ta̱ a isa atakaci adama a ili i na a yaꞋin.
ROM.11.10	YaꞋan a̱shi e le a̱ yimba̱na̱ ka̱ta̱ a̱ kpa̱ɗa̱ kene,
ROM.11.10	ka̱ta̱ a ɗika ucanuku wa̱ a̱miki wa atakaci u le ali ayin a babu uteku.”
ROM.11.11	YaꞋan biꞋi n yaꞋan keci: Ana Ayahuda a̱ yikpa̱i, uyikpi wa wu una le ta̱? Ko kenu! Adama a na a nusai, wishi u ta̱wa̱ ta̱ wa Aza̱ka̱yimbi, na va kpamu u kuzuwa ta̱ uma a Israila a yaꞋan cisheꞋe. 
ROM.11.12	Ayin o yoku Ka̱shile ka cigai kisa Ayahuda, amma ɗa a iwain. Na lo va u nekei Aza̱ka̱yimbi ka̱ba̱nga̱ ɗa a̱ ciya̱i una̱singai n a̱bunda̱i. Ayin i ta̱ lo a̱ kuta̱wa̱ a na Ayahuda a̱ kuta̱wa̱ a kisa wishi u nan lo, ka̱ta̱ ta na aza a na a̱ kuciya̱ una̱singai a̱ ciya̱ n a̱bunda̱i ka̱u.
ROM.11.13	Gogo na mi ta̱ a kuyaꞋanka ɗa̱ kadanshi a̱ɗa̱ vu na yi Aza̱ka̱yimbi. Ka̱shile ka zagba mu ta̱ tsu vuzavusuki wa Aza̱ka̱yimbi, mi kpamu a kuyaꞋan a̱ra̱ɗi adama a ulinga u gbayin u na u nekei mu n yaꞋan. 
ROM.11.14	N ciga ta̱ kula̱nsa̱ uye u na n zuwa Ayahuda a cikala ili i na a̱ɗa̱ Aza̱ka̱yimbi i ciya̱i, ka̱ta̱ tsu nan lo n ciya̱ mi isa ele vi yoku. 
ROM.11.15	Ana Ka̱shile ka̱ shirikpa̱ka̱i Ayahuda kucina̱, ɗa wo okpoi ka̱ja̱Ꞌa̱ ka Aza̱ka̱yimbi. Adama a nannai Ka̱shile ka lyaꞋa baci kpamu cija̱Ꞌa̱ n Ayahuda, wi ta̱ o kokpo an kuɗengusa̱ a̱kpisa̱ a̱ ukpa̱. 
ROM.11.16	E neke baci Ka̱shile kawanshi ka tsuwaꞋa ka iyain, ashe burodi va ra̱ka̱ vi ni ɗa feu. E neke baci Ka̱shile kpamu aralu a maɗanga, ashe acaka a a̱ ni a ɗa feu.
ROM.11.17	Wi ta̱ adanshi a gbatya ta̱ acaka o yoku a maɗanga ma zaitun.† A̱ɗa̱ Aza̱ka̱yimbi yi ta̱ tsa acaka a maɗanga ma zaitun ma na mo gbonguroi a kakamba ma na a gbaɓanki m maɗanga ma iyain ma. Gogo na yi isa ta̱ ili i singai ya Ayahuda uteku u na kacaka ka savu ko tsu soꞋo mini ma̱ ni a̱ ubuta̱ u maɗanga.
ROM.11.18	Adama a nannai ka̱ta̱ i goyo acaka a na a gbatyai va ba. Ciɓai, a̱ɗa̱ ɗa yi a̱ kuɓa̱nka̱ aralu a maɗanga a ba. Aralu a̱ ni a ɗa i a̱ kuɓa̱nka̱ ɗa̱. 
ROM.11.19	U gaꞋan ba i sheshe ta̱ a gbatya ta̱ acaka a nan lo a, adama a na o bonoko ɗa̱ una̱ u le. 
ROM.11.20	Na lo mayun ɗa. A gbatya le ta̱ adama a na e neke a̱ɗu ba, ɗa a̱ɗa̱ tamkpamu i shamgbai ɗe adama a na i neke ta̱ a̱ɗu. Ka̱ta̱ i ka̱ga̱ ba, amma i pana wovon wi ili i na i kuta̱wa̱ ya yaꞋan. 
ROM.11.21	Ka̱shile ka gbatya baci acaka a iyain a, ashe tsu nan lo feu wi ta̱ a kufuɗa wa gbatya ɗa̱.
ROM.11.22	Ashe ye ene ta̱ Ka̱shile ko yotsongu ta̱ asuvayali, ɗa feu u kpa̱ɗa̱i kucana. U takacika ta̱ aza a na a̱ ka̱sa̱kpa̱i kutono yi. I lyaꞋa baci kelime n kuyongo a uye u na u kuyaꞋanka ɗa̱ kasingai, wi ta̱ o kuyotsongu ɗa̱ ugaꞋin u ni. I yaꞋan baci nannai ba, wi ta̱ a kugbatya ɗa̱ a maɗanga ma. 
ROM.11.23	Ayahuda i baci kpamu o kudoku kuneke a̱ɗu n Ka̱shile, wi ta̱ o kudoku wa zuwa le kpamu a̱ ubuta̱ u na ishi cau. Wi ta̱ n utsura u na u kuyaꞋan nannai. 
ROM.11.24	A̱ɗa̱ Aza̱ka̱yimbi yi ta̱ tsu kacaka ka maɗanga ma zaitun ma kakamba ma na a gbatyai, ɗa a gbaɓanki m maɗanga ma singai ma zaitun. Na va ɗaɗa uteku u na a ci yaꞋan ili ba! Amma tsu na Ayahuda a nan lo i tsu kacaka ka na ko gbonguroi a̱ ubuta̱ u maɗanga ma singai, mayun i ta̱ a kufuɗa o doku a gbaɓa le a maɗanga me le kpamu.
ROM.11.25	Uma a̱ va̱, n ciga ta̱ i yeve ili yu usokongi i nam pa, adama a na i yeve a na i yevei ili dem ba, ka̱ta̱ feu i ka̱ga̱ ba. Ayahuda o yoku i ta̱ n ugbamukaci, amma na va u kulyaꞋa ta̱ kelime koci ali sai ayin a na a shatangi ka̱bunda̱i ka Aza̱ka̱yimbi, aza a na Ka̱shile ka zagbai, a̱ ta̱wa̱ u Kirisiti Kishi. 
ROM.11.26	Na ɗa kpamu uteku u na Ka̱shile ka kisa aza a Israila ra̱ka̱. Tsu na Katagarda ka Ciɗa ka danai:
ROM.11.26	“Kishi ki ta̱ a̱ kuta̱ a Sihiyona,†
ROM.11.26	ka̱ta̱ u takpa asuvawuya ra̱ka̱ a̱ ubuta̱ ntsukaya n Yakubu.
ROM.11.27	Mi ta̱ a kuyaꞋan uzuwakpani u nam pa n ele
ROM.11.27	a ayin a na baci n takpai unushi u le.”
ROM.11.28	Ayahuda a iwain kushuku n Arabali a Singai, ɗa o okpoi irala i Ka̱shile. Ili i nam pa i yaꞋan ta̱ nannai adama a na a̱ ɓa̱nka̱ a̱ɗa̱ vu na yi Ayahuda ba. Amma Ayahuda uma a ɗa a na Ka̱shile ka zagbai ali n gogo na, ɗa wi kpamu a kuciga le adama a uzuwakpani u na u yaꞋankai ikaya i le Ibrahim, n Ishaku, n Yakubu. 
ROM.11.29	Ka̱shile ka tsu sabaꞋa ka̱ɗu ka̱ ni adama a uma a na u ɗekei n ili i na u nekei le ba.
ROM.11.30	N ayin a cau a̱ɗa̱ Aza̱ka̱yimbi i iwan ta̱ kupanaka Ka̱shile. Amma ayin a yawai ana Ayahuda a iwain kupanaka yi, ɗa Ka̱shile ko yotsongi ɗa̱ asuvayali a̱ ni. 
ROM.11.31	Ko n gogo na Ayahuda a iwan ta̱ kupana, adama a nannai Ka̱shile ki ta̱ a kufuɗa kuyotsongu le asuvayali a̱ ni tsu na u yotsongi ɗa̱. 
ROM.11.32	Ka̱shile ka zuwa ta̱ uma ra̱ka̱ o okpo tsa aza a na i a̱ ubuta̱ wu ugbashi adama a na a iwain kupanaka yi, ciya̱ u yotsongu asuvayali we le ra̱ka̱.
ROM.11.33	Yayi u kufuɗa kugisanku uciyi, n ugboji, n kuyeve ku na Ka̱shile ki n ku ɗa?
ROM.11.33	Yayi u kufuɗa kuyeve kusheshe ku ni?
ROM.11.33	Yayi u kufuɗa wa dansa sakaɗi ili i na u ci yaꞋan ra̱ka̱?
ROM.11.34	Uteku u na Katagarda ka Ciɗa ka danai,
ROM.11.34	“Yayi u yevei ka̱ɗu ka Vuzavaguɗu?
ROM.11.34	Yayi u kufuɗa wa yaꞋanka yi odoki?”
ROM.11.35	“Vuza yoku u saꞋwa ta̱ ɗe kukopuku Vuzavaguɗu
ROM.11.35	ili i na sai u tsupa yi?”
ROM.11.36	Ka̱shile ka yaꞋan ta̱ ɗe ili dem.
ROM.11.36	A̱yi ɗa u tsu zuwa ili ra̱ka̱ i lyaꞋa kelime.
ROM.11.36	Ili ra̱ka̱ yi ta̱ o kokpo adama a na i neke yi tsugbayin.
ROM.11.36	Mayun ɗa ci cikpa Ka̱shile ko wanai! Ta nannai.
ROM.12.1	Uma a̱ va̱, Ka̱shile ki ta̱ n ugaꞋin ɗaɗa i zuwai ɗa n folonoi ɗa̱ i neke ka̱ci ka̱ ɗa̱ u Ka̱shile tsa alyuka, ko a na yi biꞋi n wuma. Nekei ka̱ci ka̱ ɗa̱ a̱ ubuta̱ u kuyaꞋanka yi tsugbashi n kuzuwa yi u pana uyoꞋo. Na va ɗaɗa uteku u na u yotsoi i cikpa Ka̱shile a̱ a̱ɗu a̱ ɗa̱.
ROM.12.2	Ka̱ta̱ i lyaꞋa kelime n kuyaꞋan ili i na uma a aduniyan a nam pa a ci yaꞋan ba, amma i kucikpa i ka̱sa̱kpa̱ Ka̱shile ke neke ɗa̱ a̱ɗu a savu. Ayin a nan lo i kuyeve ta̱ ili i na Ka̱shile ki a kuciga i yaꞋan: yi ta̱ e kuyeve ili i singai, n ili i na i yokpoi ni, n ili i na yi derere mayin.
ROM.12.3	Ka̱shile ko yotsongu mu ta̱ kasingai, adama a nannai, mi ta̱ a kudana yaba dem vu ɗa̱: ka̱ta̱ vi ɗika ka̱ci ka̱ nu vu laꞋa tsu na vi ba, amma kucikpa vi sheshe tsu na u yotsoi ka̱ta̱ vi gisanku ka̱ci ka̱ nu n uteku u na Ka̱shile ke nekei nu uneki u ka̱ɗu. 
ROM.12.4	Ci ta̱ n ukambu n a̱bunda̱i a ikyamba i te, ukambu wi ikyamba u nam pa kpamu u ci yaꞋan ta̱ ulinga u ni kakau. 
ROM.12.5	Ta kpamu nannai, ci ta̱ n a̱bunda̱i, amma a̱tsu dem ukambu wi ikyamba i Kishi u ɗa, dem vu tsu feu ci ta̱ uɓolongi a ikyamba i te.
ROM.12.6	Ka̱shile feu ke neke ta̱ yaba dem vu tsu kuneꞋe kakau ku na u kuyaꞋanka ulinga. U neke tsu baci utsura u kudansa kadanshi ka̱ ni, mayun ɗa ci yaꞋan kaꞋa n uneki u ka̱ɗu u na ci n u ɗa ra̱ka̱. 
ROM.12.7	U neke tsu baci utsura u na ci yaꞋan tsugbashi, ci yaꞋan. U neke tsu baci utsura u na ci yaꞋan kuyotsongusu, ci yaꞋan. 
ROM.12.8	U neke tsu baci utsura u na tsu dokusu aza o yoku utsura wa̱ a̱ɗu, ci yaꞋan nannai. Ci baci n utsura u kuneke, ci neke ba̱ri. Ka̱shile ka zuwa wu baci vuza vi kelime, gbagbala ka̱ta̱ vi yaꞋan ulinga u nu mayin. U neke wu baci utsura u na va kupana asuvayali a aza o yoku, vi yaꞋan nannai m ma̱za̱nga̱.
ROM.12.9	Cigai uma n ucigi u mayun. Iwain ili i gbani-gbani, ka̱ta̱ i ka̱na̱ gbam-gbam ili i singai. 
ROM.12.10	Ciganai uteku u ɗa̱, tsu na u gaꞋin vuza n vuza ni a ciganai. I yaꞋan kataci a̱ ubuta̱ u kucikpanai. 
ROM.12.11	Ka̱ta̱ i yaꞋan tsurogo ba, amma i yaꞋan ulinga n kataci. Nekei ka̱ci ka̱ ɗa̱ gbende a̱ ubuta̱ u kuyaꞋanka Vuzagbayin tsugbashi. 
ROM.12.12	LyaꞋi kelime n kuyaꞋan ma̱za̱nga̱, adama a na yi ta̱ n a̱pa̱Ꞌa̱. Yi baci n atakaci, remei a̱ɗu i yaꞋansa avasa ayin dem. 
ROM.12.13	Nekei uma a̱ Ka̱shile ili i na a nambai. Rabasai omoci o Kutoni a iꞋuwa i ɗa̱.
ROM.12.14	Uma a takacika wu baci adama a na vi vuza vu Kutoni, ka̱ta̱ vi yaꞋanka le una̱ u wuya ba, amma vu kucikpa vi yaꞋan kavasa Ka̱shile ka zuwaka le una̱singai. 
ROM.12.15	YaꞋin ma̱za̱nga̱ n aza a na i m ma̱za̱nga̱, ka̱ta̱ i shika̱ n aza a na i a̱ ma̱shi. 
ROM.12.16	Yongoi m ma̱ta̱na̱ n itoku i ɗa̱. LyaꞋi cija̱Ꞌa̱ n aza a na i ili ba. Ka̱ta̱ vu ka̱ga̱, ko vi ɗika ka̱ci ka̱ nu vi ta̱ n ugboji ba.
ROM.12.17	Vuza yoku u nusaka wu baci, ka̱ta̱ vu tsupa yi n kagbani-gbani ba. Gbagbala vi yaꞋan ili i na yaba dem u kene yi ta̱ derere. 
ROM.12.18	YaꞋan kataci ka na va kufuɗa ka̱ta̱ vi yongo m ma̱ta̱na̱ n yaba dem. 
ROM.12.19	A̱ja̱Ꞌa̱ a̱ va̱, a nusaka ɗa̱ baci ka̱ta̱ i gbagbala adama a na i takacika le feu ba, amma i vana Ka̱shile ka takacika le n wupa u ni. Vuzavaguɗu u dana ta̱ a Katagarda ka Ciɗa,
ROM.12.19	“Mi ta̱ a kutakacika aza a na a nusai.
ROM.12.19	Mi ta̱ e kuneke le katsupu ke le adama a ili i na a yaꞋin.”
ROM.12.20	Kucikpa i yaꞋan ili i na Katagarda ka Ciɗa ka danai:
ROM.12.20	“Vurala vu nu vi baci n kambulu, lyaꞋatangu yi.
ROM.12.20	Wi baci n kakuli, neke yi mini mo kusoꞋo.
ROM.12.20	Ayin a nan lo u kupana ta̱ wono wi ili i na u yaꞋankai nu.”
ROM.12.21	Ka̱ta̱ i ka̱sa̱kpa̱ kawuya ka lyaꞋa utsura u ɗa̱ ba, amma i kucikpa i lyaꞋa utsura u kawuya n kuyaꞋan ili i singai.
ROM.13.1	Panakai ngono n na mi a kulyaꞋa tsugono wa̱ ɗa̱. Ka̱shile endeꞋen ɗa u ci neke vuza utsura u lyaꞋa tsugono, a̱yi ɗa kpamu vuza na u tsu zuwa ngono n nam pa a̱ ubuta̱ u tsugono u le. 
ROM.13.2	Adama a nannai aza a na a iwain kupana wila̱ u gomunati, Ka̱shile kaꞋa i a kuꞋiwan kupanaka. I ta̱ kpamu o kuronoko ka̱ci ke le atakaci. 
ROM.13.3	Aza a na a ci yaꞋan ili i na yi derere, a tsu pana wovon wu ngono ba, amma a aza a na a ci yaꞋan ili yu unushi ele ɗa a tsu pana wovon u le. Ili yi lo i na i kuzuwa ɗa̱ i pana wovon u le ba. Avu yaꞋan ili i na yi derere, i ta̱ ta na a kucikpa wu adama i ɗa. 
ROM.13.4	Mogono kagbashi ka̱ Ka̱shile kaꞋa, ulinga u ni kpamu u ɗaɗa u ɓa̱nka̱ wu. Amma vi yaꞋan baci kawuya, vi ta̱ a kupana wovon u ni, adama a na wi ta̱ n utsura u na u takacika wu. A̱yi vuza vu usuki vu Ka̱shile ɗa, a ayin a na u tsu zuwa uma a na a yaꞋin kawuya a takacika.
ROM.13.5	Mayun ɗa i panaka gomunati, adama a na ɗaɗa uye u na i kukatsukpa atakaci, adama a na feu na lo ɗa ili i derere i na i gaꞋin kuyaꞋan. 
ROM.13.6	Na lo va feu ɗaɗa ili i na i zuwai ɗa i tsu tsupa utafu. Ngono agbashi a̱ Ka̱shile a ɗa, a ci isa ta̱ kpamu utafu adama a na a lyaꞋa kelime n kuyaꞋan ulinga u na Ka̱shile ka zuwai le a yaꞋan. 
ROM.13.7	Tsupai le ili dem i na i o kutono ɗa̱. Tsupai icuꞋu yu utafu dem. I cikpa le ka̱ta̱ i neke le dem tsugbayin.
ROM.13.8	Ka̱ta̱ vuza u tono ɗa̱ kutan ba. Ili i te i ɗa yi lo i na yo okpoi mayun i yaꞋan, i ɗa ta na i ciganai, adama a na vuza na u cigai uma u tono ta̱ Wila̱ ra̱ka̱. 
ROM.13.9	Wila̱ u danai, “Ka̱ta̱ vi yaꞋan tsugbani ba. Ka̱ta̱ vi yaꞋan munaka ba. Ka̱ta̱ vi yaꞋan uboki ba. Ka̱ta̱ vi cikala ili ya aza o yoku ba.” Amma wila̱ u te wi ta̱ lo u na wi a kadanshi ki ili i nam pa ra̱ka̱: “Ciga vuza nu uteku u na vi cigai ka̱ci ka̱ nu.”
ROM.13.10	Vi ciga baci uma, va kuyaꞋanka le kawuya ba. Adama a nannai kuciga uma ɗaɗa kutono Wila̱ ra̱ka̱.
ROM.13.11	Mayun ɗa i yaꞋan ili i nam pa adama a na i yeve ta̱ icuꞋu i ayin a na ci punu gogo na. Gogo na ɗaɗa ayin a na i kujimgba alavu, adama a na wishi u tsu u laꞋa ta̱ n kuyawa ɗevu gogo na n ayin a na ci nekei a̱ɗu a̱ ugiti. 
ROM.13.12	Wi ta̱ adanshi kayin ka̱ ka̱na̱ ta̱ ka asa, kanna kpamu ki ta̱ an ka ɓatsa. Adama a nannai tsu ka̱sa̱kpa̱ kuyaꞋan ili i ka̱yimbi ka̱ta̱ ci ɗika yunatsu ka̱ta̱ ciya̱ ci shilika̱ a kutashi.
ROM.13.13	Adama nan lo kpamu, yongoi mayin, tsu na uma a ci yaꞋan a kutashi. Ka̱ta̱ i yongo kavama a̱ ubuta̱ u ka̱ɗiva̱ ba. Ka̱ta̱ i soꞋo ili i maka ɗa̱ ba. Ka̱ta̱ i yaꞋan tsugbani kakau ba. Ka̱ta̱ i shilika̱ uteku u ɗa̱ ba. Ka̱ta̱ i yaꞋan cisheꞋe uteku u ɗa̱ ba. 
ROM.13.14	Amma ka̱sa̱kpa̱i Vuzagbayin Yesu Kishi u lyaꞋa tsugono wa̱ ɗa̱, ka̱ta̱ i ka̱sa̱kpa̱ kusheshe uye u na i kuciya̱ ili i kavama i na i cigai.
ROM.14.1	Rabasai aza o Kutoni a Vuzagbayin ra̱ka̱, ali n aza a na uneki u ka̱ɗu u le u tsurakpai ba. Ka̱ta̱ i yaꞋan kanananai n ele adama a ili i na a ɗikai derere ɗa ko unushi u ɗa ba. 
ROM.14.2	Agisana, vuza yoku wu ushuku ta̱ derere ɗa a lyaꞋa icuꞋu yi ilikulyaꞋa dem. Amma vuza yoku, vuza na uneki u ka̱ɗu u ni u tsurakpai ba, u tsu takuma inyama ba, ko kenu. 
ROM.14.3	Vuza na baci u cikalai kulyaꞋa icuꞋu yi ilikulyaꞋa dem, ka̱ta̱ u goyo vuza na u tsu kpa̱ɗa̱ kutakuma inyama ya ba. Vuza na kpamu u tsu takuma inyama ba, ka̱ta̱ u ɗika adanshi vuza na u tsu ci lyaꞋa ilikulyaꞋa dem u nusa ta̱ ba, adama a na Ka̱shile ku ushuku ta̱ ɗe n vuma vu nan lo. 
ROM.14.4	U gaꞋan vi yaꞋanka kagbashi ka vuza yoku afada ba. VuzakpaꞋa ɗaɗa u ci sheshe ko kagbashi ka ki a kuyaꞋan ulinga u singai ko wi a kuyaꞋan ulinga u singai ba. Utsura u Vuzagbayin wi ta̱ a̱ kuɓa̱nka̱ agbashi a̱ ni a yaꞋan uteku u na u yotsoi.
ROM.14.5	Aza o Kutoni a Vuzagbayin o yoku e sheshe ta̱ adanshi kanna ko yoku ka laꞋa ta̱ ko yoku n ciɗa, aza o yoku tamkpamu e sheshe ta̱ adanshi kanna dem derere ɗa. Yaba dem vu ɗa̱ u zagbaka ka̱ci ka̱ ni. 
ROM.14.6	Aza a na i e kene kanna ko yoku ka laꞋa ta̱ ko yoku, a ci yaꞋan ta̱ nannai adama a na a ciga ta̱ kuneke Vuzagbayin tsugbayin. Aza a na a ci lyaꞋa icuꞋu yi ilikulyaꞋa dem, a ci yaꞋan ta̱ nannai adama a na e neke Vuzagbayin tsugbayin, adama a nannai a ci cikpa ta̱ Ka̱shile kafu a lyaꞋa. Aza a na kpamu a ci iwan kulyaꞋa icuꞋu yi ili dem, a ciga ta̱ a saꞋa Vuzagbayin ka̱ɗu, ka̱ta̱ kpamu a cikpa Ka̱shile.
ROM.14.7	Ci a kuyongo n wuma adama a̱ ka̱ci ka̱ tsu koci ba, tsu tsu kuwa̱ kpamu adama a̱ ka̱ci ka̱ tsu koci ba. 
ROM.14.8	Ci baci n wuma, adama a Vuzagbayin a ɗa ci n wuma, tsu kuwa̱ baci kpamu, adama a Vuzagbayin a ɗa tsu kuwa̱i. Adama a nannai, ko ci n wuma ko tsu kuwa̱, a̱tsu aza a Vuzagbayin a ɗa.
ROM.14.9	Ili i na zuwai ɗa Kishi u kuwa̱i ɗa u ɗenga̱i n wuma, i ɗaɗa adama a na wo okpo Vuzagbayin va̱ a̱kpisa̱ n aza a wuma dem. 
ROM.14.10	Adama a nannai yi ɗa̱i i zuwai ɗa vi a kuyaꞋanka aza o Kutoni a Vuzagbayin o yoku afada? Yi ɗa̱i ɗa vu tsu goyo vuza nu? Kanna ki ta̱ lo a̱ kuta̱wa̱ a na Ka̱shile ka kuyaꞋanka ra̱ka̱ vu tsu afada. 
ROM.14.11	Punu a Katagarda ka Ciɗa, Ka̱shile ka danai:
ROM.14.11	“Mpa a̱ ka̱ci ka̱ va̱ n kuyaꞋanka ɗa̱ ta̱ uzuwakpani
ROM.14.11	a na yaba dem u kukuɗa̱ngu wa̱ va̱.
ROM.14.11	Yaba dem u kudansa ta̱ sakaɗi
ROM.14.11	a na mpa ɗa Ka̱shile.”
ROM.14.12	Yaba dem sai u dana Ka̱shile ili i na u yaꞋin, n ili i na i zuwai ɗa u yaꞋin nannai.
ROM.14.13	Sai tsu ka̱sa̱kpa̱ kuyaꞋankpanai afada. I kucikpa i sheshe punu a̱ a̱ɗu a̱ ɗa̱ uteku u na i kukpa̱ɗa̱ kuzuwa uma kuta̱ɗa̱tsa̱ ko a̱ yikpa̱ a̱ ubuta̱ wu unushi. 
ROM.14.14	Mpa mi ta̱ uɓolongi n Vuzagbayin Yesu, adama a nan lo kpamu n yeve ta̱ ilikulyaꞋa yi lo i na̱mgba̱i kulyaꞋa ba. Amma vuza wu ushuku baci n ka̱ɗu ili i na̱mgba̱ ta̱, ili i nan lo ta na ta yo okpo ta̱ nannai wa̱ ni. 
ROM.14.15	Vi lyaꞋa baci ilikulyaꞋa i nan lo ɗa i zuwai vuza vu Kutoni vi yoku kpamu u ciya̱i atakaci punu a̱ ka̱ɗu ka̱ ni adama a ili i na vi lyaꞋi, vi o kuyotsongu ucigi ba. Ka̱ta̱ vu ka̱sa̱kpa̱ ilikulyaꞋa i na va kulyaꞋa i la̱nga̱sa̱ vuza na Kishi ka̱ kuwa̱i adama a̱ ni ba! 
ROM.14.16	Ka̱ta̱ vu ka̱sa̱kpa̱ ili i na vi ɗikai i singai i ɗa yo okpo ili i na aza o yoku e kene i gbani-gbani i ɗa ba. 
ROM.14.17	Vuza u yaꞋan baci kadanshi ko tsugono tsu Ka̱shile, wi a kadanshi ka̱ wila̱ u kulyaꞋa n kusoꞋo ba, amma wi ta̱ a kadanshi ku ukuna wu usuɓi, m ma̱ta̱na̱, m ma̱za̱nga̱ ma na Ayinviki a̱ Ka̱shile e ci neke. 
ROM.14.18	Vi yaꞋanka baci kpamu Kirisiti Kishi tsugbashi a uye u nam pa, vu saꞋa ta̱ Ka̱shile ka̱ɗu ka̱ta̱ uma kpamu a̱ ushuku n avu.
ROM.14.19	Adama nan lo ta na, sai tsu gbagbala ayin tutu ci yaꞋan ili i na i tsu tuka̱ m ma̱ta̱na̱ n i na i tsu ɓa̱nka̱ a̱ ubuta̱ u kunekenei katsura. 
ROM.14.20	Ka̱ta̱ i la̱nga̱sa̱ ulinga u Ka̱shile adama a ili i na i kulyaꞋa ba. IlikulyaꞋa ra̱ka̱ i gaꞋan ta̱ kulyaꞋa, amma u gaꞋan vu zuwa vuza u yaꞋan unushi adama a ili i na va kulyaꞋa ba. 
ROM.14.21	Ka̱ta̱ vu takuma inyama ko vu soꞋo ma̱ra̱ ko vi yaꞋan ili i yoku kau ba, ili i nan lo yi baci a kuzuwa vuza vu Kutoni vi yoku u ta̱ɗa̱tsa̱.
ROM.14.22	Ili dem i na vi yaꞋin a̱ ubuta̱ wu ukuna u nam pa avu ɗa n Ka̱shile ka̱ nu koci. Uma a ci yaꞋan ta̱ ma̱za̱nga̱ i baci a kuyaꞋan ili i na e sheshei i gaꞋan ta̱, babu kuyaꞋan munla̱i adama a ili ya. 
ROM.14.23	Amma i baci a̱ munla̱i wu ukuna wi ili i na i a kulyaꞋa, Ka̱shile ka̱ tsu ilukpa̱ le ta̱ a lyaꞋa baci i ɗa, adama a na a̱ ushuku a na derere ɗa a yaꞋin ba. Vi yaꞋan baci ili i na vu ushuki yi derere ba, vi ta̱ a kuyaꞋan unushi.
ROM.15.1	A̱tsu na uneki u ka̱ɗu u tsu u tsurakpai, ci reme ka̱ɗu n aza o Kutoni a Vuzagbayin a na uneki u ka̱ɗu u le u kpa̱ɗa̱i kutsurakpa. Tsu dakaka tsu zuwa le a pana ma̱za̱nga̱ a na tsa dakaka kuzuwa ka̱ci ka̱ tsu kupana ma̱za̱nga̱. 
ROM.15.2	Ci cikala ili i singai adama e le ka̱ta̱ tsu dakaka kuɓa̱nka̱ le a̱ ubuta̱ u kuyaꞋan ili i na i yo okpoi le. 
ROM.15.3	Ko Kishi ka dakaka adama a na u panaka ka̱ci ka̱ ni uyoꞋo ba. Amma uteku u na Katagarda ka Ciɗa ka danai, “Uma a na a shikai nu a shika mu ta̱ feu.”
ROM.15.4	Ili dem i na a ɗanai a Katagarda ka Ciɗa ka a ɗana ta̱ i ɗa adama a na o yotsongusu tsu. Katagarda ka Ciɗa ke ci neke tsu ta̱ uremi u ka̱ɗu, n kudokusu katsura, ciya̱ ci yaꞋan n a̱pa̱Ꞌa̱.
ROM.15.5	Ka̱shile kaꞋa ke ci neke tsu uremi u ka̱ɗu n utsura u ka̱ɗu. N vasa ta̱ u ɓa̱nka̱ ɗa̱ i yongo m ma̱ta̱na̱ n itoku i ɗa̱, a uye u kutono Kirisiti Kishi. 
ROM.15.6	Ka̱ta̱ ra̱ka̱ vu ɗa̱ i ɓolongu koɓolo a̱ ubuta̱ u te n ka̱la̱ka̱tsu ke te, e kuneke kucikpa n tsugbayin u Ka̱shile, Esheku a Vuzagbayin vu tsu Yesu Kishi.
ROM.15.7	Kirisiti Kishi wu ushuku ta̱ n a̱ɗa̱, adama a nannai kpamu ushuki n itoku i ɗa̱. Ka̱ta̱ Ka̱shile ki isa tsugbayin. 
ROM.15.8	N dana ɗa̱ ta̱ a na Kishi wo okpoi kagbashi ka Ayahuda adama a na u yotsongu a na uzuwakpani n a̱bunda̱i u na Ka̱shile ka yaꞋankai ikaya i le mayun ɗa. 
ROM.15.9	U ta̱wa̱ ta̱ adama a na Aza̱ka̱yimbi feu e neke Ka̱shile tsugbayin adama a asuvayali a na u ci yotsongu le. Wi ta̱ tsu na Katagarda ka Ciɗa ka danai:
ROM.15.9	“Mi ta̱ a kucikpa wu e mere ma Aza̱ka̱yimbi.
ROM.15.9	Mi ta̱ a kucanana ishipa i kucikpa kula ku nu.”
ROM.15.10	Katagarda ka Ciɗa ka danai kpamu:
ROM.15.10	“YaꞋin ma̱za̱nga̱, a̱ɗa̱ Aza̱ka̱yimbi,
ROM.15.10	koɓolo n uma a̱ ni, Ayahuda.”
ROM.15.11	Ɗa kpamu Katagarda ka Ciɗa ka danai:
ROM.15.11	“Cikpai Vuzavaguɗu, a̱ɗa̱ Aza̱ka̱yimbi ra̱ka̱.
ROM.15.11	Cikpai ni a̱ɗa̱ uma ra̱ka̱ a aduniyan.”
ROM.15.12	Ɗa keneki Ishaya u danai:
ROM.15.12	“Vuza yoku e kefeku ko Mogono Dawuda† wi ta̱ a̱ kuta̱wa̱,
ROM.15.12	wi ta̱ a kulyaꞋa tsugono a̱ ubuta̱ wa Aza̱ka̱yimbi,
ROM.15.12	ka̱ta̱ e keɗe a̱pa̱Ꞌa̱ e le wa̱ ni.”
ROM.15.13	N yaꞋan ta̱ kavasa adama a na Ka̱shile, ka na ke ci neke a̱pa̱Ꞌa̱, ka shatangu ɗa̱ m ma̱za̱nga̱ ka̱u m ma̱ta̱na̱ adama a uneki wa̱ a̱ɗu u ɗa̱. Ka̱ta̱ a̱pa̱Ꞌa̱ a̱ ɗa̱ a lyaꞋa kelime n kugbonguro n utsura wa Ayinviki a̱ Ka̱shile.
ROM.15.14	Uma a̱ va̱, n yeve ta̱ a na yi ushani n kasingai. N yeve ta̱ a na yi n kuyeve ku na u yotsoi i ciya̱, ɗa n yevei yi kpamu a kufuɗa kuyotsongusu itoku i ɗa̱. 
ROM.15.15	Amma n ɗanaka ɗa̱ ta̱ sakaɗi adama a ukuna wi ili i yoku i na n cigai ɗa̱ i ciɓa. N yaꞋan ta̱ nahannai adama a na Ka̱shile ki ta̱ n kasingai wa̱ va̱, 
ROM.15.16	ɗa u nekei mu ulinga u na mo okpo kagbashi ke Yesu Kishi wa̱ Aza̱ka̱yimbi. N yaꞋanka ta̱ Ka̱shile tsugbashi a̱ ubuta̱ u kuyotsongusu Arabali a Singai a̱ ni. Mi ta̱ tsu ganu† ciya̱ Aza̱ka̱yimbi o okpo tsa alyuka a na Ka̱shile ka kisa; ɗaɗa, alyuka a na Ayinviki a̱ Ka̱shile a̱ za̱Ꞌi ciɗa ciɗa.
ROM.15.17	Adama a nannai, n yaꞋan ta̱ ma̱za̱nga̱ adama a ili i na n yaꞋin adama a̱ Ka̱shile a̱ ubuta̱ u Yesu Kishi. 
ROM.15.18	Mi a kuyaꞋan kadanshi ki ili i yoku ba, sai ili i na Kirisiti Kishi u yaꞋin a̱ ubuta̱ u va̱ ana n tonoi n Aza̱ka̱yimbi adama a na a panaka Ka̱shile. O tono ta̱ Ka̱shile adama a ili i na n danai ɗa n yaꞋin kpamu. 
ROM.15.19	Ele feu a panaka ta̱ Ka̱shile adama a utsura wi ili i mereve† n ili i gbagbaꞋin i na e enei, n adama a utsura wa Ayinviki a̱ Ka̱shile. N yaꞋan ta̱ kadanshi ka Arabali a Singai a Urishelima ɗa n ɗikai a kubana daꞋin sai Ilikurumu, tsu nan lo ɗa ta na n kotsoi kuyaꞋan kadanshi ka̱ Ka̱shile a̱ ubuta̱ dem. 
ROM.15.20	N ci ciga ta̱ kuyaꞋan kadanshi ka Arabali a Singai a̱ ubuta̱ u na ka̱ta̱ uma a panai ukuna u Kishi ba, adama a na n ciga kuyaꞋan kumaꞋa a ulinga u na vuza u gita̱ngi ɗe ba. 
ROM.15.21	Wi ta̱ tsu na Katagarda ka Ciɗa ka danai:
ROM.15.21	“Aza a na uma a danai ukuna u ni ba, i ta̱ e kene,
ROM.15.21	aza a na kpamu a panai ukuna u ni ba, i ta̱ e kuyeve.”
ROM.15.22	Ulinga u nam pa u kpadasa mu ta̱ kubana kene ɗa̱. 
ROM.15.23	Gogo na n kotso ta̱ ulinga u va̱ a̱ ubuta̱ kakau u nam pa. M megeshe ma ɗe ɗaɗa n cigai kene ɗa̱. 
ROM.15.24	Mi ta̱ ofoɓuso a na n kubana Asubaniya, a ayin a na baci n ɗenga̱i nwalu ma, mi ta̱ a kuɓanuku n Roma.† Ayin a na baci m panai uyoꞋo u kuyongo n a̱ɗa̱ kenu, ka̱ta̱ i yeve i soku mu n ka̱na̱ uye a kubana ɗe. 
ROM.15.25	Amma kafu me ene ɗa̱, sai m bana biꞋi a Urishelima adama a na m banka n kuneꞋe wa aza o Kutoni a na i ɗe. 
ROM.15.26	A̱Ꞌisa̱ a aza o Kutoni† a Makidoniya n Akataya e sheshe ta̱ n ucigi u ka̱ci ke le ɗa e nekei ikebe adama a na a̱ ɓa̱nka̱ aza a unambi a̱ ka̱tsuma̱ ka uma a̱ Ka̱shile a Urishelima.
ROM.15.27	Aza̱ka̱yimbi a̱ ciya̱ ta̱ ɗe asuvayali a̱ ubuta̱ u Ka̱shile adama a Ayahuda. Na u zuwa ta̱ kuneꞋe ku le ko okpoi adanshi i ta̱ a kutsupa kutan, amma i ta̱ a̱ ma̱za̱nga̱ adama a na e neke kuneꞋe ku le n ekiye e re.
ROM.15.28	Ayin a na baci n kotsoi kuneke ikebe i nam pa, mi ta̱ e kene ɗa̱ ka̱ta̱ n laza n kelime a kubana a Asubaniya. 
ROM.15.29	N yeve ta̱ kpamu n yawa baci wa̱ ɗa̱, Kirisiti Kishi wi ta̱ e kuneke mu una̱singai ka̱u adama a na n neke ɗa̱.
ROM.15.30	Uma a̱ va̱, n folono ɗa̱ ta̱ n kula ku Vuzagbayin vu tsu Yesu Kishi i ɓolongu nu mpa a̱ ubuta̱ wu ulinga u va̱ a̱ ubuta̱ u kuyaꞋan kavasa u Ka̱shile adama a̱ va̱. YaꞋin nannai adama a ucigi u ɗa̱ adama a̱ va̱ u na Ayinviki a̱ Ka̱shile e nekei ɗa̱. 
ROM.15.31	YaꞋin kavasa adama a aza a na i a uɓon u Yahuda, aza a na e nekei ka̱ɗu n Yesu Kishi ba, ka̱ta̱ a uka mu muna ba. YaꞋin feu kavasa adama a na aza o Kutoni a na i a Urishelima a yaꞋan ma̱za̱nga̱ adama a ili i na n yaꞋin ka̱ta̱ n ciya̱ m ɓa̱nka̱ le. 
ROM.15.32	Ka̱shile ku ushuku baci, n kuta̱wa̱ ta̱ wa̱ ɗa̱ m ma̱za̱nga̱, ka̱ta̱ ida̱shi i va̱ n a̱ɗa i zuwa mu m pana uyoꞋo ka̱ta̱ wo okpo mu wuvuki. 
ROM.15.33	Gogo na kpamu, yaꞋan Ka̱shile, vuza na u ci neke tsu ma̱ta̱na̱, u yongo n a̱ɗa̱ ra̱ka̱. Ta nannai.
ROM.16.1	Mi ta̱ n ili i singai i na n kudansa adama a̱ Fibi, vuza na wi a kuyaꞋan tsugbashi a̱ a̱Ꞌisa̱ a aza o Kutoni a Seneriya. 
ROM.16.2	N folono ɗa̱ ta̱ yi isa yi a uye u Vuzagbayin uteku u na u yotsoi uma a̱ Ka̱shile a isa uma. Ɓa̱nka̱i ni a uye u na yi a kufuɗa dem, adama a na u ɓa̱nka̱ mu ta̱ n uma o yoku n a̱bunda̱i feu.
ROM.16.3	Kya̱sa̱ka̱i mu Pirisila n Akila, aza a na a yaꞋin ulinga koɓolo nu mpa a̱ ubuta̱ u kuyaꞋanka Yesu Kirisiti Kishi tsugbashi. 
ROM.16.4	Ishi ta̱ a̱ kukuwa̱ adama a̱ kuɓa̱nka̱ mu. N yaꞋanka le ta̱ ogodiya ka̱u, a̱ a̱Ꞌisa̱ a aza o Kutoni a Aza̱ka̱yimbi ra̱ka̱ a yaꞋanka le ta̱ feu ogodiya. 
ROM.16.5	Kya̱sa̱ka̱i mu feu a̱Ꞌisa̱ a na a tsu gasasa a kpaꞋa ku le.
ROM.16.5	Kya̱sa̱ka̱i mu ka̱ja̱Ꞌa̱ ku ucigi ka̱ va̱ Abanita. A̱yi ɗa vuza iyain vu na wo okpoi vuza vu Kutoni a uɓon u Asiya.
ROM.16.6	Kya̱sa̱ka̱i mu Meri, vuza na u yaꞋin ulinga ka̱u adama a̱ ɗa̱.
ROM.16.7	Kya̱sa̱ka̱i mu uma a̱ va̱ Andaronika n Juniyasu, aza a na o yongoi a ugbashi koɓolo nu mpa. O okpo ta̱ aza o Kutoni a̱ Kirisiti a cau nu mpa, azusuki kpamu a cikpa le ta̱.
ROM.16.8	Kya̱sa̱ka̱i mu Afiliya, a̱yi ka̱ja̱Ꞌa̱ ku ucigi ka̱ va̱ kaꞋa, vuza na wi vuma vu Vuzagbayin.
ROM.16.9	Kya̱sa̱ka̱i mu Ubanasu, vuza na wi a kuyaꞋanka Kirisiti Kishi tsugbashi koɓolo n a̱tsu.
ROM.16.9	Kya̱sa̱ka̱i mu ka̱ja̱Ꞌa̱ ku ucigi ka̱ va̱ Sitaka.
ROM.16.10	Kya̱sa̱ka̱i mu Abali, vuza na u yotsongi a na mayun ɗa wi o kutono Kishi.
ROM.16.10	Kya̱sa̱ka̱i mu Arisotobulu, n aza a kpaꞋa a̱ ni.
ROM.16.11	Kya̱sa̱ka̱i mu Horodiya, vuma vu va̱.
ROM.16.11	Kya̱sa̱ka̱i mu Nakisa n aza a kpaꞋa a̱ ni a na i aza o Kutoni a Vuzagbayin.
ROM.16.12	Kya̱sa̱ka̱i mu Tarafina n Tarafusa, a̱ma̱ci a na a yaꞋin ulinga ka̱u adama a Vuzagbayin.
ROM.16.12	Kya̱sa̱ka̱i mu ka̱ja̱Ꞌa̱ ku ucigi ka̱ va̱ Basisa, vuka vi yoku vu na vi yaꞋin ulinga ka̱u adama a Vuzagbayin.
ROM.16.13	Kya̱sa̱ka̱i mu Rufas, vuza na wi kagbashi ka singai a̱ ubuta̱ u Vuzagbayin, ka̱ta̱ kpamu i kya̱sa̱ a̱na̱ku a̱ ni, vuza na wo okpoi tsu mma wa̱ va̱.
ROM.16.14	Kya̱sa̱ka̱i mu Asinkirita, n Filiguna, n Hamisa, m Baturoba, n Hamasa, ka̱ta̱ feu i kya̱sa̱ aza o Kutoni a na i koɓolo n ele.
ROM.16.15	Kya̱sa̱ka̱i mu Filulugusa, n Juliya, n Niriya vali, n taku vi ni, koɓolo n Ulamfa, n uma a̱ Ka̱shile ra̱ka̱ a na i koɓolo n ele.
ROM.16.16	Kya̱sa̱na̱i n ucigi u Kirisiti Kishi.
ROM.16.16	A̱Ꞌisa̱ a aza o Kutoni a̱ Kishi ra̱ka̱ i ta̱ a̱ kukya̱sa̱ ɗa̱.
ROM.16.17	Uma a̱ va̱, n folono ɗa̱ ta̱ ka̱ta̱ i zuka n aza a na a̱ tsu tuka̱ m mepecemgbenei ka̱ta̱ a zuwa uma a̱ ta̱ɗa̱tsa̱ a̱ ubuta̱ wu uneki u ka̱ɗu u le, ka̱ta̱ kpamu o yotsongusu ili i yoku kau n i na yi isai ɗe. YaꞋin daꞋin n ele. 
ROM.16.18	Aza a na a ci yaꞋan nannai Kishi Vuzagbayin vu tsu ɗa i a kuyaꞋanka tsugbashi ba, amma i ta̱ kuyaꞋan ili i na i yokpoi le koci. A tsu dansa ta̱ n uma n una̱ u singai n kuyaꞋan kucikpa ka aꞋuwa kpamu, nannai a̱ ci ya̱nsa̱ ta̱ aza a na a̱ kpa̱ɗa̱i kuyeve ukuna wi ili i kavama i nam pa. 
ROM.16.19	Aza o Kutoni ra̱ka̱ a pana ta̱ a na i tonoi Vuzagbayin, adama a nannai mi ta̱ a̱ ma̱za̱nga̱ adama a̱ ɗa̱. Amma n ciga ɗa̱ ta̱ i yaꞋan n ugboji a̱ ubuta̱ wi ili i singai, ka̱ta̱ kpamu ili i bura ɗa̱ n kawuya ba.
ROM.16.20	Ka̱shile ka na ka̱ tsu tuka̱ m ma̱ta̱na̱, wi ta̱ a kuminjarangu MalyaꞋi ɗaka vu ene a̱ ɗa̱ babu megeshe.
ROM.16.20	N vasa ta̱ adama a na kasingai ka Vuzagbayin vu tsu Yesu u yongo n a̱ɗa̱.
ROM.16.21	Timoti, vuza na wi ulinga koɓolo nu mpa wi ta̱ ikya̱shi i ɗa̱. Uma a̱ va̱ feu, Lusiya, n Yason, n Susibatara i ta̱ ikya̱shi i ɗa̱.
ROM.16.22	Mpa ɗa Taratiya, mi ta̱ kpamu a kuɗana ili i na Bulusu u danai mu n ɗana. Mpa feu mi ta̱ a̱ kukya̱sa̱ ɗa̱ a uye u Vuzagbayin.
ROM.16.23	Gayu wi ta̱ ikya̱shi i ɗa̱. U rabasa mu ta̱ n aza o Kutoni ra̱ka̱ ana a tsu uwa a kpaꞋa ku ni.
ROM.16.23	Arasata, kofoɓi ki ikebe ki likuci, n ka̱ja̱Ꞌa̱ ku ucigi ka̱ tsu Kawata i ta̱ ikya̱shi i ɗa̱ feu.
ROM.16.23	[ 
ROM.16.24	N vasa ta̱ adama a na Vuzagbayin vu tsu Yesu Kishi u yaꞋanka ɗa̱ ra̱ka̱ kasingai ka̱ ni. Ta nannai.]
ROM.16.25	YaꞋan ci neke Ka̱shile tsugbayin! Wi ta̱ a kufuɗa wa zuwa ɗa̱ i shamgba n utsura a̱ ubuta̱ wu uneki u ka̱ɗu u ɗa̱, uteku u na Arabali a Singai a danai. Ɗaɗa akaka adama e Yesu Kirisiti Kishi n kusheshe ku ni ku na Ka̱shile ko sokongi ali m mani-mani va ɗe. 
ROM.16.26	Amma gogo na iɗani i eneki i zuwa le ta̱ e yeve mayun e keteshe. Ka̱shile kpamu, vuza na u tsu kuwa̱ ba, u dana ta̱ a zuwa akaka a nam pa a yaꞋan uyevi ra̱ka̱ a iɗika adama a na e neke a̱ɗu ka̱ta̱ kpamu o tono yi. 
ROM.16.27	Ka̱sa̱kpa̱ Ka̱shile, vuza vu ugboji endeꞋen, wi isa tsugbayin a̱ ubuta̱ u Yesu Kirisiti Kishi ko wanai. Ta nannai.
1CO.1.1+1CO.1.2	Mpa Bulusu n ɗanakai a̱Ꞌisa̱ a aza o Kutoni† o Korintiya akaka a nam pa. Mi ta̱ a̱ kusuku ikya̱shi i va̱, mpa n Sasatsani. Ka̱shile ke ɗeke mu ta̱ mo okpo vuzavusuki vi Yesu Kirisiti Kishi adama a na ta Ka̱shile ka cigai nannai.
1CO.1.1+1CO.1.2	Ka̱shile ke ɗeke ɗa̱ ta̱ adama a na yo okpo uma a ciɗa a̱ ni. U bonokoi ɗa̱ ciɗa a̱ ubuta̱ u Yesu Kishi. U yaꞋan ta̱ nannai kpamu adama a uma ra̱ka̱ a na i a kuyaꞋanka kula ku Vuzagbayin Yesu Kishi tsugbashi a̱ ubuta̱ kakau dem. Kishi Vuzagbayin vu tsu ɗa n vu le feu.
1CO.1.3	YaꞋan Ka̱shile Dada vu tsu n Vuzagbayin Yesu Kishi e neke ɗa̱ kasingai m ma̱ta̱na̱.
1CO.1.4	N ci yaꞋanka ta̱ Ka̱shile ka̱ va̱ ogodiya ayin tutu adama a kasingai ka na u yaꞋankai ɗa̱, a̱ɗa̱ na gogo na yo okpoi aza o kutono Yesu Kishi. 
1CO.1.5	Yo okpo ta̱ aza a̱ uciyi a uye kakau dem, koɓolo n kadanshi n kuyeve dem adama a na a̱ɗa̱ yi ta̱ vi te n a̱yi. 
1CO.1.6	Na va u yotsongu ta̱ a na ili i na n danai ɗa̱ adama a̱ ni mayun ɗa. 
1CO.1.7	Adama a nannai, yi isa ta̱ kuneꞋe kakau ra̱ka̱ ku na i cigai ku na Ayinviki a̱ Ka̱shile† e ci neke, a̱ɗa̱ a kuvana biꞋi Vuzagbayin Yesu Kishi a na wo bono. 
1CO.1.8	Wi ta̱ e kuneke ɗa̱ utsura ali a kubana a uteku adama a na Ka̱shile ke neke ɗa̱ unushi wi ili ba a kanna ka na Vuzagbayin Yesu Kishi u kubono kpamu. 
1CO.1.9	Mayun ɗa Ka̱shile ki ta̱ a kuyaꞋanka ɗa̱ ili i nam pa adama a na u ci yaꞋan ta̱ ili i na u danai wi ta̱ a kuyaꞋan. A̱yi ɗa u zagbai ɗa̱ yo okpo koɓolo m Maku ma̱ ni, Vuzagbayin vu tsu Yesu Kishi.
1CO.1.10	Uma a̱ va̱, n folono ɗa̱ ta̱ ra̱ka̱ i panakpanai adama o tsugono tsu Vuzagbayin vu tsu Yesu Kishi. Ka̱ta̱ i pecuku ka̱ci ka̱ ɗa̱ ugboku kakau ba, amma ɓolongi ekiye a̱ ɗa̱ a̱ ubuta̱ u te adama a na yo okpo n ka̱ɗu ke te n kusheshe ku te kpamu. 
1CO.1.11	Uma a̱ va̱, uma o yoku a na i a kpaꞋa ku Kulawi
1CO.1.12	A danai yaba dem vu ɗa̱ u dansai ili i ni kau. Vuza te u danai, “Mi ta̱ o kutono Bulusu.” Vuza yoku kpamu a kudana, “Mi ta̱ o kutono Apolosu.” Vuza yoku kpamu u danai, “Mi ta̱ o kutono Biturusu.” Vuza yoku kpamu u danai, “Mi ta̱ o kutono Kishi.”
1CO.1.13	I ta̱ a kufuɗa e pece Kishi vuza na wi vuza te a ugboku kakau? A̱Ꞌa̱! Bulusu u kuwa̱ ta̱ adama a̱ ɗa̱ a maɗanga ma atakaci? Ko kenu! A yaꞋanka ɗa̱ ta̱ kusumbu ka akucina adama a na yo okpo mukumitoni m Bulusu? A̱Ꞌa̱! 
1CO.1.14	N cikpa ta̱ Ka̱shile n yaꞋanka ko vuza te vu ɗa̱ kusumbu ka akucina ba, sai Kirisibu koci n Gayu. 
1CO.1.15	Gogo na babu vuza na u kudana n yaꞋanka yi ta̱ kusumbu ka akucina n kula ku va̱. 
1CO.1.16	(Kai, n ciɓa ta̱ gogo na! N yaꞋanka ta̱ feu Istifanu n limata i ni kusumbu ka akucina, amma n doku n ciɓa ko n yaꞋanka ta̱ vuza yoku kpamu ba.) 
1CO.1.17	Kishi u suku mu n yaꞋanka uma kusumbu ka akucina ba. U suku mu ta̱ n dana uma Arabali a Singai a̱ ni. Ayin a na baci n danai Arabali a Singai a, mi a kuyaꞋan kadanshi n tsuzogu ba, adama a na n ciga utsura wu ukpa̱ u Kishi a maɗanga ma atakaci wo okpo gbani ba.
1CO.1.18	Ayin a na baci aza a na i a uye u na a̱ kuniꞋwa̱n a panai akaka a̱ ukpa̱ u Yesu Kishi, wi ta̱ o kokpo le ili yi izoshi. A ayin a na baci a̱tsu vu na Ka̱shile ki a kisa tsu panai a ɗa, wi ta̱ o kokpo tsu utsura u Ka̱shile. 
1CO.1.19	A ɗana ta̱ punu a Katagarda ka Ciɗa:
1CO.1.19	“Mi ta̱ a̱ kula̱nga̱sa̱ ugboji wa aza a na a ɗikai ka̱ci ke le i ta̱ n ugboji.
1CO.1.19	Mi ta̱ a kukpada kuyeve ka aza e kuyeve.”
1CO.1.20	Yi ɗa̱i ugaꞋin u na wi punu wa̱ a̱la̱nshi e kuyeve a aduniyan a nam pa, nu nlum n wila̱, n aza a kanananai ku ukuna? Ka̱shile ka zuwa le ta̱ ɗe ra̱ka̱ o okpoi ukuna u tsulau ɗa u zuwai ugboji u le wo okpoi wasasa. 
1CO.1.21	Ka̱shile n ugboji u ni u rece ta̱ ili ra̱ka̱ ciya̱ uma a aduniyan a nam pa a̱ kpa̱ɗa̱ kene yi, o tono baci ugboji u le. U kucikpa u zagbai kisa aza a na e nekei a̱ɗu e le n akaka a na tsu tuka̱i, a na o yotsoi ili i tsulau. 
1CO.1.22	Ayahuda a ci ciga ta̱ e ene ili i mereve ili i kuyotsongu an Ka̱shile ki a kuyaꞋan ulinga. Aza̱ka̱yimbi a ciga ta̱ a̱ ciya̱ ugboji. 
1CO.1.23	Adama a nannai, a̱tsu tsu dana baci Kishi u kuwa̱ ta̱ a maɗanga ma atakaci, ɗa Ayahuda a danai ili unushi i ɗa, ɗa Aza̱ka̱yimbi a danai na lo va ra̱ka̱ ukuna u tsulau u ɗa. 
1CO.1.24	Amma akaka a uma a na Ka̱shile ka zagbai a̱ ka̱tsuma̱ ka Ayahuda n Aza̱ka̱yimbi dem, a ɗa na: Kishi, a̱yi ɗa utsura u Ka̱shile n ugboji u Ka̱shile. 
1CO.1.25	Ko an Ka̱shile ka yaꞋin adanshi tsulau tsu ɗa yi, u laꞋa ta̱ yaba dem vu na u buwai ta na ugboji, ko a na wi adanshi wi n utsura ba, u laꞋa ta̱ yaba dem ta na utsura.
1CO.1.26	Uma a̱ va̱, ciɓai tsu na yi ishi a ayin a na Ka̱shile ka zagbai ɗa̱. Uma a aduniyan a nam pa e sheshe a na a̱ɗa̱ n a̱bunda̱i yi n ugboji ba. A̱ɗa̱ na yi azagbagbaꞋin yi gbayin ba. Aza a na kpamu i umaci u mogono i gbayin ba. 
1CO.1.27	Ka̱shile ka kucikpai ka zagbai ili i na uma a aduniyan e yevei i ili i tsulau i ɗa, adama a na u neke aza a na a danai i ta̱ n ugboji wono. Ɗa u zagbai aza a na i babu utsura u ciya̱ u neke aza a na i n utsura wono. 
1CO.1.28	U zagbai ili i na uma a aduniyan o goyoi ɗa a danai i suɓa̱ ko i gaꞋan ba, ɗa u yaꞋin ulinga n ili i nan lo ya i na uma e sheshei i ɗa i laꞋi n kugaꞋan, ɗa u bonokoi i ɗa gbani. 
1CO.1.29	Ka̱shile ka yaꞋan ta̱ nannai adama a na ka̱ta̱ vuza u yaꞋan a̱ra̱ɗi e kelime ka̱ ni ba.
1CO.1.30	Ka̱shile a̱yi ɗa u zuwai ɗa̱ i ɓolongi ka̱ci ka̱ ɗa̱ n Yesu Kishi. Ka̱shile ka zuwai Kishi wo okpo n ugboji adama a̱ tsu. Adama a̱ ni ɗa Ka̱shile ki isai tsu. Kishi u zuwai tsu tso okpoi ciɗa, ɗa u nekei ka̱ci ka̱ ni adama a na wu uta̱ka̱ tsu punu a̱ ubuta̱ wu unushi. 
1CO.1.31	Katagarda ka Ciɗa ka danai, “Vuza na baci u cigai kuyaꞋan a̱ra̱ɗi, u yaꞋan a ɗa koci n ili i na Vuzagbayin u yaꞋin.”
1CO.2.1	Uma a̱ va̱, ana n ta̱wa̱i n danai ɗa̱ akaka a̱ Ka̱shile, n yaꞋan ulinga n kadanshi ko tsuzogu ko ku ugboji ba. 
1CO.2.2	Ana mi koɓolo n a̱ɗa̱, n dana yaꞋan n cinukpa n ili ra̱ka̱, sai Yesu Kishi ali ukpa̱ u ni a maɗanga ma atakaci.† 
1CO.2.3	Ana n ta̱wa̱i wa̱ a̱ɗa̱, ikyamba i va̱ i kuwa̱ ta̱ ali e kujeꞋe adama o wovon. 
1CO.2.4	Ayin a na baci n yaꞋin kuyotsongu n kudana uma Arabali a Singai, n dansa ta̱ mejege. N dansa n ugboji ko n leꞋeshe uma ba. N ka̱sa̱kpa̱ ta̱ Ayinviki a̱ Ka̱shile o yotsongu utsura u ni. 
1CO.2.5	N yaꞋan ta̱ nannai adama a na i ciya̱ uneki u ka̱ɗu adama a utsura u Ka̱shile, amma adama a ugboji u vuma ba.
1CO.2.6	Ana mi koɓolo n aza o Kutoni a na a kutsai, n ci yaꞋan ta̱ kadanshi n ugboji, amma n icuꞋu yu ugboji ya aduniyan i ɗa ba. IcuꞋu yu ugboji i nan lo i na aza o tsugono a aduniyan a cigai i ɗa ba, ele ɗa aza a na utsura u le u tsu na̱mgba̱ gbani. 
1CO.2.7	N ci yaꞋan ta̱ kadanshi ku ugboji u Ka̱shile u na wi usokongi, ka buwa usokongi ali n gogo na ba. Kafu aduniyan a̱ gita̱, Ka̱shile ko foɓuso ta̱ ugboji u nam pa adama a na u tuka̱ tsu n tsugbayin. 
1CO.2.8	Aza o tsugono a aduniyan a nam pa ko vuza te u yeve ba. Ishi baci e yeve, ishi a kuna Vuzagbayin vu na wi n tsugbayin a maɗanga ma atakaci ba. 
1CO.2.9	Amma Katagarda ka Ciɗa ka danai:
1CO.2.9	“Ili i na Ka̱shile ko foɓusokoi uma a na a cigai ni
1CO.2.9	i laꞋa ta̱ i na e enei n a̱shi e le,
1CO.2.9	ɗa kpamu i doki i laꞋi i na a panai n atsuvu e le.
1CO.2.9	Ka̱ta̱ biꞋi i ɗa i uwa a̱ɗu a uma ba!”
1CO.2.10	Amma ci yeve ta̱ ili i nam pa adama a na Ayinviki a̱ Ka̱shile o yotsongu tsu ta̱ i ɗa ɗe ra̱ka̱. U la̱nsa̱ ta̱ ili ra̱ka̱, ali n kusheshe ku na ki usokongi daꞋin ku Ka̱shile. 
1CO.2.11	Avu ɗa koci vi yevei ili i na yi punu a̱ ka̱ɗu ka̱ nu, Ayinviki a̱ Ka̱shile a ɗa koci feu e yevei ili i na yi punu a̱ ka̱ɗu ka̱ Ka̱shile. 
1CO.2.12	Amma Ka̱shile ke neke tsu ta̱ Ayinviki a̱ a̱ ni. I ɗaɗa i zuwai ɗa ci sheshe uteku u na uma a aduniyan a nam pa e ci sheshe ba. I ɗa kpamu i zuwai ɗa tsu kuyeve ili i na Ka̱shile ke nekei tsu ba̱ri. 
1CO.2.13	Ana tsu danai ɗa̱ nahannai, ci yaꞋan ulinga n kadanshi ku ugboji u vuma ba. Ci ci yaꞋan ta̱ kadanshi ki ili i na Ayinviki a̱ Ka̱shile a danai tsu tsu dansa ayin a na baci tsu dansai hawun ili i mayun wa aza a na i n Ayinviki a̱ Ka̱shile. 
1CO.2.14	I ɗaɗa i zuwai vuza na wi n Ayinviki a̱ Ka̱shile ɗa koci u kufuɗa kuyeve ili yi una̱singai ya Ayinviki a̱ Ka̱shile. Vuza na baci wi n Ayinviki a̱ Ka̱shile ba, wi ta̱ e kusheshe ka̱ta̱ u dana una̱singai u nam pa ili i wasasa i ɗa. 
1CO.2.15	Vuza na baci wi n Ayinviki a̱ Ka̱shile, ɗa u fuɗai u la̱na̱i ili i nam pa, amma babu vuza na u kufuɗa wo kondo yi.
1CO.2.16	Katagarda ka Ciɗa ka danai:
1CO.2.16	“Yayi u yevei ka̱ɗu ka Vuzavaguɗu?
1CO.2.16	Yayi u kufuɗa kuyaꞋanka yi kadanshi ko odoki?”
1CO.2.16	Amma ci ta̱ a kufuɗa kuyeve ili i nam pa, adama a na ci ta̱ n ka̱ɗu ka̱ Kishi.
1CO.3.1	Uma a̱ va̱, ayin a na mi n a̱ɗa̱ n yaꞋan kadanshi n a̱ɗa̱ tsu na n cigai tsa aza a na e kutsai a̱ ubuta̱ u Kutoni ba. Kadanshi ka sai n yaꞋan adanshi a̱ɗa̱ aza a aduniyan a ɗa yi, ko nreɓu a̱ ubuta̱ u Kishi. 
1CO.3.2	N neke ɗa̱ tsuwaꞋa ba, adama a na i buwa ta̱ biꞋi a kapa mani. Ko n gogo na ka̱ta̱ i kutsa kulyaꞋa tsuwaꞋa ba, adama a na yi ta̱ o kuyongo tsu na uma a aduniyan i o kuyongo. 
1CO.3.3	Yi ta̱ e cisheꞋe uteku u ɗa̱ ɗa kpamu yi a kuyaꞋan vishili uteku u ɗa̱ feu. Na va u yotsongu an a̱ɗa̱ uma a aduniyan a ɗa yi ɗa yi kpamu o kutono uye wa aduniyan ba? 
1CO.3.4	Vuza ɗa̱ vi yoku u danai, “Mi ta̱ o kutono Bulusu.” Vuza yoku kpamu u danai, “Mi ta̱ o kutono Apolosu.” I dansa baci ili tsu nam pa, yi ta̱ a kuyaꞋan tsa aduniyan a nam pa.
1CO.3.5	A̱yi Apolosu ili i yoku i ɗa wi? A̱Ꞌa̱! A̱yi Bulusu ili i yoku i ɗa wi? A̱Ꞌa̱! A̱tsu agbashi a̱ Ka̱shile a ɗa koci a na a̱ ɓa̱nka̱i ɗa̱ i neke a̱ɗu. Yaba dem vu tsu u yaꞋan ta̱ ulinga u na Vuzagbayin Yesu u zuwai tsu ci yaꞋan. 
1CO.3.6	N ca̱Ꞌi icuꞋu, ɗa Apolosu u tsungi i ɗa mini. Amma Ka̱shile kaꞋa ka zuwai i ɗa i gbonguroi.
1CO.3.7	Vuza na u yaꞋin vica̱Ꞌa̱ n vuza na u tsungi mini dem ele gbani ɗa i, amma Ka̱shile kaꞋa vuza vu usuɓi adama a na a̱yi u zuwai icuꞋu ya i gbonguroi. 
1CO.3.8	Ka̱ca̱Ꞌi n ka̱tsungi ka̱ mini dem vi le a ciga ta̱ ashina a singai. Ka̱shile ki ta̱ e kuneke yaba dem vi le katsupu adama a ulinga u na a yaꞋin. 
1CO.3.9	A̱tsu ci ta̱ ulinga koɓolo n Ka̱shile, a̱ɗa̱ ɗa kashina ka̱ Ka̱shile.
1CO.3.9	A̱ɗa̱ ɗa kpamu kumaꞋa ku na Ka̱shile ka maꞋi. 
1CO.3.10	N yaꞋan ta̱ ulinga u kamaꞋi ka na ki mayun adama a na Ka̱shile ka zuwa mu ta̱ n fuɗa ku ɗa. Mpa ɗa n varai kasaka ka, vuza yoku tamkpamu wi a kulyaꞋa kelime n kuyaꞋan kumaꞋa. Amma yaba dem vu ɗa̱ u zuka n uteku u na wi a kuyaꞋan kumaꞋa ka. 
1CO.3.11	KumaꞋa ku na tsu varai va Yesu Kishi† ɗa, babu kpamu vuza na u kuvara kumaꞋa ku yoku.
1CO.3.12	Uma a yaꞋan baci kumaꞋa a̱ ubuta̱ u na a varai, aza o yoku i ta̱ a kuyaꞋan ulinga n azanariya, ko azurufa, ko atali a na i n ikebe. Aza o yoku i ta̱ a kuyaꞋan ulinga nu nɗanga ko mita̱ mi ijanu ko ciꞋiwa̱. 
1CO.3.13	Amma ayin o kukondo a na a kuyaꞋanka uma afada i ta̱ lo a̱ kuta̱wa̱ a kanna ku ukocishi, adama a na e ene ulinga u na kamaꞋi dem ka yaꞋin. Ulinga u yaba dem i ta̱ a kuzuwa u ɗa a akina ko u ɗa u kukula̱. 
1CO.3.14	KumaꞋa ka ku kula̱ baci ba, kamaꞋi ka ki ta̱ a̱ kuciya̱ katsupu. 
1CO.3.15	Amma kumaꞋa ka ku kula̱ baci, kamaꞋi ka ki ta̱ a kunamba ili ra̱ka̱. KamaꞋi ka ki ta̱ a̱ kuciya̱ wishi, amma wi ta̱ o kuyotso an vuza na u fa̱ta̱tsa̱i a akina.
1CO.3.16	N yeve ta̱ i yeve ta̱ a̱ɗa̱ a̱Ꞌisa̱ a̱ Ka̱shile a ɗa yi, i yeve ta̱ kpamu Ayinviki a̱ Ka̱shile feu i ta̱ punu n a̱ɗa̱! 
1CO.3.17	Ka̱shile ki ta̱ a̱ kuniꞋwa̱nta̱ngu yaba dem vu na u fa̱da̱i a̱Ꞌisa̱ a̱ ni. Ili i na i zuwai i ɗaɗa, adama a na a̱Ꞌisa̱ a̱ Ka̱shile i ta̱ ciɗa, a̱ɗa̱ a̱ ka̱ci ka̱ ɗa̱ feu a̱Ꞌisa̱ a̱ ni a ɗa yi.
1CO.3.18	Ka̱sa̱kpa̱i kudoro ka̱ci ka̱ ɗa̱. Aza o yoku a̱ ɗa̱ e ene ta̱ adanshi i ta̱ n ugboji a aduniyan a nam pa. Amma uma a nan lo sai o bonoko ka̱ci ke le alau a̱ ubuta̱ wi ili ya aduniyan, adama a na o okpo uma a na i n ugboji mayun. 
1CO.3.19	Ili i na aduniyan i a kinda an tsulau i ɗaɗa Ka̱shile ko bonokoi ili yu ugboji. Katagarda ka Ciɗa ka danai, “Ka̱shile ka tsu aza ta̱ aza a ugboji a ayin a na baci a yaꞋin ugboji u modoroko u le.” 
1CO.3.20	Ɗa kpamu u danai, “Vuzavaguɗu u yeve ta̱ ofoɓuso a na uma a ugboji a ci yaꞋan gbani ɗa a ɗa i.” 
1CO.3.21	Ka̱ta̱ vi yaꞋan a̱ra̱ɗi a ayin a na vi o kutono uma a gbagbaꞋin ba. Ili ra̱ka̱ i nu i ɗa: 
1CO.3.22	Bulusu, n Apolosu m Biturusu uma a̱ ɗa̱ a ɗa. Aduniyan ra̱ka̱ kpamu a̱ ɗa̱ a ɗa. Nannai kpamu wuma n ukpa̱ u ɗa̱ u ɗa. Ko gogo na ko ayin a na i lo a̱ kuta̱wa̱ a̱ ɗa̱ a ɗa. Mayun ili ra̱ka̱ i ɗa̱ i ɗa, 
1CO.3.23	a̱ɗa̱ kpamu aza a̱ Kishi a ɗa, Kishi kpamu vu Ka̱shile ɗa.
1CO.4.1	U gaꞋan ta uma a ɗika tsu a̱tsu agbashi e Kishi a ɗa, aza a na Ka̱shile ke nekei ili i mayun i na yi usokongi. 
1CO.4.2	Uma e neke baci agbashi ulinga a yaꞋan, i ta̱ a kuciga le a yaꞋan u ɗa n ka̱ɗu ke te. 
1CO.4.3	N tsu va̱, n keɓece ko a̱ɗa̱ i yaꞋanka mu afada ba, ko a̱ kunukafada a yaꞋanka mu afada. N yaꞋanka biꞋi ka̱ci ka̱ va̱ afada ba. 
1CO.4.4	N yeve ta̱ mi ta̱ n asuvu a singai, amma ili i nam pa i zuwa mu mo okpo ciɗa ba. Vuzagbayin ɗa vuza na u kuyaꞋanka mu afada. 
1CO.4.5	Ka̱ta̱ i yaꞋan afada babu ayin a yawa ba, vanai sai ayin a na Vuzagbayin u bonoi. Wi ta̱ a̱ kuta̱ka̱ ili i na yi usokongi a̱ ka̱yimbi gogo na e keteshe, ka̱ta̱ u palukpa ili yu usokongi i na uma i a mali a̱ a̱ɗu e le. Ka̱ta̱ ayin a nan lo Ka̱shile ka cikpa yaba dem tsu na u gaꞋin.
1CO.4.6	Uma a̱ va̱, n zuwa ɗa̱ ta̱ yi indana Apolosu nu mpa tsa agisana a ili i na mi a kadanshi, adama a na a̱ɗa̱ feu i la̱na̱ ili i na ansa i a kudana, “Tonoi ili i na a ɗanai a Katagarda ka Ciɗa koci.” Ta lo ya cikpa vuza te i ka̱sa̱kpa̱ vuza te. 
1CO.4.7	A̱ɗa̱ ɗa tamkpamu anan ya? I dana ta̱ i laꞋa ta̱ aza o yoku a na i aza o Kutoni? Yi ɗa̱i yi n i ɗa i na Ka̱shile ka̱ kpa̱ɗa̱i kuneke ɗa̱? Ili i na yi n i ɗa ra̱ka̱ i Ka̱shile i ɗa baci, yi ɗa̱i i zuwai ɗa yi a̱ra̱ɗi adanshi a̱ɗa̱ ɗa i yaꞋin i ɗa ra̱ka̱ n ka̱ci ka̱ ɗa̱?
1CO.4.8	I sheshe ta̱ yi ta̱ n ili ra̱ka̱ i na i cigai. I sheshe ta̱ yi ta̱ n uciyi. I sheshe ta̱ yo okpo ta̱ ngono, amma n a̱tsu ba. N ciga ta̱ yi ishi yo okpo ngono adama a na a̱tsu feu tso okpo ngono koɓolo n a̱ɗa̱. 
1CO.4.9	Me ene ta̱ adanshi Ka̱shile ka zuwa tsu ta̱ azusuki† tso okpo uma a na osoji e ci neke wono e keteshe,
1CO.4.10	Uma a aduniyan a nam pa a dana ta̱ a̱tsu va alau a ɗa ci, adama a na ci ta̱ a kuyaꞋanka Kishi ulinga. Amma a̱ɗa̱, i sheshe ta̱ yi ta̱ n ugboji adama a na yi ta̱ o kutono Kishi, ashe ta na ba. I sheshe ta̱ ci n a̱ɗu a ugbami ba, a̱ɗa̱ i laꞋa tsu ta̱ a̱ɗu a ugbami, ashe ta na ba. I sheshe ta̱ uma i ta̱ e kuneke ɗa̱ tsugbayin, amma e neke tsu tsugbayin ba, ashe ta na ba. 
1CO.4.11	Ali n gogo na ci ta̱ a kupana kakuli n kambulu. Akashi a̱ tsu a na a karai a ɗa a buwai tsu koci. Uma e nekei tsu atakaci ka̱u. Ci m kpaꞋa ku ka̱ci ka̱ tsu ba. 
1CO.4.12	Tsu dakakai adama a na ci yaꞋan ulinga n ekiye a̱ tsu. Ayin a na baci uma a yaꞋankai tsu una̱, a̱tsu tamkpamu ci yaꞋanka le una̱singai. Uma e neke tsu baci atakaci, a̱tsu tsu lulukpa̱ ta̱ n a ɗa. 
1CO.4.13	Uma a dansa baci ili i gbani-gbani adama a̱ tsu, a̱tsu tsu dansa ta̱ ili i singai adama e le. Ali a̱ kuta̱wa̱ gogo na uma a ɗika tsu ta̱ an ka̱kiza̱ koɓolo kpamu n akama a tsuwaꞋa.
1CO.4.14	N ɗana ili i nam pa adama a na n ciga ɗa̱ ta̱ i pana wono ba. N ciga ta̱ m ɓarangu ɗa̱ adama a na a̱ɗa̱ muku n va̱ n ɗa yi. 
1CO.4.15	Uma a̱kpa̱n kupa (10,000) i ta̱ a kufuɗa kupiꞋisaka ɗa̱ ukuna u Kishi, amma mpa ɗa esheku a̱ ɗa̱ koci. Yo okpo ta̱ muku n va̱ ana n danai ɗa̱ ukuna u Yesu Kishi. 
1CO.4.16	Adama a nannai n folono ɗa̱ ta̱, tonoi agisana a̱ va̱, ka̱ta̱ i yaꞋan tsu na mi a kuyaꞋan. 
1CO.4.17	I ɗaɗa i zuwai ɗa mi a̱ kusuku maku ma̱ va̱ Timoti wa̱ ɗa̱. A̱yi ɗa macigi ma̱ va̱, kagbashi ka Vuzagbayin kaꞋa mayun. Wi ta̱ a kuciɓaka ɗa̱ uteku u na n yongoi adama o kutono Kishi, tsu na mi a kuyaꞋan kuyotsongusu ku va̱ a̱ a̱Ꞌisa̱ aza o Kutoni a na m banai dem.
1CO.4.18	Aza o yoku a̱ ɗa̱ i ta̱ a̱ra̱ɗi adama a na e sheshe ta̱ mpa mi a̱ kuta̱wa̱ me kene ɗa̱ ba. 
1CO.4.19	Amma Vuzagbayin wu ushuku baci n kuta̱wa̱ ku va̱, mi ta̱ a̱ kuta̱wa̱ babu megeshe. N ta̱wa̱ baci mi ta̱ e kene ili i na aza a a̱ra̱ɗi a nan lo i a kuyaꞋan. N kuyeve ta̱ an mayun ɗa baci yi n utsura a̱ ubuta̱ u Ka̱shile, ko an kadanshi ka gbani ka baci i a kuyaꞋan n una̱. 
1CO.4.20	Tsugono tsu Ka̱shile adama a kuyaꞋan kadanshi a ɗa koci ba, amma adama o kuyongo n utsura u Ka̱shile. 
1CO.4.21	Punu a̱ ka̱tsuma̱ ki ili i re i nam pa, yi ɗa̱i i zagbai: n ta̱wa̱ wa̱ ɗa̱ adanshi mi ta̱ m macaka ma mafabuka, ko n ta̱wa̱ n ucigi n kuleꞋeshe?
1CO.5.1	M pana ta̱ uma o yoku a danai vuma vi yoku a̱ ka̱tsuma̱ ka̱ ɗa̱ wi ta̱ a kuyaꞋan tsugbani an wi a kaꞋasasa n vuka ve esheku a̱ ni. Ko uma a na e yevei Ka̱shile ba, a iwan ta̱ biꞋi ili i nan lo. 
1CO.5.2	U gaꞋan ta̱ i pana wono, ɗa kucikpa yi a kuyaꞋan a̱ra̱ɗi. U gaꞋan ta̱ a̱ɗu a̱ ɗa̱ a̱ na̱mgba̱ adama a̱ unushi u vuma vu nam pa. Yi ishi baci i na̱mgba̱ a̱tsuma̱ nannai, yi ishi ta̱ a̱ kusa̱nka̱ yi kugaꞋasa n a̱ɗa̱ a̱ oɓolo a̱ ɗa̱.
1CO.5.3	Ko an mi daꞋin n a̱ɗa̱, n ci yongo ta̱ a kuciɓasa ɗa̱ a̱ ka̱ɗu ka̱ va̱. N kotso ta̱ ɗe kuyaꞋan afada adanshi mi ta̱ lo koɓolo n a̱ɗa̱ gogo na. N utsura u na Vuzagbayin Yesu u nekei mu, n sheshe ta̱ i neke vuma vu na u yaꞋin unushi u nan lo wa atakaci. 
1CO.5.4	U gaꞋan ta̱ i ɗeke oɓolo. I yaꞋan baci nannai ka̱ɗu ka̱ va̱ ki ta̱ ɗe koɓolo n a̱ɗa̱, utsura u Vuzagbayin Yesu kpamu wi ta̱ o kutono n a̱ɗa̱ a̱ ubuta̱ wo oɓolo u ɗa̱. 
1CO.5.5	U gaꞋan ta̱ i neke vuma vu nan lo e ekiye a MalyaꞋi ka̱ta̱ u neke ikyamba i ni atakaci. Ka̱ta̱ nannai ayinviki a̱ ni a̱ ciya̱ wishi ayin a na baci Vuzagbayin Yesu u bonoi.
1CO.5.6	A̱ra̱ɗi a̱ ɗa̱ a gaꞋan ba. A̱ɗa̱ feu i la̱na̱ ili i na ansa a i a kudana, “Kusasu ku kenu koci a̱ umbuku baci ku tsu zuwa ta̱ kiya ku masasu ku shita ka̱u.” Na va ɗaɗa i ka̱sa̱kpa̱ baci vuma vu tsugbani vu nan lo u lyaꞋi kelime n kuyongo n a̱ɗa̱, uma o yoku a̱ ka̱tsuma̱ ka̱ ɗa̱ i ta̱ a̱ kugita̱ kuyaꞋan unushi tsu na vuma vu nan lo va wi a kuyaꞋan. 
1CO.5.7	Uteku u na Ayahuda a tsu takpa kusasu ra̱ka̱ a iꞋuwa i le kafu a yaꞋan Ka̱ɗiva̱ ka Kupasamgbanai, adama a nannai takpai vuma vu nan lo a̱ ka̱tsuma̱ ka̱ ɗa̱. Ka̱shile ka takpa ta̱ ɗe nshinda̱ n ɗa̱ adama a na Kishi u kuwa̱ ta̱ adama a na wi isa tsu a̱ ubuta̱ wu unushi u tsu. Wi ta̱ tsu malala ma na Ayahuda a kiɗai a̱ Ka̱ɗiva̱ ka Kupasamgbanai n ayin a cau. 
1CO.5.8	Adama a na ta ki nannai mayun, ci ciɓai ayin tutu a na a̱tsu uma a̱ Ka̱shile a ɗa ci. U gaꞋan ta̱ tsu vakangu kusasu ku kuku. Ɗaɗa, tsu ka̱sa̱kpa̱ cisheꞋe n kuyaꞋan ki ili i gbani-gbani tsu na ci ishi a kuyaꞋan kafu tso okpo aza o Kutoni.
1CO.5.9	Ana n ɗanakai ɗa̱ n ayin a ɗe, n dana ɗa̱ ta̱ ka̱ta̱ i yongo koɓolo n uma a na a ci yaꞋan tsugbani ba. 
1CO.5.10	A ayin a na n ɗanakai ɗa̱ va, mi a kuyaꞋan kadanshi ka aza a na i o Kutoni ba. Ele mayun ɗa aza o yoku e le a ci yaꞋan ta̱ tsugbani. Aza o yoku e le i ta̱ n ulyopi, aza o yoku e le a ci yaꞋan ta̱ modoroko, aza o yoku e le kpamu o kutono a̱ma̱li. I ciga baci i suma uma a na i n unushi nannai, sai i ka̱sa̱kpa̱ kuyongo ka aduniyan ku nam pa. 
1CO.5.11	Ili i na mi a kudansa i ɗaɗa, pecei vuma vu na u danai a̱yi vuza vu Kutoni ɗa amma wi a kuyaꞋansa tsugbani. Pecei ka̱ci ka̱ ɗa̱ n vuza vu ulyopi, n vuza na wi o kutono a̱ma̱li. Pecei ka̱ci ka̱ ɗa̱ n vuza vu kula̱nga̱su, n vuza na wi kosoꞋi, n vuza na wi a kuyaꞋansa modoroko. Ka̱ta̱ i lyaꞋa ilikulyaꞋa n uma a na i nannai ba.
1CO.5.12	Mi n utsura u na n kuyaꞋanka aza a na i aza o Kutoni ba, afada. Amma yi ta̱ n utsura i dansuka aza o Kutoni a na a yaꞋin unushi nannai. 
1CO.5.13	Ka̱shile ki ta̱ a kuyaꞋanka aza a na i aza o Kutoni ba afada. Katagarda ka Ciɗa ka danai, “Vuza ɗa̱ vi yoku wi baci a kuyaꞋan ili i gbani-gbani, lokoi ni.”
1CO.6.1	Vuza ɗa̱ vi yoku wi baci a kanananai n toku vi ni vi yoku vuza vu Kutoni, ka̱ta̱ u ɗika kadanshi ka a kubana a̱ ubuta̱ u keyevikafada ka na ka̱ kpa̱ɗa̱i kuyaꞋan vuza vu Kutoni ba. I dana uma a̱ Ka̱shile a yaꞋanka le ukuna wa afada wa. 
1CO.6.2	I yeve a na kanna ko yoku a̱tsu aza o Kutoni ci a kuyaꞋanka aduniyan afada ba? Yi baci a kufuɗa kuyaꞋanka aduniyan afada, ya kufuɗa kuyaꞋan afada a ukuna u kenkeꞋen feu ba? 
1CO.6.3	I yeve ta̱ a kubana kelime ci ta̱ a kuyaꞋanka alingata afada nannai kpamu, ci ta̱ a kufuɗa kuyaꞋan afada a ukuna u kenkeꞋen u wuma u nam pa. 
1CO.6.4	I ciya̱ baci kanananai nahannai, yi ɗa̱i ɗa i kubana wa eyevafada a na i kau n a̱ɗa̱, aza a na aza o Kutoni e ci neke tsugbayin ba?
1CO.6.5	Mi ta̱ a kudansa ili i nam pa adama a na i pana wono. N yeve ta̱ vuza yoku a̱ ka̱tsuma̱ ka̱ ɗa̱ vuza na wi n ugboji u na u kufuɗa kuyaꞋan afada, kanananai ki baci lo a̱ ka̱tsuma̱ ka aza o Kutoni. 
1CO.6.6	Amma i tsu bankanai ta̱ a̱ ubuta̱ wa afada, ka̱ta̱ i yaꞋan kanananai ka e kelime ka aza a na i aza o Kutoni ba. U gaꞋan i yaꞋan nannai ba!
1CO.6.7	Ayin a na baci i ɗikai kanananai ka̱ ɗa̱ a kubana a̱ kunukafada, i yikpa̱ ta̱ ɗe. Vuza vu Kutoni vi yoku u nusaka wu baci, ka̱ta̱ vu banka yi a̱ ubuta̱ u keyevikafada ba. U laꞋa ta̱ n kugaꞋan vu ka̱sa̱kpa̱ kadanshi ka nannai. Ko vuza vu Kutoni vi yoku u lyaꞋa wu baci, ka̱ta̱ vu banka yi u keyevikafada ba. U gaꞋan ta̱ vu ka̱sa̱kpa̱ ili ya nannai. 
1CO.6.8	Amma a̱ɗa̱ a̱ ka̱ci ka̱ ɗa̱ i ci yaꞋan ta̱ unushi nannai, ka̱ta̱ kpamu i yaꞋan kalyaꞋa a̱ ubuta̱ wa aza a̱ ɗa̱ aza o Kutoni.
1CO.6.9+1CO.6.10	Ka̱ta̱ i ya̱nsa̱ ka̱ci ka̱ ɗa̱ ba. Mayun i yeve ta̱ aza a na a ci yaꞋan kawuya i a̱ kuciya̱ tsugono tsu Ka̱shile† ba. Uma a nam pa ele ɗa aza a na i o kutono a̱ma̱li. Uma a nam pa kpamu a ci yaꞋan ta̱ tsugbani, n aza a na a ci yaꞋan tsugbani n a̱ma̱ci a na i e le ba, ko a̱ma̱ci a na a ci yaꞋan tsugbani n ali a na i e le ba, a̱ kuciya̱ tsugono tsu Ka̱shile ba. Nannai kpamu n ali a na a ci yaꞋan tsugbani n otoku e le ali n uye kakau. Oboki, n aza a ulyopi, n aza a uboki m ma̱ga̱la̱ka̱ a̱ kuciya̱ tsugono tsu Ka̱shile ba. Ta kpamu ki nannai n aza a na o tsu soꞋo ma̱ra̱ ka̱ta̱ ma maka le, n aza a̱ kula̱nga̱su. Uma a na i a kuyaꞋan ili i nam pa ra̱ka̱ a kuꞋuwa o tsugono tsu Ka̱shile ba.
1CO.6.11	Kafu i neke a̱ɗu n Vuzagbayin Yesu Kishi, a̱ɗa̱ vi yoku ishi ta̱ i ci yaꞋan ili i gbani-gbani i nan lo. Amma Ka̱shile ka̱ za̱Ꞌa̱ ta̱ unushi u ɗa̱ ɗa u bonokoi ɗa̱ ciɗa, ɗa u danai a cinukpaka ɗa̱ ta̱ unushi u ɗa̱ babu kpamu ili i wono wa̱ ni. U yaꞋan ta̱ ili i nam pa dem n kula ku Vuzagbayin Yesu Kishi koɓolo kpamu n utsura wa Ayinviki a̱ Ka̱shile a̱ tsu.
1CO.6.12	A̱ɗa̱ vi yoku i dansai ili i nam pa: “Mi ta̱ a kufuɗa kuyaꞋan ili i na n cigai dem, adama a na n neke ta̱ ɗe ka̱ɗu ka̱ va̱ n Yesu.” Ɗa mu ushuki nahannai: “E, kuyotsongusu ku nan lo ku mayun ku ɗa. Amma na lo wi a kadanshi ki ili i na n yaꞋin ra̱ka̱ i gaꞋan mu ta̱ ba.” Mi ta̱ a kufuɗa kudana, “N fuɗa ta̱ kuyaꞋan ili ra̱ka̱ i na n cigai,” amma n iwan ta̱ kuka̱sa̱kpa̱ ko ili i te i bonoko mu kagbashi ka̱ ni. 
1CO.6.13	I danai, “TsuwaꞋa tsu ɗaɗa ili i singai i ka̱tsuma̱, ka̱tsuma̱ kpamu ili i singai i tsuwaꞋa i ɗa.” Mayun ɗa, amma kanna ko yoku Ka̱shile ki ta̱ a kuyawaka le uteku. Ka̱shile ka yaꞋan ikyamba adama a̱ tsugbani ba. U yaꞋan ta̱ i ɗa adama a na i cikpa Vuzagbayin, a̱yi Vuzagbayin tamkpamu ka̱ta̱ u la̱na̱ ikyamba ya. 
1CO.6.14	Ka̱shile ka̱ ɗengusa̱i Vuzagbayin Yesu n wuma, wi ta̱ feu a̱ kuɗengusa̱ tsu n utsura u ni. 
1CO.6.15	I yeve ta̱ ikyamba i ɗa̱ yi ta̱ ukambu kakau wi ikyamba i Kishi. U gaꞋan mu ta̱ n ɗika ukambu wi ikyamba i Kishi wa, ka̱ta̱ n gasaka u ɗa n kashakanlai? U gaꞋan ba, ko kenu! 
1CO.6.16	I yeve an vuza u gasa baci ikyamba n kashakanlai o okpo ta̱ ikyamba i te ba? Katagarda ka Ciɗa ka dana ta̱, “Aza e re o ɓolongu ta̱ ɗa o okpoi vuza te.”
1CO.6.17	Amma vuma vu na u ɓolongi ka̱ci ka̱ ni n Vuzagbayin, ayinviki a̱ ni n Ayinviki a̱ Ka̱shile a o okpo ta̱ e te.
1CO.6.18	Adama a nannai sumai tsugbani. Unushi dem u na uma a yaꞋin ta punu u ɗa wi a ikyamba i le ba, sai tsugbani koci. Aza a na a ci yaꞋan tsugbani a ci yaꞋanka ta̱ ikyamba i le unushi. 
1CO.6.19	I yeve an ikyamba i ɗa̱ i ɗa ubuta̱ u na Ayinviki a̱ Ka̱shile i ida̱shi ba? Ayinviki a̱ Ka̱shile i ta̱ punu wa̱ a̱ɗa̱. Ka̱shile kaꞋa a̱ ka̱ci ka̱ ni u nekei ɗa̱ Ayinviki a̱ Ka̱shile. A̱ɗa̱ yi n ka̱ci ka̱ ɗa̱ ba, amma u Ka̱shile u ɗa yi. 
1CO.6.20	Ka̱shile ka tsula ɗa̱ ta̱. U tsupa ta̱ ɗe ka̱u adama a̱ ɗa̱. Adama a nannai, ili i na baci de dem i zuwai ikyamba i ɗa̱ kuyaꞋan, i yotsongu a na i nekei Ka̱shile tsugbayin.
1CO.7.1	Gogo na n kudana ɗa̱ ta̱ ili i na n sheshei n ukuna u na i ɗanakai mu a katagarda ka akaka ka̱ ɗa̱. I danai, “Vuma u ciga baci Ka̱shile ka pana uyoꞋo u ni, u kulaꞋa ta̱ n kugaꞋan u kpa̱ɗa̱ kuyaꞋan yolo.” 
1CO.7.2	Wushuki u va̱ u ɗaɗa: uma n a̱bunda̱i a tsu fuɗa a̱ ka̱na̱ ka̱ci ke le ba, i ɗa i tsu zuwa ɗa a ci yaꞋan tsugbani. I ɗaɗa i zuwai ɗa u gaꞋin yaba dem u yaꞋan yolo ka̱ta̱ u vaku n vuka vi ni koci. U laꞋa ta̱ n kugaꞋan kpamu, vuka dem u yaꞋan yolo ka̱ta̱ u vaku n vali vi ni koci.
1CO.7.3	Vali u iwan kuvaku n vuka vi ni ba. U gaꞋan ta̱ u vaku n vuka va, adama a na a̱yi vali vi ni ɗa wi. Ka̱ta̱ kpamu vuka vi iwan kuvaku n vali vi ni ba. U gaꞋan ta̱ u vaku n vali va, adama a na vuka vi ni ɗa wi. 
1CO.7.4	Vuka vi neke utsura wi ikyamba i ni u vali vi ni, vali feu u neke utsura wi ikyamba i ni u vuka vi ni. 
1CO.7.5	Ka̱ta̱ i sa̱nka̱na̱i ikyamba i ɗa̱ ba, saidei i sheshe baci kuka̱sa̱kpa̱ biꞋi adama a na i yaꞋan avasa a̱ ka̱tsuma̱ ka ayin kenu a nan lo a. Ka̱ta̱ i bono kpamu i gasa ikyamba, ta lo MalyaꞋi† mo kondo ɗa̱ adama a na i fuɗa i ka̱na̱ ka̱ci ka̱ ɗa̱ ba. 
1CO.7.6	N dana ta̱ ili i nam pa adama a na n ka̱sa̱kpa̱ ɗa̱ i kpa̱ɗa̱ kuvaku n vuka ali a kubana megeshe kenu i ciga baci. Wila̱ u ɗa e nekei i yaꞋan nannai ba. 
1CO.7.7	Mi ishi ta̱ a kulaꞋa n kuciga aza o Kutoni a̱ kpa̱ɗa̱ kuyaꞋan yolo, tsu na mpa mi babu yolo. Amma Ka̱shile ke ci neke ta̱ yaba dem kuneꞋe ku ni. A̱yi na n kuneꞋe ku ni, a̱yi na ɗe feu n kuneꞋe ku ni kau.
1CO.7.8	Gogo na mi ta̱ a kuyaꞋan kadanshi n a̱ɗa̱ aza o Kutoni ali n a̱ma̱ci a na i agapa. U gaꞋan ta̱ i kpa̱ɗa̱ kudoku kuyaꞋan yolo kpamu. Yongoi nannai endeꞋen tsu na mi. 
1CO.7.9	Amma yi baci a kufuɗa kuka̱na̱ ka̱ci ka̱ ɗa̱ ba, i yaꞋan yolo. U laꞋa ta̱ n kugaꞋan i yaꞋan yolo a na yo yongo a mazama ma̱ a̱ma̱ci n ali.
1CO.7.10	Mi ta̱ n wila̱ u na n kuneke, a̱ɗa̱ na yi n yolo. Amma mayun ɗa Vuzagbayin Yesu n ka̱ci ka̱ ni u nekei tsu wila̱ u nam pa, mpa ɗa ba. Vuka ɗa baci vi, ka̱ta̱ vu ɗenga̱ u vali vu nu ba. 
1CO.7.11	Ko vu ɗenga̱ baci, ka̱ta̱ vu doku vi yaꞋan yolo i yoku ba, saidei vu bono u vali vu nu. Vali ɗa baci ta na vi, ka̱ta̱ vu loko vuka vu nu ba.
1CO.7.12	Gogo na mi ta̱ a kadanshi n a̱ɗa̱ na yo oloi aza a na i aza o Kutoni ba. Vuzagbayin Yesu u neke tsu kuyotsongusu adama a ukuna u nam pa ba, amma mpa mi ta̱ e kuneke ɗa̱ kuyotsongusu ku va̱. A̱ɗa̱ vi yoku ali a na i aza o Kutoni yi ta̱ n a̱ma̱ci a na a̱ kpa̱ɗa̱i kuneke a̱ɗu e le. Vuka va vi ciga baci kuɗenga̱ ba, ka̱ta̱ vu loko yi ba. 
1CO.7.13	Vuka ɗa baci vi vu na vi vuza vu Kutoni, ɗa kpamu vali vu nu vi vuza na u kpa̱ɗa̱i kuneke ka̱ɗu, ɗa wu ushuki kuyongo n avu, ka̱ta̱ vu ɗenga̱ vu ka̱sa̱kpa̱ yi ba. 
1CO.7.14	Avu vuka ɗa baci vi nannai, yolo i ɗa̱ yi ta̱ ciɗa adama a̱ nu. Avu kpamu vali vuza Yesu ɗa baci vi, vu na wi n vuka vu na vi vuza Yesu ba, yolo i ɗa̱ yi ta̱ ciɗa adama a̱ nu. Ta baci nannai ba, muku n ɗa̱ n kuyaꞋan ciɗa ba, amma gogo na i ta̱ ciɗa adama tsu na i tuka̱i n ida̱shi i ciɗa a̱ ubuta̱ u yolo u ɗa̱.
1CO.7.15	Amma vuza na wi vuza vu Kutoni ba, wu ushuku baci kuka̱sa̱kpa̱ yolo i vuza vu Kutoni, ka̱ta̱ vuza vu Kutoni u gutsaka yi kushamgba ba. Nannai u yaꞋan baci, vuza na u nekei ka̱ɗu u buwa n kakuna n yolo ya ba. Amma wi baci a kuyaꞋan, yolo i lyaꞋa kelime n vali ko vuka vu na u kpa̱ɗa̱i kuneke ka̱ɗu ka, adama a na Ka̱shile ka ciga tsu ta̱ a̱tsu aza o Kutoni ci yongo m ma̱ta̱na̱ n yaba dem. 
1CO.7.16	N dana ɗa̱ a̱ɗa̱ a̱ma̱ci a na yi aza e Yesu: U gaꞋan ba vali vu nu wi ta̱ o kubono wo tono Yesu Kishi adama a̱ nu. Mayun ɗa a kubana wa̱ nu feu, a̱ɗa̱ ali a na yi aza e Yesu: U gaꞋan ba vuka vu nu wi ta̱ o kubono wo tono Kishi adama a̱ nu.
1CO.7.17	Aza o Kutoni dem n tsu dana ta̱ uma o yongo tsu na i, ana Vuzagbayin Yesu u zagbai le ɗa kpamu Ka̱shile ke ɗekei le o okpo uma a̱ ni. Gogo na mi ta̱ a kudana ɗa̱ nannai feu. 
1CO.7.18	Agisana, vuza na u ciya̱i ukiɗi u kavaja kafu wo okpo vuza vu Kutoni, ka̱ta̱ u sokongu urotu u ni ba. Ayin a na kpamu vuza va wi isai Yesu, ka̱ta̱ baci a saꞋwa kukiɗa yi ba, ka̱ta̱ o bono a kiɗa yi kavaja ka gogo na ba. 
1CO.7.19	N ukiɗi u kavaja ko babu ukiɗi u kavaja, na lo wi n ukuna ba. Ili i na i laꞋi n kugaꞋan i ɗaɗa kuyaꞋan ili i na Ka̱shile ka danai a yaꞋan. 
1CO.7.20	I lyaꞋa kelime nannai tsu na yi ishi n ayin a na Ka̱shile ke ɗekei ɗa̱. 
1CO.7.21	Kagbashi ka vi? Ka̱ta̱ vu ka̱sa̱kpa̱ ka nan lo ka takacika wu ba. Amma vi ciya̱ baci ayin a na va̱ kuciya̱ uba̱ruwi,† yaꞋan nannai ka̱ta̱ vu ba̱ruwa̱. 
1CO.7.22	Aza a na ishi agbashi a ayin a na Vuzagbayin u ɗekei le, ele o okpo ta̱ uma a na a̱ ciya̱i uba̱ruwi a̱ ubuta̱ u Vuzagbayin. Ta kpamu nannai, aza a na ishi uba̱ruwi a ayin a na Vuzagbayin u ɗekei le, gogo na ele agbashi a̱ Kishi a ɗa. 
1CO.7.23	Ka̱shile ka tsula ɗa̱ ta̱. U tsupa ta̱ ɗe adama a̱ ɗa̱ n a̱bunda̱i. Ka̱ta̱ yo okpo tsa agbashi a na a tsu gutsaka a panaka uma a na a panaka Ka̱shile ba. 
1CO.7.24	Uma a̱ va̱, n dana ta̱ kpamu, yongoi tsu na yi ishi a ayin a na Ka̱shile ke ɗekei ɗa̱, n utsura u Ka̱shile wi ta̱ a̱ kuɓa̱nka̱ ɗa̱ i yaꞋan nannai.
1CO.7.25	Gogo na mi ta̱ a kuɗanaka uma a na ka̱ta̱ a yaꞋin yolo ba. Vuzagbayin u neke wila̱ wa adama a ili i na uma a nam pa a kuyaꞋan ba, yaꞋan n dana ili i na mpa n sheshei. Yi ta̱ a kufuɗa ya̱ kushuku n ili i na n danai adama a kasingai ka Vuzagbayin wa̱ va̱. 
1CO.7.26	Atakaci i ta̱ lo, adama a nannai n sheshe ta̱ aza a na ka̱ta̱ a yaꞋin yolo ba o yongo tsu nan lo. 
1CO.7.27	Amma vi yaꞋan baci yolo, ka̱ta̱ i pece yolo i ɗa̱ ba. Ka̱ta̱ vi yaꞋan yolo ba? Ka̱ta̱ ta na vi yaꞋan ba. 
1CO.7.28	Avu kolobo vi yaꞋan baci yolo, vi yaꞋan unushi ba. Mekere kpamu ma yaꞋan baci yolo, u yaꞋan unushi ba. Amma n ciga ta̱ m ɓa̱nka̱ ɗa̱ i ciya̱ i sula atakaci a na i punu a̱ ubuta̱ u yolo.
1CO.7.29	Uma a̱ va̱, n dana ɗa̱ magaba, ayin a na a buwai ɗa̱ na a iɗika, i gbayin ba. Adama a ayin a na a buwai tsu, ka̱ta̱ vu la̱nga̱sa̱ ayin a̱ nu adama a̱ kula̱nsa̱ vuka ba. 
1CO.7.30	Ko vi baci a̱ ma̱shi adama a̱ una̱mgbuka̱tsuma̱, vi lyaꞋa kelime n kuyaꞋanka Vuzagbayin tsugbashi. Ko yi baci a izoshi n kupana ku ma̱za̱nga̱, ka̱ta̱ i ka̱sa̱kpa̱ ma̱za̱nga̱ ma̱ ɗa̱ ma zuwa ɗa̱ kucinukpa n kuyaꞋanka Vuzagbayin tsugbashi ba. I ciya̱ka̱ baci ka̱ci ka̱ ɗa̱ ili n a̱bunda̱i, ka̱ta̱ i zuwa ɗa̱ kuka̱sa̱kpa̱ kuyaꞋanka Vuzagbayin Yesu Kishi tsugbashi ba. 
1CO.7.31	Vi yaꞋan baci ili i na uma a ci yaꞋan na a iɗika dem, ka̱ta̱ i la̱nga̱sa̱ ayin a̱ ɗa̱ ra̱ka̱ a kuciɓasa ukuna u le ba, adama a na aduniyan n ili i ni dem yi ta̱ o kukotso babu megeshe.
1CO.7.32	N ciga ɗa̱ i muɗa̱ ka̱ɗu adama a ili ya aduniyan i nam pa ba. Vali vu na u kpa̱ɗa̱i kuyaꞋan yolo wi ta̱ a kufuɗa wa̱ liva̱ a kuyaꞋan ulinga u Vuzagbayin n u sheshei uteku u na u kusaꞋa Ka̱shile ka̱ɗu kpamu. 
1CO.7.33	Amma vali vu na vi n yolo u laꞋa ta̱ n ili i kumuɗa̱ ka̱ɗu. Mayun ɗa u muɗa̱ ka̱ɗu n ili ya aduniyan i nam pa, koɓolo n ili i na u kuyaꞋan adama a na u saꞋa vuka vi ni ka̱ɗu. 
1CO.7.34	Wi ta̱ n a̱ɗu e re. Nannai feu mekere ko vuka, vuza na wi n vali ba, wi ta̱ a kufuɗa kuna ayin a̱ ni adama a na u yaꞋan ulinga u Ka̱shile. U ci ciga ta̱ u neke ka̱ci ka̱ ni u Vuzagbayin, ikyamba n ka̱ɗu ka̱ ni dem. Amma vuka vi baci n vali, wi ta̱ a kuna ayin a̱ ni a kuyaꞋan ili ya aduniyan, koɓolo kpamu n tsu na u kusaꞋa vali vi ni ka̱ɗu. 
1CO.7.35	Gogo na ana n yaꞋankai ɗa̱ kadanshi nahannai, ɗaɗa adama a na n ciga ta̱ m ɓa̱nka̱ ɗa̱, amma n shiya ɗa̱ ba. N ciga ta̱ m ɓa̱nka̱ ɗa̱ i yongo tsu na uma a̱ Ka̱shile a gaꞋin o yongo, adama a na i fuɗa i yaꞋanka Vuzagbayin tsugbashi babu ili i na i kuꞋuwa ka̱ta̱ i banka ɗa̱ a̱ ubuta̱ u yoku.
1CO.7.36	Amma vuza wi baci n kamana, ɗa wi m mali ka̱u ma kuyaꞋan yolo, u gaꞋan ta̱ a yaꞋan yolo, na lo a yaꞋan unushi ba.
1CO.7.37	Amma u sheshe baci n ka̱ɗu ka̱ ni u kuyaꞋan yolo n kamana ka̱ ni ka ba, babu na vuza u gutsakai ni, ɗa wi kpamu a kufuɗa kuka̱na̱ ka̱ci ka̱ ni u tono i na u sheshei va, u yaꞋan ta̱ feu ili i singai. 
1CO.7.38	A yaꞋan baci yolo, u gaꞋan ta̱. A yaꞋan baci yolo ba, u laꞋa ta̱ n kugaꞋan.
1CO.7.39	Vuka vi shamgba o yolo i ni a̱ ubuta̱ u vali vi ni ali sai ayin a na ukpa̱ u pecei le. Na lo wo okpo ta̱ ba̱ri, wi ta̱ a kufuɗa wa yaꞋan yolo kpamu, amma wo olo vali vu na vi vuza vu Kutoni ku Vuzagbayin. 
1CO.7.40	Me ene ta̱ wo okpo baci babu vali, u kulaꞋa ta̱ m ma̱za̱nga̱, i ɗa kpamu ili i na Ayinviki a̱ Ka̱shile i a kudana.
1CO.8.1	Gogo na n ciga ta̱ kuyaꞋan kadanshi ki inyama i na a kiɗai ɗa a alyukai a̱ma̱li. Ra̱ka̱ vu tsu ci yeve ta̱ ukuna wi ili i nam pa. Kuyeve ku tsu ku tsu zuwa tsu ta̱ tsu ka̱ga̱ n avangatsu a kuyaꞋan a̱ra̱ɗi, amma ucigi u tsu zuwa tsu ta̱ tsu ɓa̱nka̱na̱i. 
1CO.8.2	Vuza u sheshe baci u ciya̱ ta̱ ɗe kuyeve, ka̱ta̱ u ciya̱ kuyeve ku mayun ka ba. 
1CO.8.3	Amma vuza na baci u cigai Ka̱shile a̱yi ɗa feu Ka̱shile ka ci ciga ka̱ta̱ u la̱na̱.
1CO.8.4	Na ɗaɗa ili i na n dansai adama a ukuna u kutakuma ki inyama i na a alyukai a̱ma̱li: Ci yeve ta̱ ka̱ma̱li ili i makara i ɗa punu aduniyan ba, ci yeve ta̱ feu Ka̱shile ka ɗaɗa ke te koci. 
1CO.8.5	E ci ɗeke ta̱ ili n a̱bunda̱i i na yi gaɗi n iɗika dem “a̱ma̱li” n “azagbagbaꞋin.” Amma “a̱ma̱li” n “azagbagbaꞋin” ele ɗa mayun ba. 
1CO.8.6	Amma ci yeve ta̱ ci ta̱ n Ka̱shile ke te, a̱yi ɗa Dada, vuza na u yaꞋin ili dem, ɗa u yaꞋin tsu kpamu adama a na ci yaꞋanka yi tsugbashi. Yesu Kishi ɗa Vuzagbayin vu tsu endeꞋen. Babu ili i na u kpa̱ɗa̱i kuyaꞋan, adama a̱ ni a ɗa ci n wuma na.
1CO.8.7	Amma uma ra̱ka̱ ɗa e yevei an ili i nam pa mayun ɗa i ɗa yi ba. Uma o yoku a̱ ka̱na̱ ta̱ ukuna wa̱ a̱ma̱li a̱ a̱ɗu e le, ali n gogo na a takuma baci inyama nannai, ka̱ta̱ a̱ ka̱na̱ kuciɓasa adanshi i na a yaꞋankai alyuka a̱ ubuta̱ wa̱ a̱ma̱li i ɗaɗa feu. E ci sheshe ta̱ i ɗa yi ta̱ a kuzuwa le o okpo ili yu unata a lyaꞋa baci ilikulyaꞋa nannai. E ci sheshe ta̱ nannai adama a na a kufuɗa kuntsukpa i singai n i gbani-gbani ba. 
1CO.8.8	Mayun inyama i ɗa i kuzuwa tsu kuyawa ɗevu n Ka̱shile ba. Tsu takuma baci i ɗa, yo kudoku tsu ili ba. Tsu takuma baci i ɗa ba, i kujebe tsu ili ba.
1CO.8.9	Amma i zuka. Ka̱ta̱ i ka̱sa̱kpa̱ utsura u kulyaꞋa ki ilikulyaꞋa i yoku nannai i bonoko aza a na i n utsura wa̱ a̱ɗu ba, kuta̱ɗa̱tsa̱. 
1CO.8.10	I yeve ta̱ a̱ma̱li ili i makara i ɗa ba, nannai u kusa̱nka̱ ɗa̱ kubana a̱ a̱Ꞌisa̱ a̱ a̱ma̱li kutakuma ɗe ba. Amma vuza na ka̱ɗu ka̱ ni ka̱ kpa̱ɗa̱i kukutsa n Kutoni, we ene wu baci, wi ta̱ a kuciga feu wa takuma. 
1CO.8.11	Ili i na vi yevei va i la̱nga̱sa̱ ta̱ vuma vu na Kishi u kuwa̱i adama a̱ ni. 
1CO.8.12	Ayin a na baci vi yaꞋankai aza a̱ nu unushi, vu zuwai le a yaꞋan ili i na e enei i gbani-gbani i ɗa, avu feu vi ta̱ kuyaꞋan unushi u Kishi. 
1CO.8.13	Ili i na n kutakuma yi baci a kuzuwa vuza va̱ u yaꞋan unushi, mi o kudoku ma takuma inyama kpamu aduniyan a nam pa ba, adama a na n ciga yi u ta̱ɗa̱tsa̱ ba.
1CO.9.1	Mpa vuma vu ka̱ci ka̱ va̱ ɗa. Mpa vuzavusuki ɗa mi. Me ene ta̱ Yesu Vuzagbayin vu tsu, a̱ɗa̱ ɗa ta na ili i na i kuyotsongu ulinga u va̱ u Vuzagbayin. 
1CO.9.2	Ko aza o yoku e ɗika baci a dana mpa vuzavusuki ɗa mi ba, mayun ɗa yu ushuku mpa vuzavusuki ɗa mi wa̱ ɗa̱. Urotu u na u zuwai ɗa mi vuzavusuki ɗaɗa adama a na a̱ɗa̱ a̱ ka̱ci ka̱ ɗa̱ i neke ta̱ wuma u ɗa̱, ɗa i ɓolongi ka̱ci ka̱ ɗa̱ u Vuzagbayin.
1CO.9.3	Wushuki u na n ci neke aza a na a ci ciga kuyaꞋanka mu afada u ɗa na: 
1CO.9.4	Ci ta̱ n utsura ci isa ilikulyaꞋa adama a ulinga u na ci yaꞋin. 
1CO.9.5	Azusuki a na a buwai, n amgbu a Vuzagbayin, m Biturusu, yaba dem wi ta̱ n vuka vi ni o kutono Kishi, o tsu soku le ta̱ kpamu i baci a kuyaꞋan nwalu. Ci ta̱ a kufuɗa ci yaꞋan feu nannai. 
1CO.9.6	Mpa m Baranaba ɗa koci sai ci yaꞋan ulinga ci ciya̱ ikebe i na tsa kutsulaka ilikulyaꞋa?
1CO.9.7	Kosoji ka bana baci kuvon, sai biꞋi u ɓa̱na̱ ka̱ci ka̱ ni? Babu vuza na u kuyaꞋan vicimba ka̱ta̱ u kpa̱ɗa̱ kulyaꞋa ili i na u cimbai. Babu maguɓi ma na ma̱ kukpa̱ɗa̱ kupisha mani mu ushiga u ni ka̱ta̱ u soꞋo. 
1CO.9.8	N dansa ili i nam pa n utsura u va̱ ba, amma Wila̱ u Ka̱shile ta feu u dansai nannai. 
1CO.9.9	Ci kece ta̱ a̱ Wila̱ u na Musa u ɗanai: “Ka̱ta̱ vu pala una̱ u kanaka m mojibo a ayin a na wi a kulapa ilya ba.”
1CO.9.10	Kadanshi ka n a̱tsu ɗa wi a kuyaꞋan kaꞋa. Vuza na baci dem u yaꞋin vicimba koɓolo n vuza na u lapai, a ci yaꞋan ta̱ ulinga u le n a̱pa̱Ꞌa̱ a na i ta̱ a̱ kuciya̱ udariki wi ili i na a kyaꞋi va. 
1CO.9.11	Ana tsu danai ɗa̱ akaka a, i ta̱ tsu na a̱ ci ca̱Ꞌa̱ icuꞋu i Ka̱shile punu a̱ a̱ɗu a̱ ɗa̱. Ci ta̱ n utsura ci isa ilikulyaꞋa ko ili i yoku kau wa̱ ɗa̱ wo okpo an katsupu ka̱ ɗa̱ a̱ kuta̱wa̱ wa̱ tsu. 
1CO.9.12	I ɓa̱nka̱ baci uma o yoku a na a yaꞋankai ɗa̱ kadanshi ka̱ Ka̱shile, a̱tsu tsu laꞋa le ta̱ biꞋi n utsura u na ci isa ili i nan lo. Amma ka̱ta̱ tsu saꞋwa kuzuwa ɗa̱ i neke tsu nannai ba. Tsu kucikpa, tsu laꞋakai n i na ci n i ɗa adama a na ka̱ta̱ tsu kpada Arabali a Singai a̱ Kishi ba.
1CO.9.13	I yeve ta̱ ɗe aza a na a ci yaꞋan tsugbashi a̱ A̱Ꞌisa̱ a Gbayin ta ɗe a̱ ci ciya̱ ilikulyaꞋa. Ta kpamu nannai anan ganu vu na a ci yaꞋan alyuka n ili i kuzuwa a katalikalyuka, a̱ ci ciya̱ ta̱ punu uzuwi u le. 
1CO.9.14	Ta kpamu nannai, Vuzagbayin u dana ta̱ aza a na baci a danai uma Arabali a Singai, ta ɗe feu a̱ kuciya̱ ilikulyaꞋa.
1CO.9.15	Amma n saꞋwa kuzuwa ɗa̱ i neke tsu nannai ba. Mi kpamu a kuɗanaka ɗa̱ ili i nam pa gogo na adama a na i neke mu ili ba. Me ene ta̱ u kulaꞋa ta̱ n kugaꞋan n kuwa̱ a na ya yaꞋanka mu nannai. 
1CO.9.16	Mpa n yaꞋan a̱ra̱ɗi adama a na mi ta̱ a kudana uma Arabali a Singai ba. Ulinga u nan lo u ɗaɗa u na Ka̱shile ka danai mu n yaꞋan, sai ta na n yaꞋan u ɗa. Ili ya atakaci i ɗa wa̱ va̱, n yaꞋan baci ulinga wa ba.
1CO.9.17	Ishi baci n yaꞋan ulinga u nam pa adama a na mpa ɗa n zagbai u ɗa, wi ta̱ a kulaꞋa n kugaꞋan i tsupa mu. Amma mi ta̱ a kuyaꞋan ulinga u nam pa mayun adama a na Ka̱shile kaꞋa ke nekei mu u ɗa. 
1CO.9.18	Katsupu ka̱ yi ɗa̱i n kisa? Ka̱ba̱nga̱ kaꞋa ka na n kudana uma Arabali a Singai ba̱ri. N saꞋwa kuzuwa uma ta na a tsupa mu adama a ulinga wa ba.
1CO.9.19	Mpa kagbashi ka vuza ka mi ba. Amma m bonoko ta̱ ka̱ci ka̱ va̱ kagbashi u uma dem adama a na n ciya̱ uma n a̱bunda̱i. 
1CO.9.20	Mi baci koɓolo n Ayahuda, n ci yongo ta̱ ci le adama a na n ciya̱ le. Wila̱ u Musa u ɗa i o kutono mayin, amma u lyaꞋa tsugono wa̱ va̱ ba. Mpa mi ta̱ o kutono Wila̱ derere adama a na n ciya̱ n ka̱na̱ le. 
1CO.9.21	Ta kpamu nannai, mi baci koɓolo n Aza̱ka̱yimbi, n ci yongo ta̱ ci le, n tsu tono Wila̱ ba, adama a na n ciya̱ n ka̱na̱ le. Na va wi a kadanshi ka na n goyoi wila̱ u Ka̱shile ba, amma mi ta̱ o kutono wila̱ u Kishi.
1CO.9.22	Ayin a na baci mi koɓolo n aza a na uneki u ka̱ɗu u le u tsurakpai ba, n ci yongo ta̱ adanshi uneki u ka̱ɗu u va̱ feu u tsurakpa ba, adama a na n ka̱na̱ le. N ci yongo ta̱ tsu na uma o ci yongo a̱ ubuta̱ u na de dem m banai, adama a na n fuɗa n ka̱na̱ yaba dem tsu na n kufuɗa. 
1CO.9.23	N ci yaꞋan ta̱ ili i nam pa dem adama a na n ka̱ra̱Ꞌa̱ka̱ Arabali a Singai, ka̱ta̱ n ciya̱ ma̱za̱nga̱ adama a una̱singai u Ka̱shile.
1CO.9.24	Ciɓai, i baci a kuyaꞋan malazanai mi ilaɗi, yaba dem u tsu suma ta̱, amma vuza te ɗa u kufuɗa wa lyaꞋa ka̱ta̱ u ciya̱ katsupu. A̱ɗa̱ feu sumai nannai adama a na i ciya̱ katsupu.
1CO.9.25	Vuza na baci wi a kusuma a̱ ubuta̱ wi ilaɗi i malazanai wi ta̱ o kufoɓuso ka̱ci ka̱ ni adama a na u ciya̱ katsupu ko oroliko† a̱ a̱vuku a na e kugeshe ba. Amma a̱tsu tsu foɓuso ta̱ ka̱ci ka̱ tsu adama a na ci ciya̱ katsupu ka na ki ko wanai. 
1CO.9.26	I ɗaɗa i zuwai n tsu suma magaba a kubana a kakariki ku uteku. I ɗaɗa i zuwai ɗa n dakakai tsu vuza na u ci yaꞋan vishili n a̱kuꞋun adama a na u lyaꞋa, tsu vuza na u tsu ɗengusa̱ a̱kuꞋun a̱ ni gbani ba. 
1CO.9.27	N tsu foɓuso ta̱ ikyamba i va̱ ka̱ta̱ m bonoko i ɗa kagbashi ka̱ va̱ adama a na n kotso baci kudana uma o yoku Arabali a Singai, ka̱ta̱ Ka̱shile ka̱ sa̱nka̱ mu katsupu ka ba.
1CO.10.1	Uma a̱ va̱, n ciga ta̱ i ciɓa n ili i na i ciya̱i ikaya i tsu i na i tonoi Musa. Ka̱shile ko tonoi n ele ra̱ka̱ ana u suki keleshu ka wala kelime ke le, ɗa u pasakai le ra̱ka̱ a Mala ma Shili† punu a iɗika i ɗekpu. 
1CO.10.2	Ta kpamu nannai Ka̱shile ka yaꞋankai le kusumbu ka akucina adama a na o okpo mukumitoni m Musa punu e keleshu m mala ma. 
1CO.10.3	Ra̱ka̱ vi le a lyaꞋi ilikulyaꞋa i na yu uta̱i gaɗi i na e ci ɗeke mana. 
1CO.10.4	Ra̱ka̱ vi le o soꞋi mini ma na mu uta̱i n utsura u Ka̱shile. Mini ma nan lo mu uta̱ ta̱ a kakpanlai gaɗi a̱ Ka̱shile ma na mo soki le, kakpanlai ka nan lo ka ta na ka ɗaɗa Kishi. 
1CO.10.5	Amma ko n nannai, ele vi yoku n a̱bunda̱i a yaꞋan ili i na Ka̱shile ka panai u yoꞋo ba. Ɗa a̱ kuwa̱i, even a ikyamba e le e pecuki a̱ ubuta̱ dem a kakamba.
1CO.10.6	Ɗa ili i nam pa i yaꞋin tsa agisana a kubana wa̱ a̱tsu, adama a na i sa̱nka̱ tsu kuciga kuyaꞋan ili i gbani-gbani tsu na uma a nan lo a yaꞋin. 
1CO.10.7	Ka̱ta̱ i tono a̱ma̱li ba, tsu na aza o yoku e le a yaꞋin. Katagarda ka Ciɗa ka danai, “Uma a a yaꞋin ka̱ɗiva̱ ka kavama, ɗa a̱ da̱sa̱ngi a̱ ka̱na̱i kulyaꞋa n o soꞋi. Ɗa a̱ ɗenga̱i a̱ ka̱na̱i kujeꞋe.”
1CO.10.8	Ele vi yoku a ci yaꞋan ta̱ tsugbani, adama a nannai, ɗevu n uma a̱kpa̱n kamanga n a̱kpa̱n a tatsu (23,000) a̱ kuwa̱i a kanna ke te. Ka̱ta̱ ci yaꞋan unushi tsu na ele a yaꞋin ba.
1CO.10.9	Ka̱ta̱ tsu kondo Vuzavaguɗu tsu na ele vi yoku a yaꞋin ba, ele a̱ kuwa̱ ta̱ adama a na oko a ɗa a lumai le. 
1CO.10.10	Ka̱ta̱ i yaꞋan mololo tsu na ele vi yoku a yaꞋin ba, i ɗaɗa i zuwai ɗa Ka̱shile ka̱ suki kalingata ku ukpa̱ ka̱ ta̱wa̱i ka unai le. 
1CO.10.11	Ili i nam pa ra̱ka̱ i yaꞋan le ta̱ tsa agisana. A ɗana ta̱ ukuna u le u nan lo adama a na u ɗa u ɓarangu tsu. Adama a na ci ta̱ a̱ ka̱tsuma̱ ka ayin a na kukotso ka aduniyan ku yawai ɗevu.
1CO.10.12	Vi sheshe baci vi ta̱ n utsura, vu zuka adama a na ta lo va̱ ta̱wa̱ va̱ yikpa̱. 
1CO.10.13	Ayin a na baci Ka̱shile ko kondoi nu, vi ciɓa wi ta̱ feu o kukondoso uma a na a buwai nannai. Ka̱shile ka̱ tsu ɓa̱na̱ ta̱ uzuwakpani u ni, u tsu ka̱sa̱kpa̱ kukondo ka ku laꞋa utsura u nu ba. A ayin o kukondo a, wi ta̱ e kuneke wu uye u kuta̱ ciya̱ vu lulukpa̱ n ku ɗa.
1CO.10.14	Uma a̱ va̱, adama a nannai, sumai kutono a̱ma̱li. 
1CO.10.15	A̱ɗa̱ aza a ugboji a ɗa yi. Sheshei n ka̱ci ka̱ ɗa̱ ko ili i na mi a kuciga kudana ɗa̱ va mayun ɗa. 
1CO.10.16	Ci ciɓa baci n kanna ka na Vuzagbayin u lyaꞋi ilikulyaꞋa yu ukocishi, ɗa ayin a na ci ɗikai mataꞋan ɗa ci cikpai Ka̱shile adama a maꞋa, ci ta̱ e kupece mpasa n Kishi. Ayin a na baci tsu wansai burodi va ɗa tsu takumai, ikyamba i Kishi i ɗa ci e kupece. 
1CO.10.17	Ci pece baci burodi vi te, tso okpo ta̱ ikyamba i te, ko a na ci n a̱bunda̱i.
1CO.10.18	Ciɓai kpamu n uma a Israila, yaba dem u yeve ta̱ ayin a na baci de dem a yaꞋin alyuka a katalikalyuka a̱ ci ciya̱ ta̱ una̱singai wa alyuka wa. 
1CO.10.19	Mi a kudana a̱ma̱li ko ilikulyaꞋa i na a yaꞋankai alyuka yi ta̱ n ili i yoku ba. 
1CO.10.20	Amma n dana ta̱ ili i na a lyukai wa̱ a̱ma̱li e neke ta̱ i ɗa u wunla̱i u gbani-gbani,† u Ka̱shile u ɗa ba. Mpa n ciga ɗa̱ i yaꞋan cija̱Ꞌa̱ n wunla̱i u gbani-gbani ba. 
1CO.10.21	Vo kusoꞋo a mataꞋan ma Vuzagbayin, ka̱ta̱ kpamu vu doku vu soꞋo a mataꞋan ma̱ wunla̱i u gbani-gbani ba. Va kulyaꞋa ilikulyaꞋa i na e nekei Vuzagbayin, ka̱ta̱ kpamu vu doku vi lyaꞋa i na e nekei wunla̱i u gbani-gbani ba. 
1CO.10.22	Ci ciga ta̱ tsu zuwa Vuzagbayin tsurala? Ci ɗika ta̱ ci ta̱ n utsura u na ci iwan Vuzagbayin, ka̱ta̱ u kpa̱ɗa̱ kutakacika tsu?
1CO.10.23	A̱ɗa̱ vi yoku i danai, “Ci ta̱ a kuyaꞋan ili dem i na ci cigai!” Amma n dana ɗa̱ ili ra̱ka̱ ɗa i gaꞋin i yaꞋan ba. I danai, “Ci ta̱ a kuyaꞋan ili dem i na ci cigai!” Amma n dana ɗa̱ ili ra̱ka̱ ɗa i kuɓa̱nka̱ vuza ba. 
1CO.10.24	Ka̱ta̱ i sheshe ili i na i kuyokpo ɗa̱ koci ba. Sheshei ili i na i kuyokpo adama a uma a na a buwai feu.
1CO.10.25	Takumai inyama i na i e kudengeshe e kuden dem. Ka̱ta̱ ye ece ko a lyuka ta̱ i ɗa u ka̱ma̱li ba, vi ta̱ a kufuɗa kutakuma i ɗa n ka̱ɗu ke te ta na, 
1CO.10.26	adama a na Katagarda ka Ciɗa ka dana ta̱, “Iɗika i Vuzagbayin i ɗa n ili i na yi punu dem.”
1CO.10.27	Aza a na a̱ kpa̱ɗa̱i kuneke a̱ɗu n Ka̱shile a banuku wu baci vi lyaꞋa ilikulyaꞋa n ele, ɗa vi cigai kulyaꞋa, lyaꞋa ili i na e nekei nu dem. Ka̱ta̱ ve ece ko ili ya yi ta̱ m mila̱ ba.
1CO.10.28+1CO.10.29	Amma vuza yoku u dana wu baci, “IlikulyaꞋa i nam pa ya a lyuka ta̱ i ɗa u ka̱ma̱li,” ka̱ta̱ vi lyaꞋa ba, ko u yaꞋan wu baci adanshi unushi u ɗa ba. Ka̱ta̱ vi lyaꞋa i ɗa ba, adama a na vuza na u danai nu va a̱yi u ɗika ta̱ unushi u ɗa vi lyaꞋa baci.
1CO.10.28+1CO.10.29	Yi ɗa̱i ɗa a̱ kusa̱nga̱ mu kuyaꞋan ili i na n cigai adama a na ta lo ma nusaka vuza yoku? 
1CO.10.30	Mi baci a kufuɗa kucikpa Ka̱shile adama a ilikulyaꞋa ya ka̱ta̱ m pana uyoꞋo, yi ɗa̱i i zuwai ɗa i kilukpa̱ mu n lyaꞋa baci?
1CO.10.31	Vi lyaꞋa baci, ko vu soꞋi, ko vi yaꞋan ili i yoku, yaꞋan ili ra̱ka̱ uteku u na e kuneke Ka̱shile tsugbayin. 
1CO.10.32	Ka̱ta̱ vi yaꞋan ili i yoku i na i kuzuwa uma o yoku a na i Ayahuda ko Aza̱ka̱yimbi ko aza a kpaꞋa ku Yesu i na i kokpo le an unushi ba. 
1CO.10.33	YaꞋan tsu na mpa n ci yaꞋan. N tsu dakaka ta̱ adama a na yaba dem u pana uyoꞋo wi ili i na n yaꞋin. N ci sheshe ili i na i kuneke mpa ugaꞋin koci ba, amma ili i na i kuneke yaba dem ugaꞋin, adama a na a̱ ciya̱ wishi.
1CO.11.1	Mayun ɗa i tono agisana a̱ va̱, tsu na mpa n tonoi agisana a̱ Kishi.
1CO.11.2	N cikpa ɗa̱ ta̱ adama a na ayin tutu i tsu ciɓa ta̱ nu mpa, n i tonoi kpamu kuyotsongusu ku na n yaꞋankai ɗa̱.
1CO.11.3	Amma n ciga ta̱ i yeve ili i nam pa: Kishi wi ta̱ n utsura gaɗi vu vali, a̱yi vali wi ta̱ n utsura gaɗi vu vuka vi ni, Ka̱shile tamkpamu ki n utsura gaɗi vu Kishi. 
1CO.11.4	Vali vu na baci de dem u palai kaci a̱yi a kuyaꞋan kavasa ko a kudana uma akaka a̱ Ka̱shile, wi ta̱ a kuzuwa uma e neke Kishi wono. 
1CO.11.5	Amma vuka dem vu na vu kpa̱ɗa̱i kupala kaci ka̱ ni a̱yi a kuyaꞋan kavasa ko a kudana uma akaka a̱ Ka̱shile, wi ta̱ e kuneke vali vi ni wono. Vuka vu nan lo wi ta̱ derere n vuka vu na o gbonduwoi kaci adama a urotu u wono. 
1CO.11.6	To, u iwan baci kushiya ka̱ka̱la̱bi a kaci ka̱ ni a kiꞋwan yi ka̱nji ka. An wo okpoi ili i wono a kiꞋwan yi ka̱nji ko u gbonduwo, sai u pala kaci ka̱ ni.
1CO.11.7	Ka̱shile ka yaꞋin ali n iyotsonoi i ni ka̱ta̱ feu e neke yi tsugbayin. Na ɗaɗa a̱yi vali u uka ili i na u pala kaci ka̱ ni ba. Ka̱shile ka yaꞋan ta̱ a̱ma̱ci adama a na e neke ali e le tsugbayin. 
1CO.11.8	Ka̱shile ka yaꞋan vali vu ugiti wu uta̱ u vuka ba, amma u yaꞋin vuka vu ugiti vu uta̱i punu u vali. 
1CO.11.9	Ka̱shile ka yaꞋan vali adama a vuka ba, amma u yaꞋan ta̱ vuka adama a vali. 
1CO.11.10	I ɗaɗa i zuwai a̱yi vuka u kupala kaci ka̱ ni adama a na u yotsongu an vali wi n utsura wa̱ ni, n adama a alingata kpamu.
1CO.11.11	Tsu na ci o kutono Vuzagbayin, a̱ma̱ci i upeci n ali ba, ali feu i upeci n a̱ma̱ci ba. 
1CO.11.12	Mayun ɗa vuka vi iyain vu uta̱i u vali, amma ɗa a̱ma̱ci a matsai ali a na a buwai dem. Amma Ka̱shile kaꞋa vuza na u yaꞋin ili dem. 
1CO.11.13	Ecei ka̱ci ka̱ ɗa̱ vuka vi yaꞋan baci kavasa babu na u palai kaci ka̱ ni, na lo va ili i wono i ɗa ba? 
1CO.11.14	Ve ene tsu na Ka̱shile ka yaꞋin aduniyan, vali vi baci n ka̱nji va̱cilya̱, wo okpo ili i wono ba? 
1CO.11.15	Amma vuka vi baci n ka̱nji ku ugaɗi sa̱wu u tsu lobono ta̱. Ka̱shile kaꞋa ke nekei ni ka̱nji ugaɗi nannai adama a na wo okpo yi ili i kupala kaci. 
1CO.11.16	Uma o yoku a kuciga ta̱ kuyaꞋan kanananai adama a ukuna u nam pa wa ali n gogo na, amma n kudana ta̱ a̱tsu n a̱Ꞌisa̱ a aza a na a buwai ci ci yaꞋan ili kakau ba.
1CO.11.17	O kuyotsongusu ku na mi a kuciga kuyaꞋanka ɗa̱, n kucikpa ɗa̱ ba, adama a na ayin a na baci i ɓolongi a na ya yaꞋan kasingai, i kucikpa i bono i yaꞋan i na i kpa̱ɗa̱i kugaꞋan. 
1CO.11.18	Ili i iyain i ɗaɗa, m pana ta̱, i gasa baci a̱ a̱Ꞌisa̱ aza o Kutoni i ci pecuku ta̱ ugboku kakau adama a kanananai. Mu ushuku ta̱ ta na n ili i yoku. 
1CO.11.19	Mayun ɗa i ciya̱ ugboku kakau a̱ ka̱tsuma̱ ka̱ ɗa̱ adama a na yaba dem we ene aza a na i m ma̱riki. 
1CO.11.20	I gasa baci koɓolo, i ci sheshe ta̱ yi ta̱ a kulyaꞋa IlikulyaꞋa yu Ukocishi, amma ta ta na nannai ba. 
1CO.11.21	Na lo ɗaɗa ayin a na baci yi a kulyaꞋa, i tsu kpa̱ta̱ra̱ ta̱, ali uma o yoku kpamu o okpo n kambulu. A̱ɗa̱ vi yoku ali i soꞋo ma maka ɗa̱! 
1CO.11.22	Vi n ilikulyaꞋa a kpaꞋa ku nu i na va kulyaꞋa ka̱ta̱ vu soꞋo ba? Vu goyo ta̱ a̱Ꞌisa̱ aza e Yesu? I zuwa ta̱ aza a unambi o okpo n wono? Yi ɗa̱i i gaꞋin n dana ɗa̱? I ciga ta̱ n cikpa ɗa̱ adama a na yi a kuyaꞋansa nannai? N cikpa ɗa̱ ba, ko kenu!
1CO.11.23	Vuzagbayin ɗa u nekei mu kuyotsongusu ku na n nekei ɗa̱: A kayin ka na e dengei Vuzagbayin Yesu, u ɗikai burodi va. 
1CO.11.24	U cikpai Ka̱shile adama a vu ɗa. Ɗa u wansai vu ɗa awanshi-awanshi ɗa u danai, “Na va ikyamba i va̱ i ɗa i na e nekei adama a̱ ɗa̱. YaꞋin ili i nam pa ayin tutu adama a kuciɓasa nu mpa.” 
1CO.11.25	Ta kpamu nannai, ana a lyaꞋi tsuwaꞋa, u ɗikai matan, u danai, “Matan ma nam pa uzuwakpani u savu u Ka̱shile u ɗa, uzuwakpani† u nam pa mayun ɗa wi a̱ ubuta̱ wu mpasa n va̱. Ayin a na baci de dem i soꞋi mataꞋan ma nam pa, i yaꞋan nannai ciya̱ i ciɓasa nu mpa.” 
1CO.11.26	Ayin a na baci de dem i takumai burodi vu nam pa, ɗa kpamu i soꞋi mataꞋan ma nam pa, yi ta̱ a kudana mayun Kishi u kuwa̱ ta̱. LyaꞋi kelime n kudana uma nannai ali sai ayin a na u kubono.
1CO.11.27	Vuza ɗa̱ vi yoku u takuma baci burodi vu Vuzagbayin ɗa kpamu u soꞋi mataꞋan ma̱ ni n uye u na u kpa̱ɗa̱i kucikpa yi, u yaꞋan ta̱ unushi n ikyamba koɓolo nu mpasa n Vuzagbayin. 
1CO.11.28	I ɗaɗa i zuwai kafu vu takuma burodi ko vu soꞋo mataꞋan ma, vu kondo ka̱ci ka̱ nu mayin. 
1CO.11.29	Adama a na vi yeve baci ili i na ikyamba i Vuzagbayin yi a kudana ba, ɗa vu takumai burodi ko vu soꞋi mataꞋan ma babu na vi yevei tsu na ma mi, vu zuwaka ta̱ ka̱ci ka̱ nu afada. 
1CO.11.30	I ɗaɗa i zuwai ɗa a̱ɗa̱ vi yoku n a̱bunda̱i i ci yaꞋan mɓa̱la̱ ko yo okpo babu utsura, aza o yoku ali a̱ kuwa̱ ta̱. 
1CO.11.31	Ci baci a kufuɗa ku kondo ka̱ci ka̱ tsu kafu tsu takuma ko tsu soꞋo, Ka̱shile ka kuyaꞋanka tsu afada ba. 
1CO.11.32	Amma Vuzagbayin u ci yaꞋanka tsu ta̱ afada, ka̱ta̱ u lapula tsu, adama a na u kpa̱ɗa̱ kilukpa̱ tsu koɓolo n uma a aduniyan a kanna ku uteku.
1CO.11.33	Adama a nannai uma a̱ va̱, i gasa baci kulyaꞋa IlikulyaꞋa yu Ukocishi, i vana itoku i ɗa̱ biꞋi. 
1CO.11.34	A̱ɗa̱ vi yoku yi baci a kupana kambulu, i lyaꞋa biꞋi ilikulyaꞋa a kpaꞋa, adama a na ko yi a kulyaꞋa koɓolo, Ka̱shile ka kuyaꞋanka ɗa̱ afada ba.
1CO.11.34	N kudana ɗa̱ ta̱ tsu na i kuyaꞋan n ili i na i buwai ayin a na baci n ta̱wa̱i.
1CO.12.1	Uma a̱ va̱, gogo na mi ta̱ a kuɗanaka ɗa̱ ukuna u kuneꞋe kakau ku na Ayinviki a̱ Ka̱shile e ci neke yaba dem vu tsu.
1CO.12.1	N ciga ta̱ i yeve ukuna u le mayun. 
1CO.12.2	N ciga ta̱ i ciɓa, n ayin a cau kafu i gita̱ kutono Vuzagbayin, a zuwa ɗa̱ ta̱ uye u na i puwa̱nka̱i ali ɗa i tonoi a̱ma̱li a na a tsu dansa ba. 
1CO.12.3	N ciga ta̱ i yeve Ayinviki a̱ Ka̱shile o tono baci n vuza, vuma vu nan lo ko kenu u kudana, “N yaꞋanka ta̱ Yesu una̱!” ba. Babu kpamu vuza na u kudana, “Yesu ɗa Vuzagbayin,” saidei Ayinviki a̱ Ka̱shile a zuwa yi u yaꞋan nannai.
1CO.12.4	KuneꞋe ki ta̱ lo kakau, amma Ayinviki a̱ Ka̱shile e te a ɗa e ci neke ku ɗa dem. 
1CO.12.5	Uye wi ta̱ lo kakau u kuyaꞋan tsugbashi, amma ra̱ka̱ vu tsu Vuzagbayin vi te ɗa ci a kuyaꞋanka tsugbashi tsa. 
1CO.12.6	Uma i ta̱ a kufuɗa kuyaꞋan ulinga kakau, amma Ka̱shile ke te kaꞋa ke nekei yaba dem utsura u yaꞋan ulinga nannai.
1CO.12.7	Ayinviki a̱ Ka̱shile o ci yotsongu ta̱ ka̱ci ka̱ ni u yaba dem ayin a na baci u nekei ni ulinga kau u na u kuɓa̱nka̱ aza o Kutoni† ra̱ka̱. 
1CO.12.8	Ayinviki a̱ Ka̱shile e ci neke ta̱ vuma utsura u kuneke kadanshi ko odoki n ugboji. Ayinviki a̱ Ka̱shile a ɗa kpamu e te e ci neke vuza yoku utsura u kuyaꞋan kadanshi ka na ki n kuyeve n a̱bunda̱i. 
1CO.12.9	Ayinviki a̱ Ka̱shile a ɗa kpamu e te a tsu zuwa vuma u yaꞋan n uneki u ka̱ɗu u gbayin. U ci neke ta̱ kpamu vuma vi yoku utsura u kupotsokpo aza a̱ mɓa̱la̱. 
1CO.12.10	U ci neke ta̱ vuza yoku utsura u na u yaꞋan ili i mereve,† ka̱ta̱ u neke vuza yoku utsura kpamu u na u kudana uma akaka a̱ Ka̱shile. U ci neke ta̱ feu vuza yoku utsura u na u yeve ili i na yu uta̱i u Ka̱shile n i na i kpa̱ɗa̱i kuta̱ u Ka̱shile. U ci neke ta̱ vuza yoku kpamu utsura u na u kuyaꞋan kadanshi n elentsu kakau. U nekei vuza yoku kpamu utsura u kuyaꞋan kadanshi e keteshe ka na aza o yoku a yaꞋin n elentsu a nan lo. 
1CO.12.11	Ayinviki a̱ Ka̱shile e te a ɗa, a ɗa kpamu koci e ci neke kuneꞋe kakau ku nan lo. A̱yi ɗa u ci sheshe ko kuneꞋe ke ne ku ɗai ku gaꞋin u neke yaba dem.
1CO.12.12	Ikyamba i vuma ili i te i ɗa, amma yi ta̱ n ukambu kakau. Ko a na ikyamba ya yi n ukambu kakau, ukambu u nan lo ra̱ka̱ u ɗaɗa u ɓolongi ɗa wu uta̱i ikyamba i te. Ikyamba i Kishi ta feu yi nannai. 
1CO.12.13	A̱tsu yoku Ayahuda a ɗa, aza o yoku Aza̱ka̱yimbi a ɗa. A̱tsu yoku agbashi a ɗa, aza o yoku agbashi a ɗa ba. Amma Ayinviki a̱ Ka̱shile a yaꞋanka ta̱ yaba dem vu tsu kusumbu ka akucina ɗa o bonokoi tsu ukambu wi ikyamba i te n Kishi. Ra̱ka̱ vu tsu ci isa ta̱ ta na Ayinviki a̱ Ka̱shile e te.
1CO.12.14	Ta nannai, ikyamba yi ta̱ n ukambu kakau, ukambu u te u ɗa koci ba. 
1CO.12.15	Kune ku dana baci, “Mpa ukambu wi ikyamba u ɗa mi ba, adama a na kukiye ku ɗa mi ba,” na lo u sa̱nka̱ yi ta̱ kokpo ukambu wi ikyamba? 
1CO.12.16	Kutsuvu kpamu ku dana baci, “Mpa ukambu wi ikyamba u ɗa mi ba, adama a na kutsuvu ku ɗa koci, mi ka̱shi ba,” na lo u sa̱nka̱ yi ta̱ kokpo ukambu wi ikyamba? 
1CO.12.17	Ikyamba ya ra̱ka̱ i yaꞋan baci ka̱shi, nini ɗai i ɗa i kupana? I ɗa i yaꞋan baci kutsuvu, nini ɗai i kutsumgba ili? 
1CO.12.18	Amma Ka̱shile ka yaꞋan ta̱ ikyamba i tsu n ukambu n a̱bunda̱i, ɗa ta na u zuwai ukambu dem a̱ ubuta̱ u na u cigai u ɗa u yaꞋan. 
1CO.12.19	Ili i wovon i ɗa ikyamba yi ishi a kuyaꞋan i yaꞋan baci n ukambu u te koci! 
1CO.12.20	To, ukambu wi ta̱ lo n a̱bunda̱i, amma ikyamba i te koci.
1CO.12.21	Ka̱shi ka kudana kukiye ba, “Avu vi ta̱ gbani!” Kaci ka kudana ene ba, “A̱ɗa̱ yi ta̱ gbani!” 
1CO.12.22	A̱Ꞌa̱! Ta nannai ba! Ukambu wi ikyamba u na wi adanshi wi ta̱ babu utsura ka̱u va, u ɗaɗa u laꞋi n ulinga. 
1CO.12.23	Ukambu u na ce enei adanshi wi n ulinga ka̱u ba, u ɗaɗa tsu tsu la̱na̱ mayin. A̱tsu tsu pala ta̱ ciyampa tsu tsu mayin, 
1CO.12.24	amma ci ci yongo ta̱ a̱ kuka̱sa̱kpa̱ ukambu u yoku e keteshe. Ka̱shile ka zuwa ta̱ ukambu u tsu a̱ ubuta̱ u na u gaꞋin, ali n ukambu u na wi adanshi wi n ulinga ba, mayun ɗa wi n ulinga. 
1CO.12.25	U yaꞋan ta̱ nannai adama a na u zuwa ukambu wi ikyamba ra̱ka̱ u yaꞋan ulinga koɓolo derere, ukambu dem a̱ kuɓa̱nka̱ ukambu u yoku. 
1CO.12.26	Ukambu wi ikyamba u yoku u soꞋo baci atakaci, ukambu u na u buwai dem u soꞋo ta̱ feu a ɗa n a̱yi. E neke baci ukambu u yoku tsugbayin, ukambu u na u buwai dem wi ta̱ a kuyaꞋan ma̱za̱nga̱ n a̱yi.
1CO.12.27	Ra̱ka̱ vu ɗa̱ koɓolo ikyamba i Kishi i ɗa yi. Yaba dem vu ɗa̱ ukambu wi ikyamba i ni i ɗa wi. 
1CO.12.28	Ka̱shile ka zuwai ukambu kakau wi ikyamba i Kishi. Ili i iyain u gita̱i kuzuwa: azusuki, ire, aza a na a kudana uma akaka a̱ Ka̱shile, tatsu, nlum. Ɗa kpamu u zuwai aza a na a ci yaꞋan ili i mereve, koɓolo n aza a na i n utsura u kupotsokpo uma. Ɗa u zuwai aza a na a̱ kuɓa̱nka̱ aza o yoku, koɓolo n aza a na i aza e kelime. Ɗa u doku u zuwai aza a kuyaꞋan kadanshi n elentsu kakau. 
1CO.12.29	Yaba dem vuzavusuki ɗa wi? Ta nannai ba. Yaba dem ɗa u kudana uma akaka a̱ Ka̱shile? A̱Ꞌa̱. Uma ra̱ka̱ ɗa nlum? Yaba dem ɗa wi n utsura u kuyaꞋan ili i mereve? 
1CO.12.30	Yaba dem ɗa wi n utsura u kupotsokpo aza a̱ mɓa̱la̱? Ta nannai ba. Ka̱shile ke neke ta̱ yaba dem vu tsu utsura u kudansa n elentsu kakau? Yaba dem u kufuɗa ta̱ wa dana e keteshe ili i na aza o yoku a dansai n elentsu kakau? A̱Ꞌa̱! 
1CO.12.31	Amma mayun ɗa i kuciga mayin i ciya̱ kuneꞋe ku na ku laꞋi n kugaꞋan.
1CO.12.31	Gogo na mi ta̱ a̱ kudana ɗa̱ ili i na i laꞋi n ugaꞋin ra̱ka̱.
1CO.13.1	Mi baci a kufuɗa kudansa n kelentsu ko yoku ko n kelentsu ka alingata a̱ Ka̱shile, amma ɗa kpamu mi n ucigi u uma ba, kadanshi ka̱ va̱ ki ta̱ o kuyotso kacaꞋa ka na i baci a kulapa viyum ko ma̱shi ma kalingi.
1CO.13.2	Ayinviki a̱ Ka̱shile e neke mu baci utsura u kudansa akaka a̱ Ka̱shile, amma ɗa kpamu n fuɗai n cigai uma ba, mpa ili i ɗa mi ba. Ta kpamu nannai n fuɗa baci n yevei ili ra̱ka̱, ali n ili i na yi usokongi ka̱u, amma n cigai uma ba, mpa ili i ɗa mi ba. Ta kpamu nannai, mi baci n uneki u ka̱ɗu u na n kufuɗa kudana nsasan n ɗenga̱ o bono a ubuta̱ u yoku, amma n cigai uma ba, mpa ili i ɗa mi ba. 
1CO.13.3	N neke baci ili i na mi n i ɗa ra̱ka̱ wa aza a unambi, ko n neke baci ikyamba i va̱ tsa alyuka o kusongu, n ciga baci de uma ba, ili i gbani i ɗa wa̱ va̱.
1CO.13.4	Ucigi u tsu zuwa ta̱ kuka̱na̱ ku ka̱ɗu m ma̱riki feu. Ucigi wi n cisheꞋe n uma ba. Ucigi u tsu dansa n a̱ra̱ɗi ba. U ci cikpa ka̱ci ka̱ ni ba. 
1CO.13.5	U ci yaꞋan kadanshi adama a na u nusaka uma ba. U tsu la̱nsa̱ka̱ ka̱ci ka̱ ni ili ayin tutu ba. U ci yaꞋan wupa gogo ba. U ci ciɓa n unushi u na uma o yoku a yaꞋankai ni ba. 
1CO.13.6	Kawuya ka̱ ciya̱ baci vuza u ci yaꞋan ma̱za̱nga̱ ba, amma u ci yaꞋan ta̱ ma̱za̱nga̱ n ili i mayun. 
1CO.13.7	Ucigi u ci ciga ta̱ ayin tutu, u tsu ka̱sa̱kpa̱ kuneke ka̱ɗu ba, ayin tutu u ci yongo ta̱ e kukeɗe a̱pa̱Ꞌa̱, u tsu lulukpa̱ ta̱ kpamu asuvu.
1CO.13.8	Ucigi u tsu kotso ba. KuneꞋe ku kudansa akaka a̱ Ka̱shile ki ta̱ o kukotso a kanna ke te. KuneꞋe ku kudansa n elentsu kakau kanna ke te ki ta̱ o kukotso. KuneꞋe ku kuyeve, kanna ke te ku ɗa ki ta̱ o kukotso. 
1CO.13.9+1CO.13.10	KuneꞋe ku kuyeve n kuneꞋe ku kudana uma akaka a̱ Ka̱shile ka kushana ba; amma ayin a na baci ku na ki ushani ku ta̱wa̱i, ka̱ta̱ ku na ku kpa̱ɗa̱i kushana va ko okpo babu ulinga.
1CO.13.11	Ayin a na mi ishi maku, n tsu dansa ta̱ tsu maku, n ci sheshe ta̱ tsu maku kpamu, ka̱ta̱ kpamu n tuka̱ n ilaꞋatsu an maku. Ana n yaꞋin vuza gba̱ra̱, ɗa n ka̱sa̱kpa̱i kuyaꞋan tsu na maku ma ci yaꞋan. 
1CO.13.12	Gogo na a na ci e kene ili i Ka̱shile, ci ta̱ e kene i ɗa kagimi, tsu na vi ci ene ka̱ci ka̱ nu duli an mindatsu ma̱ kubuta̱. Ayin i ta̱ lo a̱ kuta̱wa̱ an ce kene Ka̱shile a̱shi n a̱shi. Gogo na, kenu ɗa biꞋi n yevei, amma a ayin a̱ kuta̱wa̱ a ɗaɗa n kuyeve ili ra̱ka̱, tsu na Ka̱shile ke yevei mu ra̱ka̱.
1CO.13.13	Ili i tatsu yi ta̱ lo i na i kukotso ba: uneki u ka̱ɗu, n a̱pa̱Ꞌa̱, n ucigi, vuzagbayin vi le ra̱ka̱ a̱yi ɗa ucigi.
1CO.14.1	I dakaka uteku u na i kufuɗa i ciganai. Ka̱ta̱ kpamu i ciga mayin kuneꞋe dem ku na Ayinviki a̱ Ka̱shile e kuneke ɗa̱. KuneꞋe ku na ku laꞋi ku ɗaɗa kudana uma akaka a̱ Ka̱shile. 
1CO.14.2	Aza a na a ci yaꞋan kadanshi n elentsu kakau, a ci yaꞋanka aza a na i a̱ kukpa̱ɗa̱ kuyeve ili i na i a kudansa ba, amma Ka̱shile kaꞋa a ci yaꞋanka, vuza na u tsu panaka le. N utsura wa Ayinviki a̱ Ka̱shile i ta̱ a kuyaꞋan kadanshi ki ili i mayun i na yi usokongi. 
1CO.14.3	Amma aza a na a tsu dana uma akaka a̱ Ka̱shile a ci yaꞋanka ta̱ uma a kadanshi ka̱ta̱ o doku a̱ ɓa̱nka̱ le, n odoki n utsura u ka̱ɗu, n kadanshi ka kuvaꞋanka ka̱ɗu. 
1CO.14.4	Aza a na a tsu dansa n elentsu o yoku ka̱ci ke le kaꞋa a̱ tsu ɓa̱nka̱ koci, amma aza a na a tsu dansa akaka a̱ Ka̱shile i ta̱ a̱ kuɓa̱nka̱ aza o Kutoni ra̱ka̱. 
1CO.14.5	N dana ta̱, u gaꞋan ta̱ ra̱ka̱ vu ɗa̱ i dansa n elentsu o yoku, amma u kulaꞋa ta̱ n kugaꞋan ra̱ka̱ vu ɗa̱ yi ishi i fuɗa i dana uma akaka a̱ Ka̱shile. KuneꞋe ku kudana uma akaka a̱ Ka̱shile ku laꞋa ta̱ kuneꞋe ku kadanshi n elentsu o yoku m gbayin. KuneꞋe ku nam pa ku gaꞋan ta̱, amma sai vuza yoku u fuɗa kudana uma ili i na a dansai n elentsu o yoku a, adama a na aza o Kutoni ra̱ka̱ a̱ ciya̱ uɓa̱nki.
1CO.14.6	Uma a̱ va̱, ishi baci n ta̱wa̱ wa̱ ɗa̱ ɗa n dansai n elentsu o yoku, nini ɗai na lo u kuɓa̱nka̱ ɗa̱? Nannai u kuɓa̱nka̱ ba, ko kenu, saidei n dana ɗa̱ ili i na Ka̱shile ko yotsongi mu, ko n dana ɗa̱ ili i kuyeve i yoku, ko akaka a na Ka̱shile ka cigakai mu n dana, ko kuyotsongusu. 
1CO.14.7	Ili i na a tsu waꞋa ko a̱ lika̱, agisana vishari ko umolu, i ɗa yi n wuma ba. Babu vuza na u kuyeve vishipa va vu na wi a kucanana n kula, sai kawaꞋashi ka ka waꞋa taki va derere. 
1CO.14.8	Kavana ka na ka tsu uka osoji kelime ke neke baci taki vu singai ba, nini ɗai osoji o kufoɓuso kuyaꞋan kuvon ka?
1CO.14.9	Ta kpamu nannai, babu vuza na u kuyeve ili i na vi a kudansa, sai ayin a na vu dansai derere. Ta baci nannai ba, saidei vi yongo a kuyaꞋan kadanshi a̱ wunla̱i. 
1CO.14.10	Elentsu i ta̱ lo kakau a aduniyan, babu ka na ki gbenderi-gbenderi a dansa baci kaꞋa. 
1CO.14.11	Amma vuza u dansa baci kelentsu ka na m kpa̱ɗa̱i kupana, tso okpo ta̱ omoci dem vu tsu. 
1CO.14.12	Mayun ɗa baci vi cigai kuneꞋe ka Ayinviki a̱ Ka̱shile, folono Ka̱shile ke neke wu kuneꞋe ku na ka̱ kuɓa̱nka̱ aza o Kutoni dem.
1CO.14.13	Vuza na baci wi n kuneꞋe ku kuyaꞋan kadanshi n elentsu o yoku, u yaꞋan kavasa adama a na u ciya̱ kuneꞋe ku na u kufuɗa kudana e keteshe ili i na u dansai. 
1CO.14.14	N yaꞋan baci kavasa n elentsu o yoku, ayinviki a̱ va̱ feu i ta̱ a kuyaꞋan kavasa, amma n yeve ili i na mi a kudansa ba. 
1CO.14.15	Yi ɗa̱i n kuyaꞋan? Mi ta̱ a kuyaꞋan ili i re dem. Mi ta̱ a kuyaꞋan kavasa punu n ayinviki a̱ va̱, ka̱ta̱ kpamu n yaꞋan kavasa ka n kadanshi ka na n yevei. Mi ta̱ a kuyaꞋan ishipa n ayinviki a̱ va̱, ka̱ta̱ kpamu n yaꞋan ishipa n kadanshi ka na n yevei. 
1CO.14.16	Ayin a na baci i gasai koɓolo, ɗa i cikpai Ka̱shile n ayinviki a̱ ɗa̱, uma o yoku e kuyeve ba. A panaka ɗa̱ baci ba, nini ɗai e kuyeve ali a dana, “Ta nannai”?† 
1CO.14.17	Yi ta̱ a kuyaꞋanka Ka̱shile ogodiya n uye u singai, amma na lo va u ɓa̱nka̱ vuza yoku ba.
1CO.14.18	N yaꞋanka ta̱ Ka̱shile ogodiya tsu na n laꞋi yaba dem vu ɗa̱ kudansa n elentsu o yoku. 
1CO.14.19	Amma ayin a na baci tsu gasai adama a na ci yaꞋanka Ka̱shile kucikpa, n dana ta̱ u laꞋa ta̱ n kugaꞋan ko n fuɗa n dansa udani u tawun u na uma a kupana a na ma dansa n kelentsu ko yoku ka na ka yawai udani a̱kpa̱n kupa (10,000).
1CO.14.20	Uma a̱ va̱, ka̱sa̱kpa̱i kusheshe tsu na muku n ci sheshe. Yo okpo tsu muku n na a̱ tsu kpa̱ɗa̱ kuyaꞋan ili i gbani-gbani. I yaꞋan kusheshe ku na ku gaꞋin an aza a̱ gba̱ra̱-gba̱ra̱. 
1CO.14.21	A ɗana ta̱ a Katagarda ka Ciɗa:
1CO.14.21	“Vuzavaguɗu u danai,
1CO.14.21	‘Mi ta̱ a kuyaꞋan kadanshi n uma a̱ va̱ n elentsu o yoku
1CO.14.21	a na omoci a kufuɗa e yeve kudansa.
1CO.14.21	Amma ko n nannai i a kupanaka mu ba.’ ”
1CO.14.22	KuneꞋe ku kuyaꞋan kadanshi n elentsu o yoku urotu u ɗa wa aza a na i aza o Kutoni ba, amma a̱ ubuta̱ wa aza o Kutoni ili i yoku i ɗa ba. KuneꞋe ku kudana akaka a̱ Ka̱shile ki ta̱ adama a aza a na i aza o Kutoni, amma wa aza a na ka̱ta̱ i aza o Kutoni ba. 
1CO.14.23	Ko n nannai, aza a na a̱ kpa̱ɗa̱i kuneke a̱ɗu, ko aza a na e yevei ili i nam pa ba, a̱ ta̱wa̱ baci a̱ ubuta̱ wo oɓolo u ɗa̱ ɗa a panai ili i na yi a kudansa ra̱ka̱ n elentsu o yoku, i ta̱ e kusheshe ka̱ta̱ a dana a̱ɗa̱ ajarishi a ɗa yi. 
1CO.14.24	Amma uma a nam pa a pana baci yaba dem a kudansa akaka a̱ Ka̱shile, i ta̱ e kuyeve ele aza a unushi a ɗa, i na a panai kpamu yi ta̱ a kuyaꞋanka le afada. 
1CO.14.25	I ta̱ a kudansa ili i na yi punu usokongi a̱ a̱ɗu e le. I ta̱ a̱ kukuɗa̱ngu a iɗika a cikpa Ka̱shile ka̱ta̱ a dana, “Mayun ɗa vi koɓolo n uma a nam pa.”
1CO.14.26	A̱ja̱Ꞌa̱ a̱ va̱, i gasa baci a̱ a̱Ꞌisa̱ aza o Kutoni adama a na i yaꞋan kucikpa, i yaꞋan ili i singai ra̱ka̱ adama a yaba dem vu na wi ɗe. Ta u gaꞋin u yaꞋan nannai ayin a na baci vuza yoku wi a ishipa, ko wi o kuyotsongusu, ko wi a kudana ili i na Ka̱shile ka danai, ko wi a kuyaꞋan kadanshi n kelentsu ko yoku, ko wi a kudana e keteshe ili i na vuza yoku u danai. 
1CO.14.27	I gasa baci koɓolo, yi ta̱ a kufuɗa ya̱ ka̱sa̱kpa̱ vuza yoku u dansa n kelentsu ko yoku, ko aza e re, amma ka̱ta̱ u laꞋa uma a tatsu ba. A dansa n e nekenei, ka̱ta̱ vuza yoku kau u dansa e keteshe ili i na a danai. 
1CO.14.28	Amma vuza wi baci lo a na wa dana e keteshe ili ya ba, a̱yi vuza na u kudansa n kelentsu ko yoku ka u paɗa bini, ka̱ta̱ u dansaka ka̱ci ka̱ ni koci n Ka̱shile kpamu.
1CO.14.29	Ka̱sa̱kpa̱ uma e re ko uma a tatsu a dana uma akaka a̱ Ka̱shile, ka̱ta̱ uma a na a buwai o kondo ili i na uma a na lo a dansai va. 
1CO.14.30	Vuza wi baci a kudana uma akaka a̱ Ka̱shile, ɗa Ka̱shile ko yotsongi vuza yoku ili i yoku, vuza na wi a kudana uma akaka a̱ Ka̱shile a u paɗa biꞋi bini u ka̱sa̱kpa̱ vuza yoku vu nan lo va u dansa. 
1CO.14.31	Vuza te te ɗa u kuyaꞋan kadanshi, ka̱ta̱ ra̱ka̱ vu ɗa̱ i piꞋisa ili ali i ciya̱ utsura u ka̱ɗu. 
1CO.14.32	Uma a na a tsu dana uma akaka a̱ Ka̱shile i ta̱ a kufuɗa kuka̱na̱ ka̱ci ke le ka̱ta̱ a̱ ka̱sa̱kpa̱ aza o yoku a dansa feu. 
1CO.14.33	Ka̱shile ka ciga ta̱ uma a yaꞋan ili dem m ma̱ta̱na̱ m motononoi babu kudansa vama.
1CO.14.33	Uma a̱ Ka̱shile a gasa baci adama a na a yaꞋan kucikpa, 
1CO.14.34	a̱ma̱ci a paɗa bini. I ka̱sa̱kpa̱ le a dansa ba, adama a na Wila̱ u dana ta̱ a̱ma̱ci a kuyaꞋan aza e kelime ba. 
1CO.14.35	Ili yi baci lo i na a cigai e yeve, a yawa baci a kpaꞋa e ece ali e le. Ili i wono i ɗa a̱ma̱ci a yaꞋan kadanshi a̱ ubuta̱ wo oɓolo wa aza e Yesu.
1CO.14.36	Akaka a̱ Ka̱shile a̱ gita̱ wa̱ a̱ɗa̱ ba, a̱ ɗa̱ ɗa kpamu a yawai koci ba. 
1CO.14.37	Vi ɗika baci ka̱ci ka̱ nu vuza na u tsu dana akaka a̱ Ka̱shile, ko vi ta̱ n kuneꞋe ka Ayinviki a̱ Ka̱shile, vi ta̱ kuyeve a na mi a kuɗana ili i na Vuzagbayin u danai mu koci n ɗanaka ɗa̱. 
1CO.14.38	Adama a nannai, ka̱ta̱ i panaka vuza na u kpa̱ɗa̱i kupana ili i na n ɗanai ba.
1CO.14.39	Uma a̱ va̱, ucikali u ka̱ɗu u ɗa̱ u yaꞋan kuciga kudana uma akaka a̱ Ka̱shile, amma ka̱ta̱ i sa̱nga̱ vuza na u tsu dansa n elentsu o yoku ba. 
1CO.14.40	Ili ra̱ka̱ i yaꞋan derere n uye u na u gaꞋin, i ɗa i yaꞋan kpamu m motononoi mayin.
1CO.15.1	Uma a̱ va̱, gogo na n ciga ta̱ n ciɓaka ɗa̱ ukuna wa Arabali a Singai a na n yaꞋankai ɗa̱ kadanshi n ayin a ɗe. Yi isa ta̱ n ayin a nan lo a, uneki u ka̱ɗu u na yi n u ɗa gogo na adama a nan lo a ɗaɗa. 
1CO.15.2	Arabali a Singai† a nam pa a ɗa a kisa ɗa̱ i ka̱na̱ baci ili i na n danai ɗa̱. I yaꞋan baci nannai ba, uneki wa̱ a̱ɗu u ɗa̱ gbani ɗa wi.
1CO.15.3	N dana ɗa̱ ta̱ ili i na a danai mu. Ukuna u na u laꞋi n kugaꞋan u ɗa na: Kishi u kuwa̱i adama a unushi u tsu, ta kpamu Katagarda ka Ciɗa ka danai nannai. 
1CO.15.4	A̱ ciɗa̱ngi ni, ɗa a kanna ka tatsu a̱ ɗengusa̱i ni n wuma, ta Katagarda ka Ciɗa ka danai nannai. 
1CO.15.5	U yotsongi ka̱ci ka̱ ni u Biturusu, ɗa kpamu u yotsongi ka̱ci ka̱ ni u mukumitoni n ni uma Kupanazere. 
1CO.15.6	Ana nannai u lazai, ɗa kpamu u yotsongi ka̱ci ka̱ ni wa aza o Kutoni a̱ ni a na a laꞋi amangatawantawun (500) a̱ ubuta̱ u te. Uma n a̱bunda̱i a na e enei ni a buwa ta̱ n wuma, amma aza o yoku a̱ kuwa̱ ta̱ ɗe. 
1CO.15.7	Ɗa kpamu u yotsongi ka̱ci ka̱ ni u Yakubu, ɗa u doki u yotsongi ka̱ci ka̱ ni wa azusuki ra̱ka̱. 
1CO.15.8	A kubana uteku ra̱ka̱, ɗa u yotsongi ka̱ci ka̱ ni wa̱ va̱, uteku u na a tsu matsa maku a ayin a na a gaꞋin a matsa yi ba.
1CO.15.9	Azusuki a na a buwai dem a laꞋa mu ta̱. N yawa e ɗeke mu vuzavusuki ba, adama a na mi ishi ta̱ n neke aza o Kutoni atakaci. 
1CO.15.10	Amma kasingai ka̱ Ka̱shile ka zuwa mu ta̱ mo okpoi ili i na mi gogo na, kasingai ka̱ ni ta na a kubana wa̱ va̱ ki gbani ba. N dakaka ta̱ ulinga u na n laꞋi azusuki a na a buwai dem, amma mayun ɗa, kasingai ka̱ Ka̱shile ka ɗa ka yaꞋin ulinga wa, mpa ɗa ba. 
1CO.15.11	N dana ɗa̱ baci kadanshi ka̱ Ka̱shile ko azusuki† a ɗa baci a danai ɗa̱ kadanshi ka̱ Ka̱shile ka, ili i te i ɗa ra̱ka̱ ci a kadanshi, i ɗa kpamu ili i na i nekei a̱ɗu.
1CO.15.12	Tsu dana baci uma a na a̱ ɗengusa̱i Kishi n wuma, nini ɗai a̱ɗa̱ vi yoku i kudana aza a na a̱ kuwa̱i a̱ kuɗenga̱ n wuma ba? 
1CO.15.13	Mayun ɗa baci, na lo va u yotsongu ta̱ a̱ ɗengusa̱ Kishi n wuma ba. 
1CO.15.14	A̱ ɗengusa̱ baci Kishi n wuma ba, kudana uma kadanshi ka̱ Ka̱shile ka̱ tsu n uneki u ka̱ɗu u ɗa̱ dem gbani ɗa. 
1CO.15.15	I baci a̱ kuɗengusa̱ a̱kpisa̱ n wuma ba, ci yaꞋanka ta̱ uma aꞋuwa an tsu danai le Ka̱shile ka̱ ɗengusa̱ ta̱ Kishi n wuma, ashe ta na u ɗenga̱ n wuma ba. 
1CO.15.16	A̱ ɗengusa̱ baci a̱kpisa̱ ba, a̱ ɗengusa̱ feu Kishi ba. 
1CO.15.17	A̱ ɗengusa̱ baci ta na Kishi ba, uneki u ka̱ɗu u ɗa̱ wo okpo ta̱ gbani, a buwa ta̱ ta na a kuyaꞋanka ɗa̱ afada adama a unushi u ɗa̱. 
1CO.15.18	Mayun ɗa baci, to, aza a na o okpoi aza o Kutoni ɗa a̱ kuwa̱i ɗe, a̱ ciya̱ wishi ba. 
1CO.15.19	Ci baci a kufuɗa kuneke Kishi a̱ɗu a̱ tsu adama a na wi isa tsu a wuma u nam pa koci babu u kelime, ili ya asuvayali i ɗa wa̱ tsu n uma a na a buwai.
1CO.15.20	Amma ukuna u mayun u ɗaɗa a̱ ɗengusa̱ ta̱ Kishi n wuma, ɗaɗa urotu u na u yotsongi uma a na a̱ kuwa̱i a̱ ubuta̱ u Kishi i ta̱ a̱ kuɗengusa̱ le dem n wuma. 
1CO.15.21+1CO.15.22	Uma ra̱ka̱ a̱ kuwa̱i adama a ili i na vuma vi te u yaꞋin, adama a na A̱da̱mu† u tuka̱i tsu n ukpa̱ ra̱ka̱. Ta kpamu nannai a̱ kuɗengusa̱ uma n wuma adama a ili i na vuma vi te u yaꞋin. Kishi wi ta̱ a̱ kutuka̱ tsu n wuma ra̱ka̱ feu. 
1CO.15.23	Amma yaba dem i ta̱ a̱ kuɗengusa̱ yi n wuma m motononoi. Kishi ɗa u gita̱i kuɗenga̱ n wuma. Ayin a na baci Kishi u bonoi, uma a̱ ni ra̱ka̱ i ta̱ a̱ kuɗengusa̱ le n wuma. 
1CO.15.24	Nannai u laza baci, ka̱ta̱ e yeve kukotso ka aduniyan ku yawa. Kishi wi ta̱ a kuna irala i ni dem, ka̱ta̱ u neke Ka̱shile Dada tsugono ci ni tsa. 
1CO.15.25	Adama a na Kishi wi ta̱ a kulyaꞋa tsugono ali sai ayin a na u lyaꞋi irala i ni ɗa u bonokoi le ɗaka vi idasakpatsu i ni. 
1CO.15.26	Vurala vi ni vu ukocishi vu na u kuna a̱yi ɗa ukpa̱. 
1CO.15.27	Ana Katagarda ka Ciɗa ka danai wi ta̱ a kuzuwa ili dem yo okpo ɗaka vi ni, Ka̱shile ki punu a̱ ka̱tsuma̱ ka nan lo ba. Ka̱shile kaꞋa ka zuwai ili dem Kishi wo okpo mogono mi i ɗa. 
1CO.15.28	Ayin a na baci u lyaꞋi ili ra̱ka̱, ka̱ta̱ Maku ma ma zuwa ka̱ci ka̱ ni a̱ ka̱ca̱pa̱ ka̱ Ka̱shile, vuza na u zuwai ili dem yo okpoi ka̱ca̱pa̱ ka̱ ni. Ka̱shile ka lyaꞋa tsugono e kelime ki ili ra̱ka̱.
1CO.15.29	Aza a na a yaꞋankai kusumbu ka akucina adama a na a̱ ɓa̱nka̱ aza a na a̱ kuwa̱i tamkpamu, nini ɗai ugaꞋin u ni wi? A̱ ɗengusa̱ baci a̱kpisa̱ n wuma ba, yi ɗa̱i i zuwai ɗa uma a yaꞋin kusumbu ka akucina adama e le?
1CO.15.30+1CO.15.31	A̱ ɗengusa̱ baci a̱kpisa̱ ba, yi ɗa̱i i zuwai ɗa ayin tutu ci ci yongo ɗevu n ukpa̱? Uma a̱ va̱, n dana ɗa̱ mayun n ci yongo ta̱ e kene ukpa̱ n a̱shi a kanna dem. Mayun ɗa kpamu uteku u na ma̱za̱nga̱ ma̱ va̱ mi adama a ili na Yesu Kishi Vuzagbayin vu tsu u yaꞋin a̱ ka̱tsuma̱ ka̱ ɗa̱. 
1CO.15.32	A̱ ɗengusa̱ baci a̱kpisa̱ n wuma ba, ugaꞋin we ne u ɗai n kuciya̱ punu n shilika̱ n aza a na i a Afisu, nnama m gbani-gbani n nan lo? A̱ ɗengusa̱ baci a̱kpisa̱ ba, yi ɗa̱i ɗa tsa kukpa̱ɗa̱ kuyaꞋan ili i na uma a danai,
1CO.15.32	“YaꞋan ci lyaꞋa ka̱ta̱ tsu soꞋo,
1CO.15.32	adama a na mkpaꞋa ci ta̱ a̱ kukuwa̱.”
1CO.15.33	Ka̱ta̱ i ka̱sa̱kpa̱ uma a nan lo a o doro ɗa̱ ba. I yeve ta̱ udani u na u danai, “A̱ja̱Ꞌa̱ a gbani-gbani i ta̱ a̱ kula̱nga̱sa̱ ma̱riki ma̱ nu.” 
1CO.15.34	Bonokoi kusheshe ku ɗa̱ a̱ ubuta̱ u singai, ka̱ta̱ i ka̱sa̱kpa̱ kuyaꞋan ku unushi. Panai wono a na aza o yoku a̱ ɗa̱ a̱ kpa̱ɗa̱i kuyeve Ka̱shile.
1CO.15.35	Aza o yoku i ta̱ e kece, “Nini ɗai a̱ kuɗengusa̱ a̱kpisa̱ n wuma? IcuꞋu yi ikyamba ye ne i ɗai o kokpo n i ɗa?” 
1CO.15.36	Keci ku tsulau ku ɗa na lo va. Vi ca̱Ꞌa̱ baci icuꞋu a iɗika, yi a̱ kuta̱ ka̱ta̱ i yaꞋan a̱vuku ba, sai biꞋi i ɗa i kuwa̱. 
1CO.15.37	IcuꞋu i na a̱ ca̱Ꞌi a iɗika i kuyotso a̱vuku a ayin a na i gbonguroi ba. VicuꞋu vi ɗekpu ɗa koci vu na vi ca̱Ꞌi, vu ɗaɗa vu kuyotso vilya ko ili i yoku. 
1CO.15.38	Ka̱shile kaꞋa ka tsu zuwa vicuꞋu vu nan lo vu uta̱ ka̱ta̱ vi yaꞋan uteku u na u cigai, vicuꞋu dem vi ta̱ o kutopo icuꞋu ya̱ a̱vuku a̱ ni. 
1CO.15.39	Ikyamba yi ili i wuma yi ta̱ kakau. Vuma wi ta̱ n ikyamba i ni kau. Nnama mi ta̱ n ikyamba i le kau. Nnu n adan i ta̱ feu n ikyamba i le kakau. 
1CO.15.40	Ikyamba kakau yi ta̱ ɗe gaɗi, ikyamba kakau feu yi ta̱ punu kpamu a aduniyan i na yi kau n i na yi gaɗi. Tsuloboi ci ikyamba i gaɗi ci ta̱ kau, n tsuloboi ci ikyamba ya aduniyan. 
1CO.15.41	Kanna ki ta̱ n tsuloboi ci ni, wotoi wi ta̱ n tsuloboi ci ni, azangata i ta̱ n tsuloboi ci le kpamu kau; a̱ ka̱tsuma̱ ka azangata ka tsuloboi ci le ci ta̱ kakau.
1CO.15.42	Tsu nam pa tsu ɗa ayin a na baci a̱ ɗengusa̱i a̱kpisa̱. Ikyamba i tsu, i na i kuwa̱i ɗa i shamai, yi ta̱ o kokpo kau a ayin a na baci a̱ ɗengusa̱i i ɗa, adama a na a ayin a nan lo o kudoku a̱ kuwa̱ ba. 
1CO.15.43	Ayin a na baci a̱ ciɗa̱ngi ikyamba i tsu, i ɗa yi n tsuloboi kpamu ba, benle utsura. Ayin a na baci Ka̱shile ka̱ ɗengusa̱i le n wuma, i ta̱ o kokpo n tsuloboi n utsura kpamu. 
1CO.15.44	Gogo na ele ikyamba i ɗa i na a maꞋi n kayala, amma ayin a na baci a̱ ɗengusa̱i le, i ta̱ o kokpo ikyamba i na Ayinviki a̱ Ka̱shile e nekei wuma feu.
1CO.15.44	Mayun ɗa ikyamba i na ci yevei yi lo, mayun ɗa feu ikyamba i na Ayinviki a̱ Ka̱shile e nekei wuma yi lo dem. 
1CO.15.45	Katagarda ka Ciɗa ka danai, “A̱da̱mu vuma vi iyain u ciya̱ ta̱ wuma.” Vuma vu ukocishi, a̱yi Kishi, wo okpoi ayinviki a na e ci neke wuma. 
1CO.15.46	Ili i na i gita̱i kuta̱wa̱ i ɗaɗa ikyamba i na ci yevei, ɗa yeve ikyamba ya ayinviki i ta̱wa̱i n ka̱ca̱pa̱. 
1CO.15.47	Ka̱shile ke kenuki kayala ɗa u maꞋi A̱da̱mu vuma vi iyain. Vuma vi ire tamkpamu ta ɗe wu uta̱i gaɗi. 
1CO.15.48	Yaba dem a aduniyan wi ta̱ n ikyamba tsa̱ A̱da̱mu. Yaba dem feu gaɗi wi ta̱ n ikyamba tsu vuza na wu uta̱i gaɗi va. 
1CO.15.49	Tsu na ci gogo na tsa̱ A̱da̱mu, vuma vu na a maꞋi n kayala, kanna ke te ci ta̱ o kokpo tsu Kishi, vuma vu na wu uta̱i gaɗi.
1CO.15.50	Uma a̱ va̱, n ciga ta̱ i yeve ikyamba nu mpasa n tsu i nam pa, yi ta̱ a kushama. Ɗaɗa ikyamba ya i kuciya̱ tsugono tsu Ka̱shile ba, tsu na ci babu uteku. 
1CO.15.51+1CO.15.52	Gogo na mi ta̱ a kudana ɗa̱ ili yi usokongi i na Ka̱shile ko yotsongi tsu: Ra̱ka̱ vu tsu ɗa tsa kukuwa̱ ba, amma ayin a na baci a̱ lika̱i kavana ku uteku, Ka̱shile ki ta̱ a kusabaꞋa tsu ra̱ka̱ kute an ulaɗi, tsu na vi ci inda ili kute gipi. A̱ lika̱ baci kavana ka, i ta̱ a̱ kuɗengusa̱ a̱kpisa̱, o kudoku a̱ kuwa̱ ta na ba, ka̱ta̱ ra̱ka̱ vu tsu ci isa ikyamba i savu. 
1CO.15.53	Adama a ikyamba i tsu i na ci yevei i na i kukuwa̱ ka̱ta̱ i shama, yi ta̱ a kusabaꞋa i bono ci ikyamba i gaɗi i na i kukpa̱ɗa̱ kukuwa̱. 
1CO.15.54	Ili i nam pa i yaꞋan baci, ɗa ikyamba i tsu i na ci yevei i na i kukuwa̱, i sabaꞋi i bonoi ci ikyamba i gaɗi i na i kukpa̱ɗa̱ kukuwa̱, ka̱ta̱ e yeve Katagarda ka Ciɗa ka shana ta̱ mayun:
1CO.15.54	“Ukpa̱ u buwa ba! UlyaꞋi wu utsura u shana ta̱!
1CO.15.55	Te ɗai ubuta̱ u na ukpa̱ u lyaꞋi utsura?
1CO.15.55	Te ɗai kpamu utsura u mataɗatsu mu ukpa̱ mi?”
1CO.15.56	Wila̱ u neke ta̱ unushi utsura, ɗaɗa unushi u zuwai ukpa̱ u ciya̱ utsura u kuneke mɓa̱la̱. 
1CO.15.57	Amma ci yaꞋanka ta̱ Ka̱shile ogodiya tsu na u ka̱sa̱kpa̱i Vuzagbayin vu tsu Yesu Kishi u neke tsu utsura u kulyaꞋa.
1CO.15.58	Uma a̱ va̱ a na n cigai, adama a na Ka̱shile ka yaꞋin ili i nam pa ra̱ka̱, shamgbai n utsura. Ka̱ta̱ i ka̱sa̱kpa̱ ili i yoku i zuwa ɗa̱ i gba̱ɗa̱ ali i sherewengu ba. Ayin tutu yi baci a kuyaꞋan ulinga u Vuzagbayin, yo okpo aza a kuyaꞋan ulinga n utsura, adama a na i yeve ta̱ ulinga u na yi kuyaꞋan adama a Vuzagbayin gbani ɗa ba.
1CO.16.1	Yi isa baci ikebe adama a uma a̱ Ka̱shile, n kuciga ɗa̱ ta̱ i yaꞋan derere tsu na n danai a̱Ꞌisa̱ a aza o Kutoni n a̱bunda̱i a na i Galatiya a yaꞋan. 
1CO.16.2	Kanna ka Aladi ra̱ka̱ yaba dem vu ɗa̱ u zuwa ikebe i yoku i na u ciya̱i. I zuwa i ɗa adama e kuneke kuneꞋe. I yaꞋan baci nannai ayin a na n yawai, yo kudoku kusoꞋo atakaci i bana n i bonoi o kutono n yi isai i ɗa ba. 
1CO.16.3	Zagbai aza o Kutoni o yoku a ɗika i ɗa a banka a Urishelima. Mi ta̱ e kuneke le atagarda a akaka a na o kuyotsongu a na a̱ɗa̱ ɗa i zagbai le. 
1CO.16.4	Wi baci feu a kugaꞋan ci yaꞋan nwalu ma koɓolo, ci ta̱ a kuyaꞋan n ɗa.
1CO.16.5	Ayin a na baci n walai m Makidoniya, mi ta̱ a kubana me kene ɗa̱. 
1CO.16.6	U gaꞋan ba n da̱sa̱ngu n a̱ɗa̱ una̱ u ayin e re, ko ali ayin a̱ kuta̱nu o kotso, ka̱ta̱ i ɓa̱nka̱ mu n ka̱na̱ uye a̱ ubuta̱ u na n kubana dem. 
1CO.16.7	Vuzagbayin wu ushuku baci, mi a kuciga n yawa lo gogo ba, n ciga ta̱ n geshe adama a na n yawa baci n ciya̱ n yongo lo n a̱ɗa̱ ali ayin ka̱u, a na ma laza lo babu n yaꞋan megeshe. 
1CO.16.8	Amma mpa mi ta̱ a kushamgba na a Afisu ali sai Ka̱ɗiva̱† ka Kanna ka Amangerenkupa† kuta̱. 
1CO.16.9	N ciya̱ ta̱ ka̱ba̱nga̱ ka singai punu ka na n kuyaꞋan ulinga, ka̱ta̱ uma n a̱bunda̱i a isa ukuna wa, ko a na uma o yoku a cigai ba.
1CO.16.10	Timoti u yawa baci, yi isa yi mayin. Wi ta̱ a kuyaꞋan ulinga u Vuzagbayin, tsu na mpa mi a kuyaꞋan. 
1CO.16.11	Ka̱ta̱ i ka̱sa̱kpa̱ vuza u goyo yi ba. I neke yi una̱singai u ɗa̱ ka̱ta̱ i ɓa̱nka̱ yi u ka̱na̱ uye a ayin a na baci wi o kubono na wa̱ va̱. Mi ta̱ a kuvana yi koɓolo n aza o Kutoni a na a buwai o bono.
1CO.16.12	Gogo na, mi ta̱ a kuɗanaka ɗa̱ ukuna wo Apolosu vuza tsu. N tsu dana yi ta̱ u ɓolongu ekiye n aza a̱ tsu a na a buwai a ayin a na baci a̱ ta̱wa̱i kene ɗa̱, amma u ciga kuyaꞋan nannai gogo na ba. Ayin a na baci u ciya̱i ka̱ba̱nga̱, wi ta̱ a̱ kuta̱wa̱ we kene ɗa̱.
1CO.16.13	Zukai n ka̱ci ka̱ ɗa̱. I gbaɓarangu uneki u ka̱ɗu u ɗa̱. Ka̱ta̱ i pana wovon ba. Tsurakpai. 
1CO.16.14	YaꞋin ulinga u ɗa̱ ra̱ka̱ a̱ ka̱tsuma̱ ku ucigi.
1CO.16.15	I yeve ta̱ Istifanu n limata i ni ele ɗa a̱ gita̱i kuneke a̱ɗu e le n Kishi a cau a Akataya, ɗa ta na e nekei ka̱ci ke le adama a kuyaꞋanka uma a̱ Ka̱shile tsugbashi. N folono ɗa̱ ta̱, uma a̱ va̱, 
1CO.16.16	i tono uma a nam pa n aza o yoku ci le, aza a na i a kuyaꞋan ulinga n tsugbashi n ele. 
1CO.16.17	Mi ta̱ a̱ ma̱za̱nga̱ ma na me ene Istifanu, koɓolo n Fatunatu, n Akaiku. A̱ ɓa̱nka̱ mu ta̱ adama a na a̱ɗa̱ yi lo na ba. 
1CO.16.18	E neke mu ta̱ utsura u ka̱ɗu n a̱bunda̱i, n yeve ta̱ ta a yaꞋankai ɗa̱ feu nannai. I neke tsugbayin tsu singai wa aza a na a ci yaꞋan tsugbashi derere tsu uma a nan lo.
1CO.16.19	A̱Ꞌisa̱ aza o Kutoni† n a̱bunda̱i a na i a uɓon u Asiya i ta̱ ikya̱shi i ɗa̱.
1CO.16.19	Akila m Pirisila, n aza o Kutoni a na a tsu bana a gasa a kpaꞋa ku le, i ta̱ ikya̱shi i ɗa̱ a̱ ka̱tsuma̱ ka kula ka Vuzagbayin.
1CO.16.20	Aza a na i o kutono Vuzagbayin dem i ta̱ ikya̱shi i ɗa̱.
1CO.16.20	I kya̱sa̱na̱i mayin.
1CO.16.21	N ekiye a̱ va̱ a ɗa n yaꞋin iɗani i nam pa: Mpa Bulusu mi ta̱ ikya̱shi i ɗa̱.
1CO.16.22	Avasa a̱ va̱ a ɗa, Ka̱shile ka yaꞋanka yaba dem vu na u iwain kuciga Vuzavaguɗu una̱. YaꞋan Vuzagbayin u bono gogoꞋo.
1CO.16.23	YaꞋan kasingai ka Vuzagbayin Yesu ko yongo n a̱ɗa̱.
1CO.16.24	N ciga ta̱ yaba dem vu na wi vuza vu kutoni Kirisiti Kishi.
2CO.1.1	Mpa ɗa Bulusu. Ka̱shile ka zagbai mu mo okpo vuzavusuki vi Yesu Kirisiti Kishi. Timoti wi ta̱ koɓolo nu mpa a ayin a na n ɗanai katagarda ka akaka ka nam pa.
2CO.1.1	Mi ta̱ a kuɗanaka ɗa̱, a̱ɗa̱ na yi punu wa aza o kutoni a̱ Ka̱shile a̱ likuci i Korintiya, koɓolo n uma a̱ Ka̱shile ra̱ka̱ a na i a uɓon u Akataya:
2CO.1.2	Ka̱sa̱kpa̱ Ka̱shile Dada vu tsu n Vuzagbayin Yesu Kirisiti Kishi e neke ɗa̱ kasingai m ma̱ta̱na̱.
2CO.1.3	Cikpai Ka̱shile a̱yi na wi Esheku a Vuzagbayin vi Yesu Kirisiti Kishi vu tsu! Ka̱shile a̱yi ɗa Dada vu na wi n asuvayali n a̱bunda̱i n kadanshi ka kuvaꞋanka ka̱ɗu ra̱ka̱. 
2CO.1.4	Ci baci n una̱mgbuka̱tsuma̱, u ci neke tsu ta̱ kadanshi ka kuvaꞋanka ka̱ɗu, adama a na ci neke feu uma kadanshi ka kuvaꞋanka ka̱ɗu. Ayin a na baci aza o yoku i n una̱mgbuka̱tsuma̱, ka̱ta̱ tsu fuɗa ci neke le kadanshi ka kuvaꞋanka ka̱ɗu uteku u na Ka̱shile ke nekei tsu.
2CO.1.5	Mayun ɗa tsu soꞋo atakaci ka̱u adama a̱ Kirisiti Kishi. Mayun ɗa kpamu ci isa kadanshi ka kuvaꞋanka ka̱ɗu ka̱u adama a̱ Kirisiti Kishi. 
2CO.1.6	Ayin a na baci tsu soꞋi atakaci, ci ta̱ e kukeɗe a̱pa̱Ꞌa̱ u Ka̱shile ke neke ɗa̱ kadanshi ka kuvaꞋanka ka̱ɗu n wishi adama a atakaci a̱ tsu. Ka̱shile ke neke tsu baci kadanshi ka kuvaꞋanka ka̱ɗu, ɗaɗa ciya̱ a̱tsu tsu fuɗa ci neke ɗa̱ kadanshi ka kuvaꞋanka ka̱ɗu. Ta feu nannai ya kufuɗa ya̱ lulukpa̱ n icuꞋu yi ili i te i na a̱tsu tsu soꞋi atakaci a. 
2CO.1.7	Ci ta̱ n a̱ɗu a utsura adama a na ci yeve ta̱ ayin a na baci i soꞋi atakaci tsu na a̱tsu tsu soꞋi, yi ta̱ feu a̱ kuciya̱ kadanshi ka kuvaꞋanka ka̱ɗu tsu na a̱tsu ci ciya̱i.
2CO.1.8	Uma a̱ va̱, ci ciga ta̱ i yeve tsu na tsu soꞋi atakaci a iɗika i Asiya. A zuwakai tsu a̱miki a na a laꞋi utsura u tsu, ali ci sheshei tsa kulaꞋa ba. 
2CO.1.9	Mayun ɗa, tsu dana ta̱ ci ta̱ a̱ kukuwa̱. Amma ili i nam pa i zuwa tsu ta̱ ci gita̱ kuneke a̱ɗu a̱ tsu u Ka̱shile, n ka̱ci ka̱ tsu ka ba, adama a na a̱yi ɗa vuza na u tsu ɗengusa̱ a̱kpisa̱. 
2CO.1.10	Ka̱shile ki isai tsu a ayin a na ci ishi ɗevu n kukuwa̱, ci yeve ta̱ wi ta̱ a kulyaꞋa kelime n kisa tsu. 
2CO.1.11	Wi ta̱ a kisa tsu adama a na yi ta̱ a̱ kuɓa̱nka̱ tsu a ayin a na i ci yaꞋansa avasa adama a̱ tsu. Adama a nannai, Ka̱shile ki ta̱ a kushuku n avasa a̱ ɗa̱ n a̱bunda̱i. Wi ta̱ a kuzuwaka tsu una̱singai, ka̱ta̱ uma n a̱bunda̱i a cikpa kula ku ni adama a ili i na u yaꞋankai tsu.
2CO.1.12	Ci ciɓa baci n ili i na ci yaꞋin, ci yaꞋan ta̱ ma̱za̱nga̱ a na a̱ɗu a̱ tsu i n kadanshi ba. Ayin tutu ci yongo ta̱ m ma̱riki, ka̱ta̱ kpamu tsu saꞋwa kusokongu ɗa̱ ili ba. Kasingai ka̱ Ka̱shile kaꞋa ka zuwai tsu ci yaꞋan tsu nan lo, ugboji wa aduniyan u nam pa u ɗa ba. Ci yongo ta̱ mayin a̱ ubuta̱ u na tsu banai dem, n a̱ɗa̱ ɗa biꞋi ta na u laꞋi. 
2CO.1.13	Ana tsu ɗanakai ɗa̱, tsu dana ɗa̱ ta̱ magaba, tsu sokonku ɗa̱ ili punu a akaka a na tsu ɗanakai ɗa̱ ba. Adama a nannai, yi ta̱ a kufuɗa kuyeve ili i na tsu ɗanai dem. 
2CO.1.14	Gogo na i panaka tsu ta̱ nannai, amma a̱pa̱Ꞌa̱ a̱ tsu a ɗa i ta̱wa̱ i yeve ili i na ci ciya̱i gbende, adama a kanna ka Vuzagbayin Yesu Kishi vu tsu i fuɗa i yaꞋan ma̱za̱nga̱ adama a̱ tsu, a̱tsu kpamu ci yaꞋan ma̱za̱nga̱ adama a̱ ɗa̱.
2CO.1.15	N yeve ta̱ nannai mayin, adama a nannai, mi ishi ta̱ n sheshe ɗe kuta̱wa̱ kene ɗa̱ biꞋi. Nannai ɗa Ka̱shile ka kuzuwaka ɗa̱ una̱singai, adama a na mi ta̱ a̱ kuta̱wa̱ wa̱ ɗa̱ ali kure. 
2CO.1.16	Mi ishi ta̱ n ciga n uwa n kya̱sa̱ ɗa̱, mi baci a kubana a Makidoniya ali n kubono dem. Ka̱ta̱ i ɓa̱nka̱ mu n ka̱na̱ uye a kubana a uɓon u Yahuda. 
2CO.1.17	I kece ta̱ yi ɗa̱i i zuwai ɗa m kpa̱ɗa̱i kuyaꞋan tsu na mi ishi n zuwai. Mi a kuyaꞋan kadanshi ka kavama a ayin a nan lo ba. Mpa mi ta̱ tsa uma a aduniyan a nam pa, a na e ci sheshe ukuna ka̱ta̱ megeshe a yaꞋansaka a̱ɗu a̱ ka̱tsuma̱ ka ayin e te?
2CO.1.18	Amma i zuwaka baci Ka̱shile utsura, i kuzuwaka ta̱ utsura n ili i na tsu danai ɗa̱, “E” ɗa, n “A̱Ꞌa̱” a ayin e te ba. 
2CO.1.19	Na va ɗaɗa adama a na Maku ma̱ Ka̱shile, Yesu Kirisiti Kishi u tsu ushuku ka̱ta̱ u doku u iwan a ayin e te ba. Ayin tutu u tsu ushuku ta̱ n ka̱ɗu ke te. A̱yi ɗa vuza na mpa, koɓolo n Sila n Timoti ci yaꞋankai ɗa̱ kadanshi ka̱ ni. 
2CO.1.20	Adama a na a̱yi ɗa̱ vuza na u tsu shatangu uzuwakpani u Ka̱shile ra̱ka̱. I ɗaɗa i zuwai a̱tsu tsu dana, “Ta nannai”† ayin a na baci ci nekei Ka̱shile tsugbayin a̱ ubuta̱ kula ku Kirisiti Kishi.
2CO.1.21	Ciɓai, Ka̱shile a̱yi ɗa vuza na u zuwai a̱tsu n a̱ɗa̱ dem ci yaꞋan utsura u Kirisiti Kishi. Ka̱shile, a̱yi ɗa kpamu u zagbai tsu. 
2CO.1.22	Ɗa u zuwakai tsu urotu u na a̱tsu uma a̱ ni a ɗa ci koci. U nekei tsu kpamu Ayinviki a̱ Ka̱shile a̱ a̱ɗu a̱ tsu an uzuwi u kaguta u na u yotsongu tsu ili i yoku i na yi lo a̱ kuta̱wa̱.
2CO.1.23	N yaꞋan baci aꞋuwa, ana n danai ɗa̱ n iwan ta̱ kubono o Korintiya, ta lo me neke ɗa̱ atakaci, ka̱sa̱kpa̱ Ka̱shile ke neke mu atakaci. 
2CO.1.24	Ci a kudana ɗa̱ ili i na sai i neke a̱ɗu ba. Ci yeve ta̱ yi ta̱ n uneki wa̱ a̱ɗu wu utsura, ta kpamu nannai a̱ɗa̱ feu i shamgba n utsura. Ci ciga ta̱ ci yaꞋan ulinga koɓolo n a̱ɗa̱ adama a na a̱ɗu a̱ ɗa̱ a shana m ma̱za̱nga̱.
2CO.2.1	Ɗa n danai ka̱ci ka̱ va̱, “Mi o kudoku ma bana we le ba, adama na a ayin a na n gita̱i kubana we le, gbende vi le a̱ na̱mgba̱ ta̱ ka̱tsuma̱.” 
2CO.2.2	Mi baci a̱ kula̱nga̱sa̱ ɗa̱ a̱ɗu, yayi tamkpamu u kuneke mu ma̱za̱nga̱? A̱ɗa̱ ɗa koci vu na i kuneke mu ma̱za̱nga̱, amma ta na n la̱nga̱sa̱ ɗa̱ ta̱ ɗe a̱ɗu. 
2CO.2.3	I ɗaɗa i zuwai ɗa n ɗanai nannai punu a akaka a na n suki ɗe a kubana wa̱ ɗa̱ wa. N ciga m bana me ene ɗa̱ ba, adama a na kubana kene ɗa̱ ki ta̱ a̱ kula̱nga̱sa̱ mu ka̱ɗu. A̱ɗa̱ ɗa ta na uma a na i e kuneke mu ma̱za̱nga̱. Ili i na i zuwai ɗa n cigai n yongo m ma̱za̱nga̱ i ɗaɗa, adama a na n zuwa ɗa̱ i yongo m ma̱za̱nga̱ feu. 
2CO.2.4	Ana n ɗanakai ɗa̱ n ayin a ɗe, mi ishi m ma̱ta̱na̱ koɓolo m ma̱za̱nga̱ a̱ ka̱ɗu ka̱ va̱ ba, ɗa n ɗanai n i shika̱i. N ɗana adama a na n la̱nga̱sa̱ ɗa̱ a̱ɗu ba, amma n ɗana ta̱ adama a na i yeve n ciga ɗa̱ ta̱ ka̱u.
2CO.2.5	Vuza yoku lo a̱ ka̱tsuma̱ ka̱ ɗa̱ u zuwa ta̱ ra̱ka̱ vu ɗa̱ una̱mgbuka̱tsuma̱, mpa ɗa koci ba. N dana ɗa̱ u zuwa ta̱ aza a̱ Kutoni una̱mgbuka̱tsuma̱ nannai. Ali n doku n ciga kuyaꞋan kadanshi ka nam pa ka̱u ba. 
2CO.2.6	A̱ɗa̱ vi yoku n a̱bunda̱i i ɓolongi ka̱ci ka̱ ɗa̱, ɗa i nekei ni atakaci a na a untsai ni. Atakaci a nan lo a yawa yi ta̱. 
2CO.2.7	Amma gogo na i cinukpaka yi unushi u ni, ka̱ta̱ i neke yi kadanshi ka kuvaꞋanka ka̱ɗu, adama a na i sa̱nka̱ ka̱ɗu ka̱ ni kuna̱mgba̱ n a̱bunda̱i, ali u ka̱sa̱kpa̱ uye u kutoni ba. 
2CO.2.8	N folono ɗa̱ ta̱, yotsongi a na i cigai ni. 
2CO.2.9	N ɗana ta̱ adama a na n kondo ɗa̱, ka̱ta̱ kpamu n yeve ko i tono kuyotsongusu ku va̱. 
2CO.2.10	Ayin a na baci i cinukpakai vuma vu nam pa, mpa n cinukpaka yi ta̱ feu. Ayin a na baci n cinukpakai ni (unushi wi ishi baci lo), n yaꞋan ta̱ adama a na n yaꞋanka ɗa̱ kasingai adanshi mi ta̱ kelime ka̱ Kirisiti Kishi. 
2CO.2.11	N yaꞋan ta̱ nannai adama a na MalyaꞋi† mo doro tsu ba. Adama a na ci yeve ta̱ mayin ili i na MalyaꞋi mi n i ɗa ufoɓi a̱ ka̱ɗu.
2CO.2.12	Ana n yawai a Taruwasa kudana uma Arabali a Singai† a ukuna u Kirisiti Kishi, ɗa n cinai wana ɗai Vuzagbayin u ɓa̱yuwa̱ uye adama a ulinga ɗe. 
2CO.2.13	Amma m pana uyoꞋo a̱ ka̱ɗu ba, adama a na me ene Taitu vuza tsu ba. Ɗa n danai uma a na i ɗe va, “Sai kpamu ayin o yoku.” Ɗa n lazai m banai a Makidoniya.
2CO.2.14	Ci cikpa ta̱ Ka̱shile n a̱bunda̱i! A̱yi ɗa vuza na u bonokoi tsu agbashi a̱ ni, ɗa u dasakai tsu kelime adama a na Kirisiti Kishi ɗa u lyaꞋi. Ka̱shile kpamu ka̱ ɓa̱nka̱ tsu ta̱ tsu pecuki uyevi wu ukuna u Kishi a̱ ubuta̱ dem an maniꞋin ma̱ ma̱gula̱ni. 
2CO.2.15	Wuma u tsu wi ta̱ an maniꞋin ma̱ ma̱gula̱ni ma na Kirisiti Kishi u nekei Ka̱shile, ali ɗa ma̱ ka̱ra̱Ꞌi sai a̱ ubuta̱ u uma a na wi isai, n aza a na i a̱ kukuwa̱. 
2CO.2.16	Aza a na i a̱ kukuwa̱, ma̱gula̱ni ma̱ tsu mi ta̱ an ushami wu ukpa̱, amma aza a na i n wuma, ma̱gula̱ni ma̱ tsu ma wuma maꞋa. Yayi u kufuɗa kuyaꞋan ulinga tsu nan lo? 
2CO.2.17	Ci tsu uma n a̱bunda̱i a na a tsu dana uma kadanshi ka̱ Ka̱shile, adama a na a tsupa le ikebe ba. A̱Ꞌa̱, ta nannai ba. Amma mayun ɗa ci an aza a na Ka̱shile ka̱ suki n utsura u Kirisiti Kishi, tsu dana uma akaka a̱ tsu n ka̱ɗu ke te e kelime ka̱ Ka̱shile.
2CO.3.1	Ci ta̱ a̱ kugita̱ kuyaꞋan a̱ra̱ɗi adama a̱ ka̱ci ka̱ tsu kpamu? Uma o yoku a yawai n akaka a kucikpa le, ko o folonoi ɗa̱ i ɗanaka le akaka adama a̱ ka̱ci ke le. U gaꞋan ta̱ ci ciya̱ akaka tsu nan lo? 
2CO.3.2	Amma a̱ɗa̱ ɗa akaka a̱ tsu, ta punu yi a̱ a̱ɗu a̱ tsu, adama a na yaba dem u kece ka̱ta̱ u yeve ili i na u kecei. 
2CO.3.3	I yotsongu ta̱ a na a̱ɗa̱ ɗa akaka a na Kirisiti Kishi u ɗanai, ɗa a̱tsu ci nekei a ɗa. Ayinviki a̱ Ka̱shile a na e ci neke wuma, a ɗana ɗa̱ ta̱ punu a̱ a̱ɗu a̱ tsu, amma e kepepa ko e meshemberu ma katali ba.
2CO.3.4	Ci ta̱ a kudana nannai adama a utsura wu uneki u ka̱ɗu u na ci n u ɗa e kelime ka̱ Ka̱shile adama a̱ Kirisiti Kishi. 
2CO.3.5	Tsu dana ci ta̱ a kufuɗa kuyaꞋan ulinga u nam pa wa n ka̱ci ka̱ tsu ba. Ka̱shile kaꞋa ka zuwai tsu fuɗai ci yaꞋin ili i na ci yaꞋin ra̱ka̱. 
2CO.3.6	U zuwai tsu fuɗai tso okpoi agbashi a uzuwakpani u savu u na wu uta̱i a̱ ubuta̱ wa Ayinviki a̱ Ka̱shile. Uzuwakpani u nam pa Wila̱ u na a ɗanai u ɗa ba, adama a na Wila̱ u tsu tuka̱ ta̱ n ukpa̱, amma Ayinviki a̱ Ka̱shile e ci neke ta̱ wuma.
2CO.3.7	Wila̱ u cau a ɗana ta̱ u ɗa a atali, u ɗaɗa u tuka̱i n ukpa̱. N nannai dem, ɗa ta na e enei tsugbayin tsu Ka̱shile. Tsugbayin tsu na tsu uta̱i a̱ ubuta̱ u Wila̱ tsu zuwai a̱shi a Musa kutasa ka̱u, uma a Israila e geshe ele a kinda Musa va ba, ko a na kutashi ku nam pa ku geshei ba.
2CO.3.8	Tsugbayin tsu na tsu uta̱i a̱ ubuta̱ wa Ayinviki a̱ Ka̱shile tsu laꞋa ta̱ tsu na tsu uta̱i a̱ ubuta̱ u Wila̱. Mayun ɗa ili ya ba? 
2CO.3.9	Ulinga u na u ci neke a̱ ilukpa̱ uma tutu wi baci n tsugbayin, ulinga u na u tsu zuwa uma o okpo aza a̱ usuɓi a̱ ubuta̱ u Ka̱shile wi ta̱ a kuyaꞋan n tsugbayin tsu na tsu laꞋi nannai. 
2CO.3.10	Mayun ɗa, tsugbayin tsu uzuwakpani u kuku tso okpo gbani, adama a na kutashi ku tsugbayin tsu savu tsu laꞋa yi ta̱. 
2CO.3.11	Wila̱ wi ta̱ n tsugbayin tsu na tsu kporoi ɗe. Amma tsugbayin tsu uzuwakpani u savu tsu laꞋa ta̱ m gbayin ka̱u, tsu ɗa ci o kukporo ba.
2CO.3.12	Ci ta̱ a kufuɗa kuyaꞋan kadanshi babu wovon, adama a na ci ta̱ n a̱pa̱Ꞌa̱ tsu nam pa. 
2CO.3.13	A̱tsu ci tsu Musa ba. A̱shi a̱ ni o yongo ta̱ a kutasa ka̱u, amma ɗa u palai a ɗa adama a na uma a Israila a̱ kpa̱ɗa̱ kene uteku u na kutashi ka ki o kugboro.
2CO.3.14	Uma a o yongo ta̱ n ugbamukaci, ɗa kpamu ili i kpadai le kene ili i mayun a ayin a na baci e kecei Wila̱ wa. Kishi ɗa koci u kufuɗa kutakpa ili i na i zuwai le a̱ kpa̱ɗa̱i kene. 
2CO.3.15	Ali n anana, e kece baci Wila̱ u Musa, ili yi ta̱ punu i na i palai a̱ɗu e le. 
2CO.3.16	Amma vuza na baci u banai u Vuzagbayin, wi ta̱ a kutakpa ili i na i palai ni va.
2CO.3.17	Gogo na, Vuzagbayin va a̱yi ɗa Ayinviki a, ubuta̱ u na baci ta na Ayinviki a Vuzavaguɗu i, u tsu neke ta̱ uba̱ruwi. 
2CO.3.18	Adama a nannai a̱shi a̱ tsu i upali ba, adama a na ci yotsongu tsugbayin tsu Vuzavaguɗu. Ayin a na baci Ayinviki a Vuzavaguɗu i a kuyaꞋan ulinga n a̱tsu, ci ta̱ a̱ kuta̱wa̱ tso kokpo ci ni, ci ta̱ kpamu o kuyotsongu tsugbayin ci ni n a̱bunda̱i ka̱u.
2CO.4.1	Ka̱shile, n asuvayali a̱ ni, u nekei tsu ulinga u nam pa ci yaꞋan. I ɗaɗa i zuwai ɗa tsu kpa̱ɗa̱i koꞋo. 
2CO.4.2	Ci iwain kuyaꞋan ili i wono ko yi usokongi. Tsu ya̱nsa̱ vuza ba, tsu sabaꞋa kuyotsongusu ku Ka̱shile ba. Tsu dansa ta̱ mayun e kelime ka̱ Ka̱shile, adama a na aza a na a buwai e yeve a na ci aza a̱ ma̱riki.
2CO.4.3	Uma o yoku e yeve baci Arabali a Singai a na tsu danai le va ba, na lo wo okpo ta̱ urotu an uma a nan lo i ta̱ a̱ kukuwa̱. 
2CO.4.4	Vuza vu gbani-gbani wi ta̱ lo, vuza na wi a kulyaꞋa tsugono tsa aduniyan a nam pa. MalyaꞋi maꞋa. Ɗa u palai a̱ɗu a aza o yoku ɗa okpoi a̱yimba̱. Uma a nam pa a̱ kpa̱ɗa̱i kuneke a̱ɗu, adama a nannai e kene tsugbayin tsu kutashi ka Arabali a Singai ku na ki a kakana le ba. A kufuɗa e yeve akaka a na tsu danai le a ukuna u tsugbayin tsu Kirisiti Kishi ba, vuza na u yotsoi Ka̱shile derere.
2CO.4.5	Ana tsu banai a̱ kuka̱ra̱Ꞌa̱ kudana uma Arabali a Singai, ka̱ci ka̱ tsu kaꞋa ci a kuyaꞋanka ba, amma ci ta̱ a kudana uma, Yesu Kishi Vuzagbayin ɗa. Ili i na tsu fuɗai tsu danai adama a̱ ka̱ci ka̱ tsu koci i ɗaɗa a̱tsu ɗa agbashi a̱ ɗa̱, adama a ili i na Yesu u yaꞋin adama a̱ tsu. 
2CO.4.6	Ka̱shile kaꞋa ka danai, “Ka̱sa̱kpa̱ kutashi kakana a̱ ka̱yimbi!” U yotsongu tsu ta̱ ɗe a na kutashi ku nam pa ka ku ɗaɗa wakani punu a̱ a̱ɗu a̱ tsu adama a na ci yeve tsugbayin tsu Ka̱shile tsu na a̱shi e Yesu Kishi o ci yotsongu.
2CO.4.7	Ci ta̱ n uciyi u nam pa a̱ ubuta̱ u Ka̱shile, amma a̱tsu na ci a̱ kuɓa̱na̱ uciyi wa ci ta̱ an mgbodo n na a maꞋi n ciꞋin. Na va u yotsongu ta̱ a na utsura u gbayin wa ta wi u Ka̱shile, a̱tsu ɗa ba. 
2CO.4.8	A zuwai tsu a̱ ka̱tsuma̱ ka atakaci ka̱u, amma a minjarangu tsu ba. Ko an ci yevei ili i na tsa kuyaꞋan ba, tsu ka̱sa̱kpa̱ ba. 
2CO.4.9	E nekei tsu atakaci, amma Ka̱shile ka̱ ka̱sa̱kpa̱ tsu ba. Ayin o yoku a ɓasangu tsu ta̱ a iɗika, amma a una tsu ba. 
2CO.4.10	Tsu soꞋo baci atakaci nannai, ayin tutu ikyamba i tsu i ci yotsongu ta̱ tsu na Yesu u soꞋi atakaci ana u kuwa̱i, adama a na uma a fuɗa e ene wuma u Yesu a ikyamba i tsu. 
2CO.4.11	E, i ta̱ a kufuɗa kuna tsu a ayin a na e sheshei dem, adama a na ci ta̱ a kuyaꞋanka Yesu tsugbashi. Nannai ɗa uma a̱ kuciya̱ kene wuma u Yesu a ikyamba i tsu i na i kufuɗa kukuwa̱. 
2CO.4.12	Tsu ushuku ta̱ kuyaꞋan kataci nannai ali a̱ ukpa̱, adama a na i ciya̱ wuma.
2CO.4.13	A ɗana ta̱ a Katagarda ka Ciɗa, “N yaꞋan ta̱ kadanshi adama a na n neke ta̱ ka̱ɗu.”
2CO.4.14	Ka̱shile ka̱ ɗengusa̱i Vuzagbayin Yesu n wuma, ci yeve ta̱ kpamu Ka̱shile ki ta̱ a̱ kuɗengusa̱ tsu koɓolo n Yesu. Ka̱shile ki ta̱ a kuɗika tsu, koɓolo n avu, ka̱ta̱ ci shamgba e kelime ka̱ ni. 
2CO.4.15	Ili i nam pa ra̱ka̱ adama a̱ ɗa̱ a ɗa. Tsu na uma n a̱bunda̱i a̱ ciya̱i kasingai ka̱ Ka̱shile, a kulaꞋa ta̱ n kuneke ogodiya ayin dem ka̱ta̱ kpamu Ka̱shile ka̱ ciya̱ tsugbayin n a̱bunda̱i.
2CO.4.16	I ɗaɗa i zuwai ɗa tsu kpa̱ɗa̱i kuka̱sa̱kpa̱. Ko a na ikyamba i tsu yi a̱ kukuwa̱, ayinviki a̱ tsu i ta̱ a̱ kuciya̱ utsura u savu kanna dem. 
2CO.4.17	Atakaci a na ci n a ɗa gogo na i gbayin ba, i kpamu e kugeshe ba. Amma i ta̱ a̱ kuɓa̱nka̱ tsu, adama a na ci ciya̱ tsugbayin tsu na tsu laꞋi atakaci a̱ tsu ka̱u, tsugbayin tsu nan lo ta na tso kukotso ba. 
2CO.4.18	Tsu zuwa a̱shi a̱ tsu a̱ ubuta̱ wi ili i na ce enei ba, amma a̱ ubuta̱ wi ili i na tsu kpa̱ɗa̱i kene. Ili i na ci e kene ye kugeshe ba, amma i na ci a̱ kukpa̱ɗa̱ kene yi o kukotso ba.
2CO.5.1	Gogo na ci yeve ta̱ a talukpa baci ka̱pa̱m ka̱ tsu a̱ ubuta̱ u na ci o kuyongo: ɗaɗa, ayin a na baci tsu kuwa̱i ɗa tsu ka̱sa̱kpa̱i ikyamba i nam pa, Ka̱shile ki ta̱ o kufoɓusoko tsu kpaꞋa adama a na ci yongo ɗe. Ubuta̱ u na a̱yi a̱ ka̱ci ka̱ ni u yaꞋin, u na u kukotso ba. 
2CO.5.2	Tso oꞋo ta̱ ɗe n ikyamba i na ci n i ɗa gogo na, ci ciga ta̱ kanna ka nan lo ka̱u ka na tsa kuꞋuka ikyamba i savu i tsu na ɗe gaɗi tsa aminya a savu. 
2CO.5.3	A ayin a nan lo tso kokpo oshomboɗi ba, adama a na tsu uka ta̱ ɗe ikyamba i savu na ɗe gaɗi. 
2CO.5.4	Ayin a na ci o kuyongo n ikyamba i nam pa, ci ta̱ n a̱miki, ɗa kpamu tsu soꞋi atakaci. Amma ci ciga ku ka̱sa̱kpa̱ ikyamba i kukuwa̱ i nam pa adama o woꞋi wi ikyamba u nam pa ba. Ci ciga ta̱ tsu sabaꞋa i ɗa ka̱ta̱ ci ɗika i na i kukuwa̱ ba. 
2CO.5.5	Ka̱shile a̱ ka̱ci ka̱ ni u foɓuso tsu ta̱ ɗe adama a nam pa, u neke tsu ta̱ Ayinviki a̱ Ka̱shile tsu uzuwi u kaguta u na u kuyotsongu a na wuma u savu u nam pa wa ili i mayun i ɗa.
2CO.5.6	Adama a nannai, ayin tutu ci ta̱ n ka̱ɗu uvaꞋanki. Ci yeve ta̱ ci baci n wuma a ikyamba i nam pa, ci a kpaꞋa a̱ ubuta̱ u te n Vuzagbayin ba. 
2CO.5.7	Wi ta̱ nannai adama a na ci ta̱ o kutono ili i na ci nekei a̱ɗu, amma ci o kutono ili i na ci e kene ba. 
2CO.5.8	I ɗaɗa ci yeve ta̱ ci ta̱ n utsura u ka̱ɗu. Tsu laꞋa ta̱ n kuciga tsu ka̱sa̱kpa̱ ikyamba i nam pa ya adama a na tsu bana a kpaꞋa ku te u Vuzagbayin. 
2CO.5.9	Ci baci n wuma punu a ikyamba i nam pa, ko ci baci n wuma ba, uteku u na ci cigai u ɗaɗa ci yaꞋan ili i na u kupana uyoꞋo, u laꞋa ta̱ ili i na i buwai dem. 
2CO.5.10	Ili i na i zuwai i ɗaɗa, kanna ke te, ra̱ka̱ vu tsu ci ta̱ a kushamgba e kelime ka̱ Kirisiti Kishi ka̱ta̱ u yaꞋanka tsu afada. Yaba dem vu tsu wi ta̱ a kisa katsupu ka na ka gaꞋin adama a ili i na ci yaꞋin a ayin a na ci n wuma wi ikyamba i nam pa, ko i singai i ɗa ko i gbani-gbani.
2CO.5.11	Adama a na ci yeve ta̱ tsu pana ta̱ wovon u Vuzagbayin, ɗaɗa tsu dakakai adama a na uma o bono o tono yi. Ka̱shile ke yeve ta̱ tsu na ci mayun. Ci ciga ta̱ i yeve icuꞋu i uma i na ci. 
2CO.5.12	Ci a kuyaꞋanka ɗa̱ a̱ra̱ɗi ba, amma ci ta̱ a kudana ɗa̱ ukuna u ka̱ci ka̱ tsu ka̱ta̱ i ciya̱ i yaꞋan ma̱za̱nga̱ adama a̱ tsu. Tsu dana ta̱ ili i nam pa ka̱ta̱ i ciya̱ ili i na i kudana, yi baci koɓolo n aza a na i n ukuna u mayun ba, ɗa kpamu i a̱ra̱ɗi a̱ ubuta̱ wa aza o yoku. 
2CO.5.13	Ci yaꞋan baci adanshi ci ta̱ a kujara, adama a na e neke Ka̱shile tsugbayin ɗa. Ci baci n aci a̱ tsu mayin, adama a na tsu ɓa̱nka̱ ɗa̱ ɗa.
2CO.5.14	Ili i na baci ci yaꞋin dem, ci yaꞋan ta̱ i ɗa adama a na ucigi u Kirisiti Kishi u ɗa wi o kutono n a̱tsu. Ci neke ta̱ kpamu a̱ɗu a na vuma vi te Kirisiti Kishi u kuwa̱i adama a yaba dem, adama a nannai, tsu ushuku ta̱ a na a̱tsu tsu kuwa̱i ra̱ka̱. 
2CO.5.15	U kuwa̱ ta̱ u ciya̱ wi isa yaba dem, adama a aza a na a̱ ciya̱i wuma u savu adama a̱ ni o doku o yongo tsu na a̱ kuɓa̱nka̱ ka̱ci ke le koci ba. Amma a kucikpa, o yongo tsu na Kirisiti Kishi u kupana uyoꞋo, vuza na u kuwa̱i ɗa u ɗenga̱i n wuma adama a na wi isa le.
2CO.5.16	Tsu ka̱sa̱kpa̱ ta̱ kuyaꞋanka uma afada tsu na aduniyan a ci yaꞋan. Ci ishi ta̱ ci sheshe ukuna u Kirisiti Kishi tsu na uma a aduniyan e ci sheshe, amma gogo na tsu doku ci yaꞋan nannai ba. 
2CO.5.17	Vuza na baci u ɓolongi ka̱ci ka̱ ni n Kirisiti Kishi, Ka̱shile ko bonoko yi ta̱ vuma vu savu. Ili i kuku i ni i kotso ta̱ ɗa i lazai. Ka̱shile ko bonoko ta̱ ili ra̱ka̱ i bonoi usavu.
2CO.5.18	Ka̱shile kaꞋa ka yaꞋin ili i nam pa ra̱ka̱. U tuka̱i tsu ɗevu n a̱yi adama a ili i na Kirisiti Kishi u yaꞋin. U nekei tsu ulinga u kutuka̱ n uma ɗevu n a̱yi feu. 
2CO.5.19	Akaka a̱ tsu a ɗaɗa Ka̱shile ko yongo ta̱ a̱ kutuka̱ n uma ra̱ka̱ ɗevu n ka̱ci ka̱ ni a̱ ubuta̱ u Kirisiti Kishi. Ka̱shile ka ci ciɓasa n unushi u le ba. Ɗa u nekei tsu akaka a nam pa a̱ ma̱ta̱na̱.
2CO.5.20	Ka̱shile ka̱ suki tsu tso okpo anan taji vu kusala ukuna u Kirisiti Kishi, wi ta̱ kpamu o kufolono ɗa̱ i pana akaka a̱ tsu. Ci yaꞋan ta̱ kadanshi adama a̱ Kishi, tsu folono ɗa̱ ta̱ i ka̱sa̱kpa̱ Ka̱shile ka̱ tuka̱ ɗa̱ ɗevu n a̱yi. 
2CO.5.21	Kishi u saꞋwa kuyaꞋan unushi ba! Amma Ka̱shile ko bonokoi ni vuza vu unushi, adama a na Kirisiti Kishi u zuwai tso okpoi aza a̱ usuɓi u Ka̱shile.
2CO.6.1	Ci ta̱ ulinga koɓolo n Ka̱shile, tsu folono ɗa̱ ta̱ kpamu ka̱ta̱ i iwan kasingai ka̱ Ka̱shile ba. 
2CO.6.2	Ka̱shile ka dana ta̱ a Katagarda ka Ciɗa ka̱ ni,
2CO.6.2	“Ana ayin a na n zagbai a yawai,
2CO.6.2	M pana ta̱ avasa a̱ ɗa̱.
2CO.6.2	M ɓa̱nka̱ ɗa̱ ta̱ a kanna ka wishi.”
2CO.6.2	Mayun ɗa, Ka̱shile ki ta̱ ufoɓushi adama a na u ɓa̱nka̱ ɗa̱ gogo na. Anana ɗa kanna ka wishi.
2CO.6.3	Ci ciga uma a yaꞋan kadanshi ka̱ kula̱nga̱su adama a ulinga wa ba, adama a na ili i na ci yaꞋin dem i zuwa uma kuta̱ɗa̱tsa̱ ba. 
2CO.6.4	Ili i na baci ci yaꞋin dem, ci yotsongu ta̱ a na a̱tsu agbashi a mayun a ɗa ci a̱ Ka̱shile. Ɗa tsu gbamai asuvu n atakaci a na i lo dem. 
2CO.6.5	A tsu lapa tsu ta̱ ayin o yoku. Ka̱ta̱ a zuwa tsu a̱ kunu ku ugbashi. Ka̱bunda̱i ka uma ka ci yaꞋan ta̱ wupa n a̱tsu, ka̱ta̱ a̱ ka̱na̱ vishili vu ka̱bunda̱i. Ci yaꞋansa ta̱ ulinga ali tso oꞋoi n a̱bunda̱i. Kayin kakau tsu tsu lata ba. Ubuta̱ u yoku tsu namba tsuwaꞋa. 
2CO.6.6	Ci yotsongu ta̱ ka̱ci ka̱ tsu a na a̱tsu agbashi a̱ Ka̱shile a ɗa, adama a na ci reme ta̱ ka̱ci ka̱ tsu ɗa ci ciɗa, ci ta̱ kpamu n kuyeve ku na Ka̱shile ke ci neke. Ci yaꞋan mololo ba. Ci yaꞋanka ta̱ uma kasingai. Ci ta̱ n utsura wa Ayinviki a̱ Ka̱shile, mayun ɗa kpamu ci cigai uma. 
2CO.6.7	Tsu dana ta̱ uma akaka a̱ Ka̱shile a mayun, u ci neke tsu ta̱ kpamu utsura. Ci ta̱ n ciɗa vu na vo okpoi an kotokobi ka̱ tsu m ma̱ra̱ga̱ ma na ci cigai adama o kuvon. 
2CO.6.8	Ci yaꞋanka ta̱ Ka̱shile tsugbashi ko uma e neke tsu tsugbayin, ko o goyo tsu. Ci yaꞋanka ta̱ Ka̱shile tsugbashi ko uma a cikpa tsu, ko e ɗeke tsu n kula ku gbani-gbani. Uma a bankai nsata n tsu a dana a̱tsu aza a aꞋuwa a ɗa, amma ayin tutu tsu dansa ta̱ ili i mayun. 
2CO.6.9	Yaba dem u yeve tsu ta̱, amma a yaꞋankai tsu adanshi e yeve tsu kpamu ba. Ci yongo ta̱ adanshi ukpa̱ wi ta̱ lo ɗevu, amma a̱tsu ɗa na, tsu buwai n wuma. Tsu soꞋo ta̱ atakaci n a̱bunda̱i, amma a una tsu ba. 
2CO.6.10	Ayin tutu ci yongo ta̱ a̱ ma̱za̱nga̱, ali n ayin a na ci o kusoꞋo atakaci. Aza a unambi a ɗa ci, amma ci ta̱ a kuzuwa uma n a̱bunda̱i o kokpo aza a uciyi a̱ ubuta̱ wu uneki wa̱ a̱ɗu. Ci n ili ba, amma mayun ɗa a na ci n ili dem.
2CO.6.11	A̱ɗa̱ uma o Korintiya, ci yaꞋanka ɗa̱ ta̱ kadanshi magaba. A̱ɗu a̱ tsu a shana ta̱ n ucigi a kubana wa̱ ɗa̱. 
2CO.6.12	Tsu ka̱sa̱kpa̱ kuciga ɗa̱ ba, amma a̱ɗa̱ i bula̱ ta̱ kuciga tsu. 
2CO.6.13	Mi ta̱ a kuyaꞋanka ɗa̱ kadanshi gogo na tsu na n kudansuka muku n va̱. Cigai tsu derere tsu na ci cigai ɗa̱.
2CO.6.14	Ka̱ta̱ i yongo ili i te koɓolo n aza a na a̱ kpa̱ɗa̱i kuneke a̱ɗu n Kishi ba. Kasingai n kagbani-gbani o ci yongo a̱ ubuta̱ u te ba. Kutashi n ka̱yimbi a ci shamgba a̱ ubuta̱ u te ba. 
2CO.6.15	Nini ɗai Kirisiti Kishi m MalyaꞋi a kulyaꞋa cija̱Ꞌa̱? Nini ɗai vuza na u nekei ka̱ɗu n vuza na u kpa̱ɗa̱i kuneke ka̱ɗu o kokpo vuza n vutoku? 
2CO.6.16	A̱Ꞌisa̱ a̱ Ka̱shile o kuyongo a̱ ubuta̱ u te n a̱ma̱li ba. A̱tsu ɗa ta na a̱Ꞌisa̱ a̱ Ka̱shile vuza vu wuma. Ka̱shile ka danai, “Mi ta̱ a̱ kuda̱sa̱ngu n ele ka̱ta̱ n wala koɓolo n ele. Mi ta̱ o kokpo Ka̱shile ke le, ele tamkpamu o okpo uma a̱ va̱.”
2CO.6.17	Adama a nannai, Vuzavaguɗu u danai,
2CO.6.17	“Uta̱i punu we le ka̱ta̱ i ɓolongu n ele ba.
2CO.6.17	Ka̱ta̱ i saꞋwa ili yu unata i na Wila̱ u sa̱nka̱i ba,
2CO.6.17	nannai ɗa n kisa ɗa̱.”
2CO.6.18	Vuzavaguɗu MalaꞋimili u danai,
2CO.6.18	“Mi ta̱ o kokpo Esheku a̱ ɗa̱,
2CO.6.18	ka̱ta̱ a̱ɗa̱ tamkpamu yo okpo muku n va̱.”
2CO.7.1	A̱ja̱Ꞌa̱ a̱ va̱, Ka̱shile ka yaꞋanka tsu ta̱ uzuwakpani n a̱bunda̱i u nam pa. Adama a nannai ci yaꞋin daꞋin n ili ra̱ka̱ i na i kuzuwa ikyamba i tsu n a̱ɗu a̱ tsu a natukpa. U gaꞋan ta̱ ci neke Ka̱shile tsugbayin ka̱ta̱ tsu dakaka adama a na tsu okpo ci ni gbende.
2CO.7.2	Ɓa̱yuwa̱ka̱i tsu ubuta̱ punu a̱ a̱ɗu a̱ ɗa̱. Ci yaꞋanka vuza kagbani-gbani ba. Tsu la̱nga̱sa̱ uneki u ka̱ɗu u vuza ba. Tsu doro kpamu vuza ba. 
2CO.7.3	N dansa ili i nam pa adama a na n ciga mi ilukpa̱ ɗa̱ ba. N dana ɗa̱ ta̱ ɗe ayin tutu ci yongo ta̱ a kuciɓasa ko yi ɗa̱i i kuta̱wa̱. 
2CO.7.4	N soɗongu ta̱ ma̱tsa̱n n a̱ɗa̱ mayin. N ci yongo ta̱ a̱ ma̱za̱nga̱ ayin tutu adama a̱ ɗa̱. I yaꞋanka mu ta̱ kadanshi ku utsura u ka̱ɗu ka̱u. Ko a na mi n atakaci ka̱u, i zuwa mu ta̱ mo okpoi m ma̱za̱nga̱ ka̱u.
2CO.7.5	Ana ci yawai a iɗika i Makidoniya, ci ciya̱ kuvuka ba. Ci cinai kadama a̱ ubuta̱ dem a kuvana tsu. Ci yaꞋan ta̱ kanananai n irala i tsu, ɗa ci yongoi a kupana wovon punu a̱ a̱ɗu a̱ tsu. 
2CO.7.6	Amma Ka̱shile, a̱yi na u tsu neke uma kadanshi ka kuvaꞋanka a̱ɗu, ayin a na baci a̱ɗu e le a̱ na̱mgba̱i, u yaꞋankai tsu kadanshi ka kuvaꞋanka ka̱ɗu a ayin a na Taitu u yawai. 
2CO.7.7	Mayun, ci ta̱ m ma̱za̱nga̱ ma na ce ene yi. Amma ili i na i nekei tsu ma̱za̱nga̱ mayun i ɗaɗa tsu na i nekei ni kadanshi ka utsura u ka̱ɗu. U dana tsu ta̱ uteku u na yi a kuciga ye ene mu, ɗa u danai tsu i shika̱ ta̱ unushi kpamu adama a ili i na i yaꞋin. U doku u danai mu tsu na i cigai kuɓa̱nka̱ mu ka̱u. Ana m panai ili i nam pa, ɗa m panai ma̱za̱nga̱ ka̱u.
2CO.7.8	Ko akaka a̱ va̱ a̱ la̱nga̱sa̱ ɗa̱ baci a̱ɗu, na lo u ɓa̱la̱ mu ba. N ugiti u ɓa̱la̱ mu ta̱ kenu, adama a na a̱ɗu a̱ ɗa̱ a̱ na̱mgba̱i, amma una̱mgbuka̱tsuma̱ u ɗa̱ u yaꞋan makyan ba. 
2CO.7.9	Amma gogo na mi ta̱ m ma̱za̱nga̱. N yaꞋan ma̱za̱nga̱ adama a na n neke ɗa̱ ta̱ una̱mgbuka̱tsuma̱ ba, amma adama a na una̱mgbuka̱tsuma̱ u ɗa̱ u zuwa ɗa̱ ta̱ i sabaꞋi ma̱riki ma̱ ɗa̱. Ci yaꞋanka ɗa̱ iforotoi ba, ko kenu. 
2CO.7.10	Ka̱shile ka ci yaꞋan ta̱ ulinga n una̱mgbuka̱tsuma̱ a wuma u tsu adama a na u ɓa̱nka̱ tsu tsu ka̱sa̱kpa̱ unushi u tsu ka̱ta̱ ci ciya̱ wishi. Na lo u ɓa̱la̱ tsu adama a icuꞋu yi una̱mgbuka̱tsuma̱ u nan lo ba. Amma vuza wi baci n una̱mgbuka̱tsuma̱, ɗa u bonoi u Ka̱shile ba, wi ta̱ a̱ kukuwa̱, wi a̱ kuciya̱ wishi ba.
2CO.7.11	Zukai n ili na una̱mgbuka̱tsuma̱ u na Ka̱shile ka cigai i pana u tuka̱i ɗa̱. U zuwa ɗa̱ ta̱ i ka̱na̱i kaci. U zuwa ɗa̱ ta̱ i yotsongu a na i yaꞋin unushi ba. U zuwa ɗa̱ ta̱ i yaꞋin wupa ɗa i panai wovon. U zuwa ɗa̱ ta̱ i cigai kene mu. U zuwa ɗa̱ ta̱ i ɓa̱nka̱i uma. U zuwa ɗa̱ ta̱ i ciya̱ mali ma na a takacika vuma vu na u nusai. U zuwa ɗa̱ ta̱ i yotsongi a na a̱ɗa̱ i yaꞋin ili i na yi derere. 
2CO.7.12	N ɗana ta̱ akaka a nan lo a adama a na ye ene, e kelime ka̱ Ka̱shile, tsu na i la̱na̱i tsu mayin. N ɗana a ɗa adama a vuza na u nusai, ko vuza na a nusakai ba. 
2CO.7.13	I ɗaɗa i zuwai ɗa ci ciya̱i utsura u ka̱ɗu.
2CO.7.13	Ko a na ci ciya̱i utsura u ka̱ɗu, tsu laꞋa ta̱ n kuyaꞋan ma̱za̱nga̱ adama a na ce ene Taitu wi ta̱ a̱ ma̱za̱nga̱, adama a na i zuwa ta̱ ka̱ɗu ka̱ ni ida̱shi. 
2CO.7.14	Tsu dana yi ta̱ tsu na ci m ma̱za̱nga̱ ka̱u adama a̱ ɗa̱, ɗa ta na i yotsongi a na mayun ɗa mu. Ili ra̱ka̱ i na tsu danai ɗa̱ mayun ɗa, a̱ɗa̱ kpamu i yotsongu ta̱ a na ili i na tsu danai Taitu adama a̱ ɗa̱ mayun ɗa. 
2CO.7.15	Adama a nannai ucigi u ni a kubana wa̱ ɗa̱ u tsurakpa, ayin a na baci u ciɓai tsu na ra̱ka̱ vu ɗa̱ yi ufoɓushi adama a na i pana kadanshi ka̱ ni, koɓolo kpamu n tsu na i ka̱na̱i ni n wovon n kujeꞋeke ki ikamba. 
2CO.7.16	Mi ta̱ m ma̱za̱nga̱ ka̱u uteku u na mi a kufuɗa kusoɗongu ma̱tsa̱n n a̱ɗa̱ mayin.
2CO.8.1	A̱ja̱Ꞌa̱ a̱ va̱, ci ciga ɗa̱ ta̱ i yeve tsu na Ka̱shile ko yotsongi kasingai ka̱ ni wa aza o Kutoni a̱ ubuta̱ kakau u na wi iɗika i Makidoniya. 
2CO.8.2	O soꞋi atakaci ka̱u ɗa kpamu i babu ili, amma ma̱za̱nga̱ me le mo kotso ba, ali ɗa e nekei ɗa i ɓarakpai. 
2CO.8.3	YaꞋan n dana ɗa̱ e neke ta̱ n a̱bunda̱i uteku u na a kufuɗa ali a pasukpai. Babu vuza na u danai le a yaꞋan nannai.
2CO.8.4	Amma ɗa o yongoi o kufolono tsu tsu ka̱sa̱kpa̱ le a̱ ɓa̱nka̱ uma a̱ Ka̱shile a na i a Urishelima. 
2CO.8.5	Ci sheshe i a kufuɗa kuneke ali nannai ba! Ili i na a̱ gita̱i kuyaꞋan i ɗaɗa e nekei biꞋi ka̱ci ke le u Vuzagbayin ɗa e yevei e nekei ka̱ci ke le wa̱ a̱tsu. Ili i nam pa i ɗa Ka̱shile ka cigai. 
2CO.8.6	Taitu ɗa vuza na u gita̱i kuyotsongu ɗa̱ uteku u na i kuneke, ɗa tsu folonoi ni u bono u ɓa̱nka̱ ɗa̱ i kotso ulinga u kuneꞋe wa u na i gita̱ va. 
2CO.8.7	I yaꞋin ili ra̱ka̱ mayin, ali i lazakai: A̱ɗa̱ na yi n uneki u ka̱ɗu ka̱u. Ɗa i ci yaꞋan n kadanshi mayin. A̱ɗa̱ na yi n kuyeve. Ɗa yi kpamu a kuciga kuɓa̱nka̱ uma. Ɗa kpamu i cigai tsu ka̱u. Ci ciga ɗa̱ ta̱ i yaꞋan mayin mayun a ukuna u kuneke u nam pa babu mogogu.
2CO.8.8	Mi a kugutsaka ɗa̱ sai i neke ba, ko a na aza o Kutoni a̱ ubuta̱ kakau a cigai kuyaꞋan nannai ka̱u. Nan lo va ɗaɗa uye u yoku u na wi o kuyotsongu a na ucigi u ɗa̱ mayun ɗa wi. 
2CO.8.9	I yeve ta̱ kasingai ka Vuzagbayin vu tsu Yesu Kishi. I yeve ta̱ a na Kishi wi ishi n uciyi, amma wo okpoi n unambi adama a̱ ɗa̱, ɗa u zuwai ɗa̱ yo okpo n uciyi adama a unambi u ni.
2CO.8.10	Odoki a̱ va̱ a ɗa na: Ɓalu a̱ɗa̱ ɗa i gita̱i kuciga kuneke, a̱ɗa̱ ɗa ta na i gita̱i kuyaꞋan kuneke ka. 
2CO.8.11	Gogo na kotsosoi ulinga u na i gita̱i kuyaꞋan. Yotsongi a na yi a kufuɗa kukotso ulinga wa m mali tsu na i gita̱i u ɗa. Nekei a̱ ka̱tsuma̱ ki ili i na yi n i ɗa. 
2CO.8.12	I ciga baci i yaꞋan neke, ka̱ta̱ i keɓece ko nini ɗai kuneꞋe ku nu ki ba. Ka̱shile ka ciga ta̱ i neke a̱ ka̱tsuma̱ ki ili i na yi n i ɗa, amma i neke i na i kpa̱ɗa̱i kuyaꞋan n i ɗa ba.
2CO.8.13	N ciga i neke ka̱u ali aza o yoku a pana uyoꞋo ka̱ta̱ a̱ɗa̱ tamkpamu i soꞋo atakaci n ili kenu i na yo okpoi ɗa̱ ba. N ciga ta̱ ili i yaꞋan derere adama a yaba dem vu na wi punu a̱ ka̱tsuma̱. 
2CO.8.14	Gogo na nahannai yi ta̱ n ili n a̱bunda̱i. Ili i na yi n i ɗa yi ta̱ a̱ kuɓa̱nka̱ aza a na a nambai ka̱ta̱ megeshe a̱ ciya̱ baci ka̱u e yeve a̱ ɓa̱nka̱ ɗa̱ i namba baci, ka̱ta̱ ili dem yo okpo derere. 
2CO.8.15	Katagarda ka Ciɗa ka danai, “Vuza na u ɓolongi ka̱u, i ɗa i ɓarakpa ba. Vuza na u ɓolongi kenu, u namba ili ba.”
2CO.8.16	N cikpa ta̱ Ka̱shile a na u zuwai Taitu u ciga ɗa̱ tsu na mpa n cigai ɗa̱. 
2CO.8.17	Taitu wu ushuku ta̱ kuyaꞋan ili i na tsu danai ni u yaꞋan. U ciga ta̱ ka̱u u bana wa̱ ɗa̱, ali kafu tsu dana yi u bana. 
2CO.8.18	Ci ta̱ a̱ kusuku yi koɓolo n vuza tsu, vuza na a̱Ꞌisa̱ a aza o Kutoni ra̱ka̱ a cikpai adama a tsugbashi ci ni a ayin a na u danai uma Arabali a Singai. 
2CO.8.19	A̱Ꞌisa̱ a aza o Kutoni kakau a zagba yi ta̱ u bana n a̱tsu a̱ ubuta̱ u kuneke ikebe i nam pa. Ci ta̱ a kuyaꞋan tsugbashi tsu nam pa adama a na ci neke Vuzagbayin tsugbayin, ka̱ta̱ kpamu tsu yotsongu a na mayun ɗa ci cigai kuɓa̱nka̱.
2CO.8.20	Nannai ɗaɗa ci ciga vuza u ciya̱ tsu n unushi adama e kuneꞋe ka̱ a̱bunda̱i ku nam pa ba. 
2CO.8.21	Amma a̱tsu ci ciga ta̱ ci yaꞋan ili i na Vuzagbayin u kupana uyoꞋo ali n uma feu.
2CO.8.22	Ci ta̱ kpamu a̱ kusuku vuma vi yoku koɓolo n uma e re a nan lo a. Vuma vu nam pa ayin tutu wi ta̱ ufoɓushi adama a na u ɓa̱nka̱. U yaꞋanka tsu ta̱ ɗe nannai a uye kakau n a̱bunda̱i, u doku ta̱ kpamu u ciga kuɓa̱nka̱ gogo na ka̱u, adama a na wu ushuku ka̱u n a̱ɗa̱. 
2CO.8.23	Vuza na baci we ecei ukuna u Taitu, danai vuza nan lo, wi ta̱ ulinga nu mpa adama a na tsu ɓa̱nka̱ ɗa̱. A̱Ꞌisa̱ a aza o Kutoni a ɗa feu a̱ suki uma e re a nam pa a kubana wa̱ ɗa̱, ɗa e nekei Kishi tsugbayin. 
2CO.8.24	Yotsongi le ucigi u ɗa̱, adama a na a̱Ꞌisa̱ a aza o Kutoni a̱ ciya̱ e yeve a na ci yaꞋin derere a ayin a na ci m ma̱za̱nga̱ adama a̱ ɗa̱.
2CO.9.1	Me ene ugaꞋin u na wi punu n ɗanaka ɗa̱ adama a ukuna wi ikebe i na i foɓusoi kuneke uma a̱ Ka̱shile ba. 
2CO.9.2	N yeve ta̱ i ciga ta̱ kuɓa̱nka̱. Mi ta̱ a̱ ma̱za̱nga̱ adama a ukuna u nan lo, n gita̱ ta̱ ɗe kudana uma a Makidoniya uteku u na a̱ɗa̱ aza a Akataya yi ɗe ufoɓushi adama a na i neke ali ɓalu. Adama a na i cikala ta̱ kuneke ɗa ta na u zuwai ele vi yoku n a̱bunda̱i a ciga feu kuneke.
2CO.9.3	Amma mi ta̱ a̱ kusuku aza a̱ tsu a nam pa a kubana wa̱ ɗa̱ adama a na kadanshi ka̱ tsu ukuna u ɗa̱ ko okpo gbani ba. N ciga ta̱ i yongo ufoɓushi, adama a na n dana ta̱ ɗe yi ta̱ a kuyaꞋan nannai. 
2CO.9.4	Mi ta̱ a kupana wono, ka̱ta̱ a̱ɗa̱ feu i pana wono, aza o yoku a na e nekei a̱ɗu a Makidoniya a̱ ta̱wa̱ baci na nu mpa, ɗa ci cinai ɗa̱ babu na i foɓusoi wana ɗai ta na n dana le ukuna dem! 
2CO.9.5	Me enei u kulaꞋa ta̱ n kugaꞋan n suku baci aza a̱ tsu a nam pa a wala kelime ka̱ va̱ adama a na e yeve ko kuneꞋe ku na i yaꞋin uzuwakpani i foɓuso ta̱ ɗe ku ɗa. Na lo va u kuyotsongu ta̱ a na i nekei adama a na i ciga ta̱, wi adama a na n gutsakai ɗa̱ i neke ba.
2CO.9.6	Ciɓai vuza na u ca̱Ꞌi kenu, wi ta̱ feu a kukyaꞋa kenu. Vuza na u ca̱Ꞌi n a̱bunda̱i, wi ta̱ a kukyaꞋa n a̱bunda̱i feu.
2CO.9.7	Yaba dem vu ɗa̱ u sheshe n ka̱ci ka̱ ni ko yain ɗai u kuneke. Ka̱ɗu ka̱ nu ki baci dakaka a̱ ubuta̱ u kuneke wa, ka̱ta̱ vi neke ba. Ve ene baci i ta̱ a kugutsaka wu, ka̱ta̱ vi neke feu ba. Adama a na Ka̱shile ka laꞋa ta̱ n kuciga vuza u ci neke m ma̱za̱nga̱ a̱ ka̱ɗu ka̱ ni. 
2CO.9.8	Ka̱shile ki ta̱ a kufuɗa kuneke wu una̱singai u na u laꞋi i na vu nambai. Ka̱ta̱ ayin tutu vi yongo n ili n a̱bunda̱i, ali vi ciya̱ i yawa wu ka̱ta̱ kpamu vi neke adama a ulinga u singai dem. 
2CO.9.9	Katagarda ka Ciɗa ka danai:
2CO.9.9	“E ci neke ta̱ aza a unambi kuneꞋe ku le n ekiye e re,
2CO.9.9	ka̱ta̱ usuɓi u le u yongo a kuyaꞋan ili i na i gaꞋin ali a kubana a uteku.”
2CO.9.10	Adama a na Ka̱shile kaꞋa vuza na u ci neke acimbi icuꞋu, ka̱ta̱ kpamu u neke ilikulyaꞋa. Wi ta̱ o kudoku ɗa̱ ili i na yi n i ɗa, i tono baci kasingai adama a na i fuɗa i doku i neꞋe aza a na a nambai. 
2CO.9.11	Wi ta̱ a kuzuwa ɗa̱ i yaꞋan n uciyi wi ili dem adama a na i fuɗa i neꞋe uma n ekiye e re. Ka̱ta̱ uma n a̱bunda̱i a cikpa Ka̱shile a ayin a na tsu bankai n kuneꞋe ku ɗa̱.
2CO.9.12	Tsugbashi tsu na yi a kuyaꞋan na adama a na ci neke uma a̱ Ka̱shile ili i na a nambai ɗa koci ba, amma ci ta̱ kpamu a kuzuwa le a laꞋa n kucikpa Ka̱shile. 
2CO.9.13	Yi ta̱ e kuneke Ka̱shile tsugbayin adama a na i fuɗai i nekei n ekiye e re. I neke ta̱ a̱ɗu n akaka a̱ Kirisiti Kishi, ɗa i tonoi a ɗa ana i nekei uma a̱ Ka̱shile n ekiye e re koɓolo n aza a na a buwai. 
2CO.9.14	Gogo na i ta̱ a kavasa adama a̱ ɗa̱, ali ɗa a cigai ɗa̱, adama a kasingai ka na Ka̱shile ka yaꞋin e ekiye a̱ ɗa̱. 
2CO.9.15	Ci cikpai Ka̱shile adama e kuneꞋe ku gbayin ku nam pa.
2CO.10.1	Mpa Bulusu, mi ta̱ o kufolono ɗa̱ n usuɓi koɓolo n kasingai ka̱ Kishi. Uma o yoku a danai mi baci koɓolo n a̱ɗa̱ n tsu gajarakpa ba, amma mi baci lo koɓolo n a̱ɗa̱ ba, n tsu dansuka ta̱ ka̱u. 
2CO.10.2	N ta̱wa̱ baci kpamu kene ɗa̱, n yeve ta̱ n kuzuwa ta̱ usuɗukpi ka̱u wa aza a na e ci sheshe ci ta̱ o kutono ukuna wa aduniyan. N ciga i zuwa mu n takacika ɗa̱ nannai ba.
2CO.10.3	Ci ta̱ o kuyongo a aduniyan, amma a̱tsu ci yaꞋan kuvon tsu na uma a aduniyan a ci yaꞋan ba. 
2CO.10.4	Yunatsu i na a̱tsu ci ci yaꞋanka kuvon, kau ɗa yi n i na aduniyan a ci yaꞋanka. Yunatsu i tsu yi ta̱ n utsura a̱ ubuta̱ u Ka̱shile uteku u na i kuna ubuta̱ wi ida̱shi yu utsura kakau u vurala vu tsu. 
2CO.10.5	A̱tsu tsu una ta̱ kanananai koɓolo n a̱ra̱ɗi dem a na a kufuɗa kusa̱nka̱ vuma kuyeve Ka̱shile. Tsu la̱nga̱sa̱ ta̱ kusheshe ku kugoyi ku na ki punu a̱ a̱ɗu a uma ɗa tsu zuwai le a panaka Kishi. 
2CO.10.6	I yotsongu baci i kotso a na i panakai Kishi mayin, ci ta̱ o kufoɓuso adama a na tsu takacika yaba dem vu na u iwain kupana.
2CO.10.7	Yi ta̱ a kinda ili i na a̱shi i a kufuɗa kene koci. I ciɓa a na a̱tsu aza a̱ Kishi a ɗa n derere n tsa aza a na a tsu dansa n a̱ra̱ɗi ele feu aza a̱ Kishi a ɗa. 
2CO.10.8	Mayun ɗa tsu dansa ka̱u n a̱ra̱ɗi adama a ukuna wu utsura u na Vuzagbayin u nekei tsu tsu ɓa̱nka̱ ɗa̱, amma adama a na tsu takacika ɗa̱ ba. Amma m pana wono adama a ili i nam pa ba.
2CO.10.9	N ɗanaka ɗa̱ baci de dem, n ciga i sheshe mi ta̱ e kuneke ɗa̱ wovon ba. 
2CO.10.10	Uma o yoku a danai, “Atagarda a akaka kakau a̱ Bulusu i ta̱ n utsura koɓolo n ugaꞋin u kupana, amma ayin a na wi n a̱tsu, u zaza ba. Kadanshi ka na ka̱ uta̱i a̱ una̱ u ni ka makara kaꞋa ba.” 
2CO.10.11	U gaꞋan ta̱ e yeve ili i nam pa: Ci ɗe koɓolo n a̱ɗa̱ gogo na ba, i ɗaɗa i zuwai ɗa tsu dansai ili i nam pa a atagarda a akaka. Amma ayin a na baci ci ɗe koɓolo n a̱ɗa̱, ci ta̱ o kuyotsongu ɗa̱ utsura wa derere n tsu na tso kuyotsongu a̱ ubuta̱ wa akaka a̱ tsu.
2CO.10.12	A̱tsu tsu kaꞋwan kuntsukpa ka̱ci ka̱ tsu n aza a na a tsu dana ele a laꞋa ta̱ n kugaꞋan ba. A ci inda ta̱ ka̱ci ke le ka̱ta̱ a yaꞋan uye u kagisamkpatsu u le, ɗa gisanki ka̱ci ke le n u ɗa. Ka̱ta̱ a yaꞋanka ka̱ci ke le afada tsu na nwalu n le mi. Na va u yotsongu ta̱ a na a̱ kpa̱ɗa̱i kuyeve ili.
2CO.10.13	Amma a̱tsu tsa kuyaꞋan a̱ra̱ɗi n ili i na yi pulai a ulinga u na Ka̱shile ka̱ suki tsu ci yaꞋan ba. Ci ta̱ a kuyaꞋan a̱ra̱ɗi koci n ulinga u na Ka̱shile ka̱ suki tsu ci yaꞋan, a̱ɗa̱ va ta punu feu yi a̱ ubuta̱ wu ulinga wa. 
2CO.10.14	Ci a kuyaꞋan a̱ra̱ɗi a ulami ba. Yevei, a̱tsu ɗa tsu gita̱i kutuka̱ ɗa̱ n Arabali a Singai a ukuna u Kirisiti Kishi.
2CO.10.15	Ci yaꞋan a̱ra̱ɗi adama a ili i na uma o yoku a yaꞋin ba, adanshi tsu kucikpa ta̱ ci yaꞋan ili i nan lo ya n ka̱ci ka̱ tsu. Tsu kucikpa ta̱ ci keɗe a̱pa̱Ꞌa̱ adama a na uneki u ka̱ɗu u ɗa̱ u gbonguro ka̱ta̱ kpamu ulinga u tsu wa̱ ɗa̱ u lyaꞋa kelime ka̱u. 
2CO.10.16	Ci ciga ta̱ tsu bana tsu dana Arabali a Singai a̱ ubuta̱ u na wi daꞋin. Ci ciga ci yaꞋan a̱ra̱ɗi adama a ulinga u na uma o yoku a yaꞋin ɗe a̱ ubuta̱ u le ba. 
2CO.10.17	Katagarda ka Ciɗa ka danai, “Vi ciga baci vi yaꞋan a̱ra̱ɗi, yaꞋan a ɗa adama a ili i na Vuzavaguɗu u yaꞋin.”
2CO.10.18	Vuza na u cikpai ka̱ci ka̱ ni u kuciya̱ ucikpi u mayun ba. Amma ayin a na baci Vuzavaguɗu u zagbai vuza, vuma vu nan lo wi ta̱ ta na a̱ kuciya̱ ucikpi u mayun.
2CO.11.1	N tsulau ci kenu tsu va̱ dem n yeve ta̱ ve kureme ta̱ ka̱ɗu nu mpa. E, n folono wu ta̱ vi reme ka̱ɗu nu mpa. 
2CO.11.2	Ili i bura mu ta̱ n a̱ɗa̱ uteku u na kpamu Ka̱shile ili i burai ni n a̱ɗa̱. Yi ta̱ an mekere ma na me yevei vali ba, ɗa n yaꞋankai ni uzuwakpani u na wo olo vali vi te koci, a̱yi ɗa ta na Kishi a̱ ka̱ci ka̱ ni. 
2CO.11.3	Amma gogo na mi ta̱ a kupana wovon ta lo a̱ ta̱wa̱ a̱ puwa̱nka̱ n a̱ɗu a̱ ɗa̱ adama a na i ka̱sa̱kpa̱ kutono Kishi m mayun koɓolo n ka̱ɗu ka ciɗa, tsu na koko ka̱ ya̱nsa̱i Hawa† n ugboji u gbani-gbani u ni. 
2CO.11.4	Tsu dana ɗa̱ ta̱ ukuna u Yesu, ɗa i ciya̱i Ayinviki a̱ Ka̱shile, ɗa yi isai akaka a̱ tsu. Amma ɗa i ka̱sa̱kpa̱i uma o yoku a danai ɗa̱ ili i yoku kau yu ukuna u Yesu. Gogo na yi ta̱ ufoɓushi adama a na yi isa ayinviki o yoku kau koɓolo kpamu n akaka o yoku.
2CO.11.5	Aza a na e ci ɗeke ka̱ci ke le “azusuki a gbagbaꞋin” n sheshe a na a laꞋi mu ba. 
2CO.11.6	U gaꞋan ba mi a kufuɗa kuyaꞋan kadanshi mayin ci le ba, amma n yeve ta̱ ili i na mi a kudansa. Ci yotsongu ɗa̱ ta̱ ɗe ili i nam pa hawun a uye kakau dem.
2CO.11.7	N zuwa ɗa̱ i tsupa mu adama a Arabali a Singai a na n danai ɗa̱ ba. N goyo ta̱ ka̱ci ka̱ va̱ ɗa n nekei ɗa̱ tsugbayin. Nannai va n nusa ta̱? 
2CO.11.8	Wi ta̱ adanshi uboki u ɗa mi a kuyaꞋan ana mi isai ikebe a̱Ꞌisa̱ a aza o Kutoni kakau ciya̱ m ɓa̱nka̱ ɗa̱ koci, adama a na n yaꞋanka ɗa̱ tsugbashi. 
2CO.11.9	Ayin a na mi koɓolo n a̱ɗa̱ n namba baci ili, n ce ece a̱ɗa̱ i ɓa̱nka̱ mu ba. Aza a̱ tsu a na a̱ uta̱i a Makidoniya ɗa a yawai ɗe e neꞋe mu ta̱ ili ra̱ka̱ i na n cigai. N saꞋwa kufolono ɗa̱ i ɓa̱nka̱ mu ba, mi ta na a kuyaꞋan feu ba. 
2CO.11.10	Babu vuza na u kuta̱ a iɗika i Akataya ka̱ta̱ u sa̱nka̱ mu kudansa ukuna u nan lo ka̱u. N dansa ta̱ ili i nam pa m mayun u Kirisiti Kishi a̱ ka̱ɗu ka̱ va̱. 
2CO.11.11	Ana n dansai n ciga mo oꞋuso ɗa̱ ba, ɗaɗa m kpa̱ɗa̱i kuciga ɗa̱? A̱Ꞌa̱! Ka̱shile ke yeve ta̱ a na n cigai ɗa̱!
2CO.11.12	Mi ta̱ a kulyaꞋa kelime n kuyaꞋan ili i na mi a kuyaꞋan gogo na, adama a na n ciga ta̱ n sa̱nka̱ uma a nan lo kuciya̱ uye u na a kuyaꞋanka a̱ra̱ɗi. I ta̱ a kuciga a dana ulinga u na i a kuyaꞋanka a̱ra̱ɗi a u te u ɗa n ulinga u tsu. 
2CO.11.13	Uma a nam pa a azusuki a aꞋuwa a ɗa. A ci yaꞋan ta̱ aꞋuwa adama a ulinga u na i a kuyaꞋan, ka̱ta̱ o bonoko ka̱ci ke le adama a na o yotso azusuki a mayun a̱ Kirisiti Kishi. 
2CO.11.14	Amma ili i mereve i ɗa wa̱ va̱ ba, adama a na Kalijani† feu u tsu bonoko ta̱ ka̱ci ka̱ ni adama a na u ciya̱ u yotso kalingata ka kutashi. 
2CO.11.15	Ili i mereve i ɗa wa̱ tsu ba, a na agbashi a MalyaꞋi feu o tsu bonoko ka̱ci ke le adama a na o yotso agbashi a na a ci yaꞋan ulinga u singai. Amma a kanna ku uteku, i ta̱ a̱ kuciya̱ atakaci derere a ili i na a yaꞋin.
2CO.11.16	N dana ɗa̱ kpamu: Ka̱ta̱ vuza we ene mu an kalau ba. Amma i sheshe baci nannai, to, panakai mu, tsu na i kupanaka kalau, ayin a na feu mi a kuyaꞋan a̱ra̱ɗi kenu. 
2CO.11.17	Ayin a na baci mi a kucikpa ka̱ci ka̱ va̱ tsu nan lo, mi a kuyaꞋan kadanshi tsu na Vuzagbayin u tsu dansa ba, amma tsu na kalau ka tsu dansa. 
2CO.11.18	Uma n a̱bunda̱i i ta̱ a kuyaꞋan kadanshi ka̱ a̱ra̱ɗi adama a ili i na a yaꞋin punu a aduniyan. Mi ta̱ feu a kuyaꞋan nannai. 
2CO.11.19	A̱ɗa̱ na i danai yi ta̱ n ugboji, yi a kupana uyoꞋo u kupanaka alau! 
2CO.11.20	Ali a̱ɗa̱ e kureme a̱ɗu n aza a na o bonokoi ɗa̱ agbashi e le. A̱ɗa̱ kpamu e kureme a̱ɗu n aza a na a kulyaꞋa ɗa̱, ko aza a na i a̱ kuya̱nsa̱ ɗa̱. Ali a̱ɗa̱ e kureme a̱ɗu n aza a na a ci ɗika ka̱ci ke le a laꞋa ɗa̱ ta̱, ko aza a na a tsu ɓasasa ɗa̱. 
2CO.11.21	M pana ta̱ wono ana n danai utsura u kuyongo u tsu u yawa u nan lo ba.
2CO.11.21	I baci a kufuɗa kuyaꞋan a̱ra̱ɗi, mpa n kuyaꞋan ta̱ feu, amma nannai va tsulau tsu ɗa. 
2CO.11.22	A danai ele va Umaci wi Ibrahim u ɗa, ko? Mpa feu vuza vu Umaci wi Ibrahim u ɗa. Ele aza a Israila a ɗa? Mpa feu vuza vi Israila ɗa mi. Ele ntsukaya mi Ibrahim n ɗa i? Mpa feu ma ɗa mi. 
2CO.11.23	Agbashi a̱ Kishi a ɗa i? Tsulau tsu ɗa mu ana n yaꞋin kadanshi tsu nam pa, amma n laꞋa le ta̱ a kuyaꞋanka yi tsugbashi. N laꞋa le ta̱ a kuyaꞋan ulinga ka̱u. A zuwa mu ta̱ ugbashi ayin tutu u laꞋi tsu na ele feu a yaꞋin ugbashi wa. Ulapi u na n soꞋi u laꞋa ta̱ u le n a̱bunda̱i. Ayin n a̱bunda̱i n ci yaꞋan ta̱ adanshi mi ta̱ a̱ kukuwa̱. 
2CO.11.24	Ayahuda a fabai mu ali kamankupa n kuci m mashauri.
2CO.11.25	Aza o Roma a lapai mu n alangu. A yaꞋanka mu ta̱ nannai ali kutatsu. Kute a varai mu adama a na a una mu. Mpa a nwalu a kpantsu ɗa ku ɓosoi eshere-eshere. Nannai u yaꞋan ta̱ ali kutatsu. Ɗa ta na n ta̱ɗukpa̱i a̱ mini n gita̱i n kulivi sai a na kpamu kulivi ku yoku ku bonoi.
2CO.11.26	Ayin a na mi a nwalu n a̱bunda̱i, n soꞋo ta̱ atakaci ali ɗevu n kukuwa̱ adama a nyeneke n na n uwai m mini, koɓolo n oboki a yunatsu. N uwa ta̱ a̱ ka̱tsuma̱ ka atakaci adama a uma a̱ va̱, Ayahuda, koɓolo kpamu n adama a Aza̱ka̱yimbi. N yongo ta̱ o kusoꞋo atakaci punu a̱ likuci i gbagbaꞋin, na ɗe a kakamba, m punu kpamu a mala. N yongo ta̱ kpamu a̱ ka̱tsuma̱ ka atakaci adama a uma a na a danai ele aza o Kutoni a ɗa, ashe ta na ba. 
2CO.11.27	N yaꞋan ta̱ ulinga ka̱u ali mo oꞋoi, ayin n a̱bunda̱i n nambai alavu. N yongo ta̱ a kupana kambulu n kakuli dem, n yongo ta̱ babu ilikulyaꞋa ayin n a̱bunda̱i. N ci yongo ta̱ kpamu a kupana uta̱ni adama a na ntogu n yawa mu ba. 
2CO.11.28	N kudoku ta̱ kpamu nahannai, n ci yaꞋan ta̱ adanshi n ɗika ta̱ a̱miki a kaci ka̱ va̱ ayin tutu adama a uteku u na ili i burai mu n a̱Ꞌisa̱ a aza o Kutoni kakau ra̱ka̱. 
2CO.11.29	Aza o yoku ikyamba i kuwa̱ le baci, mpa feu i kuwa̱ mu ta̱. Ko kenu ka̱ɗu ka̱ va̱ ka̱ da̱sa̱ngu ba, a ayin a na baci a̱ ya̱nsa̱i vuza adama a na u yaꞋan unushi.
2CO.11.30	Mi baci a kucikpa ka̱ci ka̱ va̱, mi ta̱ a kuyaꞋan nannai adama a ili i na i yotsongi a na ikyamba i va̱ i kuwa̱i. 
2CO.11.31	Ka̱shile ke yeve ta̱ aꞋuwa ɗa mu ba. A̱yi Ka̱shile kaꞋa n Dada vu Vuzagbayin Yesu Kirisiti Kishi, i ta̱ ta na a kucikpa yi ali ayin a babu uteku. 
2CO.11.32	Ayin a na mi ishi a Dimaska, gomuna (vuza na Mogono Arita u zuwai) u cigai kuka̱na̱ mu, ɗa u zuwai aza a kindi a̱ likuci ya ra̱ka̱. 
2CO.11.33	Amma a̱ja̱Ꞌa̱ a̱ va̱ o zorukpoi mu n katusu a mabana punu a mashilya ma̱ likuci ma. Nannai ɗa n fa̱ta̱tsa̱i e ekiye o gomuna.
2CO.12.1	U gaꞋan ta̱ n yaꞋan a̱ra̱ɗi. Babu ili i na vuza u kuciya̱ n a ɗa, amma yaꞋan n yaꞋan a̱ra̱ɗi adama a tsalatani n kene kakau ku na Vuzagbayin u yotsongi mu. 
2CO.12.2	A̱ya̱ kupa n a̱ na̱shi a na a lazai, Ka̱shile ka ɗikai vuma vi yoku vuza na wi o kutono Kishi u bankai ni gaɗi dunduꞋun a̱ Ka̱shile. N yeve ba, ko ikyamba i ni i ɗa i yaꞋin nwalu ma, ko ayinviki a̱ ni a ɗa koci, amma Ka̱shile ke yeve ta̱. 
2CO.12.3+2CO.12.4	N doku ta̱ kpamu n dansa, n yeve ta̱ a ɗika ta̱ vuma vu nam pa a kubana a̱ ubuta̱ u kuvuka† a̱ Ka̱shile. N yeve ba, ko mayun ɗa ikyamba i ni i banai gaɗi ko ayinviki a̱ ni a ɗa koci a banai, amma Ka̱shile ke yeve ta̱. U panai ili u fuɗa ta na u dansa ukuna u le e keteshe ba, koɓolo n ili i na Ka̱shile ka̱ kpa̱ɗa̱i kuka̱sa̱kpa̱ vuza u dansa.
2CO.12.5	Mi ta̱ a kuyaꞋan a̱ra̱ɗi adama a vuma vu nan lo, amma mi a kuyaꞋan a̱ra̱ɗi adama a̱ ka̱ci ka̱ va̱ ba, sai ili i na i yotsongi tsu na ikyamba i va̱ i kuwa̱i. 
2CO.12.6	Amma mi ishi baci n ciga n yaꞋan a̱ra̱ɗi adama a̱ ka̱ci ka̱ va̱, mi a kuyaꞋan tsulau ba, adama a na mi ta̱ a kudansa ili i na yi i mayun. Amma ma kuyaꞋan a̱ra̱ɗi adama a̱ ka̱ci ka̱ va̱ ba. N ciga uma e neke mu tsugbayin ali tsu laꞋa ili i na a̱ kpa̱ɗa̱i kene mu a kuyaꞋan ɗa kpamu n dansai ba.
2CO.12.7	Amma u gaꞋan n yaꞋan a̱ra̱ɗi ka̱u adama a ili i mereve i na Ka̱shile ko yotsongi mu ba. I ɗaɗa i zuwai ɗa u nekei mu mɓa̱la̱ n yoku n na n soꞋo atakaci, tsu na kawana ka tsu sapa vuza a ikyamba. Wi ta̱ adanshi kalingata ka MalyaꞋi ka ciga mu ta̱ n soꞋo atakaci, ka̱ta̱ kpamu u sa̱nka̱ mu kuyaꞋan a̱ra̱ɗi. 
2CO.12.8	N folonoi Vuzagbayin ali kutatsu u takpaka mu atakaci a. 
2CO.12.9	Amma ɗa u danai mu, “Kasingai ka̱ va̱ ka yawa wu ta̱. Ayin a na baci ikyamba i nu i kpa̱ɗa̱i kutsurakpa, utsura u va̱ wi ta̱ a kokpo utsura u nu ka̱u.” Gogo na mi ta̱ a̱ ma̱za̱nga̱ adama a na n yaꞋan a̱ra̱ɗi n ukpa̱ɗi u kutsurakpa u va̱, adama a na utsura u Kirisiti Kishi u yaꞋan ulinga wa̱ va̱. 
2CO.12.10	Adama a ugaꞋin u Kishi u ɗa baci, m pana ta̱ uyoꞋo a ayin a na n nambai utsura. Mi ta̱ a kupana uyoꞋo uma a shika mu baci. Mi ta̱ a kupana ma̱za̱nga̱ n namba baci ili. N kupana ta̱ kpamu uyoꞋo uma a takacika mu baci, ko ayin a na n soꞋi atakaci. Ayin a na baci dem m panai atakaci a yoku ra̱ka̱, mi ta̱ a kupana ma̱za̱nga̱ koɓolo n ugaꞋin u Kishi. Ta nannai adama a na a ayin a na ikyamba i va̱ i kuwa̱i ɗaɗa ayin a na mi n utsura.
2CO.12.11	N yongo ta̱ a kuyaꞋan kadanshi an kalau, amma a̱ɗa̱ ɗa i zuwai mu kokpo nannai. A̱ɗa̱ ɗa i gaꞋin i dansa ukuna u singai adama a̱ va̱. Ko mpa mi baci ili ba, aza a na a danai ele ɗa “azusuki a gbagbaꞋin” a laꞋa mu biꞋi ba. 
2CO.12.12	Ayin a na mi ishi koɓolo n a̱ɗa̱, n ka̱na̱ ta̱ ka̱ɗu ɗa n yaꞋin ulinga wu utsura n urotu n ili i na i tsu zuwa uma a̱ ka̱na̱ mereve, tsu na vuzavusuki vu mayun u ci yaꞋan. 
2CO.12.13	Ta i ciya̱i ili dem uteku u na a̱Ꞌisa̱ a aza o Kutoni kakau a̱ ciya̱i. Ili i te i ɗa koci yi kau: M bonoko ka̱ci ka̱ va̱ a̱miki a kubana wa̱ ɗa̱ ba. Adama a nam pa, cinukpakai mu!
2CO.12.14	N foɓuso ta̱ adama a na n ta̱wa̱ me ene ɗa̱ tatsu. Amma ali n gogo na n ciga n zuwaka ka̱ci ka̱ va̱ a̱miki a kubana wa̱ ɗa̱ ba. A̱ɗa̱ ɗa n cigai, ikebe i ɗa̱ i ɗa n cigai ba. U gaꞋan muku n zuwasa ikebe a̱ ma̱diki mu ulyopi adama a na a̱ ciya̱ ili i na a̱ kuɓa̱nka̱ isheku i le ba. Ta nannai ba! Isheku i ɗaɗa i tsu la̱na̱ muku n le. 
2CO.12.15	Mi ta̱ m ma̱za̱nga̱ adama a na n neke ɗa̱ ili dem i na mi n i ɗa ra̱ka̱, ali n ka̱ci ka̱ va̱ dem. I kujebe ta̱ ucigi u na yi a kuyaꞋanka mu adama a na ucigi u na mpa n yaꞋankai ɗa̱ u laꞋi n a̱bunda̱i?
2CO.12.16	A̱ɗa̱ vi yoku yu ushuku ta̱ a na m kpa̱ɗa̱i kuneke ɗa̱ a̱miki. Amma e sheshe ta̱ ugboji u ɗa n yaꞋankai le, n dansai aꞋuwa adama a na ma aza ɗa̱. 
2CO.12.17	A̱ ka̱tsuma̱ ka uma a na n suki wa̱ ɗa̱, vuza te vi le u saꞋwa ta̱ kudoro ɗa̱? 
2CO.12.18	N folono ta̱ Taitu u bana wa̱ ɗa̱, ɗa kpamu n suki vuza vu Kutoni vi yoku koɓolo n a̱yi. Amma a̱yi u doro ɗa̱ ba. I yeve ta̱ a na Taitu nu mpa ci ta̱ a kuyaꞋan ili i te, ka̱ɗu kpamu ke te kaꞋa tsu.
2CO.12.19	U gaꞋan ba i sheshe ta̱ ci ta̱ a kudansa ili i nam pa ya adama a na ci yotsongu a na ci yaꞋin derere. Ta nannai ba. Tsu dansa ta̱ uteku u na Kirisiti Kishi u kuciga tsu dansa e kelime ka̱ Ka̱shile. A̱ɗa̱ a̱ja̱Ꞌa̱ a̱ tsu a ɗa yi, ili i na baci ci yaꞋin dem ci yaꞋan ta̱ i ɗa adama a na i gbama ka̱u. 
2CO.12.20	Mi ta̱ a kupana wovon a ayin a na baci n ta̱wa̱i kene ɗa̱, ka̱ta̱ ida̱shi i ɗa̱ i kpa̱ɗa̱ kuyokpo mu. Adama a nannai yi a kupana uyoꞋo nu mpa ba. M pana ta̱ wovon u na n kucina ɗa̱ a kanananai, ko e cisheꞋe adama a ili i na uma i n i ɗa. Ɗa kpamu mi a kupana wovon yi a kushita adama a wupa, ko yi a kuciga ili dem i yaꞋan i ɗa̱. M pana ta̱ wovon a na yi kpamu a kudansa ili i gbani-gbani adama a uma, ali ɗa yi kpamu a kuyaꞋan kuyun. M pana ta̱ wovon a na yi a kuyaꞋan a̱ra̱ɗi, ɗa kpamu yi o kuyongo n wuma u kavama babu kutono uye u te. 
2CO.12.21	E, wovon u ka̱na̱ mu ta̱ adama a ayin a na baci n ta̱wa̱i, Ka̱shile ki ta̱ o kudoku ko bonoko mu kenu kpamu adama a̱ ɗa̱. Ka̱ta̱ n shika̱ adama a uma a na a yaꞋin ɗe unushi ɗa a̱ kpa̱ɗa̱i kuka̱sa̱kpa̱ kuyaꞋan ku kavama, n tsugbani, koɓolo n ili i wono.
2CO.13.1	Mi ta̱ a̱ kuta̱wa̱ wa̱ ɗa̱ a̱ uta̱wi u tatsu. Katagarda ka Ciɗa ka danai, “U gaꞋan ta̱ ngan n re ko n tatsu a̱ ushuku nu nsata ma mayun ɗa.”
2CO.13.2	Ayin a na mi ishi n a̱ɗa̱ a̱ uta̱wi u ire, n dansuka ta̱ aza a na ishi a kuyaꞋan unushi. An mi daꞋin na n kuyaꞋan ta̱ kadanshi ka̱ ni kpamu: Kanna ka na baci n doku n ta̱wa̱i, babu vuza na u kusula atakaci a.
2CO.13.3	Mi ta̱ o kuyotsongu ɗa̱ a na Kirisiti Kishi ɗa wi a kuyaꞋan kadanshi a̱ ubuta̱ u va̱. Ayin a na baci u yaꞋin ulinga wa̱ ɗa̱, utsura u ni wi e kujebe ba, amma wi ta̱ a kushana derere. 
2CO.13.4	Ikyamba i ni yo okpo ta̱ babu utsura a ayin a na a unai ni a maɗanga ma atakaci, amma wi ta̱ n wuma gogo na adama a utsura u Ka̱shile. Ikyamba i tsu yi n utsura ba, tsu na Kirisiti Kishi wi ishi. Amma yi ta̱ e kene a na ci o kuyongo n wuma adama a utsura u Ka̱shile, tsu na Kishi u ci yaꞋan.
2CO.13.5	Indai ka̱ci ka̱ ɗa̱ mayin. Kondoi ka̱ci ka̱ ɗa̱ adama a na ye ene ko i buwa ta̱ a̱ kuɓa̱na̱ ili i na i nekei a̱ɗu a. I yeve baci a na Yesu Kirisiti Kishi wi n a̱ɗa̱ ba, i yikpa̱ ta̱ kukondo ka. 
2CO.13.6	Amma n zuwa ta̱ a̱pa̱Ꞌa̱ yi ta̱ e kene uteku u na a̱tsu a̱ ka̱ci ka̱ tsu tsu kpa̱ɗa̱i kuyikpa̱ kukondo ka.
2CO.13.7	Ci yaꞋin avasa u Ka̱shile adama a na ka̱ta̱ i yaꞋan ili i gbani-gbani ba. Ci yaꞋan kavasa ka nannai adama a na uma e ene tsu lapula ta̱ ka̱ci ka̱ tsu ba, amma adama a na i yaꞋan ili i na i gaꞋin, ko u yotso baci adanshi a̱tsu ci yikpa̱ ta̱. 
2CO.13.8	Ili i na tsa kuyaꞋan i ɗaɗa tsu zuwa ili i mayun i lyaꞋa kelime. Tsa kuyaꞋan ili i na i kusa̱nka̱ kulyaꞋa kelime ba. 
2CO.13.9	Ko uma e ene tsu baci adanshi ci n utsura ba, ci yaꞋan ta̱ ma̱za̱nga̱ a na a̱ɗa̱ yi n utsura. Avasa a̱ tsu a ɗa, i bono tsu na yi ishi i tsurakpa derere. 
2CO.13.10	Mi ta̱ a kuɗanaka ɗa̱ ili i nam pa kafu ayin a na n kuyawa. Nannai ɗa n kukpa̱ɗa̱ kuɓarangu ɗa̱ n wali a ayin a na baci n dansai n utsura u na Vuzagbayin u nekei mu. U neke mu ta̱ utsura u nam pa, adama a na m ɓa̱nka̱ ɗa̱, amma adama a na mu una ɗa̱ ba.
2CO.13.11	Gogo na uma a̱ va̱, mi ta̱ o kukotso akaka a nam pa. N danai ɗa̱: YaꞋin ma̱za̱nga̱! SabaꞋi kuyongo ku ɗa̱. Zukai n ili i na n danai ɗa̱. Yongoi koɓolo n ka̱ɗu ke te. I yongo koɓolo m ma̱ta̱na̱. Ka̱ta̱ Ka̱shile ku ucigi m ma̱ta̱na̱ ko yongo n a̱ɗa̱.
2CO.13.12	Kya̱sa̱na̱i n ucigi wa aza o Kutoni. 
2CO.13.13	Aza o Kutoni a na i na ra̱ka̱ i ta̱ e kukya̱sa̱ ɗa̱.
2CO.13.14	YaꞋan kasingai ka Vuzagbayin Yesu Kirisiti Kishi, n ucigi u Ka̱shile, n koɓolo ka Ayinviki a̱ Ka̱shile o yongo koɓolo n a̱ɗa̱ dem.
GAL.1.1+GAL.1.2	Mpa ɗa Bulusu, mi ta̱ a kuɗana akaka a nam pa a kubana wa aza o Kutoni kakau a na i a iɗika i Galatiya. Mpa vuzavusuki ɗa. Vuza ɗa u zagbai mu mo okpo nannai ba. Ka̱bunda̱i ka uma ka ta na feu ka yaꞋin nannai ba. Amma Yesu Kirisiti Kishi a̱ ka̱ci ka̱ ni ɗa u zagbai mu. U yaꞋan ta̱ nannai koɓolo n Ka̱shile Dada, vuza na u ɗengusa̱i Yesu a kasaun. Uma a̱ tsu a na i na ra̱ka̱ koɓolo nu mpa ci ta̱ a̱ kusuꞋuku ɗa̱ ikya̱shi.
GAL.1.3	YaꞋan Ka̱shile Esheku n Vuzagbayin Yesu Kishi u yaꞋanka ɗa̱ kasingai ka̱ta̱ u neke ɗa̱ ma̱ta̱na̱. 
GAL.1.4	Yesu Kishi u kuwa̱i adama a unushi u tsu, uteku u na Ka̱shile Esheku a̱ tsu e sheshei, ka̱ta̱ u ciya̱ wi isa tsu a̱ ubuta̱ wa aduniyan a gbani-gbani a nam pa a̱ ubuta̱ u na ci o kuyongo gogo na. 
GAL.1.5	I ɗaɗa i zuwai ɗa tsugbayin ra̱ka̱ tso okpoi tsu Ka̱shile a ayin ra̱ka̱ babu uteku. Ta nannai.
GAL.1.6	N yaꞋan ta̱ mereve ka̱u a na yi a̱ kushirikpa̱ka̱ Ka̱shile kucina̱ gogoꞋo lo. U zagba ɗa̱ ta̱ adama a kasingai ka̱ Kirisiti Kishi. Amma ɗa gogo na yi o kutono akaka o yoku kau. 
GAL.1.7	Mayun ɗa, akaka o yoku i lo a na i tsa Arabali a Singai ba, amma uma o yoku i ta̱ lo a na i a kugbandarasa ɗa̱. A ciga ta̱ a sabaꞋa Arabali a Singai adama a̱ Kishi o okpo ili i yoku kau. 
GAL.1.8	YaꞋan Ka̱shile ka zuwa una̱ u wuya u yaba dem vu na u yaꞋin kadanshi ko yoku kau n akaka a na tsu dansai a kubana wa̱ ɗa̱! Ka̱shile ka yaꞋan nannai, ko a̱tsu a̱ ka̱ci ka̱ tsu ɗa baci ci n akaka o yoku kau, ko kalingata kaꞋa baci ku uta̱i gaɗi n akaka o yoku kau. 
GAL.1.9	N dansa ta̱ ɗe kaꞋa, n kudoku ta̱ ma dansa kpamu kaꞋa: Vuza yoku u dansa baci akaka o yoku kau n a na yi isai a̱ ugiti, yaꞋan una̱ u wuya u Ka̱shile u ka̱na̱ vuma vu nan lo.
GAL.1.10	Mi a kugbagbala adama a na uma a pana uyoꞋo ba. N ciga ta̱ Ka̱shile ka pana uyoꞋo. I sheshe ta̱ mi ta̱ a kugbagbala adama a na n zuwa uma a ciga mu? Mi baci a kuyaꞋan nannai, mi o kokpo kagbashi ka̱ Kishi ba.
GAL.1.11	Uma a̱ va̱, n ciga ta̱ i yeve a na Arabali a Singai a na n danai ɗa̱ ili i ɗa i na uma a yaꞋin ba. 
GAL.1.12	N ciya̱ a ɗa a̱ ubuta̱ u uma ba. Vuza wi lo u yotsongushi mu a ɗa ba. Yesu Kishi ɗa u yotsongi mu kuyotsongusu ku nam pa.
GAL.1.13	I yeve ta̱ uteku u na mi ishi a ayin a na mi o kutono uye wa Ayahuda. N takacika ta̱ aza o Kutoni a̱ Ka̱shile ɗa n gbagbalai adama a na mu una le. 
GAL.1.14	Ayahuda i ta̱ lo a na i ushan u va̱, amma n laꞋa le ta̱ n a̱bunda̱i o kutono wila̱ wi ikaya i va̱. Mi ta̱ m mali n yaꞋan nannai.
GAL.1.15	Amma ko kafu na a matsa mu, Ka̱shile ka zagba mu ta̱ ɗe. U yaꞋan ta̱ nannai adama a kasingai ka̱ ni. 
GAL.1.16	Ɗa ayin a yawai ana u yotsongi Maku ma̱ ni wa̱ va̱ adama a na n yaꞋan kadanshi ka̱ ni wa Aza̱ka̱yimbi. A ayin a nan lo ko vuza me ece u yaꞋanka mu odoki ba. 
GAL.1.17	M bana a Urishelima adama a na n gasa n aza a na o okpoi azusuki kafu mpa mo okpo vuzavusuki ba. Ili i na n yaꞋin a ayin a nan lo i ɗaɗa, m banai Alaraba ɗa n yongoi ɗe ayin ukeci. Ɗa m bonoi a Dimaska.
GAL.1.18	A̱ya̱ a tatsu a lazai, ɗa m banai a Urishelima adama a na me ene Biturusu, ɗa n yongoi ɗe ali ayin gendu. 
GAL.1.19	Me ene ta̱ feu Yakubu, vangu vu Vuzagbayin, amma a ayin a nan lo a me ene azusuki a na a buwai va ba. 
GAL.1.20	N kucina ta̱ n Ka̱shile, aꞋuwa a ɗa mi a kudansa ba.
GAL.1.21	Ayin kenu a lazai, ɗa n yaꞋin nwalu a kubana a uɓon u Siriya n uɓon u Silisiya feu. 
GAL.1.22	A ayin a nan lo aza o Kutoni a uɓon u Yahuda a saꞋwa kene mu ba. 
GAL.1.23	A pana ta̱ de kadanshi adama a̱ va̱ koci a kudana: “Vuma vu nan lo ɗaɗa u tuka̱i n atakaci wa̱ tsu, ɗa u gbagbalai adama a na u la̱nga̱sa̱ aza o Kutoni. Amma gogo na wi ta̱ a kudana uma o tono akaka a.” 
GAL.1.24	Ɗa a cikpai Ka̱shile adama a̱ va̱.
GAL.2.1	A̱ya̱ kupa n a̱ na̱shi a lazai, ɗa m bonoi a Urishelima, ɗa Baranaba n Taitu a̱ ta̱wa̱i koɓolo nu mpa. 
GAL.2.2	M bana ta̱ ɗe adama a na Ka̱shile ko yotsongu mu ta̱ tsalatani u danai m bana. Mpa ɗe n dansa ta̱ n aza e kelime a aza o Kutoni koci a usokongi. N ciga ta̱ ma zuwa le e yeve akaka a na mi a kudana Aza̱ka̱yimbi. N ciga ta̱ o kondo akaka a̱ va̱. A̱ ushuku baci n ili i na mi a kuyaꞋan ba, ulinga u va̱ wi ishi ta̱ o kokpo wasasa. 
GAL.2.3	Ana kpamu a panai ili i na n danai, ɗa a̱ ushuki n i ɗa. Taitu wi ta̱ koɓolo nu mpa a gutsa yi biꞋi sai a kiɗa yi kavaja ba, ko a na wi Vuza̱ka̱yimbi.
GAL.2.4	Aza o kutoni a aꞋuwa o yoku a uwa ta̱ wa̱ tsu n ka̱bini. A̱ uwa ta̱ tsa aza a kasaka adama a na e yeve ukuna wu uba̱ruwi† u na Yesu Kirisiti Kishi u nekei tsu. A ciga ta̱ kubonoko tsu agbashi. Uma a nan lo a zuwa ta̱ ci yaꞋan kadanshi ku ukuna u kukiɗa ka avaja.† 
GAL.2.5	Amma ci neke aza o kutoni a aꞋuwa a nan lo uye ba, ko kenu. Ci ciga ta̱ mayun a Arabali a Singai o yongo n a̱ɗa.
GAL.2.6	(Aza e kelime a aza o Kutoni a nam pa a ɗika ta̱ ka̱ci ke le adanshi aza a usuɓi a ɗa i, amma na lo ukuna u ɗa wa̱ va̱ ba. Yaba dem derere ɗa wi u Ka̱shile.) Tsu nan lo kpamu, a sabaꞋa Arabali a Singai a na n dansai ba. 
GAL.2.7	E ene ta̱ a na Ka̱shile ke nekei mu ulinga u kuyaꞋanka Aza̱ka̱yimbi kadanshi ka Arabali a Singai, uteku u na u nekei Biturusu ulinga u kuyaꞋanka Ayahuda kadanshi. 
GAL.2.8	Ka̱shile ke neke ta̱ Biturusu utsura u yaꞋan ulinga tsu vuzavusuki adama a Ayahuda. Tsu nan lo tsu ɗa feu u nekei mu utsura n yaꞋan ulinga tsu vuzavusuki wa aza a na i Ayahuda ba.
GAL.2.9	Yakubu, m Biturusu,
GAL.2.10	Ili i na a danai tsu ci yaꞋan koci i ɗaɗa ci ciɓa n aza a unambi, mpa ta na mi ta̱ ɗe m mali n yaꞋan nannai!
GAL.2.11	Ayin o yoku ana Biturusu wi ɗe a Antakiya, u yaꞋansa ta̱ ili i na i na̱mgba̱i ka̱u. Ɗa mpa n dansukai ni adama a ili i nam pa e kelime ka aza o Kutoni. 
GAL.2.12	Ili i na u yaꞋin i ɗaɗa na: Ana u yawai biꞋi, u lyaꞋasa ta̱ n Aza̱ka̱yimbi a na i aza o Kutoni. Ɗa Yakubu u suki aza o Kutoni a Ayahuda o yoku a Antakiya. Ana uma a nam pa a yawai, Biturusu u doku u lyaꞋa ilikulyaꞋa n Aza̱ka̱yimbi kpamu ba, adama a na wi ta̱ o wovon wi ili i na uma a nam pa a kudana adama a̱ ni. 
GAL.2.13	Ɗa aza o Kutoni a Ayahuda a na a buwai o tonoi ni feu a̱ ubuta̱ u kuyaꞋan kapalaka̱shi nannai, ali ɗa Baranaba u gita̱i kutono le a̱ ubuta̱ u kuyaꞋan ili i wuya i nam pa.
GAL.2.14	Ana me enei i o kutono ili i mayun ya Arabali a Singai ba, ɗa n yaꞋankai Biturusu kadanshi a̱ ubuta̱ u le ra̱ka̱. N danai, “Biturusu, Kayahuda kaꞋa vi, amma vi yaꞋan ta̱ ili an Vuza̱ka̱yimbi, vi yaꞋan tsu Kayahuda ba. Ta baci nannai, yi ɗa̱i i zuwai ɗa vi a kugbagbala adama a na vu zuwa Aza̱ka̱yimbi a nam pa o tono Wila̱ wa Ayahuda?
GAL.2.15	“Mpa n avu dem Ayahuda a ɗa a umaci, ci ta na omoci u Ka̱shile tsu na Aza̱ka̱yimbi i ba. 
GAL.2.16	Amma ko n nannai, ci yeve ta̱ tso okpo ta̱ n usuɓi† n Ka̱shile a̱ ubuta̱ wu uneki u ka̱ɗu n Yesu Kishi, a̱ ubuta̱ u kuyaꞋan ili i na Wila̱ u zuwai ba, adama a na babu vuza na u kokpo mayin n Ka̱shile a̱ ubuta̱ u kutono Wila̱. Adama a nannai, ci neke ta̱ a̱ɗu n Yesu Kishi, ciya̱ Ka̱shile ku ushuku n a̱tsu adama a uneki u ka̱ɗu u tsu n Kishi.
GAL.2.17	“Ayahuda o yoku o bonoko tsu ta̱ aza a unushi adama a na tsu ushuku ta̱ n Kishi u bonoko tsu mayin n Ka̱shile, n tsu nan lo kpamu tso kutono Wila̱ wa Ayahuda ra̱ka̱ ba. Na lo u yotsongu ta̱ a na Kishi ka zuwai tsu ci yaꞋan unushi? A̱Ꞌa̱, ta nannai ba! 
GAL.2.18	Amma m bono baci ɗa n tonoi Wila̱ kpamu, ɗaɗa n kunusaka Ka̱shile mayun. 
GAL.2.19	Ana mi o kutono Wila̱, u tuka̱ mu ta̱ n ukpa̱. Gogo na wila̱ wi o kutono nu mpa kpamu ba, na lo u zuwa mu ta̱ n yongo uteku u na Ka̱shile ka cigai mu n yongo.
GAL.2.20	“A bapa mu ta̱ koɓolo n Kirisiti Kishi. Mpa a̱ ka̱ci ka̱ va̱ mi n wuma ba, amma Kishi kaꞋa ki a wuma wa̱ va̱. Mpa biꞋi n ikyamba tsu vuma a aduniyan a nam pa, mu ushuku ta̱ m Maku ma̱ Ka̱shile. U ciga mu ta̱ ɗa a̱yi a̱ ka̱ci ka̱ ni wu ushuki kukuwa̱ adama a na mpa n yaꞋan wuma. 
GAL.2.21	Mi a̱ ka̱tsuma̱ ka aza a na a iwain kasingai ka̱ Ka̱shile ba. Ka̱shile ki baci a̱ kushuku n a̱tsu a̱ ubuta̱ u Wila̱, ashe ukpa̱ u Kishi wo okpo ta̱ wasasa.”
GAL.3.1	A̱ɗa̱ alau a Galatiya! Yayi u ya̱nsa̱i ɗa̱ n ugboji u ni? N yotsonku ɗa̱ ta̱ mayin ili i na i zuwai ɗa Yesu Kishi u kuwa̱i a maɗanga ma atakaci.† 
GAL.3.2	Mi ta̱ a kuyaꞋanka ɗa̱ keci ku te: Yi isa ta̱ Ayinviki a̱ Ka̱shile a̱ ubuta̱ u kutono Wila̱? A̱Ꞌa̱, ta nannai ba! Ayinviki a̱ Ka̱shile a̱ ta̱wa̱ ɗa̱ ta̱ adama a na i neke ta̱ a̱ɗu n akaka a na i panai adama a̱ Kishi. 
GAL.3.3	Yi n aci ba? I gita̱i kuyongo adama a̱ Kishi punu a̱ ubuta̱ wa Ayinviki a̱ Ka̱shile, amma gogo na i ciga ta̱ kulyaꞋa kelime n kuyongo n utsura u ɗa̱. 
GAL.3.4	I takacika ta̱ ka̱u adama a Arabali a Singai. N ciga atakaci a nam pa o okpo ukuna u gbani ba. 
GAL.3.5	Ana Ka̱shile ke nekei ɗa̱ Ayinviki a̱ ni, ana kpamu u yaꞋin ili i mereve e mere ma̱ ɗa̱, u yaꞋan ta̱ nannai adama a na i tonoi Wila̱ u Musa? Ta nannai ba! U yaꞋan ta̱ ili i nam pa adama a na i neke ta̱ a̱ɗu n akaka a na i panai adama a̱ Kishi.
GAL.3.6	Na ɗaɗa ili i na Katagarda ka Ciɗa ka danai: “Ibrahim u nekei ka̱ɗu ka̱ ni u Vuzavaguɗu. Adama a nannai ɗa ta na Ka̱shile ke kecei ni a̱ ka̱tsuma̱ ka aza a̱ usuɓi.” 
GAL.3.7	Na va u yotsongu ta̱ a na muku m mayun mi Ibrahim ele ɗa uma ra̱ka̱ a na e nekei a̱ɗu e le n Ka̱shile. 
GAL.3.8	M mani-mani va ɗe, Katagarda ka Ciɗa ka danai Ka̱shile ki ta̱ a kisa Aza̱ka̱yimbi adama a uneki u ka̱ɗu u le. Ka̱shile ka yaꞋin uzuwakpani wa Arabali a Singai a nam pa wi Ibrahim mani-mani va ɗe, ana u danai, “Mi ta̱ a kuzuwaka uma a aduniyan ra̱ka̱ una̱singai adama a̱ nu.”
GAL.3.9	Na va u yotsongu ta̱ yaba dem vu na wi n uneki u ka̱ɗu wi ta̱ a̱ kuciya̱ punu ili a̱ ubuta̱ wu una̱singai u na e nekei Ibrahim adama a uneki u ka̱ɗu u ni.
GAL.3.10	Vuza na dem u sheshei kutono ku Wila̱ ki ta̱ o kubonoko yi mayin n Ka̱shile, wi ta̱ a kuyaꞋanka yi una̱ u wuya. Na va ɗaɗa adama a na Katagarda ka Ciɗa ka dana ta̱, “Vuza na dem wi o kutonoso ili dem i na yi punu a Katagarda ka̱ Wila̱ ba, wi ta̱ kisa una̱ u wuya u Ka̱shile.”
GAL.3.11	Wi ta̱ e keteshe, vuma u kubono mayin n Ka̱shile a̱ ubuta̱ u kutono Wila̱ ba, adama a na Katagarda ka Ciɗa ka dana ta̱, “Ka̱shile ki ta̱ e kuneke wuma u vuza na wi n uneki u ka̱ɗu.” 
GAL.3.12	Kutoni ku Wila̱ ili i bura ku ɗa n uneki u ka̱ɗu ba, adama a na Katagarda ka Ciɗa ka dana ta̱, “Vuma vu na wu ushuki n Wila̱ sai u yongo tsu na u ɗa u danai.”
GAL.3.13	Amma Kishi wi isa tsu ta̱ a̱ ubuta̱ wu una̱ u wuya u na Wila̱ u yaꞋin. Ana a bapai ni, wi isa ta̱ una̱ u wuya a na u yotsoi u ka̱na̱ tsu. Ili i na i zuwai i ɗaɗa Katagarda ka Ciɗa ka dana ta̱, “Ka̱shile ka tsu zuwaka ta̱ yaba dem vu na a bapai a maɗanga una̱ u wuya.”
GAL.3.14	Adama a na Yesu Kishi u yaꞋin nannai, ɗa Ka̱shile ka zuwakai Aza̱ka̱yimbi una̱singai uteku u na u yaꞋankai Ibrahim uzuwakpani, tsu nan lo tsu ɗa ta na a̱tsu aza o Kutoni ci ciya̱i Ayinviki a̱ Ka̱shile a na Ka̱shile ka yaꞋin uzuwakpani adama a uneki u ka̱ɗu.
GAL.3.15	Uma a̱ va̱, agisana a ɗa na adama a uteku u na ci o kuyongo: Uma e re a yaꞋan baci uzuwakpani a uye u na u yotsoi, vuza wi lo o kukoɗo ko u sabaꞋa uzuwakpani u nan lo wa ba. Ta feu ki nannai n uzuwakpani u nam pa u Ka̱shile. 
GAL.3.16	Ka̱shile ke neke ta̱ Ibrahim uzuwakpani wa m matsukaya ma̱ ni. U yaꞋanka ntsukaya n a̱bunda̱i uzuwakpani wa ba, amma sai vuma vi te koci,
GAL.3.17	Ili i na n ciya̱i i ɗaɗa na: Ka̱shile ka yaꞋan ta̱ uzuwakpani n Ibrahim, ɗa Ka̱shile yaꞋin uzuwakpani u kuka̱na̱ ta̱ u ɗa. A̱ya̱ amangatawa̱na̱shi n kamankupa (430) a lazai, ɗa u yevei u nekei Wila̱. Wila̱ u nan lo u kusabaꞋa uzuwakpani wa ba. U yaꞋan baci nannai, wi ta̱ a̱ kula̱nga̱sa̱ uzuwakpani u na Ka̱shile ka yaꞋin n a̱yi. 
GAL.3.18	Wila̱ wi baci e kuneke tsu una̱singai u na Ka̱shile ka yaꞋin uzuwakpani n Ibrahim, ashe Wila̱ wa wi ta̱ a kulaꞋa uzuwakpani wa. Amma ki a kuyaꞋan nannai ba, adama a na Ka̱shile ke neke ta̱ Ibrahim una̱singai u ni gbani a̱ ubuta̱ wu uzuwakpani u na u yaꞋin.
GAL.3.19	Yi ɗa̱i i zuwai ɗa Ka̱shile ke nekei Wila̱? U yaꞋan ta̱ nannai adama a na uma i ta̱ a kuyaꞋansa unushi. U zuwa ta̱ Wila̱ u yongo lo, sai vuma vi te vu na u danai u kuta̱wa̱ va u yawa. U zuwai alingata a̱ ni e neke Wila̱ u ni u Musa, ɗa Musa u nekei u ɗa u uma a Israila. Tsu nan lo Musa wo okpo ta̱ kaꞋuwi ke mere. 
GAL.3.20	KaꞋuwi ke mere ka ci yaꞋanka ta̱ ukambu dem kadanshi, amma Ka̱shile a̱ ka̱ci ka̱ ni kaꞋa ka zuwai uzuwakpani u ni.
GAL.3.21	Ka̱shile ki ta̱ a tsurala n uzuwakpani u ni ana u nekei Wila̱ wa? Ta nannai ba! I baci a̱ kuciya̱ wuma u babu uteku a̱ ubuta̱ u Wila̱, ashe ishi ta̱ o kubonoko ka̱ci ke le aza a̱ usuɓi n Ka̱shile a̱ ubuta̱ u kutono ku Wila̱. 
GAL.3.22	Amma Katagarda ka Ciɗa ka dana tsu ta̱ unushi u shiya ta̱ uma dem adama a na a̱ kpa̱ɗa̱ kufuɗa kutono Wila̱. Adama a nannai uye u na Ka̱shile ke kuneke vuma ili i na u yaꞋin uzuwakpani koci ɗaɗa vuma vu nan lo u neke baci ka̱ɗu n Yesu Kishi.
GAL.3.23	Wila̱ wa u ka̱na̱ tsu ta̱ ɗa u zuwai tsu tso okpoi tsa agbashi ɗaka vu utsura u ni, sai ayin a yawa a na tsa̱ kuciya̱ uneki u ka̱ɗu. 
GAL.3.24	Wila̱ wa u ɗaɗa vuzagbayin vu tsu, ali sai ayin a na Kishi ka̱ ta̱wa̱i. A ayin a na Kishi ka̱ ta̱wa̱i u bonoko tsu ta̱ aza a usuɓi n Ka̱shile ana ci nekei a̱ɗu n a̱yi. 
GAL.3.25	Gogo na a na ci ta̱ n uneki u ka̱ɗu n a̱yi, Wila̱ wi a kulyaꞋa tsugono wa̱ tsu ba.
GAL.3.26	A̱ɗa̱ ra̱ka̱ muku n Ka̱shile n ɗa adama a uneki u ka̱ɗu u ɗa̱ u Yesu Kishi. 
GAL.3.27	Ana a yaꞋankai ɗa̱ kusumbu ka akucina, wo okpo ta̱ adanshi i uka ta̱ Kishi tsu na i tsu uka ntogu n savu. 
GAL.3.28	Uneki u ka̱ɗu n Yesu Kishi ɗaɗa ili i na i bonokoi yaba dem vu ɗa̱ vi te: Kayahuda ka baci vi ko Mehelene,† kagbashi ka baci vi ko vuma vu ka̱ci ka̱ nu, vali ɗa baci vi ko vuka, yaba dem vu ɗa̱ vi te ɗa yi. 
GAL.3.29	Adama a nannai uma a̱ Kishi a ɗa baci yi, gogo na yi ta̱ a̱ ka̱tsuma̱ ka umaci wi Ibrahim, i ta̱ kpamu e kuneke ɗa̱ agadu a na Ka̱shile ka yaꞋin uzuwakpani.
GAL.4.1	Mi ta̱ a kuyaꞋanka ɗa̱ agisana: kolobo ka na ka yawai utsura ba, ka na esheku a̱ ni a̱ kuwa̱i, ka̱ tsu la̱na̱ ucanuku u na esheku a̱ ni a danai u kuciya̱ ba. Wi ta̱ an kagbashi ko a̱yi ɗa baci wi n ucanuku wa ra̱ka̱ mayun. 
GAL.4.2	Aza a na a̱ kuɗengusa̱ yi ele ɗa a̱ kula̱na̱ ili dem, sai a ayin a na kolobo ka ka shanai utsura uteku u na esheku a danai. 
GAL.4.3	Ta ki ishi nannai n a̱tsu. Ci ishi ta̱ an muku ɗa kpamu utsura kakau wa aduniyan a nam pa u lyaꞋi tsugono wa̱ tsu.
GAL.4.4	Amma ana ayin a yawai derere, Ka̱shile ka̱ suki Maku ma̱ ni, ɗa vuka vu matsai ni. Maku ma̱ ni mo tonoi Wila̱ wa, 
GAL.4.5	ciya̱ u zuwa tsu tsu ba̱ruwa̱ tsu kpa̱ɗa̱ kutono Wila̱, ka̱ta̱ kpamu tso okpo muku n Ka̱shile. 
GAL.4.6	Tsu na yi muku n Ka̱shile, u suku ta̱ Ayinviki a Maku ma̱ ni a̱ a̱ɗu a̱ ɗa̱, ɗa kpamu Ayinviki a i e kuɗekeshe “Dada, Esheku a̱ va̱.” 
GAL.4.7	Adama a nannai gogo na kagbashi kaꞋa vi ba; maku ma̱ Ka̱shile maꞋa vi, tsu nan lo tsu ɗa kpamu u kuneke wu ili i na u yaꞋin uzuwakpani.
GAL.4.8	A ayin a na i kpa̱ɗa̱i kuyeve Ka̱shile, agbashi a ɗa yi a̱ ubuta̱ wi ili i na yi ya̱ a̱ma̱li, amma ili i nam pa i Ka̱shile i ɗa ba, ko kenu. 
GAL.4.9	Amma gogo na i yeve ta̱ Ka̱shile, amma u gaꞋan ta̱ n dana Ka̱shile ke yeve ɗa̱ ta̱. Adama a nannai, nini ɗai i kubono a̱ ubuta̱ wu utsura kakau wa aduniyan a nam pa u na wi lekeɗi n wasasa kpamu? Yi ɗa̱i i zuwai ɗa i cigai kokpo agbashi e le kpamu? 
GAL.4.10	Ali i ci yaꞋan ta̱ ka̱ɗiva̱ ka kanna kakau, n ko wotoi, n ayin a irana ni lyushi kakau, n a̱ya̱ feu. 
GAL.4.11	Gogo na mi ta̱ a kupana wovon a na ayin a̱ va̱ a na n yaꞋin ulinga n a̱ɗa̱ o okpo ta̱ wasasa. 
GAL.4.12	Uma a̱ va̱, n folono ɗa̱ ta̱ i yongo uba̱ruwi n ili i nam pa, uteku u na mi o kuyongo. Adama a na m bonoko ta̱ ka̱ci ka̱ va̱ tsu na a̱ɗa̱ Aza̱ka̱yimbi yi ishi, ili i na mi a kudana i ɗaɗa, mi ta̱ a̱ uba̱ruwi a̱ ubuta̱ u Wila̱.
GAL.4.12	Ana n yaꞋankai ɗa̱ kadanshi n ugiti, i yaꞋanka mu kawuya ba. 
GAL.4.13	Mayun i ciɓa ta̱ a na n yaꞋin mbanaki ana n tuka̱i ɗa̱ n Arabali a Singai a̱ Kishi n ugiti. 
GAL.4.14	Ko a na mbanaki n va̱ mi kukondo wa̱ ɗa̱, i goyo mu ko i iwan mu ba. Ɗa i kucikpa i rabasai mu adanshi mpa kalingata ka̱ Ka̱shile kaꞋa. I rabasai mu adanshi mpa ɗa Yesu Kishi a̱ ka̱ci ka̱ ni. 
GAL.4.15	Mayun mi ta̱ a kudana, yi ishi ta̱ a kufuɗa yo kobo a̱ a̱shi a̱ ɗa̱ ka̱ta̱ i neke mu a ɗa. Gogo na, te ɗai ugaꞋin u ɗa̱ wi adama a̱ va̱? 
GAL.4.16	Mpa vurala vu ɗa̱ ɗa gogo na adama a na n danai ɗa̱ ukuna u mayun?
GAL.4.17	Nlum ma aꞋuwa n nan lo mi a kuyaꞋan ili i nam pa adama a ugaꞋin u ɗa̱ ba. A ciga ta̱ ka̱u a̱ ciya̱ o rono ɗa̱ i tono le. I ta̱ a kugbagbala adama a na e pece ɗa̱ nu mpa adama a na i laꞋa n kubonoko a̱ɗu a̱ ɗa̱ we le. 
GAL.4.18	Gogo na u gaꞋan ta̱ a na yi m mali ma kuyaꞋan kasingai, u laꞋa ta̱ kpamu n kugaꞋan adama a na yi ta̱ a kuyaꞋan nannai a ayin a na mi n a̱ɗa̱ ba. 
GAL.4.19	Amma ko n nannai, muku mu ucigi n va̱, wi ta̱ adanshi mi ta̱ a kupana mɓa̱la̱ tsa̱ a̱ga̱nda̱ a limata adama a̱ ɗa̱ uteku u na n yaꞋin ɗe n ci cau, mɓa̱la̱ ma ta na mi ta̱ a kulyaꞋa kelime sai uma e ene Kishi o kuyongo a asuvu a̱ ɗa̱. 
GAL.4.20	N cikala ta̱ ka̱u n yaꞋan lo koɓolo n a̱ɗa̱ gogo na. N tsu nan lo n kulaꞋa ta̱ n kudansa yuwu n a̱ɗa̱. Amma gogo na ka̱ɗu ka̱ va̱ ka̱ da̱sa̱ngu ba adama a kakuna ka nam pa.
GAL.4.21	A̱ɗa̱ vi yoku i ciga ta̱ kuyongo o kutono Wila̱ ali n gogo na. Danai mu, i yeve ta̱ ili i na Wila̱ u danai? 
GAL.4.22	Katagarda ka Ciɗa ka danai Ibrahim wi ta̱ n olobo e re. A̱na̱ku o kolobo ke te kagbashi kaꞋa, amma a̱na̱ku o kolobo ka na ka buwai va kagbashi kaꞋa ba. 
GAL.4.23	Vuka vu na vi kagbashi ka u matsai uteku u na a kiwanai. Amma vuka vu na vi uba̱ruwi va u matsai adama a na ta Ka̱shile ka yaꞋin uzuwakpani n Ibrahim nannai.
GAL.4.24	Ili i nam pa ya ra̱ka̱ yi ta̱ o kuyotsongusu ili i yoku: A̱ma̱ci e re a i ta̱ tsu uzuwakpani u re u Ka̱shile n uma a̱ ni. Uzuwakpani u te u ɗaɗa Wila̱ u na Ka̱shile ke nekei Musa a Kusan ku Sinai,† uma a na kpamu o tonoi uzuwakpani u nam pa i ta̱ tsa agbashi. A̱na̱ku a na e ci ɗeke Hajara† kagbashi wi ta̱ tsu uzuwakpani u nan lo. 
GAL.4.25	A̱yi wi ta̱ tsa agisana a Kusan ku Sinai a Alaraba. Gogo na kpamu ubirini u Urishelima wi ta̱ tsu Kusan ku Sinai, adama a na ubirini wa n uma a̱ ni i ta̱ o kuyongo tsa agbashi a̱ Wila̱. 
GAL.4.26	Amma Saratu, vuka vu uba̱ruwi va, a̱yi ɗa agisana a Urishelima vu gaɗi. A̱yi ɗa ta na a̱na̱ku a̱ tsu. 
GAL.4.27	Katagarda ka Ciɗa ka danai adama a̱ ni,
GAL.4.27	“YaꞋan ma̱za̱nga̱, avu madari ma vuka!
GAL.4.27	Vu saꞋwa kupana mɓa̱la̱ n limata ba,
GAL.4.27	gita̱ kucanana ishipa ka̱ta̱ vi kya̱na̱ adama a̱ ma̱za̱nga̱.
GAL.4.27	Adama a na muku m madari ma vuka ma
GAL.4.27	gogo na n laꞋa ta̱ n vuka vu na vi n vali n a̱bunda̱i.”
GAL.4.28	Uma a̱ va̱, a̱ɗa̱ muku n Ka̱shile n ɗa yi adama a uzuwakpani u ni, uteku u na Ishaku wi ishi. 
GAL.4.29	A ayin a nan lo, IsmaꞋila,† maku ma na a matsai a uye u na a kiwanai, u zuwai Ishaku u takacika, vuza na a matsai adama a Ayinviki a̱ Ka̱shile. Ta ki nannai anana. 
GAL.4.30	Amma yi ɗa̱i Katagarda ka Ciɗa ka danai adama a nan lo? Ka danai, “Lokoi kagbashi ka vuka ka m maku ma̱ ni. Maku ma kagbashi ka vuka ka ma̱ kuciya̱ ko agadu a esheku a̱ ni ba. Maku ma vuka vu uba̱ruwi va a̱yi ɗa u kuciya̱ a ɗa ra̱ka̱.”
GAL.4.31	Uma a̱ va̱, a̱tsu muku n vuka vu uba̱ruwi n ɗa ci, amma n kagbashi ka vuka ba.
GAL.5.1	Ci ta̱ n uba̱ruwi gogo na, adama a na Kishi ka zuwa tsu ta̱ tsu ba̱ruwa̱. Adama a nannai, shamgbai n utsura. Ka̱ta̱ i sabaꞋa yo okpo agbashi a̱ Wila̱ kpamu ba.
GAL.5.2	Panai! Mpa Bulusu, n danai ɗa̱ ili i nam pa: Yu ushuku baci ɗa a kiɗai ɗa̱ avaja, ashe Kishi wo okpo ta̱ ukuna u gbani wa̱ ɗa̱. 
GAL.5.3	Mi ta̱ a kudana ɗa̱ kpamu n utsura, vuza na baci dem u ciya̱i ukiɗi u kavaja sai u tono Wila̱ ra̱ka̱. 
GAL.5.4	I gbagbala baci kpamu adama a na i zuwa Ka̱shile ka pana uyoꞋo adama o kutono ku Wila̱, i pece ta̱ ka̱ci ka̱ ɗa̱ n Kishi, ɗa i iwain kisa kasingai ka̱ Ka̱shile. 
GAL.5.5	Ayinviki a ɗa a tsu zuwa tsu ci yeve a na mayun ɗa Ka̱shile ka kisa tsu tsa aza a̱ usuɓi adama a na ci neke ta̱ a̱ɗu n Kishi. 
GAL.5.6	A̱ɗa̱ aza o Kutoni† e Yesu Kishi a ɗa baci yi, wi n kakuna ba, ko a kiɗa ɗa̱ avaja ko babu. Ili i na i laꞋi n kugaꞋan i ɗaɗa uneki u ka̱ɗu u ɗa̱ u tsu zuwa ɗa̱ ta̱ i ciga uma.
GAL.5.7	Uteku u na yi ishi o kutono Kishi wi ta̱ a kulyaꞋa kelime mayin, ali sai ayin a na vuza yoku u zuwai ɗa̱ i shirikpa̱ka̱ ukuna u mayun kucina̱. 
GAL.5.8	Mayun ɗa ta na vuza nan lo va Ka̱shile kaꞋa ba, vuza na u zagbai ɗa̱. 
GAL.5.9	Kusasu kenu ku tsu zuwa ta̱ ma̱ra̱ ma shita ka̱u. Ili i na kakuna ka nam pa ki a kudana i ɗaɗa, kuyotsongusu ka aꞋuwa kenu ku tsu ya̱nsa̱ ta̱ uma n a̱bunda̱i. 
GAL.5.10	Amma mpa mu ushuku ta̱ n Vuzagbayin, yi a̱ kushuku nu nlum ma aꞋuwa n nan lo ba, amma yi ta̱ o kutono ili i na n danai. Ka̱shile ki ta̱ a kutakacika vuza na wi a̱ kuripula̱sa̱ ɗa̱, ko yayi vuza nan lo wi.
GAL.5.11	Uma a̱ va̱, mi baci a kuyaꞋan kadanshi ka na sai uma a kiɗa avaja, yi ɗa̱i i zuwai Ayahuda i a kutakacika mu ayin tutu? Mi baci a kuyaꞋan kadanshi ka nan lo, a na ma yaꞋan kadanshi ku ukpa̱ u Kishi, mi ishi a kunusaka le ba. 
GAL.5.12	N cikala ta̱ yaba dem vu na wi a kugbandarasa ɗa̱, u kiɗa kavaja koci ba, amma ali n arawa u ɓoso.
GAL.5.13	Uma a̱ va̱, Ka̱shile ke ɗeke ɗa̱ ta̱ i ba̱ruwa̱! Amma ka̱ta̱ i ka̱sa̱kpa̱ uba̱ruwi u nan lo wo okpo ilaꞋatsu i na i tono a̱shawuya a̱ unushi u ɗa̱ ba. Kucikpa i ciganai ka̱ta̱ i yaꞋankpanai tsugbashi. 
GAL.5.14	Wila̱ ra̱ka̱ derere ɗa wi n kadanshi ku utsura ke te ka nam pa: “Ciga vuza uteku u na vi cigai ka̱ci ka̱ nu.”
GAL.5.15	Amma i lyaꞋa baci kelime m mawansa uteku u ɗa̱ n kunekenei atakaci, i zuka baci ba, yi ta̱ a̱ kula̱nga̱sa̱na̱i gbende gbende.
GAL.5.16	Adama a nannai n dana ɗa̱: ka̱sa̱kpa̱i Ayinviki o tono n a̱ɗa̱, ka̱ta̱ i ciya̱ i kpa̱ɗa̱ kutono ili i kavama i na i ci ci cikala. 
GAL.5.17	Ayinviki n ili i na i ci cikala i ta̱ a tsurala. I ta̱ a̱ vishili uteku u le ayin tutu, adama a na i kpa̱ɗa̱ kuyaꞋan ili i na i cigai kuyaꞋan. 
GAL.5.18	Amma Ayinviki a ɗa baci i o kutono n a̱ɗa, Wila̱ wi a kulyaꞋa tsugono wa̱ ɗa̱ ba.
GAL.5.19	Yaba dem u yeve ta̱ ili i na a̱shawuya a ci yaꞋan: A tsu vaku ta̱ n vuza na i o yolo koɓolo ba. A ci yaꞋan ta̱ ulinga u wono, o ci yongo ta̱ e kusheshe ukuna u tsugbani ka̱u. 
GAL.5.20	A ci cikpa ta̱ a̱ma̱li. A ci yaꞋan ta̱ nkunu. A ci iwan ta̱ uma. A̱ ci shilika̱ ta̱ uteku u le. A tsu zuwa ta̱ uma e pece kumaci. A ci cikala ta̱ ili i uma. A ci yaꞋan ta̱ n wupa. A ci yaꞋan ta̱ n ucigi u ka̱ci ke le. E ci pecuku ta̱ ka̱ci ke le ugboku kakau. E ci pecuku ta̱ ugboku wawaꞋa. A ci yaꞋan ta̱ cisheꞋe ci ili i uma. O tsu soꞋo ta̱ ka̱ta̱ ma maka le. A tsu bana ta̱ ka̱ɗiva̱ ka na uma a̱ tsu kpa̱ɗa̱ kushiya aci e le, ka̱ta̱ kpamu a yaꞋan ili i kavama i yoku tsu nam pa. 
GAL.5.21	N kushangu ɗa̱ ta̱ ɗe, mi ta̱ a kushangu ɗa̱ kpamu: Aza a na a ci yaꞋan ili i nam pa i a̱ kuciya̱ una̱singai u tsugono tsu Ka̱shile ba.
GAL.5.22	Amma Ayinviki a̱ Ka̱shile i baci o kutono n a̱tsu wi ta̱ a kumatsa ili i nam pa: I yongo m maciganai. I yongo kpamu m ma̱za̱nga̱. Yo okpo aza a̱ ma̱ta̱na̱. I yaꞋan n kureme ku ka̱ɗu ka̱ta̱ i ɓa̱nka̱na̱i. I yaꞋankpanai kasingai. I yaꞋan m mayun a̱ ubuta̱ wi ili dem. 
GAL.5.23	Yo okpo aza a̱ ma̱riki, n kuka̱na̱ ku ka̱ci ka̱ ɗa̱. Wila̱ wi lo u na u kufuɗa kusa̱nka̱ ɗa̱ kuyaꞋan ili i nam pa ya ba. 
GAL.5.24	Uma i baci o kutono Yesu Kishi, a̱ ka̱sa̱kpa̱ ta̱ uye wu unushi u le u kuyongo n kusheshe ku wuya ku le ra̱ka̱. 
GAL.5.25	Adama a na Ayinviki a̱ Ka̱shile e neke tsu ta̱ wuma u savu, yaꞋan ci yaꞋan ili i na u danai tsu ci yaꞋan. 
GAL.5.26	Ka̱ta̱ ci yaꞋan a̱ra̱ɗi, ko tsu takacikanai uteku u tsu, ko ci yaꞋan cisheꞋe uteku u tsu ba.
GAL.6.1	Uma a̱ va̱, ɗa baci vuza yoku a̱ ka̱tsuma̱ ka̱ ɗa̱ u yaꞋin unushi, ka̱ta̱ a̱ɗa̱ vu na yi n utsura a̱ ubuta̱ wa Ayinviki i bonoko vuma vu nan lo a uye u na wi derere. Amma i yaꞋan nannai sawu. Amma ka̱ta̱ i yaꞋan cicoꞋo, ta lo a̱ɗa̱ feu ya ciga kuyaꞋan icuꞋu yi ili i kavama i nan lo ya. 
GAL.6.2	Ɓa̱nka̱na̱i yi baci n ucanuku wa̱ a̱miki ka̱u kucanuku. I yaꞋan baci nannai, yi ta̱ a kuyaꞋan ili i na Kishi u cigai ɗa̱ i yaꞋan.
GAL.6.3	Vuza na baci u ɗikai ka̱ci ka̱ ni vuza vu ma̱riki amma wi ta na nannai mayun ba, ka̱ci ka̱ ni kaꞋa wi a̱ kuya̱nsa̱. 
GAL.6.4	Ka̱sa̱kpa̱ yaba dem u kondo tsu na wi o kuyongo. U yaꞋan baci mayin, u kucuwa̱ ta̱ n ulinga u ni. Amma u gisanku ulinga u ni n wa aza o yoku ba. 
GAL.6.5	Yaba dem mayun u ɗika a̱miki a wawaꞋa a na i a̱ ka̱ci ka̱ ni koci.
GAL.6.6	Vuza na dem wi a kupiꞋisa kuyotsongusu ku Ka̱shile, u gaꞋan ta̱ u pece ili i singai i na wi n i ɗa ra̱ka̱ m malum ma̱ ni.
GAL.6.7	Ka̱ta̱ i ya̱nsa̱ ka̱ci ka̱ ɗa̱ ba: ka̱ta̱ i sheshe yi ta̱ a kufuɗa kuyaꞋanka Ka̱shile ugboji ba. Uma a ci kyaꞋa ta̱ ili i na a̱ ca̱Ꞌi koci. 
GAL.6.8	A̱ ca̱Ꞌa̱ baci adama a na a̱ cuwa̱ta̱ngu a̱shawuya a unushi e le, a̱shawuya e le i ta̱ a̱ kutuka̱ le n ukpa̱. Amma a̱ ca̱Ꞌa̱ baci adama a na Ayinviki a pana uyoꞋo, i ta̱ a̱ kuciya̱ wuma u babu uteku a̱ ubuta̱ wa Ayinviki. 
GAL.6.9	Ka̱ta̱ tso oꞋo n kuyaꞋan kasingai ba, ci ta̱ a̱ kuciya̱ vikyaꞋa vu wuma u babu uteku a ayin a na o yotsoi, ci lyaꞋa baci kelime n kasingai babu kuka̱sa̱kpa̱. 
GAL.6.10	Adama a nannai, yaꞋan ci yaꞋan kasingai u uma ra̱ka̱ a ayin a na ce enei ka̱ba̱nga̱ dem. Amma u laꞋa ta̱ n kugaꞋan ci yaꞋan kasingai wo otoku a̱ tsu aza o Kutoni.
GAL.6.11	Ye ene ta̱ a̱gita̱tsu a gbagbaꞋin a na n yaꞋin ana n ɗanai n ekiye a̱ va̱.
GAL.6.12	Aza a na a cigai Ayahuda a pana uyoꞋo, ele ɗa a gbagbalai adama a na a gutsa ɗa̱ i kiɗa avaja. I ta̱ a kupana wovon ta lo Ayahuda a zuwa le a takacika o tono baci maɗanga ma atakaci ma̱ Kishi koci. 
GAL.6.13	Aza a na a kiɗai ɗe avaja, ele feu a̱ ka̱ci ke le o tsu tono Wila̱ wa ba, amma a ciga ɗa̱ ta̱ i kiɗa avaja adama a na a̱ ciya̱ a̱ ka̱ga̱ adama a ili i na a gutsakai ɗa̱ i yaꞋan. 
GAL.6.14	Tsu va̱ tsu ɗa baci, n ciga n ka̱ga̱ adama a ili ba, saidei ukpa̱ u Vuzagbayin vu tsu Yesu Kishi a maɗanga ma atakaci. Adama a maɗanga ma atakaci ma nan lo, n doku n yongo tsu na uma a aduniyan a nam pa i o kuyongo ba. E yeve ta na ili i na i zuwai ɗa mi o kuyongo tsu na mi ba. 
GAL.6.15	Ko vuma u kiɗa baci kavaja, ko u kiɗa ba, wi n kakuna ba. Ili i na i laꞋi n kokpo i makara i ɗaɗa vuma wi isa ta̱ wuma u savu u Ka̱shile. 
GAL.6.16	Ka̱shile ki ta̱ e kuneke ma̱ta̱na̱ ma̱ ni wa aza a na o tonoi kadanshi ka nam pa ra̱ka̱, ka̱ta̱ kpamu u zuwaka le una̱singai. Uma a nan lo a ele ɗa uma a mayun a̱ Ka̱shile.
GAL.6.17	A̱ kugita̱ gogo na a kubana kelime, ka̱ta̱ i ka̱sa̱kpa̱ vuza u takacika mu n ili i nam pa ba. Alana a na mi na a ɗa a ikyamba i va̱ o yotsongu ta̱ a na mpa vuza vi Yesu ɗa.
GAL.6.18	Uma a̱ va̱, yaꞋan kasingai ka Vuzagbayin Yesu Kishi vu tsu ko yongo n a̱ɗa̱ ra̱ka̱. Ta nannai.
EPH.1.1	Mpa Bulusu mi ta̱ a kuɗana akaka a nam pa. Mpa feu vuzavusuki vi Yesu Kirisiti Kishi ɗa, adama a na Ka̱shile kaꞋa ka zagbai mu mo okpo nannai. Mi ta̱ a kuɗanaka aza a ciɗa a̱ Ka̱shile a na i a Afisu aza a na i o kutono Yesu Kishi ayin tutu.
EPH.1.2	YaꞋan Ka̱shile Esheku a̱ tsu n Vuzagbayin Yesu Kishi u yaꞋanka ɗa̱ kasingai ka̱ta̱ u neke ɗa̱ ma̱ta̱na̱.
EPH.1.3	Ci neke ucikpi a kubana u Ka̱shile n Esheku a Vuzagbayin a̱ tsu Yesu Kishi. A̱yi ɗa vuza na u zuwakai tsu una̱singai a̱ ubuta̱ u na u nekei tsu ili i singai ra̱ka̱ i na yu uta̱i gaɗi adama a na i ɓa̱nka̱ wuma u tsu a̱ ubuta̱ wi ida̱shi wa ayinviki a singai. U yaꞋan ta̱ nannai ana u ɓolongi tsu n Kishi. 
EPH.1.4	Kafu Ka̱shile ka yaꞋan aduniyan, u zagba tsu ta̱ tso okpo uma a̱ ni a̱ ubuta̱ u na u ɓolongi tsu n Kishi. U yaꞋan ta̱ nannai adama a na tso okpo ciɗa a kubana wa̱ ni, a̱ kuciya̱ kpamu ili i gbani-gbani wa̱ tsu i na u kutaɗaka tsu ba. 
EPH.1.5	Adama a na Ka̱shile ki ta̱ a kuciga tsu, a̱yi u sheshe ta̱ ili i na u kuyaꞋanka tsu m megeshe ma ɗe wi ta̱ o kubonoko tsu muku n ni a̱ ubuta̱ wi ili i na Yesu Kishi u yaꞋin. Ka̱shile ka yaꞋan ta̱ nannai adama a na ta u gaꞋin ni nannai, ta kpamu u cigai kuyaꞋan nannai.
EPH.1.6	Ci cikpa yi ta̱ adama a ili i gbagbaꞋin i singai i na u yaꞋankai tsu. U nekei tsu kasingai ka nan lo gbani, a̱ ubuta̱ u Kishi vuza na u cigai. 
EPH.1.7	A̱ ubuta̱ u Yesu Kishi ɗa tso okpoi ba̱ri adama a̱ ubuta̱ wu mpasa mu ukpa̱ u ni, i ɗaɗa i zuwai ɗa a cinukpakai tsu unushi u tsu. Nahannai ɗa Ka̱shile ko yotsongi tsu a na kasingai ka̱ ni ki gba̱ra̱, ɗa u yotsongi tsu kaꞋa n a̱bunda̱i. 
EPH.1.8	Adama a na Ka̱shile ki ta̱ n ugboji, u yeve ta̱ kpamu ili ra̱ka̱, u yaꞋan ta̱ ili i na u cigai kuyaꞋan.
EPH.1.9	U yotsongu tsu ta̱ ili i na yi ishi usokongi, i na u foɓusoi kuyaꞋan a̱ ubuta̱ u Kishi. 
EPH.1.10	A ayin a na a gaꞋin a yawa baci, kusheshe ku ni ku ɗa u ɓolongu ili ra̱ka̱ i na yi gaɗi n iɗika a̱ ubuta̱ u te m mogono me te, a̱yi ɗa ta na Kishi.
EPH.1.11	Ka̱shile ka zagba tsu ta̱ tso okpo uma a̱ ni a̱ ubuta̱ u na u ɓolongi tsu n Kishi. U yaꞋan ta̱ nannai adama a na u sheshe ta̱ ɗe m makyan ma ɗe, ɗa u zuwai kpamu ili i yaꞋan nannai uteku u na wi a kuciga i ɗa dem.
EPH.1.12	U yaꞋan ta̱ nannai adama a na a̱tsu, aza a na e keɗei a̱pa̱Ꞌa̱ n cau u Kishi, tsu zuwa uma a cikpa Ka̱shile adama a na a̱yi wi ta̱ n tsugbayin. 
EPH.1.13	Ili i te i ɗa kpamu yi mayun a̱ kuta̱wa̱ wa̱ ɗa̱. I pana ta̱ Arabali a Singai a ɗa kpamu akaka a mayun ɗa ta na Ka̱shile ka isai ɗa̱. I neke ta̱ a̱ɗu a̱ ɗa̱ u Kishi, ɗa o ɓolongi ɗa̱ n a̱yi. Adama a nannai Ka̱shile ke nekei ɗa̱ Ayinviki a̱ ni a na u yaꞋankai uma a̱ ni uzuwakpani. Ayinviki a̱ ni i ta̱ tsu urotu u na wi o kuyotsongu a na yi uma a̱ Ka̱shile. 
EPH.1.14	Adama a na a̱tsu ci isa ta̱ Ayinviki a̱ Ka̱shile, a̱tsu kpamu ci ta̱ e kuyeve babu munla̱i a na Ka̱shile ki e kuneke tsu ili i singai i na u yaꞋin uzuwakpani. Ci yeve ta̱ kpamu Ka̱shile ki ta̱ e kuneke tsu ida̱shi i ba̱ri mayin a kubana wa aza a na i uma a̱ ni. Ili i nam pa ya yi ta̱ a kuzuwa uma a cikpa Ka̱shile adama a na wi ta̱ n tsugbayin.
EPH.1.15	Adama a na Ka̱shile ka zuwaka tsu ta̱ una̱singai nahannai, mi ta̱ a kuyaꞋan kavasa a kubana wa̱ ni adama a̱ ɗa̱. Ali ayin a na m panai a na yu ushuki n Vuzagbayin Yesu, ɗa kpamu i cigai uma a̱ Ka̱shile ra̱ka̱, 
EPH.1.16	n ci yongo ta̱ a kucikpa Ka̱shile adama a̱ ɗa̱ ayin dem. Ayin a na baci de dem mi a kuyaꞋan kavasa, n tsu vasa ta̱ adama a̱ ɗa̱. 
EPH.1.17	Mi ta̱ a kuyaꞋan kavasa a kubana we Esheku a̱ tsu vuza na wi n tsugbayin n a̱bunda̱i. A̱yi ɗa Ka̱shile ka Vuzagbayin vu tsu Yesu Kishi. N folono yi ta̱ u neke ɗa̱ ugboji, ka̱ta̱ u yotsongu ka̱ci ka̱ ni a kubana wa̱ ɗa̱, adama a na i doku i yevesheke yi mayin. 
EPH.1.18	Mi ta̱ a kuyaꞋan kavasa kpamu adama a na u zuwa ɗa̱ i yeve mayin, ka̱ta̱ i yeve ili i singai i na wi n i ɗa adama a̱ ɗa̱. Yi ta̱ a kuvana yi isa ili i singai i nam pa, adama a na u ɗeke ɗa̱ ta̱ yo okpo muku n ni. N yaꞋan ta̱ kpamu kavasa i yeve feu mgbayin mu una̱singai n na u yaꞋin uzuwakpani u kuneke uma a̱ ni.
EPH.1.19	Mi ta̱ kpamu a kuyaꞋan kavasa adama a na a̱ɗa̱ i yeve utsura u ni u na u lazai ili ra̱ka̱, u na kpamu wi a̱ kuɓa̱nka̱ tsu a̱tsu na ci nekei a̱ɗu. Ɗaɗa utsura u gbayin u te ta na 
EPH.1.20	u na u yaꞋankai ulinga ana u zuwai Kishi ka̱ ɗenga̱ n wuma kpamu, ɗa u zuwai ni u da̱sa̱ngu a̱ ubuta̱ u tsugbayin e kukiye ku usingai ku ni ɗe gaɗi.†
EPH.1.21	Kishi wi ta̱ a kulyaꞋa tsugono a̱ ubuta̱ wu utsura kakau u gbagbaꞋin ra̱ka̱ aza a na i ɗe ko a na i n utsura ka̱u. Kula ku ni ku laꞋa ta̱ kula ku ngono n na mi a kulyaꞋa tsugono ra̱ka̱. Na va mayun ɗa gogo na, wi ta̱ kpamu a kuyaꞋan mayun ayin a na i lo a̱ kuta̱wa̱. 
EPH.1.22	Ka̱shile ke nekei Kishi tsugono ci ili ra̱ka̱, ɗa u zuwai ni wo okpo kaci ka̱ a̱Ꞌisa̱ a aza o Kutoni, 
EPH.1.23	ɗaɗa ikyamba i ciɗa. A̱Ꞌisa̱ a a ci isa ta̱ utsura u ni ra̱ka̱ a̱ ubuta̱ u Kishi, a̱yi ɗa kpamu vuza na wi e kuneke wuma wi ili i dem a̱ ubuta̱ dem.
EPH.2.1	N ci cau yi ishi ta̱ an keven ki ikyamba, adama a na i iwan ta̱ kupanaka Ka̱shile ɗa i yaꞋansai unushi. 
EPH.2.2	I ci yongo ta̱ tsu uma a aduniyan a nam pa. I panakai MalyaꞋi, vuza na wi mogono ma̱ wunla̱i u gbani-gbani u na u ci yongo a̱ a̱da̱nga̱shile. MalyaꞋi a̱yi ɗa wunla̱i u na gogo na wi a kuyaꞋan ulinga adama a na u tono n uma a na a iwain kutono Ka̱shile. 
EPH.2.3	Ra̱ka̱ vu tsu ci ishi ta̱ a kuyaꞋan nwalu ci le. Ci ishi ta̱ a kuyaꞋansa ili i gbani-gbani i na ci cigai dem. Tsu tono ta̱ ili i na a̱shawuya n kusheshe ku wuya a tsu dana tsu ci yaꞋan. Adama a na ci yaꞋan ta̱ kagbani-gbani, Ka̱shile ka yaꞋan ta̱ mayin u takacika tsu baci, uteku u na u kutakacika aza a na a buwai.
EPH.2.4	Amma asuvayali a̱ Ka̱shile i ta̱ n a̱bunda̱i, wi ta̱ kpamu a kuciga tsu n a̱bunda̱i. 
EPH.2.5	A̱yi ɗa u ɓolongi tsu n Kishi, ɗa u nekei tsu wuma u savu. U yaꞋan ta̱ nannai ko a na a ayin a nan lo ci tsa̱ a̱kpisa̱ adama a unushi u tsu. Adama a kasingai ka̱ Ka̱shile koci i ɗaɗa i zuwai ɗa wi isai ɗa̱.
EPH.2.6	U ɗengusa̱i tsu a̱ ubuta̱ wu ukpa̱ n Kishi, ɗa u zuwai tsu gaɗi a̱ ubuta̱ u Ka̱shile adama a na tsu da̱sa̱ngu n Kishi ka̱ta̱ kpamu ci lyaꞋa tsugono n a̱yi. Ka̱shile ka yaꞋan ta̱ nannai a̱ ubuta̱ u na u ɓolongi tsu n Yesu Kishi. 
EPH.2.7	U yotsongi tsu kasingai ka̱ ni a uye u nam pa a̱ ubuta̱ u Yesu Kishi, adama a na a̱ya̱ a na a̱ kuta̱wa̱ uma a fuɗa e ene uteku u na mgbayin n kasingai ka̱ ni ki ɗa kpamu ka laꞋi ili dem.
EPH.2.8	Adama a kasingai† ka na Ka̱shile ko yotsongi ɗa̱ ka ɗaɗa koci, ɗa wi isai ɗa̱ a̱ ubuta̱ u na yu ushuki n Kishi. Wi isa ɗa̱ adama ulinga u singai u na i yaꞋin ba. Na va kuneꞋe ku Ka̱shile ku ɗa a kubana wa̱ ɗa̱, adama a ili i na i yaꞋin ba. 
EPH.2.9	I ɗa i zuwai babu vuza na u kuyaꞋan a̱ra̱ɗi adama a̱ ka̱ci ka̱ ni. 
EPH.2.10	Ka̱shile ko bonoko tsu ta̱ ili i na ci. A̱ ubuta̱ u Yesu Kishi, Ka̱shile ka yaꞋan tsu ta̱ ciya̱ ci yaꞋan ulinga u singai. Na va ɗaɗa uye u na u foɓusoi ɗe n ayin a ɗe, uteku u na u gaꞋin ci yongo.
EPH.2.11	A matsa ɗa̱ Ayahuda ba. A̱ɗa̱ ɗa uma a na Ayahuda e ci ɗeke “aza a na a̱ kpa̱ɗa̱i kukiɗa avaja” ka̱ta̱ kpamu e ɗeke ka̱ci ke le, “aza a ukiɗi wa avaja.” (Ukiɗi wa avaja u le ili ɗa koci i na ele a̱ ka̱ci ke le a yaꞋin a ikyamba i le.) 
EPH.2.12	Ciɓai a ayin a nan lo, i yeve Kirisiti Kishi ba, a̱ɗa̱ uma a iɗika a Israila a ɗa ba. Ka̱shile ka yaꞋin uzuwakpani wu una̱ n ele, amma n a̱ɗa̱ ɗa ba. Ɗa u yaꞋankai le uzuwakpani wi ili n a̱bunda̱i, amma n a̱ɗa̱ kpamu ba. Yi ta̱ ida̱shi a aduniyan a nam pa, amma yi n ili i na i keɗei a̱pa̱Ꞌa̱ ba, i yeve kpamu Ka̱shile ba. 
EPH.2.13	N ci cau yi ta̱ daꞋin, amma gogo na a na i ɓolongi ka̱ci ka̱ ɗa̱ n Kirisiti Kishi, ɗa Ka̱shile kpamu ka̱ tuka̱i ɗa̱ ɗevu n ka̱ci ka̱ ni a̱ ubuta̱ wu mpasa n Kirisiti Kishi.
EPH.2.14	Kishi a̱ ka̱ci ka̱ ni u tuka̱ tsu ta̱ m ma̱ta̱na̱. N ci cau, maꞋiwanai ma Ayahuda n Aza̱ka̱yimbi mi ta̱ tsu mashilya. U takpa ta̱ ɗe maꞋiwanai ma nam pa, ɗa u bonokoi yaba dem uma e te. 
EPH.2.15	Wila̱ wa Ayahuda wi ta̱ n ili n a̱bunda̱i i na i gaꞋin uma o tono, amma gogo na Kishi ko bonoko le ta̱ ukuna u gbani a̱ ubuta̱ wu ukpa̱ u ni. U yaꞋan ta̱ nannai adama a na u ɓolongu Aza̱ka̱yimbi n Ayahuda a kubana wa̱ ni adama a na u bonoko le ugboku u te. N nannai, ɗa u tuka̱i m ma̱ta̱na̱ we le dem. 
EPH.2.16	Kusheshe ku Kishi ku ɗa feu wu una maꞋiwanai a̱ ubuta̱ wu ugboku u re wa, ka̱ta̱ o bonoko le ikyamba i te, ka̱ta̱ u bonoko le kpamu u Ka̱shile. Yesu u yaꞋan ta̱ nannai dem a̱ ubuta̱ wu ukpa̱ u ni a maɗanga ma atakaci.
EPH.2.17	Kirisiti† Kishi u ta̱wa̱ ta̱ aduniyan a nam pa, ɗa u yaꞋin kadanshi ka Arabali a Singai a na i a kadanshi ka̱ ma̱ta̱na̱. U dana ɗa̱ ta̱ Aza̱ka̱yimbi kadanshi ka nam pa, a̱ɗa̱ na yi ishi daꞋin, koɓolo n a̱tsu Ayahuda a̱tsu vu na ci ɗevu. 
EPH.2.18	Gogo na ra̱ka̱ vu tsu Ayahuda n Aza̱ka̱yimbi ci ta̱ a kufuɗa tsa̱ ta̱wa̱ u Dada a̱ ubuta̱ wa Ayinviki a̱ Ka̱shile e te adama a ili i na Kishi ka yaꞋankai tsu.
EPH.2.19	Adama a nannai, a̱ɗa̱ Aza̱ka̱yimbi† aza a pulai ko omoci a ɗa yi ba. I kucikpa ta̱ yo okpo uma e te a na i ciɗa u Ka̱shile. A̱ɗa̱ ɗa uma a kpaꞋa ku Ka̱shile. 
EPH.2.20	Yi ta̱ ci iputa̱ i na a tsu maꞋaka kpaꞋa. Azusuki n eneki i ta̱ tsa agisana a̱ kumiꞋi ku kpaꞋa ku nan lo, Yesu Kishi a̱yi ɗa kenene ko mogon ka gbayin. 
EPH.2.21	A̱yi ɗa vuza na u ka̱na̱i kumaꞋa ka ra̱ka̱ a̱ ubuta̱ u te. Wi ta̱ a kuzuwa ku ɗa ku gbonguro ka̱ta̱ kpamu u bonoko ku ɗa a̱Ꞌisa̱ a ciɗa a u Vuzavaguɗu. 
EPH.2.22	Adama a na yi a uɓolongi n Kishi, u ɓolongu ɗa̱ ta̱ n aza o Kutoni a na a buwai, adama a na a̱ɗa̱ yo okpo kpaꞋa ku nam pa, ubuta̱ u na Ka̱shile ki o kuyongo n utsura wa Ayinviki a̱ Ka̱shile.
EPH.3.1	Mpa Bulusu mi ta̱ a̱ kunu ku ugbashi adama a ulinga u na Yesu Kishi u zuwai mu n yaꞋanka ɗa̱ a̱ɗa̱ Aza̱ka̱yimbi. 
EPH.3.2	I yeve ta̱ ɗe a na Ka̱shile a̱ ubuta̱ u kasingai ka̱ ni u neke mu ta̱ ulinga u nam pa n yaꞋan adama a na m ɓa̱nka̱ ɗa̱. 
EPH.3.3	Ka̱shile ka zuwai mu n yeve kusheshe ku na wi ishi u sokongi. Mi ishi ta̱ ɗe n ɗanaka wu kenu adama a ili i nam pa. 
EPH.3.4	A ayin a na baci vi kecei ili i na n ɗanai, yi ta̱ e kene ili i na n yevei adama e kusheshe ku nam pa ku na ki adama a̱ Kishi. 
EPH.3.5	Ka̱shile ko yotsongu kusheshe ku nam pa u uma a cau ba. Amma gogo na u yotsongu ta̱ ku ɗa a̱ ubuta̱ wa Ayinviki a̱ Ka̱shile. U yotsongu ta̱ ku ɗa u uma a na u zagbai o okpo azusuki a̱ ni n eneki.
EPH.3.6	Ili i na Ka̱shile ke sheshei i ɗa na: A̱ɗa̱ Aza̱ka̱yimbi yi ta̱ a kisa una̱singai ra̱ka̱ u na Ka̱shile ke ci neke, derere tsu na Ayahuda feu a isai u ɗa. Aza̱ka̱yimbi n Ayahuda o okpo ta̱ ili i te. A̱ɗa̱ Aza̱ka̱yimbi yi ta̱ a kisa ili i na Ka̱shile ka yaꞋankai uma a̱ ni uzuwakpani adama a na yi ta̱ uɓolongi n Yesu Kishi. Ili i na Arabali a Singai a danai i ɗaɗa. 
EPH.3.7	Na va ɗaɗa Arabali a Singai a na mi a kudansa. Adama a na Ka̱shile ki ta̱ n kasingai, u nekei mu ulinga u nam pa u kudana yaba dem Arabali a Singai a nam pa, u tsu ɓa̱nka̱ mu ta̱ n yaꞋan na va n utsura u na u nekei mu.
EPH.3.8	Mpa ɗa vuza na n laꞋi n kenu a̱ ka̱tsuma̱ ka uma a̱ Ka̱shile dem, amma ko n nannai, Ka̱shile ke nekei mu ulinga u nam pa u kudana Aza̱ka̱yimbi ukuna wi ili i singai i na Kishi ke ci neke. Ili i singai i nam pa i laꞋa ta̱ uteku u na uma e kuyeve. 
EPH.3.9	Ka̱shile, vuza na u yaꞋin ili dem, u nekei mu ulinga u kudana uma ra̱ka̱ ukuna u kusheshe u ni u na wi ishi u sokongi n ayin a̱ ugiti.
EPH.3.10	U yaꞋin ili i nam pa nannai adama a na u yotsongu ngono n utsura kakau gaɗi uteku u na a̱yi wi n ugboji dem a̱ ubuta̱ wi ili dem i na u ci yaꞋan. Ka̱shile ko yotsongu ta̱ ili i nam pa a̱ ubuta̱ wi ili i na u yaꞋankai aza o Kutoni a̱ ni. 
EPH.3.11	Ka̱shile ke sheshe ta̱ kuyaꞋan ili i nam pa n ayin a ɗe, ali kafu u yaꞋan aduniyan, gogo na u zuwai a ɗa a̱ gita̱ adama a ili i na Yesu Kishi Vuzagbayin vu tsu u yaꞋin.
EPH.3.12	Adama a na ci neke ta̱ a̱ɗu wa̱ ni, ɗa kpamu ci uɓolongi n a̱yi, gogo na ci ta̱ a kufuɗa tsa bana u Ka̱shile n uba̱ruwi babu kpamu wovon. 
EPH.3.13	Ye ene mu baci o kusoꞋo atakaci adama a̱ ɗa̱, mi ta̱ o kufolono ɗa̱ ka̱ta̱ utsura u ka̱ɗu u ɗa̱ u jebe ba. Atakaci a nam pa i ta̱ a̱ kutuka̱ ɗa̱ n tsugbayin.
EPH.3.14	Adama a nannai, n tsu kuɗa̱ngu ta̱ kelime ke Esheku a̱ tsu, ka̱ta̱ n vasa adama a̱ ɗa̱. 
EPH.3.15	A̱yi ɗa Esheku a mayun a umaci ra̱ka̱, a aza a na i gaɗi n aza a na i a aduniyan dem. 
EPH.3.16	Ka̱shile ki ta̱ a kufuɗa ka zuwaka ɗa̱ una̱singai n a̱bunda̱i. Adama a nannai n folono yi ta̱ adama a na Ayinviki a̱ ni e neke ɗa̱ utsura, ka̱ta̱ a̱ɗu a̱ ɗa̱ a tsurakpa. 
EPH.3.17	N folono ta̱ kpamu Kishi ko yongo a̱ a̱ɗu a̱ ɗa̱, adama a na a̱ɗa̱ i neke ta̱ a̱ɗu n a̱yi. Mi ta̱ kpamu a kuyaꞋan kavasa i yongo a kuciga Ka̱shile, ka̱ta̱ i ciganai feu ayin tutu. I yaꞋan baci nannai, yi ta̱ o kokpo an megele ma na aralu a̱ ni a uwai a iɗika, n kpaꞋa ku na kpamu ku ciya̱i kumiꞋi ku singai. 
EPH.3.18	Nannai ɗa, a̱ɗa̱ n uma a̱ Ka̱shile ra̱ka̱, i kuyeve uteku u na Kishi ka cigai tsu. Wi ta̱ a kuciga tsu n a̱bunda̱i ali tsu na u lazai kugisanku. 
EPH.3.19	Ko a na vuza wi a kufuɗa we yeve ra̱ka̱ uteku u na Kishi ki a kuciga tsu ba, n folono ta̱ Ka̱shile adama a na i yeve, ka̱ta̱ i ciya̱ yo okpo tsu na u yotsoi, ɗaɗa tsu na Ka̱shile ki.
EPH.3.20	Ka̱shile ki ta̱ n utsura u na u yaꞋan ili i na i laꞋi ka̱bunda̱i ki ili i na tsu folonoi ni, ko ili i na tsa kufuɗa tsa sheshe dem. U ci yaꞋan ta̱ i ɗa n utsura u ni u na wi a kuyaꞋanka ulinga punu a̱ a̱ɗu a̱ tsu. 
EPH.3.21	YaꞋan ci cikpa yi ko wanai n ko wanai, adama a tsugbayin tsu na u yotsongi a̱ ubuta̱ wi ili i na wi a kuyaꞋan a̱ ubuta̱ wa̱ a̱Ꞌisa̱ a aza o Kutoni n ubuta̱ u Yesu Kishi kpamu! Ta nannai.
EPH.4.1	Mi ta̱ a ugbashi adama a na mi ta̱ a kuyaꞋanka Vuzagbayin tsugbashi, n folono ɗa̱ ta̱, i yongo m ma̱riki a uye u na u yotsoi u na Ka̱shile ke ɗekei ɗa̱ i yongo. 
EPH.4.2	A̱ ubuta̱ wi ili i na yi a kuyaꞋan dem, yaꞋin babu a̱ra̱ɗi ka̱ta̱ yi indana uma a na a buwai n asuvu a̱ yuwu. Adama a na i ciga uma, remei a̱ɗu, ka̱ta̱ kpamu i yaꞋan wupa a ayin a na baci a yaꞋin ili i gbani-gbani ba. 
EPH.4.3	Ayinviki a̱ Ka̱shile o bonoko ɗa̱ ta̱ vi te, dakakai i yongo a̱ ubuta̱ u te m ma̱ta̱na̱, adama a na i lyaꞋa kelime n kokpo vi te. 
EPH.4.4	Ra̱ka̱ vu tsu ukambu wi ikyamba i te i ɗa ci. Ayinviki a̱ Ka̱shile e te a ɗa i lo koci. Ka̱shile kpamu ke nekei tsu a̱pa̱Ꞌa̱ e te kpamu a ayin a na u zagbai ɗa̱ yo okpo uma a̱ ni. 
EPH.4.5	Ra̱ka̱ vu tsu Vuzagbayin vi te ɗa tsu. Ci ta̱ kpamu o kutono kuyotsongusu ku te. Ci isa ta̱ kpamu kusumbu ka akucina ku te. 
EPH.4.6	Ra̱ka̱ vu tsu ci ta̱ o kutono Ka̱shile ke te, a̱yi ɗa kpamu Esheku a̱ tsu ra̱ka̱. A̱yi ɗa kpamu wi a kulyaꞋa tsugono ci ili dem, wi ta̱ kpamu a̱ ubuta̱ dem, ɗa wi punu kpamu u yaba dem vu tsu.
EPH.4.7	Kishi ke neke ta̱ kpamu yaba dem vu tsu kuneꞋe adama a na ci yaꞋan ulinga u ni. U yaꞋan ta̱ nannai adama a kasingai ka gbayin ka̱ ni. 
EPH.4.8	Uteku u na Katagarda ka Ciɗa ka danai,
EPH.4.8	“Ana u banai a̱ ubuta̱ u na u laꞋi n gaɗi ka̱u,
EPH.4.8	u tonoi n agbashi n a̱bunda̱i a na u ka̱na̱i,
EPH.4.8	ɗa u nekei uma kuneꞋe kakau.”
EPH.4.9	(Gogo na mi ta̱ a kuciga i la̱na̱ kadanshi ka nam pa, “U bana ta̱ a̱ ubuta̱ u gaɗi ka̱u.” 
EPH.4.10	U bana baci a̱ ubuta̱ u gaɗi ka̱u, ili i na wi a kudana i ɗaɗa, wi ishi ta̱ u ta̱wa̱ a̱ ubuta̱ u ɗaka, ɗaɗa aduniyan a nam pa. Vuza na wu uta̱i gaɗi ɗa u ta̱wa̱i iɗika i nam pa, vuza te ɗa n vuza na u banai a̱ ubuta̱ u na u laꞋi n gaɗi ka̱u ra̱ka̱, adama a na u zuwa ili dem yo okpo tsu na i gaꞋin.)
EPH.4.11	A̱yi ɗa vuza na u nekei kuneꞋe kakau ku nam pa ka wa aza o Kutoni: u zagbai aza o yoku o okpo azusuki, u zagbai uma o yoku o okpo eneki, aza o yoku kpamu aza a kudana uma kadanshi ka̱ Ka̱shile. Ɗa u zagbai uma o yoku kpamu a̱ la̱na̱ aza o Kutoni, ka̱ta̱ kpamu o yotsongusu le. 
EPH.4.12	U yaꞋan ta̱ nannai, adama a na uma a nam pa, o foɓuso uma a̱ Ka̱shile a yaꞋanka yi tsugbashi, ka̱ta̱ a aza o Kutoni a na i ikyamba i Kishi, o doku o gbonguro n utsura. 
EPH.4.13	A uye u nam pa, ra̱ka̱ vu tsu ci ta̱ o kuɓolongu tsu vuza te n tsu na tsu ushuki n Ka̱shile ɗa kpamu ci yevei Maku ma̱ ni, ra̱ka̱ vu tsu kpamu ci ta̱ o kokpo aza a na a lyaꞋi kelime. Ɗaɗa, ci ta̱ o kokpo ci Kishi mayin, vuza na wi derere tsu na u gaꞋin.
EPH.4.14	Tso kudoku tsa buwa tsu muku kpamu ba. Ci kpamu o kokpo an kpantsu ku na aɓau a ci ɗika a kubanka a̱ ubuta̱ u na a cikalai ba. Tsa kuzuwa a̱ɗu a̱ tsu a̱ ubuta̱ wa aza a na i a kugbagbala kuya̱nsa̱ tsu n kuyotsongusu ka aꞋuwa ba. 
EPH.4.15	Tsu kucikpa tsu dansa ili i mayun, ka̱ta̱ ci ciga itoku i tsu, adama a na tsu gbonguro ka̱ta̱ tso okpo vi te n Kishi mayin, vuza na wi kaci ka̱ a̱Ꞌisa̱ a aza o Kutoni. 
EPH.4.16	Kishi ko ɓolongu ta̱ uma a̱ ni dem a̱ ubuta̱ u te, uteku u na akawa o tsu ɓolongu ukambu wi ikyamba i vuma ra̱ka̱. A ayin a na baci ukambu dem u yaꞋin ulinga u ni, u tsu ɓa̱nka̱ ta̱ akambu o yoku o gbonguro, adama a na ikyamba ya dem i yaꞋan m ma̱ta̱na̱ o kugbonguro n ucigi mayin.
EPH.4.17	Adama a nannai, mi ta̱ a kudana ɗa̱, mi ta̱ a kudansuka ɗa̱ kpamu a̱ ka̱tsuma̱ ka kula ku Yesu, ka̱sa̱kpa̱i kuyongo tsa aza a na e yevei Ka̱shile ba. Uye u na a ci yaꞋan kusheshe, ukuna u gbani u ɗa. 
EPH.4.18	Ele i ta̱ a̱ ka̱yimbi, e yeve kpamu ili ba, adama a na a iwan ta̱ kupana. Tsu nan lo a̱ kuciya̱ wuma u na Ka̱shile ke ci neke ba. 
EPH.4.19	A yaꞋan baci kagbani-gbani, o tsu doku a pana wono ba. E neke ta̱ ka̱ci ke le a̱ ubuta̱ u kuyaꞋan ili i na ikyamba i cigai, a ci yaꞋan ta̱ unushi u tsugbani kakau dem, i kpamu a kufuɗa a̱ ka̱sa̱kpa̱ kuyaꞋan ili i nam pa ba.
EPH.4.20	Amma avu, ana vi isai Kishi, ta a danai nu vi yongo nannai ba. 
EPH.4.21	N yeve ta̱ i pana ta̱ ukuna u ni, a̱ɗa̱ kpamu ta punu yi wa̱ ni, ɗa o yotsongi ɗa̱ ili i mayun i na yi punu a̱ ubuta̱ u Yesu. 
EPH.4.22	O yotsongusu ɗa̱ ta̱ i ka̱sa̱kpa̱ uye u kuku u na yi ishi o kuyongo n ci cau. N ayin a nan lo, wuma u ɗa̱ wi ta̱ a̱ kuna̱mgba̱ adama a na i ci ciga ta̱ kuyaꞋan ili i gbani-gbani kakau dem. 
EPH.4.23	Gogo na u gaꞋan ta̱ i ka̱sa̱kpa̱ Ka̱shile ka sabaꞋa wuma u ɗa̱ adama a na i gita̱ kuyaꞋan kusheshe ku savu. 
EPH.4.24	Ka̱sa̱kpa̱i Ka̱shile ko bonoko ɗa̱ uma a savu. Ka̱shile ka zuwa ɗa̱ ta̱ yo okpo ci ni, adama a nannai yo okpo kpamu ciɗa n usuɓi a̱ ubuta̱ u mayun.
EPH.4.25	Ka̱sa̱kpa̱i kuyaꞋan aꞋuwa. Yaba dem vu ɗa̱ u dansa ili i mayun u vutoku vuza vu Kutoni, adama a na ci ta̱ tsu ukambu kakau wi ikyamba i te. 
EPH.4.26	A ayin a na baci vi yaꞋin wupa, ka̱ta̱ vi yaꞋan unushi ba, ka̱ta̱ vu zuka vu ka̱sa̱kpa̱ kuyaꞋan wupa kafu kanna ka̱ yikpa̱. 
EPH.4.27	Ka̱ta̱ i neke Kalijani uye u lyaꞋa utsura u ɗa̱ ba. 
EPH.4.28	Vuza na wi ishi koboki u doku u yaꞋan uboki ba. A na wa yaꞋan nannai, u yaꞋan ulinga ka̱u adama a na u ciya̱ ili i na u kuɓa̱nka̱ aza a unambi.
EPH.4.29	Ka̱ta̱ vi ya yaꞋan kadanshi ka gbani-gbani ba, amma vu dansa ili i singai i na i kuzuwa uma a gbama. Dansa ili i na i gaꞋin adama a aza a na a kupanaka wu ka̱ta̱ ili i na vu dansai i gaꞋan le. 
EPH.4.30	Ka̱ta̱ vu zuwa Ayinviki a̱ Ka̱shile a̱ na̱mgba̱ ka̱tsuma̱ ba. Adama a na Ayinviki a̱ Ka̱shile a ɗa o okpoi tsu urotu u na u yotsongi a na a̱ɗa̱ aza a̱ ni a ɗa. Ka̱shile ke neke ɗa̱ ta̱ Ayinviki adama a na u yotsongu Ka̱shile ki ta̱ a kuzuwa ɗa̱ i ba̱ruwa̱, kanna ku ukocishi ka yawa baci.
EPH.4.31	Ka̱sa̱kpa̱i mokovonoi, n wupa, n kuna̱mgba̱ ka̱tsuma̱ n uma. Ka̱ta̱ i yaꞋan kanananai ko i shika uma, ko i yaꞋan ili i yoku i wupa i na i kutuka̱ n atakaci ba. 
EPH.4.32	A na ya yaꞋan nannai, yaꞋankpanai kasingai, ka̱ta̱ i yotsongu asuvayali. Cinukpakai uma a ayin a na baci a nusakai ɗa̱, tsu na Ka̱shile a̱ ka̱ci ka̱ ni u cinukpakai ɗa̱ unushi u ɗa̱ adama a̱ Kishi.
EPH.5.1	Yongoi tsu na Ka̱shile ki, adama a na a̱ɗa̱ muku n ni n ɗa n na u cigai ka̱u. 
EPH.5.2	Ciga uma ayin tutu uteku u na Kishi ka cigai tsu, ali ɗa u kuwa̱i adama a̱ tsu. U nekei wuma u ni tsa alyuka u Ka̱shile, ɗaɗa wo okpoi ci ili i ma̱gula̱ni† a̱ ubuta̱ u Ka̱shile.
EPH.5.3	Ka̱ta̱ i ka̱sa̱kpa̱ a cina unushi u tsugbani e mere ma̱ ɗa̱ ba, ko ili i yoku i wono, ko kuciga ili n a̱bunda̱i. IcuꞋu yu unushi i nan lo i kuciya̱ ubuta̱ wi ida̱shi e mere ma uma a̱ Ka̱shile ba. 
EPH.5.4	U gaꞋan kpamu i yaꞋan kadanshi ko wono e mere ma̱ ɗa̱, ko i yaꞋan kadanshi ka tsulau m ma̱ɗa̱ɗi ma wasasa ba. A na ya yaꞋan nannai, kucikpai i cikpa Ka̱shile adama a ili i na wi a kuyaꞋan adama a̱ ɗa̱. 
EPH.5.5	I yeve ta̱ ili i nam pa ya mayun ɗa: Vuza na baci wi a kuyaꞋansa unushi u tsugbani, ko kuyaꞋansa i gbani-gbani, ko kuciga ili n a̱bunda̱i, vuza nam pa u kuꞋuwa o tsugono ci Kishi n tsu Ka̱shile ba. Vuza na wi n ucigi wi ili n a̱bunda̱i wi ta̱ a kuyaꞋanka ka̱ma̱li tsugbashi. 
EPH.5.6	Ka̱ta̱ i ka̱sa̱kpa̱ vuza u ya̱nsa̱ ɗa̱ a̱ ubuta̱ u kudana ɗa̱ ili i na yi ya aꞋuwa ba. Megeshe ma buwa ka̱u ba, ana Ka̱shile ka kutakacika uma a na a̱ kpa̱ɗa̱i kupanaka yi, ɗa i a kuyaꞋan ili i gbani-gbani i nan lo. 
EPH.5.7	Ka̱ta̱ i ɓolongu ka̱ci ka̱ ɗa̱ n aza a na i a kuyaꞋan ili i gbani-gbani i nan lo ba.
EPH.5.8	N ayin a cau, yi ta̱ a̱ ka̱yimbi, amma gogo na yi ta̱ uɓolongi n Vuzagbayin, ɗa i uwai kpamu a kutashi. Tsu nan lo i yongo an uma a na i a̱ ubuta̱ u kutashi. 
EPH.5.9	N dana ta̱ nannai adama a na kutashi ku tsu zuwa ta̱ uma a yaꞋan ili i singai, n i na yi derere, n i mayun.
EPH.5.10	Adama a nannai, piꞋisai ili i na i yokpoi Vuzagbayin ka̱ta̱ i yaꞋan i ɗa. 
EPH.5.11	Ka̱ta̱ i ɓolongu ka̱ci ka̱ ɗa̱ a kuyaꞋan ili n uma a na i a̱ ka̱yimbi ba. Ili i nan lo ya i wasasa i ɗa. A na ya yaꞋan nannai, zuwai uma e yeve a na ili i nam pa i gbani-gbani i ɗa. 
EPH.5.12	Ili i wono i ɗa vuza u dansa ili i na uma a nan lo i a kuyaꞋan a usokongi. 
EPH.5.13	Amma ayin a na baci kutashi ka akanai le, yaba dem wi ta̱ e kene uteku u na ili ya i yotsoi, 
EPH.5.14	adama a na kutashi ku tsu yotsongu ta̱ ili dem. Ɗaɗa i zuwai ɗa a danai,
EPH.5.14	“A̱ɗa̱ vu na yi alavu, jimgbai!
EPH.5.14	Ɗenga̱i a̱ ukpa̱,
EPH.5.14	Kishi ki ta̱ a kakana ɗa̱.”
EPH.5.15	Adama a nannai, zukai n uteku u na yi o kuyongo. Ka̱ta̱ i yongo tsa alau ba, amma yongoi n ugboji. 
EPH.5.16	YaꞋin ulinga n ayin a na i ciya̱i dem adama a kuyaꞋan ulinga u singai, adama a na uma a ci yaꞋan ta̱ kagbani-gbani a ayin a nam pa a. 
EPH.5.17	Ka̱ta̱ yo okpo alau ba, amma piꞋisai ili i na Vuzagbayin wi a kuciga i yaꞋan. 
EPH.5.18	Ka̱ta̱ i soꞋo ali ma maka ɗa̱ ba, adama a na ili i nan lo i ɗaɗa i kula̱nga̱sa̱ ɗa̱. A na ya yaꞋan nannai, ka̱sa̱kpa̱i Ayinviki a̱ Ka̱shile a shana punu wa̱ ɗa̱. 
EPH.5.19	Cananai ishipa i kucikpa Ka̱shile kakau dem adama a na i nekenei katsura ka̱ a̱ɗu. YaꞋin ishipa i na i kucikpa Vuzagbayin n a̱ɗu a̱ ɗa̱ dem. 
EPH.5.20	Nekei Ka̱shile Esheku a̱ tsu tsugbayin ayin tutu, adama a Vuzagbayin vu tsu Yesu Kishi.
EPH.5.21	Panakpanai, adama a na i neke Kishi tsugbayin.
EPH.5.22	A̱ɗa̱ a̱ma̱ci, panakai ali a̱ ɗa̱ uteku u na yi a kupanaka Vuzagbayin, 
EPH.5.23	adama a na vali a̱yi ɗa kaci ka vuka, tsu na Kishi wi kaci ka̱ a̱Ꞌisa̱ a aza o Kutoni, ɗaɗa ta na ikyamba i ni. A̱yi ɗa kpamu vuza na wi a kisa i ɗa. 
EPH.5.24	Adama a nannai vuka dem u panaka vali vi ni a̱ ubuta̱ wi ili dem, uteku u na aza o Kutoni i a kupanaka Kishi.
EPH.5.25	A̱ɗa̱ ali a na i yaꞋin yolo, yaba dem u ciga vuka vi ni, uteku u na Kishi ka cigai a̱Ꞌisa̱ a aza o Kutoni ali u kuwa̱i adama a ɗa, 
EPH.5.26	ciya̱ u bonoko a ɗa ciɗa. U tsu za̱Ꞌa̱ le ta̱ m mini n kadanshi ka̱ ni feu. 
EPH.5.27	U yaꞋan ta̱ nannai adama a na u bonoko aza a̱ a̱Ꞌisa̱ a̱ ni an vuka vu savu n tsuloboi, ka̱ta̱ u tuka̱ yi wa̱ ni tsu vuma vu na wi babu ikpa̱vici ko a̱shinda̱ ko unata u yoku kenu. U kucikpa u yongo ciɗa babu unushi. 
EPH.5.28	Ta kpamu nannai, vali u ciga vuka vi ni, uteku u na u cigai ikyamba i ni. Vali vu na baci vi cigai vuka vi ni wi ta̱ a kuciga ka̱ci ka̱ ni. 
EPH.5.29	Babu vuza na u saꞋwai kuꞋiwan ikyamba i ni, amma u ci lyaꞋatangu ta̱ i ɗa ka̱ta̱ kpamu u la̱na̱ i ɗa kpamu mayin. Ili i nan lo i ɗa Kishi ka yaꞋankai a̱Ꞌisa̱ a aza o Kutoni a̱ ni, 
EPH.5.30	adama a na a̱ tsu ugboku u ɗa kakau wi ikyamba i ni.
EPH.5.31	Uteku u na Katagarda ka Ciɗa ka danai, “Vuza u ka̱sa̱kpa̱ esheku a̱ ni n a̱na̱ku a̱ ni ka̱ta̱ u yaꞋan yolo, ele aza e re e le o okpo vi te.”
EPH.5.32	Ili i mayun yi ta̱ punu i na yi usokongi punu a̱ ubuta̱ u kuyotsongusu u nam pa wa. Mi ta̱ a kadanshi ka̱ Kishi n a̱Ꞌisa̱ a aza o Kutoni. 
EPH.5.33	Amma ili i nam pa ya feu mayun ɗa wa̱ ɗa̱: mayun ɗa vali dem u ciga vuka vi ni tsu na u cigai ka̱ci ka̱ ni, vuka kpamu dem u neke vali vi ni tsugbayin.
EPH.6.1	A̱ɗa̱ muku, panakai mmaci n ɗa̱, adama a na a̱ɗa̱ uma a Vuzagbayin ɗa, adama a na ili i singai i ɗa i na i gaꞋin i yaꞋan. 
EPH.6.2	Punu a̱ Wila̱ Kupa, ili i iyain i na i koɓolo n uzuwakpani i ɗa na: “Cikpa eshevu n a̱na̱vu.” 
EPH.6.3	Na va ɗaɗa uzuwakpani wa: “Vi cikpa baci eshevu n a̱na̱vu, ili dem yi ta̱ a kuwala wu mayin, vi ta̱ kpamu o kuyongo m megeshe a aduniyan a nam pa.”
EPH.6.4	Mmaci, ka̱ta̱ i zuwa muku n ɗa̱ n yaꞋan wupa ba. I kucikpa i la̱na̱ le mayin, yaꞋankai le odoki ka̱ta̱ i yotsongu le a uye u na Vuzagbayin u cigai.
EPH.6.5	A̱ɗa̱ vu na yi agbashi, panakai azagbagbaꞋin a̱ ɗa̱ na a aduniyan. Panai wovon u le, i cikpa le ka̱ta̱ i yaꞋanka le tsugbashi tsu mayun uteku u na i kuyaꞋanka Kishi. 
EPH.6.6	YaꞋin ulinga ka̱u a ayin dem, amma adama a na i cigai azagbagbaꞋin a̱ ɗa̱ a pana uyoꞋo u ɗa̱ koci i baci a kinda ɗa̱ ba. Amma ili i na i laꞋi n kugaꞋan i ɗaɗa i yaꞋan ulinga u ɗa̱ n a̱ɗu a̱ ɗa̱ ra̱ka̱, uteku u na Ka̱shile ka ci ciga, adama a na a̱ɗa̱ agbashi a̱ Ka̱shile a ɗa. 
EPH.6.7	YaꞋin ulinga u ɗa̱ m ma̱za̱nga̱, adanshi Vuzagbayin ɗa yi a kuyaꞋanka u ɗa, amma adama a uma koci ba. 
EPH.6.8	Ciɓai Ka̱shile ki ta̱ a kutsupa ulinga u singai u na vuza dem u yaꞋin, ko wi kagbashi ko wi kagbashi ba.
EPH.6.9	A̱ɗa̱ vu na yi kpamu azagbagbaꞋin, yaꞋankai agbashi a̱ ɗa̱ mayin feu. Ka̱ta̱ i dana sai i takacika le ba. Ciɓai, azagbagbaꞋin n agbashi ra̱ka̱ vu ɗa̱ yi ta̱ n Vuzagbayin vi te na ɗe gaɗi. U ci yaꞋanka ta̱ uma dem derere.
EPH.6.10	Kadanshi ku ukocishi ka̱ va̱ a kubana wa̱ ɗa̱ ka ɗaɗa na: Tsurakpai n utsura u Vuzagbayin u na wi gba̱ra̱ ayin tutu, adama a na yi ta̱ uɓolongi n a̱yi. 
EPH.6.11	Kosoji ko tsu foɓuso ta̱ ili i kuvon adama a na u yaꞋan vishili. N nannai kpamu, mayun ɗa i foɓuso ili ra̱ka̱ i na Ka̱shile ke nekei ɗa̱, adama a na ayin a na baci Kalijani† ki a kuciga kuya̱nsa̱ ɗa̱, i fuɗa i shamkpa vishili ka̱ta̱ i kpa̱ɗa̱ kuyikpa̱.
EPH.6.12	Ci a̱ vishili n uma tsu tsu ba, amma ci ta̱ a̱ vishili n wunla̱i u gbani-gbani n utsura kakau u na wi o tsugono punu a aduniyan a̱ tsu a na i n ka̱yimbi, ci ta̱ kpamu a̱ vishili n utsura u kavama u na wi ɗe gaɗi.
EPH.6.13	Adama a ili i nam pa, ukai ili ra̱ka̱ i vishili i na Ka̱shile ke nekei ɗa̱. Ka̱ta̱ a ayin a gbani-gbani i kpa̱ɗa̱ kusuma. Yi ta̱ a kufuɗa ya̱ shilika̱ ali uteku, a̱ɗa̱ ta na ushamgbi kashani n utsura. 
EPH.6.14	Nannai feu foɓusoi ka̱ci ka̱ ɗa̱! Dansai ili i mayun ayin tutu. Ukuna u mayun wi ta̱ tsu kaɗambura ka na vuza u ci shiya a̱ kukyuꞋun ku ni adama a na u foɓuso ka̱ci ka̱ ni kuyaꞋan ulinga. YaꞋan i na yi derere, adama a na usuɓi wi ta̱ an motogu ma̱ viyum ma na ma̱ tsu sa̱nka̱ ili kuciya̱ wu. 
EPH.6.15	LyaꞋi kelime n kuneke a̱ɗu n Arabali a Singai a na e ci neke ma̱ta̱na̱. Wi ta̱ ta na o kokpo adanshi yi ta̱ n ataka e ene a̱ ɗa̱, ka̱ta̱ i foɓuso mayin. 
EPH.6.16	Ili i yoku i ɗaɗa na: lyaꞋi kelime n kushuku n Yesu Kishi. Uneki u ka̱ɗu u ɗa̱ wi ta̱ o kokpo an ma̱ra̱ga̱ ma na ma kukpada ayaꞋa a akina a na MalyaꞋi ma tsu tawaka ɗa̱. 
EPH.6.17	Ana i yevei Ka̱shile ki isa ɗa̱ ta̱ babu munla̱i, wi ta̱ tsu ma̱kuꞋun mo kuvon ma̱ ɗa̱ ma na ma̱ tsu sa̱nka̱ ili kuciya̱ aci a̱ ɗa̱. Ka̱ta̱ i yongo ufoɓushi adama a na i yaꞋan ulinga n Kadanshi ka̱ Ka̱shile. Wi ta̱ tsu kotokobi ka na Ayinviki a̱ Ka̱shile e ci neke ɗa̱.
EPH.6.18	I yaꞋan baci ili i nam pa, yaꞋin kavasa ka̱ta̱ i folono Ka̱shile ka̱ ɓa̱nka̱ ɗa̱ a̱ ubuta̱ wi ili ra̱ka̱ a ayin dem uteku u na Ayinviki a̱ Ka̱shile o tonoi n a̱ɗa̱. Yi baci kpamu a kuyaꞋan kavasa yongoi utaɗukpi. LyaꞋi kelime n kuyaꞋan kavasa ayin tutu adama a uma a̱ Ka̱shile ra̱ka̱.
EPH.6.19	YaꞋankai mu feu kavasa, adama a na Ka̱shile ke neꞋe mu ili i na yi derere i na n kudansa n gita̱ baci kadanshi, adama a na n yaꞋan kadanshi babu wovon ka̱ta̱ n dana uma akaka a na u yotsongi tsu gogo na a̱ ubuta̱ wa Arabali a Singai. 
EPH.6.20	Yesu Kishi u zagba mu ta̱ mo okpo kalingata ka̱ ni, n dana Arabali a Singai a nam pa, i ɗaɗa i zuwai ɗa a shiyai mu n ikani a ugbashi gogo na. YaꞋankai mu kavasa adama a na ɗa baci n danai Arabali a Singai n yaꞋan kadanshi babu wovon, uteku u na u yotsoi n yaꞋan.
EPH.6.21+EPH.6.22	N ciga ta̱ i yeve uteku u na mi n i na mi kpamu a kuyaꞋan. I ɗa i zuwai ɗa mi a̱ kusuku Tikiku wa̱ ɗa̱, vuza tsu ɗa vu na ci cigai, ɗa wi feu a kuyaꞋanka Vuzagbayin tsugbashi mayin. Wi ta̱ a kudana ɗa̱ ili i na i ciya̱i tsu, ka̱ta̱ kpamu u doku ɗa̱ utsura u ka̱ɗu.
EPH.6.23	N yaꞋan ta̱ kavasa Ka̱shile Dada n Vuzagbayin Yesu Kishi, e neke ma̱ta̱na̱, n ucigi, n uneki u ka̱ɗu wa aza o Kutoni dem! 
EPH.6.24	Ka̱sa̱kpa̱ Ka̱shile ko yotsongu kasingai ka̱ ni wa aza a na a cigai Vuzagbayin vu tsu Yesu Kirisiti Kishi ra̱ka̱ n ucigi u na u tsu kpa̱ɗa̱ kukotso.
PHP.1.1	Mpa ɗa Bulusu. Timoti wi ta̱ na koɓolo nu mpa. A̱tsu agbashi a ɗa e Yesu Kirisiti Kishi.
PHP.1.1	Mi ta̱ a kuɗanaka nkoshi m gba̱ra̱-gba̱ra̱ n a̱ɓa̱nki† n uma ra̱ka̱ a Filibi aza a na Ka̱shile ka zagbai.
PHP.1.2	Ka̱sa̱kpa̱ Ka̱shile Esheku a̱ tsu n Vuzagbayin Yesu Kishi u yotsongu ɗa̱ kasingai ka̱ ni ka̱ta̱ u neke ɗa̱ ma̱ta̱na̱.
PHP.1.3	N ci cikpa ta̱ Ka̱shile ayin dem a na n ciɓai n a̱ɗa̱. 
PHP.1.4	N ci shana ta̱ m ma̱za̱nga̱ mi baci a kuyaꞋan kavasa adama a̱ ɗa̱ 
PHP.1.5	adama a na a̱ɗa̱ ɗa i ɓa̱nka̱i mu a̱ ubuta̱ u kuka̱ra̱Ꞌa̱ka̱ n Arabali a Singai adama a̱ Kishi. I gita̱ ta̱ kuyaꞋan nannai a ayin a na i panai arabali a nam pa, ɗa i lyaꞋi kelime n kuyaꞋan nannai ali n gogo na. 
PHP.1.6	Ka̱shile kaꞋa vuza na u gita̱i ulinga u singai u nam pa wa̱ ɗa̱, n yeve ta̱ kpamu mayun wi a̱ kuka̱sa̱kpa̱ ba, sai ulinga u nam pa u kotso cika a kanna ka na Yesu Kishi u kubono.
PHP.1.7	Derere ɗa m pana nahannai adama a̱ ɗa̱ ra̱ka̱. Yi ta̱ n ubuta̱ u singai punu a̱ ka̱ɗu ka̱ va̱ adama a na ci ciya̱ ta̱ ɗe una̱singai u Ka̱shile koɓolo. Ci yaꞋan ta̱ nannai a ayin a na mi a ugbashi n ayin a na mi uba̱ruwi, ɗa mi a kudakaka adama a na n dansa ili i mayun adama a Arabali a Singai. 
PHP.1.8	Ka̱shile ke yeve ta̱ tsu na n cigai ɗa̱ ka̱u n ucigi u Kishi. U yeve ta̱ kpamu tsu na n cigai n yongo n a̱ɗa̱ ka̱u.
PHP.1.9	N vasa ta̱ maciganai ma̱ ɗa̱ ma yimkpa ka̱u ali ma laꞋa nannai. N vasa ta̱ i lyaꞋa kelime n kugbonguro a̱ ubuta̱ u kuyeve n ugboji. 
PHP.1.10	N vasa ta̱ tsu nam pa adama a na n ciga ta̱ i yeve ili i na i gaꞋin mayun, ka̱ta̱ i ciya̱ i yongo n wuma u ciɗa n u babu ishikushi ali Kishi ko bono. 
PHP.1.11	Ka̱ta̱ kpamu wuma u ɗa̱ u shana n icuꞋu yi ili i na Ka̱shile ku ushuki n i ɗa ka̱ta̱ ta na i tuka̱ n tsugbayin ka̱u n ucikpi u Ka̱shile. Ili i singai ya i ɗaɗa ili i na Yesu Kirisiti Kishi u zuwai a wuma u ɗa̱.
PHP.1.12	Uma a̱ va̱, n ciga ta̱ i yeve ili i na a yaꞋankai mu i zuwa ta̱ Arabali a Singai a lyaꞋi kelime. 
PHP.1.13	Gogo na yaba dem punu na u yeve ta̱ a na a shiyai mu n ikani adama a na mi a kuyaꞋanka Kishi tsugbashi. Ko osoji a na i a kindi e kefeku e yeve ta̱ a na mi a kuyaꞋanka Kirisiti Kishi tsugbashi.
PHP.1.14	Adama a ugbashi u va̱ ta na, aza o Kutoni n a̱bunda̱i punu na a̱ ciya̱ ta̱ utsura u ka̱ɗu ɗa gogo na i a kudana aza o yoku ukuna u Kishi babu wovon.
PHP.1.15+PHP.1.16	Uma o yoku i ta̱ lo a na a tsu dansa kadanshi ka̱ Ka̱shile adama a na a cigai mu, ɗa kpamu i a kuciga kuyaꞋan ili i na yi derere. Uma a nam pa a tsu dansa ta̱ kadanshi ka̱ Ka̱shile adama a na e yeve ta̱ Vuzagbayin u tuka̱ mu ta̱ na, adama a na m gbagbala kudansa ili i mayun ya Arabali a Singai. 
PHP.1.17	Amma mayun ɗa feu, uma o yoku i a kudansa kadanshi ka̱ Ka̱shile n kusheshe ku na ki derere ba. A tsu dansa ta̱ kadanshi ka̱ Ka̱shile n kusheshe ku ucigi u ka̱ci ke le adama a na a cikpa le. I a kuyaꞋan ili i makara ba. A ciga ta̱ kudoku mɓa̱la̱ mi ikani i va̱.
PHP.1.18	Amma ko a̱ɗu e le i ciɗa ko babu, i ta̱ a kudansa akaka adama a̱ Kishi. Adama a ili i nam pa, mi ta̱ a̱ ma̱za̱nga̱. Mi ta̱ kpamu a kulyaꞋa kelime n kuyaꞋan ma̱za̱nga̱ 
PHP.1.19	adama a na n yeve ta̱ avasa a̱ ɗa̱ n kuɓa̱nka̱ ku na ku tsu uta̱ wa Ayinviki e Yesu Kishi, i ta̱ a̱ kuta̱ka̱ mu.
PHP.1.20	N ciga ta̱ n yongo ayin tutu tsu na n kukpa̱ɗa̱ kuyaꞋan ili i na i kuzuwa mu m pana wono, amma n kucikpa n yaꞋanka Kishi tsugbashi babu wovon ayin tutu. Mi n wovon n ayin a na a lazai ɗe ba, n ciga ta̱ kpamu n yaꞋan n utsura gogo na n kelime feu adama a na n neke Kishi tsugbashi ayin tutu, ko mi n wuma ko n kuwa̱.
PHP.1.21	Mi baci n wuma, adama a̱ Kirisiti Kishi a ɗa, n kuwa̱ baci ta na, mi ta̱ a̱ kuciya̱ katsupu ka̱ a̱bunda̱i. 
PHP.1.22	Amma n lyaꞋa baci kelime n kuyongo n wuma wi ikyamba i nam pa, mi ta̱ a kufuɗa kulyaꞋa kelime n ulinga u Kirisiti Kishi. N yeve ili i na n kuzagba ba. 
PHP.1.23	Ugboku u re dem wi ta̱ a kusaꞋwa mu ka̱ɗu ka̱u. Kataci ka̱ va̱ kaꞋa m bana n da̱sa̱ngu koɓolo n Kishi, adama a na nannai ɗa u laꞋi n kugaꞋan ka̱u, 
PHP.1.24	amma mpa n yeve ta̱ yi ta̱ a kunamba ili i yoku, i ɗa i zuwai ɗa n kudoku mo yongo n a̱ɗa̱.
PHP.1.25	Adama a na n yeve ta̱ ili i nam pa, n kushamgba ta̱ ciya̱ i gbonguro a uneki wa̱ a̱ɗu u ɗa̱ ka̱ta̱ tsu nan lo kpamu yi isa ma̱za̱nga̱ ma na mi punu. 
PHP.1.26	Nannai, n ta̱wa̱ baci wa̱ a̱ɗa̱ kpamu, yi ta̱ a kuyaꞋan ma̱za̱nga̱ adama a ili i na i ciya̱i mu ka̱ta̱ kpamu i ciya̱ ili n a̱bunda̱i i na i kudana Yesu Kirisiti Kishi u gaꞋan ta̱.
PHP.1.27	Amma ili i na baci i ta̱wa̱i dem, mayun ɗa i yongo tsu na u kutuka̱ tsugbayin a̱ ubuta̱ wa Arabali a Singai adama a̱ Kishi. Ko n ta̱wa̱ me ene ɗa̱ kpamu ko m pana baci uteku u na yi ɗe koci, mi ta̱ e kuyeve a na yi kashani koɓolo, a kugbagbala adama a na i ciya̱ aza o yoku e neke a̱ɗu n Arabali a Singai a. 
PHP.1.28	Ka̱ta̱ i pana wovon adama a irala i ɗa̱ ba. Nannai ɗa u kokpo urotu we le a na Ka̱shile n ka̱ci ka̱ ni wi ta̱ a kuna le ka̱ta̱ wi isa ɗa̱. 
PHP.1.29	Adama e Yesu Kishi, Ka̱shile ke neke ta̱ ili i singai i kuneke ka̱ɗu n a̱yi, ɗa feu u nekei ɗa̱ ili i singai ya atakaci adama a̱ ni. 
PHP.1.30	I yeve ta̱ tsu na a takacikai mu ɗa gogo na i panai ta a ɗa a buwai nannai. A̱ɗa̱ feu i yeve ta̱ atakaci a nan lo a.
PHP.2.1	Yi ta̱ n utsura u ka̱ɗu adama a na yi ta̱ koɓolo n Kirisiti Kishi? Yi ta̱ n ida̱shi i yuwu a̱ ka̱tsuma̱ ka̱ ɗa̱ adama a ucigi u ni? Ayinviki a̱ Ka̱shile o ɓolongu ɗa̱ ta̱ koɓolo? I tsu pana ta̱ asuvayali ɗa yi kpamu o motononoi sawu? 
PHP.2.2	Adama a na n yeve ta̱ ta ki nannai, n ciga ta̱ i zuwa mu m pana ma̱za̱nga̱ n a̱bunda̱i. Ili i na i kuyaꞋan i ɗa na: i panakpanai mayin, i ciganai kpamu, ka̱ta̱ i yaꞋan ulinga koɓolo n kusheshe ku te n kuyaꞋan ili i te.
PHP.2.3	Ka̱ta̱ i yaꞋan ili adama e cisheꞋe ba, ka̱ta̱ kpamu i yaꞋan ili adama a̱ a̱ra̱ɗi ba. Amma i goyo ka̱ci ka̱ ɗa̱ yi baci a kuyaꞋan ili, ka̱ta̱ vi sheshe adanshi tovu u laꞋa wu ta̱. 
PHP.2.4	Ka̱ta̱ vi sheshe adama a ukuna u ka̱ci ka̱ nu koci ba, amma yongo m mali n uma o yoku n ili i na i a kuyaꞋan dem.
PHP.2.5	A wuma u ɗa̱, u gaꞋan ta̱ i sheshe ka̱ta̱ i yaꞋan ili uteku u na Yesu Kishi u sheshei ɗa u yaꞋin ili kpamu.
PHP.2.6	Yesu wi ta̱ derere n Ka̱shile ayin tutu.
PHP.2.6	Amma ko n nannai a̱yi u sheshe u ka̱na̱ tsugbayin derere n Ka̱shile ba.
PHP.2.7	Ɗa u kucikpa u kpa̱ɗa̱i kubonoko ka̱ci ka̱ ni ili.
PHP.2.7	Ɗa wo okpoi derere n kagbashi.
PHP.2.7	Ɗa a matsai ni tsu vuma,
PHP.2.8	ɗa u yongoi tsu vuma.
PHP.2.8	Ɗa u panakai Ka̱shile ali ɗa u goyoi ka̱ci ka̱ ni kaca-kaca,
PHP.2.8	ɗa u nekei ka̱ci ka̱ ni u kuwa̱ a maɗanga ma atakaci.
PHP.2.9	Adama a nannai, ɗa Ka̱shile ka̱ ɗengusa̱i ni a̱ ubuta̱ u tsugbayin
PHP.2.9	u na u laꞋi n tsugbayin dem,
PHP.2.9	ɗa Ka̱shile ke nekei ni kula ku na ku laꞋi ku yaba dem.
PHP.2.10	Adama a nannai kpamu, yaba dem wi ta̱ a̱ kukuɗa̱ngu
PHP.2.10	u pana baci kula ku Yesu.
PHP.2.10	Yaba dem vu na wi na a aduniyan n gaɗi wi ta̱ a kuyaꞋan nannai.
PHP.2.11	Ta kpamu nannai, kelentsu dem ki ta̱ a kudansa e keteshe
PHP.2.11	a na Yesu Kishi Vuzagbayin ɗa,
PHP.2.11	na va ta na wi ta̱ e kuneke tsugbayin u Ka̱shile Dada.
PHP.2.12	A̱ja̱Ꞌa̱ a̱ va̱ a ucigi, i panaka ta̱ Ka̱shile ayin tutu ayin a na mi ishi n a̱ɗa̱. Gogo na a na mi lo n a̱ɗa̱ ba, u gaꞋan ta̱ i laꞋa n kupanaka yi. LyaꞋi kelime n kuyaꞋan ulinga u na u kuyotsongu a na a isai ɗa̱, ka̱ta̱ i yaꞋan nannai n kucikpa ili n kupana ku wovon kpamu. 
PHP.2.13	Ka̱shile ki ta̱ a kuyaꞋan ulinga wa̱ ɗa̱, u kuzuwa ɗa̱ ta̱ i ciga kupanaka yi, ɗa wi e kuneke ɗa̱ utsura u na i yaꞋan ili i na i yokpoi ni.
PHP.2.14	Ka̱ta̱ i yaꞋan mololo, ko kanananai yi baci a kuyaꞋan ili ba. 
PHP.2.15	Tsu nan lo tsa babu vuza na u kudansuka ɗa̱ adama a ili i yoku ko kenu. I yongo ciɗa, n wuma u babu ili yi ishikushi tsu muku n Ka̱shile. I yongo n wuma u kutashi tsa azangata punu a aduniyan a̱ ka̱yimbi a na i tukpa n uma a na i n kawuya, aza a na a ci yaꞋansa unushi ayin tutu.
PHP.2.16	Ka̱na̱i kpan-kpaꞋan, kadanshi ka wuma, adama a na Kishi u bono baci n fuɗa n dana mpa n lyaꞋa ta̱ malamanai ma, ulinga u va̱ kpamu wo okpo gbani ba. 
PHP.2.17	Uneki u ka̱ɗu u ɗa̱ u Vuzagbayin n tsu na yi o kutono yi, wi ta̱ tsa alyuka wa̱ ni. Gogo na n kuwa̱ baci kpamu u kokpo ta̱ adanshi a̱ tsuwa̱n ta̱ mpasa n va̱ ɗa o doki n ɗa a̱ ubuta̱ wa alyuka a̱ ɗa̱. Ta baci nannai mi ta̱ a kupana ma̱za̱nga̱, mi ta̱ kpamu o kuɓolongu n a̱ɗa̱ adama a na m pana uyoꞋo. 
PHP.2.18	U gaꞋan ta̱ feu i pana uyoꞋo adama a ukuna u nam pa, ka̱ta̱ i yaꞋan ma̱za̱nga̱ koɓolo nu mpa.
PHP.2.19	Vuzagbayin Yesu wu ushuku baci, n sheshe ta̱ kusuꞋuku ɗa̱ Timoti gogo na. U bono baci wa̱ va̱, mi ta̱ a kupana ma̱za̱nga̱ adama a arabali a̱ ɗa̱. 
PHP.2.20	Mi n vuza ci ni ba, u tsu pana ta̱ asuvayali adama a̱ ɗa̱ a na a laꞋi a yaba dem vu na wi na. 
PHP.2.21	N dansa ta̱ nahannai adama a na yaba dem wi ta̱ e kusheshe adama a ili i na a̱yi a̱ ka̱ci ka̱ ni u cigai koci, a na we sheshe adama a ukuna u na Yesu Kishi u cigai. 
PHP.2.22	Amma i yeve ta̱ tsu na Timoti u yotsongi ɗe ka̱ci ka̱ ni mayin wo okpo an maku n esheku a̱ ni. U ɓa̱nka̱ mu ta̱ n kudana uma Arabali a Singai. 
PHP.2.23	Adama a nannai, ɗa baci n ta̱wa̱ n yevei ili i na a kuyaꞋanka mu, n sheshe ta̱ n suku yi wa̱ ɗa̱. 
PHP.2.24	Mpa feu n keɗe ta̱ a̱pa̱Ꞌa̱ Vuzagbayin wi ta̱ a̱ kuka̱sa̱kpa̱ mu n ta̱wa̱ wa̱ ɗa̱ babu megeshe.
PHP.2.25	I suku ta̱ Abafaroda tsu kalingata ka̱ ɗa̱, u ɓa̱nka̱ mu ta̱ n i na mi a kuciga. A̱yi vuza va̱ ɗa a̱ ka̱tsuma̱ ka̱ Kishi, u yaꞋan ta̱ ulinga koɓolo nu mpa, ɗa kpamu wo okpoi an kosoji koɓolo nu mpa. Gogo na, me ene ta̱ u gaꞋan ta̱ n ka̱sa̱kpa̱ yi u bono wa̱ ɗa̱. 
PHP.2.26	Ili i na i zuwai i ɗaɗa u ciga ta̱ u yongo n a̱ɗa̱ ka̱u. U pana uyoꞋo ba, ana i panai u ka̱na̱ ta̱ mɓa̱la̱. 
PHP.2.27	Mayun ɗa u yaꞋan ta̱ mbanaki. Kenu ɗa wi ishi a̱ kukuwa̱. Amma Ka̱shile ka panai asuvayali a̱ ni, ana u potsokpoi ni, ɗa kpamu u sa̱nka̱i mu ma̱shi adama a una̱mgbi u ka̱ɗu wa̱ a̱bunda̱i. 
PHP.2.28	Ili i na nam pa i ɗaɗa i zuwai ɗa n laꞋi n kuciga n suꞋuku ɗa̱ a̱yi. A ayin a na baci ye ene ni kpamu yi ta̱ a kupana ma̱za̱nga̱ tsu nan lo tsu ɗa ta na una̱mgbi u ka̱ɗu u va̱ u kujebe. 
PHP.2.29	Kya̱sa̱i ni n uye u Vuzagbayin ka̱ta̱ i pana ma̱za̱nga̱ ka̱u. Nekei ni tsugbayin tsu na i kuneke uma a na i ci ni. 
PHP.2.30	YaꞋin nannai adama a na kenu ɗa wi ishi a̱ kukuwa̱ adama a ulinga u Kishi. U ta̱wa̱ ta̱ u ɓa̱nka̱ mu n ulinga u na a̱ɗa̱ a̱ ka̱ci ka̱ ɗa̱ i kpa̱ɗa̱i kufuɗa kuyaꞋan.
PHP.3.1	Gogo na, uma a̱ va̱, yaꞋin ma̱za̱nga̱ adama a Vuzagbayin! N yaꞋan ta̱ ma̱za̱nga̱ adama a na n ɗanaka ɗa̱ ta̱ ili i te n i na n danai ɗa̱ ɗe. Ili ya yi ta̱ feu o kodoku ya̱ sa̱nka̱ ili i gbani-gbani i na i kusaꞋwa ɗa̱.
PHP.3.2	Ka̱ta̱ i ka̱sa̱kpa̱ uma a kavama a nan lo a̱ ya̱nsa̱ ɗa̱ ba. Ele ɗa aza a na a̱ tsu la̱nsa̱ kukiɗa ka avaja wasasa, i ta̱ ana nsheꞋe mu unata. 
PHP.3.3	A̱tsu ci ta̱ n ukiɗi wa avaja u mayun adama a na ci ta̱ a kucikpa Ka̱shile a̱ ubuta̱ wa Ayinviki a̱ ni. Tsugbayin tsu tsu ci ta̱ a̱ ubuta̱ u Yesu Kishi ci kpamu a kuzuwa katsura n ili yi ikyamba i tsu ba.
PHP.3.4	Amma u gaꞋan ba, mpa mi ta̱ a kufuɗa kuyaꞋan a̱ra̱ɗi n ili yi ikyamba i va̱. Vuza na baci u danai a̱yi wi ta̱ n i na u kuyaꞋan adama a na u lyaꞋaka ka̱ci ka̱ ni kelime n ili i nam pa, mi ta̱ a kulaꞋa yi n ili i nam pa dem. 
PHP.3.5	A kiɗa mu ta̱ kavaja a kanna ka̱ kunla̱i ana a matsai mu. Mpa vuza va aza a Israila ɗa. Mpa umaci u Bayami† u ɗa. Na va u yotsongu ta̱ mayun mpa umaci wi Ibrahim u ɗa. Ci baci a kadanshi ka̱ Wila̱, mpa Kafarishi kaꞋa. 
PHP.3.6	Mpa vuza vu kataci ɗa, n tuka̱ ta̱ n atakaci a̱ ubuta̱ wa aza e Yesu. Babu vuza na u dansukai mu a na n koɗoi Wila̱, ko kenu.
PHP.3.7	N ayin ɗe, mpa n sheshe ta̱ ili i nam pa ya i singai i ɗa, amma gogo na m bonoko le ta̱ ili i gbani adama a ili i na Kishi u yaꞋin. 
PHP.3.8	Ili i na i laꞋi i nan lo i ɗaɗa, me ene ta̱ ili ra̱ka̱ tsu ukuna u gbani n gisanku baci i ɗa n tsu na n yevei Yesu Kishi. Uyevi u na n yevei Yesu Kishi Vuzagbayin vu va̱ u laꞋa ta̱ ili i nan lo ra̱ka̱, na lo va ta na mayun ɗa. Adama a̱ ni a ɗa n nambai ili ra̱ka̱, amma ele ka̱viri kaꞋa ka na a̱ kuka̱sa̱kpa̱ ka̱ca̱pa̱ adama a na n ciya̱ mo okpo vuza vu Kishi cika, 
PHP.3.9	ka̱ta̱ feu mo okpo koɓolo n a̱yi cika. N doku n neke katsura n kasingai ka̱ va̱ ko utsura u kutono Wila̱ ba, amma n neke ta̱ katsura n Kirisiti Kishi wi isa mu. N yaꞋan ta̱ nannai adama a na uye u na Ka̱shile ka tsu bonoko tsu aza a̱ usuɓi n a̱yi u ɗaɗa ubuta̱ wu uneki u ka̱ɗu. 
PHP.3.10	N ciga ta̱ n yeve Kirisiti Kishi, n ciga ta̱ kpamu n yeve utsura u na u ɗengusa̱i ni a̱ ubuta̱ wu ukpa̱. N ciga ta̱ m ɓolongu n a̱yi n ciga ta̱ kpamu n yeve atakaci a̱ ni. N ciga ta̱ m ɓolongu n a̱yi a̱ ubuta̱ wu ukpa̱ u ni. 
PHP.3.11	Nannai kpamu mi ta̱ n a̱pa̱Ꞌa̱ a na mpa feu a̱ kuɗengusa̱ mu a̱ ubuta̱ wu ukpa̱!
PHP.3.12	Ka̱ta̱ n yaꞋan ili nam pa ya ra̱ka̱ ba, ka̱ta̱ kpamu a zuwa mu mo okpo vuza na u shatangi ukuna cika ba. Amma mi ta̱ a kulyaꞋa kelime n ulinga ali a kubana ukocishi ka̱ta̱ a zuwa mu mo okpo ili i na Yesu Kirisiti Kishi u cigai mo okpo. 
PHP.3.13	Uma a̱ va̱, mpa n dana n ciya̱ ta̱ ɗe ili ya ra̱ka̱ ba, amma ili i na mi a kuyaꞋan i ɗaɗa: ili i bura mu n ili i na i lazai ɗe ba, mi ta̱ o kutono n utsura adama a na n reme ili i na yi kelime. 
PHP.3.14	Mi ta̱ a kulyaꞋa kelime adama a na n yawa a uteku ana e kuneke mu katsupu ka singai, ayin a na Ka̱shile ke kuɗeke mu a kubana gaɗi adama e Yesu Kishi.
PHP.3.15	Yaba dem vu tsu vu na u kutsai a̱ ubuta̱ wu uneki u ka̱ɗu u sheshe tsu nam pa. Ili yi baci lo i na i kpa̱ɗa̱i kushuku n i ɗa, Ka̱shile ki ta̱ a kuzuwa ɗa̱ ye ene ili i na yi derere. 
PHP.3.16	Ili i na i laꞋi ili dem i ɗaɗa na: ci lyaꞋi kelime n kutono ili i mayun i na ci yevei.
PHP.3.17	Uma a̱ va̱, yongoi uteku u na n yongoi, ka̱ta̱ i piꞋisa a̱ ubuta̱ u kinda uma a na o yongoi tsa agisana a na ci nekei ɗa̱. 
PHP.3.18	I yongo tsu nam pa adama a na uma i ta̱ lo n a̱bunda̱i a na i o kuyongo a uye u na u kuyotsongu uma ele irala i maɗanga ma atakaci me Yesu i ɗa. N dana ɗa̱ ta̱ ɗe ili i nam pa ya, ko n gogo kpamu mi ta̱ a̱ ma̱shi n kujilya adama a na ili ya mayun ɗa. 
PHP.3.19	Uma a nam pa i ta̱ a kuyawa uteku, ka̱ta̱ a cina ukpa̱ u babu uteku. Ili i na i a kuyaꞋanka tsugbashi i ɗaɗa ili i na ele a̱ ka̱ci ke le a cigakai ikyamba i le koci. Ele a̱ ci ciya̱ ta̱ tsugbayin a̱ ubuta̱ wi ili i wono i na a ci yaꞋan. A zuwa ta̱ a̱ɗu e le ra̱ka̱ a̱ ubuta̱ wi ili ya aduniyan i nam pa.
PHP.3.20	Amma a̱tsu uma a gaɗi a ɗa, ubuta̱ u na Vuzagbayin Yesu Kishi wi o kuyongo. Ci ta̱ kpamu a kuvana yi m moloko u bono an Kishi ka̱ tsu. 
PHP.3.21	Wi ta̱ a kuɗika ikyamba i tsu i nam pa ya aduniyan i na yi babu utsura, ka̱ta̱ u sabaꞋa i ɗa yo okpo ikyamba i tsugbayin ci ni, a̱yi wi ta̱ a kuyaꞋan nannai n utsura u gbayin u na wi n u ɗa u na u tsu zuwa ili dem i panaka yi.
PHP.4.1	Uma a̱ va̱, n ciga ɗa̱ ta̱ ɗa n cigai me ene ɗa̱ kpamu. I zuwa mu ta̱ n yaꞋan ma̱za̱nga̱ a̱ɗa̱ ɗa kpamu oroliko a na e nekei mu. Adama a nan lo, i shamgba n utsura a̱ ubuta̱ u kutono Vuzagbayin.
PHP.4.2	N folono ta̱ Afodiya koɓolo n Sitinka, a̱ma̱ci e re a nam pa a panakpanai mayin adama a Vuzagbayin. 
PHP.4.3	Avu toku vu ulinga vu va̱ ɗa vu mayun, n folono wu ta̱ vu ɓa̱nka̱ le. A dakaka ta̱ ulinga ka̱u koɓolo nu mpa adama a na a dana aza o yoku Arabali a Singai. A yaꞋan ta̱ kpamu ulinga koɓolo n Kilementu n a̱ja̱Ꞌa̱ a ulinga a̱ va̱ a na a buwai. Ka̱shile ka ɗana ta̱ ula a uma a nam pa ra̱ka̱ a katagarda ka uma a na i n wuma u babu uteku.
PHP.4.4	YaꞋin ma̱za̱nga̱ adama a Vuzagbayin ayin tutu. Mi ta̱ kpamu o kudoku ma dana, yaꞋin ma̱za̱nga̱! 
PHP.4.5	Yongoi n asuvu a̱ yuwu u uma ra̱ka̱. Ciɓai a na kuta̱wa̱ ku Vuzagbayin ku yawai ɗevu.
PHP.4.6	Ka̱ta̱ i muɗa̱ a̱ɗu adama a ili i yoku ba. Amma vasai ka̱ta̱ i folono Ka̱shile ka̱ ɓa̱nka̱ ɗa̱ a̱ ubuta̱ wi ili ra̱ka̱. YaꞋin ogodiya, ka̱ta̱ i dana Ka̱shile ili i na i nambai. 
PHP.4.7	I yaꞋan baci nannai, i yeve ta̱ Ka̱shile ki ta̱ a kuzuwa a̱ɗu a̱ ɗa̱ o okpo m ma̱ta̱na̱. Na va ɗaɗa ili i singai, i ɗa i laꞋi ili i na ka̱ɗu ka vuma ke kuyeve. Nannai ɗa Ka̱shile ka kinda a̱ɗu a̱ ɗa̱ n kusheshe ku ɗa̱ uteku u na yi o kuyongo a̱ ka̱tsuma̱ ka̱ Yesu Kirisiti Kishi.
PHP.4.8	Aza a̱ va̱, a uteku n dana ta̱: zuwai kusheshe ku ɗa̱ a ili i mayun n ili i tsugbayin n ili i na yi derere. Sheshei ukuna wi ili i na yi ciɗa n ili yu ucigi n ili i na yi n tsuloboi. Sheshei ukuna wi ili i na yi n ugaꞋin ka̱u ɗa kpamu i yawai a cikpa vuza. 
PHP.4.9	Ka̱na̱i kuyaꞋan ili i na i piꞋisai a̱ va̱ ra̱ka̱. Ka̱ta̱ kpamu i ka̱na̱ kuyaꞋan ili i na i panai n dansai ra̱ka̱. Ka̱ta̱ kpamu i ka̱na̱ kuyaꞋan ili i na ye enei mu n yaꞋin ra̱ka̱. Yi baci a kuyaꞋan ili i nam pa, Ka̱shile ka̱ ma̱ta̱na̱ ki ta̱ o kuyongo n a̱ɗa̱.
PHP.4.10	N ayin a na a lazai ɗe i ɓa̱nka̱ mu ta̱, ko a na yi a kuciga kuyaꞋan nannai ɗa ili i yoku i kpadai ali megeshe i doku i ciya̱ ka̱ba̱nga̱ ba. Amma gogo na kpamu i ciya̱ ta̱ ka̱ba̱nga̱ ka na i kuɓa̱nka̱ mu kpamu, mi ta̱ a̱ ma̱za̱nga̱. 
PHP.4.11	N dansa ili i nam pa adama a na n nambai ili ba. N yeve ta̱ uteku u na n kucuwa̱ n ili i na i ciya̱i mu dem. 
PHP.4.12	N yeve ta̱ uteku u na vuza u ci yaꞋan, u namba baci ili. N yeve ta̱ kpamu tsu na vuza u ci yaꞋan, u ciya̱ baci ili n a̱bunda̱i. N yeve ta̱ tsu na a ci yaꞋan ma̱za̱nga̱ ayin dem. N yeve ta̱ tsu na o ci yongo m ma̱za̱nga̱ n ilikulyaꞋa n a̱bunda̱i n tsu na o ci yongo m ma̱za̱nga̱ n kambulu kpamu. N yeve ta̱ tsu na vuza u ci yongo m ma̱za̱nga̱ wi baci n ili n a̱bunda̱i ko babu ili. 
PHP.4.13	Mi ta̱ a kufuɗa ma yaꞋan ili ra̱ka̱ adama a̱ ubuta̱ wu utsura u na Yesu Kirisiti Kishi u ci neke mu.
PHP.4.14	Amma ko n nannai, i yaꞋan ta̱ kataci mayin adama a na i shamgba nu mpa a atakaci a na mi o kusoꞋo gogo na. 
PHP.4.15	A̱ɗa̱ aza a̱ Filibiya, i yeve ta̱ ɗe a̱ɗa̱ ɗa koci aza a na e nekei mu ikebe adama a na i ɓa̱nka̱ mu ana n tuka̱i ɗa̱ n Arabali a Singai ɗa n lazai a̱ kuta̱ o uɓon u Makidoniya. Aza o Kutoni o yoku i lo a yaꞋin nannai ba. 
PHP.4.16	Ko ayin a na mi ishi ɗe a Tosolonika i neke ta̱ ikebe u lazai kute.
PHP.4.17	Mi a kudansa ili i nam pa adama a na n doku mi isa kuneꞋe ku yoku wa̱ ɗa̱ ba. Amma ili i na n cigai i ɗaɗa yi isa katsupu ka na ko yotsoi adama a kasingai ka na i yaꞋankai mu. 
PHP.4.18	Gogo na nahannai n ciya̱ ta̱ ili i na n cigai ra̱ka̱. Ali n ciya̱ ta̱ ili i na i laꞋi i na n cigai. I suku ta̱ Abafaroda n kuneꞋe n a̱bunda̱i u tuka̱ mu, mi isa ta̱ ku ɗa. Alyuka a ɗa a̱ ma̱gula̱ni mayin, Ka̱shile kpamu ki isa ta̱ a ɗa, ɗa kpamu u panai uyoꞋo n a ɗa. 
PHP.4.19	Ka̱shile ka̱ va̱ kpamu, vuza na wi a̱ kula̱na̱ mu, wi ta̱ feu e kuneke ɗa̱ ili i na yi a kuciga ra̱ka̱ n uciyi u tsugbayin u ni. Uciyi u ni u ɗaɗa ili i na u nekei tsu a̱ ubuta̱ u Yesu Kirisiti Kishi. 
PHP.4.20	Adama a ili i nam pa ra̱ka̱, nekei tsugbayin u Ka̱shile Esheku a̱ tsu ko wanai. Ta nannai.
PHP.4.21	Kya̱sa̱i aza o Kutoni e Yesu a Filibiya ra̱ka̱. Aza a̱ va̱ a na i na i ta̱ ikya̱shi i ɗa̱. 
PHP.4.22	Aza o Kutoni ra̱ka̱ a na a buwai feu i ta̱ ikya̱shi i ɗa̱. Aza Kutoni a na i ulinga e kefeku ka Kaisa† i ta̱ ikya̱shi i ɗa̱ kpamu mayin.
PHP.4.23	YaꞋan kasingai† ka Vuzagbayin Yesu Kirisiti Kishi ko yongo n ayinviki a̱ ɗa̱.
COL.1.1	Mpa ɗa Bulusu. Ka̱shile ka zagba mu ta̱ mo okpo vuzavusuki vi Yesu Kirisiti Kishi. Timoti wi ta̱ na koɓolo nu mpa, a̱yi kpamu vuza tsu ɗa.
COL.1.2	Mi ta̱ a kuɗanaka uma a̱ Ka̱shile a na i o Kolosiya. Aza a̱ tsu a ɗa, i ta̱ kpamu o kutono Kishi mayin.
COL.1.2	YaꞋan Ka̱shile ko yotsongu ɗa̱ kasingai ka̱ ni m ma̱ta̱na̱ ma̱ ni.
COL.1.3	Ci ci yongo ta̱ a kuyaꞋan kavasa adama a̱ ɗa̱ ayin tutu, ka̱ta̱ ci cikpa Ka̱shile, vuza na wi Esheku a Vuzagbayin vu tsu Yesu Kishi. 
COL.1.4	Ili i na i zuwai i ɗaɗa tsu pana ta̱ yu ushuku ta̱ n Yesu Kishi, ɗa kpamu tsu panai a dana i ciga ta̱ uma a̱ Ka̱shile ra̱ka̱. 
COL.1.5	Yi ta̱ n uneki wa̱ a̱ɗu n ucigi u nam pa adama a̱ a̱pa̱Ꞌa̱ a̱ ɗa̱. Ka̱shile ta na ka zuwaka ta̱ ɗe ili i na i keɗekei a̱pa̱Ꞌa̱ a na ɗe gaɗi, a̱ ubuta̱ u na i kene i ɗa gogo na ba. A̱ɗa̱ i pana ta̱ ukuna u kukeɗe wa̱ a̱pa̱Ꞌa̱ u nam pa a ayin a na i panai akaka a mayun, Arabali a Singai a na a danai ɗa̱. 
COL.1.6	Arabali a Singai a nam pa a sabaꞋa ta̱ wuma u ɗa̱ a kanna ka na i gita̱i kupana mayin ili i mayun i kasingai ka na Ka̱shile ko yotsongi aza a unushi. Arabali a Singai a nan lo ta na i ta̱ a̱ kuka̱ra̱Ꞌa̱ aduniyan ra̱ka̱. I ta̱ a kumatsa ili a sabaꞋa baci wuma u uma a̱ ubuta̱ dem tsu na a yaꞋin n a̱ɗa̱.
COL.1.7	Abafa ka̱ja̱Ꞌa̱ ka̱ tsu kaꞋa ku ulinga, ci ciga yi ta̱ ta na ka̱u. A̱yi ɗa vuza na u tuka̱i ɗa̱ n Arabali a Singai a. U yaꞋanka ta̱ Kishi tsugbashi mayin tsu kalingata ka̱ tsu wa̱ ɗa̱. 
COL.1.8	A̱yi ɗa vuza na u danai tsu tsu na Ayinviki a̱ Ka̱shile e nekei ɗa̱ ucigi u gbayin a kubana wa aza o yoku.
COL.1.9	Adama a nannai, ci ta̱ a kuyaꞋan kavasa ayin tutu adama a̱ ɗa̱. Ci yaꞋan ta̱ nannai ana tsu panai ukuna u ɗa̱, tsu ka̱sa̱kpa̱ ta na kuyaꞋan avasa ba. Tsu folonoi Ka̱shile ke neke ɗa̱ kuyeve mayin ki ili i na u cigai ɗa̱ i yaꞋan, ɗa tsu folonoi ni kpamu u neke ɗa̱ ugboji wu ukuna u ciɗa. 
COL.1.10	Nannai kpamu tsu na i kuyongo wi ta̱ e kuneke Vuzagbayin tsugbayin ayin tutu, ka̱ta̱ u pana ma̱za̱nga̱ n a̱ɗa̱. Ayin tutu i matsa ili i singai adama a ulinga u singai u ɗa̱, ka̱ta̱ a̱ɗa̱ kpamu ayin tutu i yotsongu ucigi a kubana wa aza o yoku. I yaꞋan baci nannai, yi ta̱ a kuyaꞋan utsura ka̱ta̱ i gbonguro n kuyeve ku Ka̱shile ayin dem.
COL.1.11	Kavasa ka̱ tsu kaꞋa Vuzagbayin u neke ɗa̱ utsura u na wi tsu utsura u tsugbayin u ni adama a na i ciya̱ uremi u ka̱ɗu n ka̱lulu, adama a na yo oꞋo ba. Ka̱sa̱kpa̱ a̱yi u shatangu ɗa̱ m ma̱za̱nga̱. 
COL.1.12	Ci ciga ɗa̱ ta̱ ayin tutu i cikpa Dada. U zuwa ɗa̱ ta̱ i ciya̱ upecu wi ili i na yi i uma a̱ ni na ɗe o tsugono tsu kutashi. 
COL.1.13	Ka̱shile ki isa tsu ta̱ a̱ ubuta̱ u vuza na wi a kulyaꞋa tsugono tsu ka̱yimbi. Ka̱shile kpamu ka̱ tuka̱ tsu ta̱ o tsugono tsu Maku ma̱ ni ma na u cigai ka̱u. 
COL.1.14	Ka̱shile ka tsupaka tsu ta̱ uba̱ruwi a̱ ubuta̱ wu mpasa m Maku ma̱ ni, nannai ɗa u cinukpakai tsu unushi u tsu ra̱ka̱.
COL.1.15	Yesu Kirisiti Kishi wi ta̱ derere n Ka̱shile, uma a kufuɗa kene Ka̱shile n a̱shi e le ba. A̱yi ɗa Magaji ma̱ Ka̱shile, wi ta̱ ta na n tsugono ci ili dem i na Ka̱shile ka yaꞋin. 
COL.1.16	Ili i na i zuwai i ɗaɗa Ka̱shile ka yaꞋan ta̱ ili ra̱ka̱ wa̱ ni. Yesu u yaꞋan ta̱ ili ra̱ka̱ i na yi gaɗi n ili ra̱ka̱ i na yi a iɗika na feu. U yaꞋin ili ra̱ka̱ i na ci e kene, ɗa u yaꞋin kpamu ili ra̱ka̱ i na ci a̱ kukpa̱ɗa̱ kene. U yaꞋin icuꞋu i tsugono ra̱ka̱ nu utsura kakau ra̱ka̱ a̱ a̱da̱nga̱shile. Mayun ɗa Maku ma̱ Ka̱shile ma yaꞋin ili ra̱ka̱ adama a na ili ya ra̱ka̱ i neke yi tsugbayin. 
COL.1.17	Wi ta̱ lo kafu ili i na i buwai, a̱yi ɗa vuza na u tsu zuwa ili ra̱ka̱ yo okpo derere koɓolo mayin.
COL.1.18	Kirisiti Kishi a̱yi ɗa Kaci ka kpaꞋa ka aza o Kutoni a̱ ni, ele ɗa ikyamba i ni. A̱yi ɗa vuza na wi ira̱i kpaꞋa ko otoni ka, a̱yi ɗa kpamu vuza iyain vu na Ka̱shile ka̱ ɗengusa̱i a kasaun ɗa u bonokoi ni n wuma kpamu. Adama a nannai, u laꞋa ta̱ ili dem. 
COL.1.19	Ka̱shile ke enei u gaꞋan ta̱ ili dem adama a̱ ni i yaꞋan feu punu a̱ ubuta̱ u Kirisiti Kishi. 
COL.1.20	Ɗa Ka̱shile ke sheshei u danai Kishi feu wo okpo uye u na u zagbai ɗa u bonokoi ili i gaɗi n yi iɗika yo okpo ciɗa a̱ ubuta̱ u ni. Mpasa n Yesu n ɗa n tuka̱i m ma̱ta̱na̱ ma̱ Ka̱shile ana n ɗa n loloi a̱yi gaɗi a maɗanga ma atakaci.
COL.1.21	Kafu ili i nam pa, yi ishi ta̱ daꞋin n Ka̱shile. Yi ishi ta̱ irala i ni, ɗa kusheshe ku gbani-gbani n ulinga u gbani-gbani u ɗa̱ u pecei ɗa̱ n a̱yi. 
COL.1.22	Amma gogo na u bonoko ɗa̱ ta̱ wa̱ ni tsa a̱ja̱Ꞌa̱ a̱ ni. U yaꞋan ta̱ ili i nam pa n ikyamba i vuma i Maku ma̱ ni Yesu, vuza na u kuwa̱i a maɗanga ma atakaci. Adama a nannai, Yesu Kishi u bonoko ɗa̱ ta̱ u Ka̱shile, ɗa i bonoi ciɗa babu unushi ko u te, tsu na babu vuza na u kushika ɗa̱ i shamgba baci e kelime ka̱ ni. 
COL.1.23	Amma i lyaꞋa kelime n kushuku a na ili ya mayun ɗa, ka̱ta̱ i shamgba punu n utsura. Ka̱ta̱ i ka̱sa̱kpa̱ a̱pa̱Ꞌa̱ a na yi isai a ayin a na i panai Arabali a Singai ba. Arabali a Singai a nam pa a̱ ka̱ra̱Ꞌa̱ka̱ ta̱ a ɗa a aduniyan ra̱ka̱, mpa Bulusu mo okpo ta̱ kagbashi ka kuɗika akaka a nam pa.
COL.1.24	N tsu pana ta̱ ma̱za̱nga̱ e neke mu baci atakaci adama a̱ ɗa̱. Mi ta̱ o kusoꞋo atakaci adama a ili i na i ta̱wa̱i dem, ko n soꞋo a yawa a na Kishi u soꞋi ba. Atakaci a nam pa a̱ tsu tuka̱ ta̱ n ili i na i kuɓa̱nka̱ ikyamba i ni, ɗaɗa kpaꞋa ka aza o Kutoni. 
COL.1.25	Mpa gogo na kagbashi ka kpaꞋa ka aza o Kutoni kaꞋa adama a na Ka̱shile ka zuwa mu ta̱ n dana ɗa̱ akaka a̱ Ka̱shile ra̱ka̱ n tsu na i mayun. 
COL.1.26	Ka̱shile ko sokongu ta̱ akaka a nam pa wa aza a cacau, amma gogo na a ayin a nam pa u yotsongu ta̱ a ɗa u uma a̱ ni. 
COL.1.27	Ka̱shile ko yotsongi akaka a̱ ni adama a na u ciga ta̱ a̱ɗa̱ Aza̱ka̱yimbi i yeve ili i singai i nam pa n ukuna u tsugbayin. Ili i na yi ishi usokongi n ayin a ɗe, ɗa gogo na a̱ ɓa̱yuwa̱i i ɗa e keteshe i ɗaɗa: Kishi wi ta̱ punu n a̱ɗa̱, nannai ɗa i yevei a na ya kufuɗa kuꞋuwa tsugbayin ci ni n a̱yi.
COL.1.28	Adama a nannai ci ta̱ a kudana yaba dem ukuna u Kirisiti Kishi a̱ ubuta̱ dem u na baci tsu banai. Tsu kushe le ta̱ ɗa kpamu ci yotsongushi le. Ci yaꞋan ta̱ ulinga n kuyeve ku na Ka̱shile ke nekei tsu ra̱ka̱, adama a na ci ciga ta̱ aza a na i n Kirisiti Kishi o okpo tsu na u gaꞋin o okpo ayin a na baci a banai u Ka̱shile. 
COL.1.29	N dakaka ta̱ ka̱u adama a na ili i nam pa i yaꞋan, ɗaɗa n shamgbai n utsura u gbayin u Kishi u na wi a kuyaꞋan ulinga nu mpa.
COL.2.1	N ciga ta̱ i yeve uteku u na n dakakai adama a̱ ɗa̱, n adama a aza o Kutoni a na i Ladukiya, n aza o Kutoni a na ka̱ta̱ tsu saꞋwai kuyevenei ba. 
COL.2.2	N yaꞋan ta̱ ili i nam pa adama a na n dokusu le utsura u ka̱ɗu ka̱ta̱ m ɓolongu le n ucigi. Na wi ta̱ a kuzuwa le a̱ ciya̱ ili i singai n a̱bunda̱i, ka̱ta̱ e yeve mayin ili i na yi usokongi i Ka̱shile. Mi ta̱ a kuyaꞋan kadanshi ka̱ Kirisiti Kishi. 
COL.2.3	A̱yi ɗa vuza na wi a̱ kuɓa̱na̱ uciyi wu ugboji ra̱ka̱ n kuyeve ku na ci a̱ kukpa̱ɗa̱ kene. 
COL.2.4	N dana ɗa̱ ta̱ ili i nam pa adama a na ka̱ta̱ vuza u fuɗa u ya̱nsa̱ ɗa̱ n ugboji ko kanananai n a̱ɗa̱ ba. 
COL.2.5	Ko a na mi daꞋin n a̱ɗa̱, ka̱ɗu ka̱ va̱ ki ta̱ lo n a̱ɗa̱. Mi ta̱ a̱ ma̱za̱nga̱ a na yi o kuyongo tsu na u gaꞋin adama a na yi ta̱ n uneki wa̱ a̱ɗu wu ugbami n Kishi.
COL.2.6	Tsu na gogo na yi isai Yesu Kishi wo okpoi Vuzavaguɗu vu ɗa̱, lyaꞋi kelime n kutono yi. 
COL.2.7	Zuwai aralu a̱ ɗa̱ wa̱ ni ka̱ta̱ i gbonguro n a ɗa. Nannai ɗa uneki wa̱ a̱ɗu u ɗa̱ u kuciya̱ kumiꞋi ku utsura, derere tsu na o yotsongushi ɗa̱. Ta kpamu nannai i kufuɗa kuneke ogodiya n a̱bunda̱i.
COL.2.8	Ka̱ta̱ i ka̱sa̱kpa̱ vuza u bonoko ɗa̱ agbashi a̱ ubuta̱ u kanananai ka wasasa ba. Kanananai ka ki ta̱ a kuyaꞋan adanshi ki ta̱ n ugaꞋin, amma kuyotsongusu ku vuma ku ɗa koci. Ku uta̱ ta̱ a̱ ubuta̱ wu utsura wa aduniyan u nam pa, amma u Kirisiti Kishi u ɗa ba. 
COL.2.9	Ili i Ka̱shile ra̱ka̱ ta punu yi a ikyamba i Kirisiti Kishi. 
COL.2.10	A̱ɗa̱ yi ta̱ koɓolo n a̱yi. Nannai ili i nam pa ra̱ka̱ ta punu yi n a̱ɗa̱, ɗa wi a kulyaꞋa tsugono n utsura kakau n uma a gbagbaꞋin dem.
COL.2.11	Ana i ta̱wa̱i u Kishi u kiɗa ɗa̱ ta̱ avaja amma punu a̱ a̱ɗu. Vuma ɗa u kiɗai ikyamba i mayun i ɗa̱ ba. Ili i na Kishi u yaꞋin i ɗaɗa u kiɗai ili yu unushi wa̱ ɗa̱. 
COL.2.12	A yaꞋanka ɗa̱ baci kusumbu ka akucina, a̱ ciɗa̱ngu ɗa̱ ta̱ n Kishi. Ɗa a̱ ɗengusa̱i ɗa̱ n wuma adama a na i neke ta̱ a̱ɗu n utsura u Ka̱shile, vuza na u ɗengusa̱i Kishi n wuma a̱ ubuta̱ wu ukpa̱. 
COL.2.13	Yi ishi ta̱ ukpa̱ adama a̱ unushi u ɗa̱ adama a na kpamu yi ishi ta̱ n a̱ɗu a unushi. Amma Ka̱shile ka zuwai ɗa̱ i yaꞋan wuma u Kishi. U cinukpakai tsu unushi u tsu ra̱ka̱.
COL.2.14	Ubuta̱ wi ishi ta̱ lo u na a ɗanai unushi u tsu, ɗa ili i na a ɗanai va i shamgbai a tsurala n a̱tsu. Amma ɗa Ka̱shile ko gboroi ubuta̱ u na ishi a ɗanai unushi u tsu wa. U ɗikai u ɗa, wu unai u ɗa a maɗanga ma atakaci ma̱ Kirisiti Kishi. 
COL.2.15	N tsu nam pa, Ka̱shile ka takpai utsura a̱ ubuta̱ wu utsura kakau n uma a gbagbaꞋin dem. U nekei le wono e keteshe a̱ ubuta̱ u na u lyaꞋi le utsura a maɗanga ma atakaci ma̱ Kishi.
COL.2.16	Adama a nannai, ka̱ta̱ i ka̱sa̱kpa̱ vuza wi ilukpa̱ ɗa̱ adama a ili i na i kulyaꞋa ko i kusoꞋo ba. Ka̱ta̱ i ka̱sa̱kpa̱ a̱ ilukpa̱ ɗa̱ adama a na i kpa̱ɗa̱i kuyaꞋan ka̱ɗiva̱ ka ayin a ciɗa o yoku, ko ka̱ɗiva̱ ko Wotoi u Savu, ko kutono wila̱ u kanna ka Ashibi ba. 
COL.2.17	Adama a na wila̱ u nam pa iyoci i ɗa yi ili i mayun. Kishi a̱ ka̱ci ka̱ ni ɗa ili i mayun ya. 
COL.2.18	Uma i ta̱ lo a na a tsu pana uyoꞋo n kugoyo ku ka̱ci ke le ka aꞋuwa ka̱ta̱ a cikpa alingata. Ka̱ta̱ i ka̱sa̱kpa̱ uma a nan lo a̱ ilukpa̱ ɗa̱ adama a na i iwain kuyaꞋan tsu na a yaꞋin ba. Vuma na wi tsu nan lo u tsu dansa ta̱ ili gbende i na we enei, ka̱ta̱ unambi u ka̱ɗu u ciɗa u ni u zuwa yi kuyaꞋan a̱ra̱ɗi n ukuna u tsulau u na wi n u ɗa. 
COL.2.19	Uma a nam pa a buwa o kutono Kishi ba, vuza na wi Kaci ki ikyamba. A̱tsu ci ta̱ uɓolongi n ikyamba i ni n akawa a utsura a̱ ni, ci ta̱ a kufuɗa kugbonguro ci ciya̱ baci tsuwaꞋa tsu tsu n utsura a̱ ubuta̱ u Ka̱shile.
COL.2.20	I kuwa̱ ta̱ n Kirisiti Kishi, ɗa u nekei ɗa̱ uba̱ruwi a̱ ubuta̱ wi ili yu utsura ya aduniyan i nam pa. Yi ɗa̱i ɗa i buwai o kutono wila̱ wa aduniyan u nam pa, adanshi a̱ɗa̱ yi ta̱ a kulyaꞋa kelime n kokpo aza a aduniyan a nam pa? 
COL.2.21	Wila̱ u nam pa u danai, “Ka̱ta̱ i reme ili i nam pa ba,” ko “I lyaꞋa ili i nam pa ba,” ko kpamu “I saꞋwa i ɗa ba.” 
COL.2.22	Wila̱ u nam pa wi ta̱ a kadanshi ki ili i na yi a kuyaꞋan megeshe ba. Ayin a na baci ci yaꞋin ulinga n ili i nam pa tsu kotsoi, ka̱ta̱ yo okpo gbani. Ta nannai kpamu n wila̱ u na uma a zuwai. 
COL.2.23	Wila̱ u nam pa wi ta̱ a kuyaꞋan adanshi u gaꞋan ta̱ adama a na wi ta̱ a kuzuwa uma a dakaka a yaꞋan i na Ka̱shile ka kupana uyoꞋo, ko u zuwa uma a̱ kpa̱ɗa̱ kuyongo n a̱ra̱ɗi. Na lo va aꞋuwa ɗa, i ta̱ kpamu a kuzuwa uma a takacika ka̱ci ke le adama a na a yaꞋan ili i na Ka̱shile ka kupana uyoꞋo. Amma wila̱ u nam pa wi a̱ kuɓa̱nka̱ vuza na wi a kuciga kuka̱sa̱kpa̱ kusheshe ku gbani-gbani ko a̱shawuya ba.
COL.3.1	Tsu na a̱ ɗengusa̱i ɗa̱ n wuma a̱ ubuta̱ wu ukpa̱ koɓolo n Kirisiti Kishi, mayun ɗa i zuwa a̱ɗu a̱ ɗa̱ a̱ ubuta̱ wi ili i na yi gaɗi, a̱ ubuta̱ u na Kirisiti Kishi wi a̱ ida̱shi e kukiye ku usingai ku Ka̱shile. 
COL.3.2	Zuwai a̱ɗu a̱ ɗa̱ i sheshe ili i na yi gaɗi, ka̱ta̱ i sheshe ili ya aduniyan ba. 
COL.3.3	YaꞋin ili i nam pa adama a na i kuwa̱ ta̱ ana Kishi ka̱ kuwa̱i, gogo na Kirisiti Kishi u sokongu ta̱ wuma u ɗa̱ adama a na wi isa u ɗa mayun u Ka̱shile. 
COL.3.4	Kishi kaꞋa wuma u mayun u ɗa̱, wu uta̱ baci aduniyan ra̱ka̱, yi ta̱ feu a̱ kuta̱ n a̱yi ka̱ta̱ i uwa a tsugbayin ci ni ra̱ka̱.
COL.3.5	Vakangi ili i nam pa i na yi punu a ikyamba i ɗa̱, agisana: kuyaꞋan ku tsugbani ko kuyaꞋan ku unushi u tsugbani u babu wono. Nannai kpamu n kucikala ili i nan lo n utsura, i ka̱sa̱kpa̱ kusheshe ki ili i wuya dem, koɓolo n kuciga ki ikebe ka̱u ili i na yi derere n kucikpa a̱ma̱li. 
COL.3.6	Atakaci a̱ Ka̱shile i ta̱ lo a̱ kuta̱wa̱ wa aza a na i a kuyaꞋan ili i nam pa ya.
COL.3.7	Yi ishi ta̱ feu a kuyaꞋansa nannai a ayin a cau. 
COL.3.8	Amma gogo na takpai ili i nan lo punu wa̱ ɗa̱. Lokoi wupa n kuyongo ku mokovonoi n kuyaꞋan ili i na a iwain. Lokoi kula̱nga̱su n kadanshi ka wuya, lokoi kpamu kadanshi ka gbani-gbani ka na ka̱ kuta̱ a̱ una̱ u ɗa̱ feu. 
COL.3.9	Ka̱ta̱ i yaꞋankpanai aꞋuwa ba, ana gogo na i ka̱sa̱kpa̱i ɗe wuma u cau u na yi ishi o kuyongo. 
COL.3.10	Gogo na yo okpo ta̱ uma a savu, vuza na u yaꞋin wuma u savu u nan lo u kulyaꞋa ta̱ kelime n kuneke ɗa̱ kuyeve koɓolo n kuzuwa ɗa̱ yo okpo ci ni. 
COL.3.11	A wuma u savu u nam pa, wi n kakuna ba ko avu Kayahuda kaꞋa ko Vuza̱ka̱yimbi ɗa. Wi n kakuna ba ko vi n ukiɗi u kavaja ko vi n u ɗa ba. Wi n kakuna kpamu ba ko avu komoci kaꞋa daꞋin ko umaci u yoku u ɗa vi u na u canai ba. Wi n kakuna ba ko avu kagbashi kaꞋa ko vuza vu uba̱ruwi ɗa vi. Ili i na i laꞋi n kugaꞋan koci i ɗaɗa Kirisiti Kishi, wi ta̱ punu o kuyongo wa̱ tsu ra̱ka̱.
COL.3.12	Adama a ili i nam pa, koɓolo kpamu n adama a na Ka̱shile ka zagba ɗa̱ ta̱ yo okpo uma a̱ ni, ɗa u bonokoi ɗa̱ ciɗa, n adama a na u ciga ɗa̱ ta̱ kpamu, i yaꞋan n asuvayali, n ugaꞋin, ka̱ta̱ i yaꞋan m ma̱riki n kureme ku ka̱ɗu. Ili i nam pa yi ta̱ tsu ntogu n na i tsu uka. 
COL.3.13	Ka̱ta̱ i yaꞋankpanai wupa uteku u ɗa̱ ba. Unushi wi baci lo, i cinukpaka itoku i ɗa̱. Vuzagbayin u cinukpaka ɗa̱ ta̱, adama a nan lo, i cinukpaka uma feu nannai. 
COL.3.14	Ntogu n na n laꞋi n kugaꞋan i uka n ɗaɗa ucigi. Ucigi wi ta̱ o kuɓolongu tsu ra̱ka̱ ka̱ta̱ u zuwa tsu ci yongo koɓolo mayin.
COL.3.15	Ka̱sa̱kpa̱ ma̱ta̱na̱ ma̱ Kishi ma lyaꞋa tsugono punu a̱ a̱ɗu a̱ ɗa̱. YaꞋin ili i nam pa adama a na a̱ɗa̱ ɗa ikyamba i te, ɗa kpamu Ka̱shile ke ɗekei ɗa̱ i yongo m ma̱ta̱na̱. Ka̱ta̱ kpamu i cikpa Ka̱shile ayin tutu. 
COL.3.16	Ka̱sa̱kpa̱i akaka a̱ Kirisiti Kishi o yongo a̱ a̱ɗu a̱ ɗa̱ ka̱u ka̱ta̱ e neke ɗa̱ ugboji. YaꞋin ulinga n kadanshi ka̱ ni i yaꞋankpanai kuyotsongusu ka̱ta̱ i nekenei kpamu odoki a singai. I yaꞋan n ogodiya punu a̱ a̱ɗu a̱ ɗa̱ n kuyaꞋansa ishipa kakau i singai a kubana u Ka̱shile. 
COL.3.17	Ili i na baci i yaꞋin dem ko i dansai, ka̱sa̱kpa̱i i ɗa i yotso i na yu uta̱i u Vuzagbayin Yesu. A ayin a na yi a kuyaꞋan ili i nam pa, ayin tutu yaꞋin ogodiya adama a̱ ni a kubana u Ka̱shile Dada.
COL.3.18	A̱ma̱ci, cikpai ali a̱ ɗa̱, ɗaɗa ili i singai yi baci o kutono Vuzagbayin.
COL.3.19	Ali, cigai a̱ma̱ci a̱ ɗa̱ ka̱ta̱ i bonoko le tsa agbashi ba.
COL.3.20	Muku, cikpai mmaci n ɗa̱ a ili dem, nannai ɗa Vuzagbayin u kupana uyoꞋo.
COL.3.21	Anan Dada, ka̱ta̱ i ɓongo muku n ɗa̱ kete ba, ɗababa a kupana uyoꞋo u wuma u le ba.
COL.3.22	Agbashi, i cikpa aza e kelime a̱ ɗa̱ ayin tutu punu na a aduniyan. Dakakai ayin tutu i yaꞋanka le i na a cigai. Yi baci a kuyaꞋan ele a kinda ɗa̱ koci u yawa ba. YaꞋin ili i nam pa ra̱ka̱ n a̱ɗu a̱ ɗa̱ ali n ayin a na i a kinda ɗa̱ ba. Nannai ɗa i kuneke Vuzagbayin tsugbayin. 
COL.3.23+COL.3.24	Yi ta̱ a kuyaꞋanka Vuzagbayin Yesu ulinga ayin tutu. Uma a ɗa yi a kuyaꞋanka ulinga mayun ba. Vuzagbayin ɗa u kuneke ɗa̱ agadu o okpo tsu katsupu ki ili i na i yaꞋin. Adama a nannai, dakakai ulinga uteku u na i kufuɗa dem. 
COL.3.25	I yeve ta̱ feu i yaꞋan baci ili i na i kpa̱ɗa̱i kugaꞋan, ta a kutsupa ɗa̱ feu nannai adama a kawuya ka na i yaꞋin. Adama a na Ka̱shile ki n aza a na u laꞋi n kuciga a na u tsu ka̱sa̱kpa̱ a yaꞋan kagbani-gbani ba.
COL.4.1	AzagbagbaꞋin, la̱na̱i agbashi a̱ ɗa̱ ka̱ta̱ yi inda yaba dem vi le mayin. YaꞋan nannai adama a na i yeve yi ta̱ feu yi ta̱ n Vuzagbayin na ɗe gaɗi.
COL.4.2	LyaꞋi kelime n kavasa ayin tutu n a̱ɗu a̱ ɗa̱ a ufoɓushi n ogodiya a̱ a̱ɗu. 
COL.4.3	Ka̱ta̱ feu i yaꞋan avasa adama a̱ tsu. YaꞋin avasa Ka̱shile ka̱ ɓa̱yuwa̱ uye adama a akaka a̱ tsu, adama a na tsu dana uma ili yu usokongi i Kirisiti Kishi, ili i na i zuwai ɗa mi ushiyi n ikani. 
COL.4.4	YaꞋin avasa adama a na n dansa akaka a nam pa e keteshe, tsu na u gaꞋin. 
COL.4.5	Yongoi n ugboji yi baci koɓolo n aza a na i aza o Kutoni ba. YaꞋin ulinga n ayin a̱ ɗa̱ mayin. 
COL.4.6	Dansai ili i singai ka̱ta̱ i zuwa kadanshi ka̱ ɗa̱ uma a̱ cuwa̱ n kaꞋa mayin, tsu na kusaꞋan ki nu mkpaɗi. Ɗaɗa u kuɓa̱nka̱ ɗa̱ i yeve uteku u na i kuneke wushuki u yaba dem vu na baci we ecei ɗa̱ kakuna.
COL.4.7	Tikiku wi ta̱ a kudana ɗa̱ ukuna u va̱. N ciga yi ta̱ ka̱u. Ka̱ɓa̱nki kaꞋa ka na ki mayun a̱ ubuta̱ wi ili dem, ɗa wi a kuyaꞋanka Vuzagbayin tsugbashi nu mpa. 
COL.4.8	N suku yi ta̱ a nwalu n singai n nam pa a kubana wa̱ ɗa̱ adama a na u dana ɗa̱ tsu na ci punu ka̱ta̱ kpamu u dokusu ɗa̱ utsura u ka̱ɗu. 
COL.4.9	Mi ta̱ feu a̱ kusuku Unisima. A̱yi feu wi ta̱ n uneki u ka̱ɗu n vuza na n cigai kpamu ka̱u. A̱yi vuza ɗa̱ ɗa. I ta̱ a kudana ɗa̱ ra̱ka̱ ili i na yi punu na dem.
COL.4.10	Arisataka wi ta̱ a ugbashi na nu mpa. Wi ta̱ a̱ kukya̱sa̱ ɗa̱ feu, koɓolo m Marukusu, Baranaba vangu amma vi isheku kakau. Tsu dana ɗa̱ ta̱ n ayin a ɗe i rabasa Marukusu ayin a na baci u ta̱wa̱i wa̱ ɗa̱. 
COL.4.11	Yesu vi yoku, vuza na e ci ɗeke feu Yusutu, wi ta̱ e kukya̱sa̱ ɗa̱. Ele na ɗa a̱ ka̱tsuma̱ ka Ayahuda a na i o kutono Vuzagbayin Yesu aza a na ci koɓolo koci. I ta̱ a kuyaꞋan ulinga nu mpa na adama o tsugono tsu Ka̱shile kpamu, i ta̱ e kuneke mu kadanshi ku uremi u ka̱ɗu ka̱u.
COL.4.12	Abafa ta wu uta̱i a̱ likuci i ɗa̱, a̱yi feu kagbashi ke Yesu Kirisiti Kishi kaꞋa. Wi ta̱ a̱ kukya̱sa̱ ɗa̱. U ci yaꞋan ta̱ kavasa adama a̱ ɗa̱ n utsura. U tsu folono ta̱ Ka̱shile ke neke ɗa̱ utsura derere, adama a na i shamgba n utsura a̱ ubuta̱ wi ili i na Ka̱shile ka cigai ra̱ka̱. 
COL.4.13	Mpa a̱ ka̱ci ka̱ va̱ mi ta̱ a kudansa ukuna u ni tsu na u dakakai adama a̱ ɗa̱ n aza o Kutoni a na i a̱ likuci i Ladukiya n Harofoli.
COL.4.14	Ka̱ja̱Ꞌa̱ ka̱ tsu ku usuɓi Luka, vuza va̱ a̱guma̱, wi ta̱ a̱ kukya̱sa̱ ɗa̱, n Dima dem. 
COL.4.15	Adama a̱ Ka̱shile, kya̱sa̱ka̱i mu aza o Kutoni a na i a Ladukiya, koɓolo n vuka vu na e ci ɗeke Nifa n aza a na a tsu bana n a gasai a kpaꞋa ku ni.
COL.4.16	Ayin a na baci i kotsoi kukece akaka a nam pa, i neke aza o Kutoni a na i Ladukiya adama a na e kece feu. Ka̱ta̱ a̱ɗa̱ i kece akaka a na n ɗanakai le.
COL.4.17	Danai Arikibu kadanshi ka nam pa, “Ka̱ta̱ vi yaꞋan ulinga u na Vuzagbayin u nekei nu gbende ali vu kotso.”
COL.4.18	Mpa Bulusu, n ɗanai ikya̱shi i nam pa n ekiye a̱ va̱.
COL.4.18	Ciɓai n ikani i va̱.
COL.4.18	YaꞋan kasingai ka̱ Ka̱shile ko yongo n a̱ɗa̱.
1TH.1.1	A̱tsu anan Bulusu n Sila koɓolo n Timoti tsu ɗana ta̱ akaka a nam pa a kubana wa aza o Kutoni a na i o Tosolonika. Akaka a, adama a uma a̱ Ka̱shile n Vuzagbayin Yesu Kristi Kishi a na i ɗe a̱ ubuta̱ wa. N yaꞋan ta̱ kavasa ɗa n folonoi Ka̱shile ko yotsongu ɗa̱ kasingai ka̱ ni ka̱ta̱ u zuwaka ɗa̱ una̱singai m ma̱ta̱na̱!
1TH.1.2	Ci cikpa ta̱ Ka̱shile ayin tutu adama a̱ ɗa̱ ra̱ka̱. Ayin dem ci baci a kuyaꞋan avasa, ci ci yaꞋan ta̱ a ɗa kpamu adama a̱ ɗa̱. 
1TH.1.3	Ci yaꞋan baci kadanshi adama a̱ ɗa̱ a̱ ubuta̱ u Ka̱shile Esheku a̱ tsu, tsu tsu dansa ta̱ ili i na i ci yaꞋansa adama a̱ uneki wa̱ a̱ɗu u ɗa̱, ci yaꞋan ta̱ kpamu kadanshi adama a uteku u na i ci yaꞋan ulinga ka̱u, adama a na yi ta̱ a kuciga uma, ci ci yaꞋan ta̱ kpamu kadanshi uteku u na yi a kulyaꞋa kelime n kinda Vuzagbayin Yesu Kishi yi baci a̱ ka̱tsuma̱ ka atakaci.
1TH.1.4	A̱ja̱Ꞌa̱ a̱ va̱, Ka̱shile ki ta̱ a kuciga ɗa̱, a̱tsu feu ci yeve ta̱ u zagba ɗa̱ ta̱ adama a na yo okpo uma a̱ ni. 
1TH.1.5	Ana tsu danai ɗa̱ Arabali a Singai, n una̱ u ɗa koci ba, amma koɓolo n utsura kpamu, adama a na Ayinviki a̱ Ka̱shile e neke ɗa̱ ta̱ kuyeve gbende a na ili i na tsu dansai mayun ɗa. Ana ci ida̱shi koɓolo n a̱ɗa̱, ɗa ye enei tsu na ci o kuyongo adama a na tsu ɓa̱nka̱ ɗa̱ n ukuna kakau ra̱ka̱. 
1TH.1.6	Ta nannai ɗa i piꞋisai kuyongo tsu na ci o kuyongo koɓolo kpamu n tsu na Vuzagbayin u yongoi. Ali a̱ ka̱tsuma̱ ka atakaci a̱ a̱bunda̱i ɗa yi isai akaka a, ɗa Ayinviki a̱ Ka̱shile a zuwai ɗa̱ kpamu i yongo m ma̱za̱nga̱.
1TH.1.7	Ta kpamu nannai ɗa yo okpoi agisana a uma ra̱ka̱ a na o tonoi Vuzagbayin a Makidoniya n Akataya. 
1TH.1.8	Adama a̱ ɗa̱, akaka a Vuzagbayin a̱ ka̱ra̱Ꞌa̱ ta̱ a̱ ubuta̱ dem a ukambu u nan lo, ali a lazai a̱ ubuta̱ u nan lo wa dem. Uneki wa̱ a̱ɗu u ɗa̱ u Ka̱shile uma e yeve ta̱ u ɗa a̱ ubuta̱ kakau. Adama a nannai sai kpamu ci yaꞋan biꞋi kadanshi ka̱ ni ba. 
1TH.1.9	Uma a̱ ka̱ci ke le o yongoi a kadanshi uteku u na i rabasai tsu mayin. O doku a yaꞋin kpamu kadanshi tsu na i ka̱sa̱kpa̱i a̱ma̱li ɗa i bonoi kutono Ka̱shile ka mayun n ka wuma. 
1TH.1.10	A yaꞋin kpamu kadanshi tsu na yi a kuvana kubono ku Maku ma̱ ni Yesu ma na mi a̱ kuta̱ gaɗi a̱ Ka̱shile. Ka̱shile ka̱ ɗengusa̱i Yesu n wuma, gogo na Yesu vu nan lo va wi ta̱ a kisa tsu a̱ ubuta̱ wa atakaci n afada a na i a̱ kuta̱wa̱.
1TH.2.1	Uma a̱ va̱, i yeve ta̱ tsu ta̱wa̱ kene ɗa̱ gbani ba. 
1TH.2.2	Tsu na i yevei, ta ci ishi a̱ Filibi kafu tsu ta̱wa̱ na wa̱ ɗa̱. E neke tsu ta̱ ɗe atakaci, ɗa kpamu a yaꞋankai tsu kugoyi. Amma Ka̱shile ka̱ tsu ke neke tsu ta̱ ugbawansuvu adama a na tsu dana ɗa̱ ukuna wa Arabali a Singai a e keteshe, ko a na uma n a̱bunda̱i i a̱ kusa̱nka̱ tsu. 
1TH.2.3	Tsu tuka̱ ɗa̱ n akaka a aꞋuwa ba. Tsu tuka̱ ɗa̱ n a ɗa adama a na ci ta̱ a kuciga kuyaꞋanka ɗa̱ ugboji ba. Ci a kuciga tsu doro ɗa̱ ba. Ta nannai ba, ko kenu!
1TH.2.4	Ka̱shile ku ushuku ta̱ n a̱tsu, ɗaɗa u nekei tsu Arabali a Singai a̱ ni adama a na tsu dana uma. Ili i na ci cigai i ɗaɗa ci neke Ka̱shile ma̱za̱nga̱, adama a na a̱yi ɗa vuza na u tsu kondo a̱ɗu a̱ tsu. Ci keɓece n ili i na uma a kudana ba. 
1TH.2.5	I yeve ta̱ mayun a na ci a kucikpa ɗa̱ n aꞋuwa ba, Ka̱shile a̱ ka̱ci ka̱ ni wi ta̱ o kuyotsongu ɗa̱ a na ili i na ci yaꞋin ci yaꞋan i ɗa adama a kalyaꞋa ba. 
1TH.2.6	Ci yaꞋan ili adama a na ci ciya̱ ucikpi wa̱ ɗa̱, ko wa aza o yoku ba.
1TH.2.7	Adama a na, a̱tsu azusuki a̱ Kishi a ɗa, ci ta̱ a kufuɗa tsa kece ɗa̱ ili i na ci a kuciga dem. Amma ci yaꞋan nannai ba, tsu kucikpa, tso okpoi yuwu a̱ ka̱tsuma̱ ka̱ ɗa̱ tsu na ka̱na̱ku ka na ki e kuneꞋe mani n kula̱na̱ muku n ni. 
1TH.2.8	Ci ciga ɗa̱ ta̱ n a̱bunda̱i, ɗa ci a̱ ma̱za̱nga̱ ma kudana ɗa̱ Arabali a Singai a̱ Ka̱shile, tsu doku ci yaꞋin kpamu ma̱za̱nga̱ adama a na tsu ɓa̱nka̱ ɗa̱ a ili kakau adama a na yo okpo ta̱ uma a na ci cigai ka̱u.
1TH.2.9	Uma a̱ va̱, i ciɓa tsu na ci yaꞋin ulinga ka̱u a ayin a na ci koɓolo n a̱ɗa̱. A ayin a na ci koɓolo n a̱ɗa̱ a kusala Arabali a Singai a̱ Ka̱shile, kanna n kayin ci ta̱ a kataci adama a na ci ciya̱ ikebe ka̱ta̱ tsu fuɗa tsu tsula ili i na ci cigai ta lo ce neke ɗa̱ a̱miki. 
1TH.2.10	A̱ɗa̱ ɗa ngan n tsu, Ka̱shile feu magan ma̱ tsu maꞋa, a danai ci ta̱ ciɗa m mayun babu kpamu vuza na u kudansuka tsu tsu na ci yaꞋin n a̱ɗa̱, a̱ɗa̱ na i nekei a̱ɗu a̱ ɗa̱ n Vuzagbayin. 
1TH.2.11	A̱ɗa̱ feu i yeve ta̱ a na ci yaꞋankai yaba dem vu ɗa̱ mayin tsu na kesheku ka ci yaꞋanka muku n ni mayin. 
1TH.2.12	Tsu folono ɗa̱ ta̱, tsu dokusu ɗa̱ ta̱ utsura wa̱ a̱ɗu, ɗa kpamu tsu kushangi yaba dem vu ɗa̱ u yongo tsu na Ka̱shile ka kupana uyoꞋo adama a na u ɗeke ɗa̱ ta̱ i uwa o tsugono ci ni ka̱ta̱ i pece tsugbayin koɓolo n a̱yi.
1TH.2.13	A̱tsu ayin tutu ci cikpa ta̱ Ka̱shile adama a̱ ɗa̱ a na i nekei a̱ɗu n akaka a na tsu dansai. I dana kpamu kadanshi ka̱ tsu kadanshi ka uma kaꞋa koci ba. A̱ɗa̱ yu ushuki ta̱ n akaka a tsu na a ɗa i mayun: akaka a̱ Ka̱shile a ɗa. Akaka a nam pa i ta̱ a kulyaꞋa kelime n kuyaꞋan ulinga wa̱ ɗa̱, a̱ɗa̱ vu na i nekei a̱ɗu.
1TH.2.14	Uma a̱ va̱, ayin a na yi isai ili i na tsu danai, uma a̱ ɗa̱ e nekei ɗa̱ atakaci. Nannai ɗa yo okpoi derere n aza o Kutoni a̱ Ka̱shile n a̱bunda̱i na ɗe a Yahuda. Uma a nan lo e neke ta̱ a̱ɗu u Yesu Kishi, amma aza e le, Ayahuda e neke le ta̱ feu atakaci. 
1TH.2.15	Ayahuda a nan lo a una ta̱ eneki e le, aza o yoku tamkpamu ali a unai Vuzagbayin Yesu. Gogo na e neke tsu ta̱ atakaci ali ɗa o lokoi tsu. Uma a nam pa a yaꞋan i na Ka̱shile ka panai uyoꞋo ba, ɗa o okpoi irala i uma ra̱ka̱. 
1TH.2.16	A̱ sa̱nka̱i tsu kuyaꞋanka Aza̱ka̱yimbi kadanshi adama a na ta lo a̱ ciya̱ wishi. A yaꞋin nannai ɗa a lyaꞋi kelime n kudoku unushi u le. Gogo na Ka̱shile ka yaꞋan ta̱ wupa ali u nekei le atakaci.
1TH.2.17	Uma a̱ va̱, ana o lokoi tsu wa̱ ɗa̱, ci yaꞋan megeshe ba ɗa tsu doku ci yaꞋin kataci adama a na tsu bono kpamu. Ko kenu tsu ka̱sa̱kpa̱ kuciɓa n a̱ɗa̱ ba, ɗa kpamu ci cigai ka̱u ce ene ɗa̱. 
1TH.2.18	Mayun ɗa ci cigai ce ene ɗa̱, mpa Bulusu, n dakakai ayin n a̱bunda̱i adama a na n ta̱wa̱ wa̱ ɗa̱, amma MalyaꞋi ma̱ sa̱nka̱ tsu ta̱. 
1TH.2.19	Ili i na i zuwai ɗa n cigai kene ɗa̱ i ɗaɗa i tuka̱ tsu ta̱ n a̱pa̱Ꞌa̱, koɓolo m ma̱za̱nga̱, a̱ɗa̱ ɗa ta na urotu u na ci lyaꞋi. Yi ta̱ a kuzuwa tsu ci yaꞋan ma̱za̱nga̱ e kelime ka Vuzagbayin Yesu a ayin a na baci u bonoi. 
1TH.2.20	Mayun, a̱ɗa̱ ɗa tsugbayin tsu tsu m ma̱za̱nga̱ ma̱ tsu.
1TH.3.1	Adama a nannai, ana ci a kufuɗa kuyongo babu tsu pana arabali a̱ ɗa̱ ba, ci sheshe ta̱ uteku u tsu ci yongo a Atina, 
1TH.3.2	ɗa tsu suki Timoti a kubana wa̱ ɗa̱. Wi ta̱ ulinga n a̱tsu tsu kagbashi ka̱ Ka̱shile a kudana kpamu kadanshi ka Arabali a Singai a̱ Kirisiti Kishi. Tsu suku yi ta̱ adama a na u zuwa ɗa̱ i yaꞋan utsura ka̱ta̱ u dokusu ɗa̱ utsura a̱ ubuta̱ wu uneki wa̱ a̱ɗu. 
1TH.3.3	Ci ciga a̱ɗu a̱ ɗa̱ a̱ muɗa̱ adama a atakaci a na yi o kusoꞋo ba. Ko n nannai, i yeve ta̱ ɗe a zagba tsu ta̱ adama a atakaci a nam pa.
1TH.3.4	A ayin a na ci ishi koɓolo n a̱ɗa̱ tsu kushe ɗa̱ ta̱ tsu danai atakaci i ta̱ lo a̱ kuta̱wa̱ ɗa̱. I yeve ta̱ kpamu mayun a na a ɗa a̱ ta̱wa̱ ta̱ ɗe. 
1TH.3.5	N yeve ta̱ atakaci a̱ ɗa̱, mi a kufuɗa mo yongo babu na m panai adama a̱ ɗa̱ ba. I ɗaɗa i zuwai ɗa n suki Timoti wa̱ ɗa̱. N suku yi ta̱ u ta̱wa̱ u kondo ko uneki u ka̱ɗu u ɗa̱ u buwa ta̱ n utsura. M pana ta̱ wovon ko vuza vu kukondo u lyaꞋa ɗa̱ utsura, ɗa kpamu ulinga u tsu ra̱ka̱ wo okpoi gbani.
1TH.3.6	Gogo na ɗa Timoti wu uta̱i nwalu ma ɗa u yawai. U bonoko tsu ta̱ n arabali a singai a uneki wa̱ a̱ɗu u ɗa̱ koɓolo n ucigi feu. U dana tsu ta̱ i ci ciɓa tsu ta̱ m ma̱za̱nga̱ ali i cigai ye ene tsu tsu na a̱tsu feu ci cigai ce ene ɗa̱.
1TH.3.7	Uma a̱ va̱, a̱tsu a̱ ka̱ci ka̱ tsu ci ta̱ n atakaci n a̱bunda̱i ali ɗa i e kuneke tsu atakaci ka̱u, amma ci ciya̱ ta̱ udoki u ka̱ɗu ka̱u, adama a na a̱ɗa̱ i buwa ta̱ n uneki wa̱ a̱ɗu wu utsura. 
1TH.3.8	Gogo na ci yeve ta̱ i shamgba ta̱ n utsura u Vuzagbayin, na lo ta na u ci neke tsu ta̱ katsura ka savu.
1TH.3.9	Ci cikpa ta̱ Ka̱shile ka̱u adama a̱ ɗa̱! Adama a̱ ɗa̱ a ɗaɗa ci ciya̱i ma̱za̱nga̱ ma gbayin u Ka̱shile ka̱ tsu. 
1TH.3.10	Kanna n kayin dem ci yongoso ta̱ a kuyaꞋan kavasa n ugbami adama a̱ ɗa̱. Tsu tsu folonoso ta̱ Ka̱shile ka̱ ka̱sa̱kpa̱ tsu ce ene ɗa̱ kpamu adama a na i namba baci ili a̱ ubuta̱ wu uneki u ka̱ɗu u ɗa̱, ci ciya̱ tsu ɓa̱nka̱ ɗa̱.
1TH.3.11	Ci yaꞋan ta̱ kavasa u Ka̱shile Esheku a̱ tsu n Vuzagbayin Yesu u ka̱sa̱kpa̱ tsu bana ce ene ɗa̱. 
1TH.3.12	Ci ciga ta̱ Vuzagbayin u zuwa ucigi u ɗa̱ u gbonguro ka̱ta̱ u saꞋwa ɗa̱ biꞋi a̱ ka̱tsuma̱ ka̱ ɗa̱ koɓolo n yaba dem kpamu, uteku u na ucigi u tsu u tsu saꞋwa ɗa̱. 
1TH.3.13	A ayin a na baci Vuzagbayin Yesu u bonoi n aza a ciɗa-ciɗa a̱ ni, avasa a̱ tsu a ɗa u zuwa a̱ɗu a̱ ɗa̱ a tsurakpa adama a na i yongo ciɗa a ayin a na i kushamgba e kelime ka̱ Ka̱shile Esheku a̱ tsu babu ta na vuza na u kushika ɗa̱.
1TH.4.1	A ukocishi nahannai, uma a̱ va̱, n kula ku Vuzagbayin Yesu tsu folono ɗa̱ ta̱ i yongo tsu na Ka̱shile ka kupana uyoꞋo. Tsu piꞋisaka ɗa̱ ta̱ ɗe i yaꞋan nannai, ko ali n gogo na yi ta̱ a kuyaꞋan nannai. Ci yaꞋanka ɗa̱ ta̱ odoki i doku i yaꞋan nannai 
1TH.4.2	adama a na i ciɓa ta̱ n i na tsu piꞋisakai ɗa̱ n kula ku Vuzagbayin Yesu.
1TH.4.3	Ka̱shile ka ciga ɗa̱ ta̱ i yongo ciɗa, adama a na i suma unushi u tsugbani. 
1TH.4.4	Ka̱ta̱ yaba dem vu ɗa̱ u ka̱na̱ ka̱ci ka̱ ni, ka̱ta̱ kpamu u yongo ciɗa tsu na uma a kucikpa yi. 
1TH.4.5	Nannai vo kuyongo n a̱shawuya a gbani-gbani tsu na aza a̱ ka̱yimbi a ci yaꞋan ba. E yeve Ka̱shile n uye u ni ba.
1TH.4.6	Ka̱ta̱ vu doro vuza nu vuza vu Kutoni ba, vi ɗika vuka vi ni a̱ ubuta̱ u kakuna ka nam pa ba, adama a na Ka̱shile ki ta̱ a̱ kutuka̱ n atakaci wa aza a icuꞋu yu unushi tsu nan lo ra̱ka̱. Tsu kushe ɗa̱ ta̱ ɗe mayin. 
1TH.4.7	Ka̱shile ke ɗeke tsu ta̱ ci yongo ciɗa, u ɗeke tsu tsu yongo wuma u tsu n a̱shinda̱ ba. 
1TH.4.8	Yaba dem vu na baci u iwain kutono wila̱ u nam pa, wila̱ u vuma u ɗa wi a̱ kukpa̱ɗa̱ kutono ba, amma Ka̱shile kaꞋa wi a kuꞋiwan, vuza na u nekei ɗa̱ Ayinviki a̱ ni.
1TH.4.9	Ka̱shile n ka̱ci ka̱ ni u yotsongusu ɗa̱ ta̱ i ciganai, adama a nannai babu ili i na i kuzuwa mu n ɗanaka ɗa̱ ukuna wu ucigi wa aza o Kutoni u na u gaꞋin i yotsonku uma a̱ Ka̱shile. 
1TH.4.10	Mayun ɗa, ko n gogo na yi ta̱ n ucigi n a̱bunda̱i wa aza o Kutoni ra̱ka̱ a na i uɓon u Makidoniya. Uma a̱ va̱, ko a na wi nannai, tsu folono ɗa̱ ta̱ i doku ucigi a kubana we le ka̱u.
1TH.4.11	Ili i na i gaꞋin vi cikala ka̱u i ɗaɗa: vi yongo n wuma u yuwu, yaꞋansa kusheshe ku ulinga u nu koci, ka̱ta̱ vi yaꞋansa ulinga dem n ekiye a̱ nu, tsu na tsu danai ɗa̱ n ayin a ɗe. 
1TH.4.12	Nannai, uma a na i aza o Kutoni ba, ele feu i ta̱ a kucikpa tsu na yi o kuyongo, yi kpamu o kudoku kuzuwa a̱shi wa aza o yoku adama a na e neke ɗa̱ ikebe ba.
1TH.4.13	Uma a̱ va̱, n ciga ta̱ i yeve ili i na i kuciya̱ aza o Kutoni a na a̱ kuwa̱i ɗe, yi kpamu a̱ kuna̱mgba̱ ka̱tsuma̱ ka̱u tsa aza a na i babu a̱pa̱Ꞌa̱ ba. 
1TH.4.14	Ci neke ta̱ a̱ɗu a na Yesu u kuwa̱i ɗa u ɗenga̱i n wuma. Ci neke ta̱ a̱ɗu a ayin a na baci Ka̱shile ko bonokoi Yesu na kpamu, wi ta̱ o kubono n aza a na e nekei a̱ɗu n Yesu kafu a̱ kuwa̱.
1TH.4.15	Tsu na kadanshi ka Vuzagbayin Yesu ki a̱ ka̱ci ka̱ ni, a̱tsu na ci n wuma a ayin a nan lo Vuzagbayin Yesu u ta̱wa̱ baci, tsa kulaꞋa aza a na a̱ kuwa̱i ɗe n kelime ba, ko kenu. 
1TH.4.16	Vuzagbayin a̱ ka̱ci ka̱ ni wi ta̱ a̱ kuta̱ gaɗi. A ayin a nan lo a ɗa uma a kupana kadanshi ku utsura n kacaꞋa ka̱u ka Vuzagbayin, ka̱ta̱ a pana yoroli yu ugbami i vuza vu kelime va alingata, ka̱ta̱ a panaka le a̱ kulika̱ kavana ka̱ Ka̱shile. N nannai, aza a na a̱ kuwa̱i ɗe n Yesu ele ɗa a̱ kuɗenga̱ biꞋi a cau.
1TH.4.17	Ka̱ta̱ a̱tsu na ci biꞋi n wuma na a iɗika wi ta̱ a kushaɗa tsu a kubanka e eleshu koɓolo n ele, ka̱ta̱ ra̱ka̱ vu tsu ci cina Vuzagbayin gaɗi ka̱ta̱ ci shamgba n a̱yi ayin a babu uteku. 
1TH.4.18	Nannai ɗa i kudokusu ka̱ci ka̱ ɗa̱ utsura wa̱ a̱ɗu n kadanshi ka nam pa.
1TH.5.1	Uma a̱ va̱, babu ili i na i kuzuwa mu n ɗanaka ɗa̱ nini ɗai n wana ɗai ili i nam pa ra̱ka̱ i kuyaꞋan, 
1TH.5.2	adama a na i yeve ta̱ mayin a na kanna ko kubono ka Vuzagbayin vu tsu ki ta̱ a̱ kuta̱wa̱ tsu koboki n kayin. 
1TH.5.3	A ayin a na uma i a kudana, “Kakuna ki lo ba; ili ra̱ka̱ yi ta̱ m ma̱ta̱na̱ m babu i na i kusaꞋwa le,” ka̱ta̱ ma̱dukpa̱ ma̱ ta̱wa̱ le babu uzuki, tsu na mɓa̱la̱ n limata n vuka n ci gita̱ a ayin a kumatsa maku a̱ ni a yawa baci ɗevu. Babu tsu na vuza u kufa̱ta̱tsa̱ atakaci a nan lo.
1TH.5.4	Uma a̱ va̱, yi n ka̱yimbi n ukuna u nam pa ba, yi kpamu a kuyaꞋan mereve a kanna ka na Vuzagbayin u kuta̱wa̱ an koboki ba. 
1TH.5.5	Ili i na i zuwai i ɗaɗa adama a na a̱ɗa̱ muku n kutashi n ɗa ra̱ka̱ koɓolo m muku n kanna kpamu. A̱tsu aza a̱ ka̱yimbi a ɗa ba, ci kpamu aza a kayin ba. 
1TH.5.6	Indanai mayin, ka̱ta̱ i lata tsa aza o yoku ba. Yongoi ufoɓushi a kindi kpamu. 
1TH.5.7	N kayin kaꞋa uma a tsu lata ka̱ta̱ kpamu a yaꞋan isoshi. 
1TH.5.8	Amma a̱tsu na ci a̱ ubuta̱ u kutashi tsu ka̱na̱ ka̱ci ka̱ tsu. Uteku u na kosoji ka ci isa ka̱ci ka̱ ni u shiya baci ma̱ra̱ga̱ ma̱ viyum u palai ma̱ka̱nga̱ ma̱ ni, mayun ɗa ci isa ka̱ci ka̱ tsu Kalijani ka lapa tsu baci ka̱ta̱ ci lyaꞋa kelime n kuneke a̱ɗu u Yesu n kuciga aza o yoku. Uteku u na kosoji ka ci isa ka̱ci ka̱ ni u uka baci ma̱kuꞋun mo kuvon, ce kukeɗe ta̱ a̱pa̱Ꞌa̱ n ka̱ɗu ida̱shi a na Yesu wi a kisa tsu.
1TH.5.9	Sai ci yaꞋan ili i nam pa ya adama a na Ka̱shile ke sheshe ta̱ ka isa tsu a̱ ubuta̱ u Vuzagbayin Yesu Kishi ka̱ tsu. A̱yi u yaꞋan wupa u ni a kubana wa̱ tsu ba. 
1TH.5.10	Vuzagbayin Yesu u kuwa̱ ta̱ adama a̱ tsu ciya̱ ci yongo n a̱yi ali ayin a babu uteku. Na lo va mayun ɗa ko ci n wuma ko ukpa̱ a ayin o kubono a̱ ni. 
1TH.5.11	Adama a ili i nam pa ra̱ka̱, dokushi utsura wa̱ a̱ɗu ka̱ta̱ i ɗengusa̱na̱i mayin, tsu na i gita̱i kuyaꞋan ɗe.
1TH.5.12	Uma a̱ va̱, nekei tsugbayin wa aza a na i aza e kelime a̱ ɗa̱ a̱ ubuta̱ wu ulinga u Vuzagbayin. A dakaka ta̱ kuyaꞋan ulinga a̱ ka̱tsuma̱ ka̱ ɗa̱, a danai ɗa̱ kpamu ili i na i kpa̱ɗa̱i kugaꞋan i yaꞋan. 
1TH.5.13	Nekei uma a nam pa tsugbayin ka̱u, ka̱ta̱ i ciga le adama a ulinga u le. A̱ɗa̱ kpamu n ka̱ci ka̱ ɗa̱ i yongo m ma̱ta̱na̱ uteku u ɗa̱.
1TH.5.14	Uma a̱ va̱, i dansuka aza a na i orogo. I dokusu aza o wovon utsura. I tono sawu ka̱ta̱ yi inda aza a na utsura u le u gusa̱i. I reme a̱ɗu n yaba dem.
1TH.5.15	I ka̱sa̱kpa̱ vuza u tsupa kawuya n kawuya ba, amma i dakaka kuyaꞋan kasingai wa aza a̱ ɗa̱ koɓolo n yaba dem.
1TH.5.16	I yongo a̱ ma̱za̱nga̱ ayin tutu. 
1TH.5.17	LyaꞋi kelime n kuyaꞋan kavasa. 
1TH.5.18	Ko yi ɗa̱i i ciya̱i ɗa̱, ayin tutu yaꞋin ogodiya, adama a na i ɗaɗa i na Ka̱shile ka cigakai ɗa̱ a̱ɗa̱ vu na yi aza e Yesu Kishi.
1TH.5.19	Ka̱ta̱ i kpada Ayinviki a̱ Ka̱shile ba. 
1TH.5.20	Ka̱ta̱ i yaꞋanka kene ulami ba, 
1TH.5.21	amma i kondo ili dem i na a danai. Ka̱na̱i gbam-gbam i na i gaꞋin. 
1TH.5.22	Sumai ili i na yi i gbani-gbani dem.
1TH.5.23	Ci yeve ta̱ a na Ka̱shile ke ci neke ma̱ta̱na̱. Kavasa ka̱ va̱ kaꞋa u kuzuwa ɗa̱ ta̱ yo okpo ciɗa n ili i na i buwai dem. Kavasa ka̱ va̱ kaꞋa u kusa̱nka̱ ta̱ wuma u ɗa̱ n a̱ɗu a̱ ɗa̱ ra̱ka̱ n ikyamba a̱ ubuta̱ u kuyaꞋan unushi, ali sai kanna ka na Vuzagbayin Yesu Kishi ka̱ tsu u kubono kpamu. 
1TH.5.24	Vuza na u zagbai ɗa̱ va u yawa ta̱ a̱ ushuku n a̱yi, wi ta̱ a kuyaꞋan ili i nam pa.
1TH.5.25	Uma a̱ va̱, yaꞋin kavasa adama a̱ tsu.
1TH.5.26	Kya̱sa̱i aza o Kutoni a na i ɗe ra̱ka̱ m moɓongbonoi ma ciɗa.
1TH.5.27	N dana ɗa̱ n kula ku Vuzagbayin i kece akaka a nam pa u uma a na i a kpaꞋa ku Vuzagbayin ra̱ka̱.
1TH.5.28	N ciga ta̱ Vuzagbayin u yotsongu kasingai ka̱ ni a kubana wa̱ ɗa̱ ra̱ka̱.
2TH.1.1	A̱tsu anan Bulusu n Sila koɓolo n Timoti a̱tsu ɗa tsu ɗanai akaka a nam pa a kubana wa aza o Kutoni a na i o Tosolonika u uma a̱ Ka̱shile Dada vu tsu koɓolo n aza a na i aza a Vuzagbayin Yesu Kirisiti Kishi.
2TH.1.2	N yaꞋin kavasa ɗa n folonoi Dada Ka̱shile n Vuzagbayin Yesu Kishi u yotsongu kasingai ka̱ ni a kubana wa̱ ɗa̱, ka̱ta̱ u zuwaka ɗa̱ una̱singai m ma̱ta̱na̱!
2TH.1.3	Uma a̱ va̱, u gaꞋan ta̱ ayin tutu ci cikpa Ka̱shile adama a̱ ɗa̱, a̱tsu ci cikpa ta̱ Ka̱shile adama a na uneki wa̱ a̱ɗu u ɗa̱ wi ta̱ o kugbonguro n utsura, yaba dem feu u doku ta̱ ucigi a kubana wa aza a̱ ni. 
2TH.1.4	Ana ci yaꞋin kadanshi adama a̱ ɗa̱ a̱ ubuta̱ wa aza o Kutoni a̱ Ka̱shile a̱ ubuta̱ kakau, ci yaꞋan ta̱ ma̱za̱nga̱ tsu na i lulukpa̱i, ali ɗa i buwai n uneki wa̱ a̱ɗu ko a na yi o kusoꞋo atakaci n kawuya kakau.
2TH.1.5	Atakaci a nam pa o yotsongu ta̱ a na Ka̱shile ki a kuyaꞋanka yaba dem afada derere. Adama a nannai Ka̱shile ki ta̱ e kukece ɗa̱ a̱ ka̱tsuma̱ ka aza a̱ ma̱riki adama a na i uwa o tsugono ci ni, ɗa i ta na a kutakacika ɗa̱ gogo na adama o tsugono tsu nan lo tsa. 
2TH.1.6	Ka̱shile ayin tutu u ci yaꞋan ta̱ ili i na yi derere. Wi ta̱ a kutakacika aza a na a tsu zamaka ɗa̱ kadama. Wi ta̱ kpamu e kuneke ɗa̱ kuvuka ka atakaci a̱ ɗa̱. 
2TH.1.7+2TH.1.8	A ayin a na baci Vuzagbayin Yesu wu uta̱i gaɗi n alingata a utsura a̱ ni m melentsu ma akina, wi ta̱ a̱ kutuka̱ tsu n wuvuki kpamu.
2TH.1.7+2TH.1.8	Vuzagbayin vu tsu Yesu wi ta̱ a kutakacika yaba dem vu na u kpa̱ɗa̱i kuyeve Ka̱shile koɓolo n uma ra̱ka̱ a na a iwain kutono Arabali a Singai a Vuzagbayin vu tsu Yesu.
2TH.1.9	Atakaci a na a kisa a ɗaɗa a ukpa̱ u babu uteku. I ta̱ e kupece le n Vuzagbayin koɓolo kpamu n tsugbayin tsu utsura ci ni tsu na ci babu uteku. 
2TH.1.10	Ili i nam pa yi ta̱ a̱ kuta̱wa̱ a kanna ka na Vuzagbayin u kuta̱wa̱ kisa ucikpi n tsugbayin wa aza a na i n uneki wa̱ a̱ɗu a kubana wa̱ ni ra̱ka̱ ɗa i kpamu uma a̱ ni. N a̱ɗa̱ ɗa dem adama a na i neke ta̱ a̱ɗu n ili i na tsu danai.
2TH.1.11	Ka̱shile ka zagba ɗa̱ ta̱, ɗa ci lyaꞋi kelime n kuyaꞋan kavasa Ka̱shile ko bonoko ɗa̱ mayun a̱ ubuta̱ wi ili dem tsu na i yawa kokpo uma a̱ ni. Ci yaꞋan ta̱ kavasa adama a na utsura u Ka̱shile u ɓa̱nka̱ ɗa̱ i yaꞋan ili i singai i na i cigai kuyaꞋan ra̱ka̱. Uneki wa̱ a̱ɗu u ɗa̱ u ɗa u zuwai i ciga ili i nam pa. 
2TH.1.12	Tsu nam pa feu yaba dem u kuneke ta̱ tsugbayin u kula ku Vuzagbayin vu tsu Yesu adama a̱ ɗa̱, ka̱ta̱ e neke ɗa̱ tsugbayin koɓolo n a̱yi. Ka̱shile ka̱ tsu n Vuzagbayin vu tsu Yesu Kishi wi ta̱ a kuzuwa ili i nam pa ra̱ka̱ i yaꞋan, adama a kasingai ke le.
2TH.2.1	Uma a̱ va̱, ci ta̱ a kudana ɗa̱ tsu na Vuzagbayin vu tsu Yesu Kristi Kishi u kubono, koɓolo kpamu n tsu na o kuɓolongu tsu adama a na tsu gasa n a̱yi. 
2TH.2.2	Ka̱ta̱ i na̱mgba̱ a̱ɗu gogoꞋo ko uma a gbandarasa ɗa̱, a kudana kanna ko kubono ka Vuzagbayin ka yawa ta̱ ɗe ba. U gaꞋan ba i ta̱ a kudana a pana ta̱ ili i nam pa a̱ ubuta̱ u kadanshi ke kene, ko a̱ ubuta̱ wa akaka a na tsu dansai ko a na tsu ɗanai. 
2TH.2.3	Ka̱ta̱ i ka̱sa̱kpa̱ a yaꞋanka ɗa̱ ugboji n ili i na i a kudansa ba.
2TH.2.3	Ili i mayun i ɗaɗa, kanna ka nan lo ka̱ kuta̱wa̱ ba, sai vishili vi ɗenga̱ a̱ Ka̱shile, ɗa kpamu o yotsongi tsu Vuza vu Kawuya va, vuza na mayun ɗa e kuneke yi ukpa̱ u babu uteku. 
2TH.2.4	Wi ta̱ e kuneke ka̱ci ka̱ ni tsugbayin u la̱nga̱sa̱ a̱ma̱li dem ka̱ta̱ u ɓososo ili i na uma i o kutono ra̱ka̱. Wi ta̱ a kuzuwa ka̱ci ka̱ ni a̱ A̱Ꞌisa̱ a Gbayin a̱ Ka̱shile, a kudana e keteshe a̱yi Ka̱shile kaꞋa feu wi.
2TH.2.5	I ciɓa baci a ayin a na mi ishi koɓolo n a̱ɗa̱ n dana ɗa̱ ta̱ ili i nam pa ya. 
2TH.2.6	Gogo na i yeve ta̱ ili i na i shamkpai ni, adama a na i ta̱ o kuyotsongu yi koci ayin a̱ ni a yawa baci. 
2TH.2.7	Utsura u kawuya u na wi a tsurala n Ka̱shile u gita̱ ta̱ ɗe ulinga u ni usokongi, amma vuza na u kpadai ni u kulyaꞋa ta̱ kelime n kukpada yi, ali sai kanna ka na a takpai vuza na u kpadai ni va. 
2TH.2.8	Ka̱ta̱ Vuza vu Kawuya va u yotsongu ka̱ci ka̱ ni e keteshe, a̱yi ɗa vuza na Vuzagbayin Yesu u kuna n ayinviki a̱ una̱ a̱ ni. A̱yi ɗa vuza na Vuzagbayin Yesu u kuniꞋwa̱nta̱ngu a ayin a na u bonoi n tsugbayin ci ni.
2TH.2.9	Vuza vu Kawuya vu nam pa wi ta̱ a̱ kuta̱wa̱ kuyaꞋan ulinga u MalyaꞋi n utsura wa aꞋuwa koɓolo kpamu n urotu wa aꞋuwa n ili i mereve ya aꞋuwa. 
2TH.2.10	A̱yi u kuyaꞋan ta̱ kpamu ulinga n ugboji n kawuya kakau adama a na u ya̱nsa̱ uma a̱ ciya̱ a̱ niꞋwa̱n. I ta̱ a̱ kuniꞋwa̱nta̱ngu le adama a na a iwan ta̱ kuciga ili i mayun ɗa kpamu a iwain wishi u na wu uta̱i a̱ ubuta̱ u Ka̱shile. 
2TH.2.11	Adama a nannai ɗa Ka̱shile ka̱ suꞋuki le ili yu utsura i na i kuya̱nsa̱ le ka̱ta̱ i zuwa le a̱ ushuku n aꞋuwa a. 
2TH.2.12	Ta ta na nannai a̱ kilukpa̱ le adama a na i ta̱ a kupana uyoꞋo wi ili i gbani-gbani i na i a kuyaꞋan ali ɗa a̱ kpa̱ɗa̱i kuneke a̱ɗu e le wi ili i mayun.
2TH.2.13	Uma a̱ va̱, ci cikpa ta̱ Ka̱shile adama a̱ ɗa̱. Vuzagbayin Yesu u ciga ɗa̱ ta̱ ɗa Ka̱shile ka zagbai ɗa̱ ali n ayin a ɗe n ugiti, u dana wi ta̱ a kisa ɗa̱. Wishi u nam pa u ta̱wa̱ ta̱ adama a na Ayinviki a̱ Ka̱shile a zuwa ɗa̱ ta̱ yo okpo ciɗa, a̱ ta̱wa̱ ta̱ tsu na i nekei a̱ɗu n akaka a mayun. 
2TH.2.14	U ɗeke ɗa̱ ta̱ a kubana a̱ ubuta̱ u wishi a ayin a na tsu danai ɗa̱ Arabali a Singai. Gogo na yi ta̱ a kuꞋuwa a tsugbayin ci te n Vuzagbayin vu tsu Yesu Kishi.
2TH.2.15	Uma a̱ va̱, adama a ili i nam pa u gaꞋan ta̱ i shamgba mayin, i ɓa̱na̱ kuyotsongusu ku na ci yaꞋankai ɗa̱ n una̱ ɗa kpamu tsu ɗanakai ɗa̱.
2TH.2.16	Ka̱shile Dada vu tsu u ciga tsu ta̱. Adama a kasingai ka̱ ni ɗa u nekei tsu utsura u ka̱ɗu u na wi babu uteku n a̱pa̱Ꞌa̱ a singai. 
2TH.2.17	Kavasa ka̱ tsu kaꞋa Vuzagbayin Yesu Kishi n Ka̱shile Dada vu tsu u zuwa a̱ɗu a̱ ɗa̱ a tsurakpa. Ci yaꞋan ta̱ kavasa adama a na e neke ɗa̱ utsura u kuyaꞋan ili i singai koɓolo n kudansa ili i singai feu.
2TH.3.1	Uma a̱ va̱, na ɗa uteku wa akaka wa, ɗa n folonoi ɗa̱ i yaꞋan kavasa adama a̱ tsu. Ili i iyain, yaꞋin kavasa adama a na akaka a Vuzagbayin a̱ ka̱ra̱Ꞌa̱ n utsura ka̱ta̱ kpamu a cikpa a ɗa a̱ ubuta̱ u na a yawai dem, derere n tsu na i yaꞋin a ayin a na akaka a a̱ ta̱wa̱i wa̱ ɗa̱. 
2TH.3.2	YaꞋin kavasa kpamu a isa tsu a̱ ubuta̱ u uma a gbani-gbani n uma a kawuya, adama a na yaba dem ɗa u nekei ka̱ɗu n Vuzagbayin ba. 
2TH.3.3	Amma Vuzagbayin mayun ɗa wi a̱ ubuta̱ wi ili dem, wi ta̱ a kuzuwa ɗa̱ i tsurakpa ka̱ta̱ wi inda ɗa̱ a̱ ubuta̱ u vuma vu gbani-gbani.
2TH.3.4	A̱tsu tsu ushuku ta̱ n Vuzagbayin yi ta̱ a kuyaꞋan ili i na tsu danai ɗa̱, ɗa tsu doku kpamu tsu ushuki yi ta̱ a kulyaꞋa kelime n kuyaꞋan nannai. 
2TH.3.5	Ka̱sa̱kpa̱ Vuzagbayin Yesu Kristi Kishi u yotsongu ɗa̱ uteku u na Ka̱shile ka cigai ɗa̱, ka̱ta̱ u yotsongu ɗa̱ feu tsu na i kululukpa̱ tsu na a̱yi u yaꞋin feu.
2TH.3.6	Gogo na uma a̱ va̱, tsu dana ɗa̱ ta̱ n kula ku Vuzagbayin Yesu Kishi: Shamgbai daꞋin u vuza na wi a̱ ka̱tsuma̱ ka̱ ɗa̱ ɗa wi korogo, ɗa kpamu u kpa̱ɗa̱i kuyongo n ili i na ci yotsongi ɗa̱. 
2TH.3.7	A̱ɗa̱ a̱ ka̱ci ka̱ ɗa̱ i yeve ta̱ u gaꞋan ta̱ i tono uteku u na ci yaꞋin. A̱tsu orogo a ɗa ci ba, a ayin a na ci koɓolo n a̱ɗa̱. 
2TH.3.8	Ci isa tsuwaꞋa u vuza gbani babu na tsu tsupai ba. Ci yaꞋan ta̱ ulinga ka̱u kanna n kayin adama a na ka̱ta̱ ci neke ko vuza te vu ɗa̱ a̱miki ba. 
2TH.3.9	Ci yaꞋan ta̱ nannai ko a na ci a kufuɗa tsa dana ɗa̱ i ɓa̱na̱ tsu, amma ci iwain kufolono adama a na ci ciga ta̱ i ciya̱ agisana a singai a na i kutono. 
2TH.3.10	A ayin a na ci ishi koɓolo n a̱ɗa̱, ci neke ɗa̱ ta̱ wila̱ u nam pa: “Vuza na baci de dem u yaꞋin ulinga ba, u kulyaꞋa feu ba.”
2TH.3.11	Gogo na tsu pana ta̱ a dana a̱ɗa̱ vi yoku i tsu da̱sa̱ngu ta̱ gbani ka̱ta̱ uma a nan lo a iwan kuyaꞋan ulinga, ko kenu. Ulinga wa aza o yoku u ɗa koci a̱ tsu sa̱nka̱. 
2TH.3.12	Adama a nannai, n kula ku Vuzagbayin vu tsu Yesu Kristi Kishi, tsu folono ta̱ uma a nam pa, ali tsu zuwai le, a̱ gita̱ kuyaꞋan ulinga ka̱ta̱ a̱ ciya̱ ilikulyaꞋa i le ka̱ta̱ kpamu o yongo m ma̱riki.
2TH.3.13	Uma a̱ va̱, ka̱ta̱ yo oꞋo n ulinga u singai ba.
2TH.3.14	Zukai n aza a na a̱ kpa̱ɗa̱i kutono ili i na tsu ɗanai a akaka a nam pa. I shamgba daꞋin n ele, adama a na o okpo n wono. 
2TH.3.15	Ka̱ta̱ yi inda le adanshi irala i ɗa̱ i ɗa i ba, amma yaꞋin kadanshi n ele tsu na va kuyaꞋanka vuza nu a kpaꞋa ku te, vuza na u gaꞋin a dana yi a na wi a kuyaꞋan ili i na i gaꞋin ba.
2TH.3.16	Ka̱sa̱kpa̱ ayin tutu Vuzagbayin vu ma̱ta̱na̱ n ka̱ci ka̱ ni u neke ɗa̱ ma̱ta̱na̱ ma̱ ni ko yi ɗa̱i baci yi lo. Vuzagbayin u yongo n a̱ɗa̱ ra̱ka̱.
2TH.3.17	Gogo na ikya̱shi i va̱ i ɗa na, n ɗana ta̱ i ɗa n kukiye ku va̱. Mpa, Bulusu, n ci yaꞋan ta̱ ili i nam pa a uteku wa akaka a̱ va̱ ra̱ka̱, adama a na yaba dem u yeve a na a̱ uta̱i a̱ va̱ mayun.
2TH.3.18	YaꞋan kasingai ka Vuzagbayin vu tsu Yesu Kristi Kishi ko yongo n a̱ɗa̱ ra̱ka̱.
1TI.1.1	Mpa ɗa Bulusu n ka̱ci ka̱ va̱, vuza na u ɗanakai nu akaka a nam pa. Mpa vuzavusuki vi Kirisiti Kishi adama a na Ka̱shile n Yesu ɗa a zuwai mu mo okpoi nannai. Ka̱shile a̱yi ɗa vuza na wi isai tsu, Yesu Kishi a̱yi ɗa a̱pa̱Ꞌa̱ a̱ tsu.
1TI.1.2	Mpa ɗa mi a kuɗanaka wu, avu Timoti, maku ma̱ va̱ adama a na vi neke ka̱ɗu ka̱ nu wa̱ ni.
1TI.1.2	N ciga wu ta̱ vi yeve kasingai† ka̱ Ka̱shile Esheku a̱ tsu n Yesu Kishi Vuzagbayin vu tsu. N ciga ta̱ kpamu vi yeve asuvayali m ma̱ta̱na̱ me le.
1TI.1.3	Ayin a na m banai a iɗika i Makidoniya, n dana wu ta̱ vi shamgba a̱ likuci ya Afisu. N ciga ta̱ vu ɓarangu nlum n yoku n na mi a kuyaꞋan kuyotsongusu ka aꞋuwa a̱ ciya̱ a̱ ka̱sa̱kpa̱ kuyaꞋan nannai. 
1TI.1.4	Ka̱ta̱ i tono iteꞋe ba, ka̱ta̱ kpamu i la̱nga̱sa̱ ayin e kukece tsukaya ba. Ili i nam pa yi ta̱ a̱ kutuka̱ n kanananai ali uma a̱ kpa̱ɗa̱ kuyaꞋan ida̱shi i le uteku u na Ka̱shile ke sheshei. 
1TI.1.5	Ili i na i zuwai ɗa u gaꞋin vu dana le nannai i ɗaɗa adama a na a ciganai. Ucigi u nam pa wu uta̱ ta̱ a̱ ubuta̱ u ka̱ɗu ka ciɗa, n asuvu a singai, koɓolo n kuneke ka̱ɗu ka mayun. 
1TI.1.6	Amma uma n a̱bunda̱i o bonoko ɗe a̱ɗu e le ba, sai a̱ ubuta̱ u kadanshi ka ukuna u ketepu. 
1TI.1.7	A ciga ta̱ o okpo nlum n Wila̱ u Ka̱shile, amma ta na e yeve kadanshi ka̱ Ka̱shile ka mayun ba, ko n nannai ɗa i a̱ra̱ɗi e kuyeve kaꞋa.
1TI.1.8	Ci yeve ta̱ Wila̱ u Musa u gaꞋan ta̱. Vuma u tono baci u ɗa tsu na Ka̱shile ka danai. 
1TI.1.9	Ka̱shile ka zuwa Wila̱ adama a aza a̱ usuɓi ba. U zuwa ta̱ u ɗa adama a aza a na o koɗoi Wila̱, n ubuta̱ wa aza a na a ci yaꞋansa ili yi ugbamukaci ayin tutu. U yaꞋan ta̱ feu nannai adama a aza a na i a kuꞋiwan kuyeve Ka̱shile, n ubuta̱ wa aza a na a kuyaꞋansa unushi. U zuwa u ɗa adama a aza a na i ciɗa ba. Ka̱shile ka zuwa ta̱ Wila̱ wa adama a aza a na a̱ tsu kpa̱ɗa̱ kuneke yi tsugbayin feu. Wila̱ wa wi ta̱ adama a aza a na a tsu una isheku i le n ina̱ku i le. Ɗa kpamu u yaꞋin u ɗa adama a aza a munaka. 
1TI.1.10	Ɗa kpamu u zuwai Wila̱ wa adama a aza a na i a kuyaꞋan tsugbani, n aza a kuyaꞋan unushi u tsugbani kakau u na u buwai. U zuwa ta̱ feu u ɗa a̱ ubuta̱ wa aza a na a tsu tsula uma n e dengei tsa agbashi. Ta kpamu nannai, u zuwa ta̱ u ɗa wa aza a na a ci yaꞋan aꞋuwa, n koɓolo n wa aza a na a ci yaꞋan kadanshi ka aꞋuwa a̱ ubuta̱ wa afada. Aza a na i a kuyaꞋan ili i na Wila̱ u Ka̱shile u sa̱nka̱i, ele ɗa u zuwakai Wila̱ u nan lo wa. 
1TI.1.11	Kuyotsongusu ku mayun ra̱ka̱ ki ta̱ o kuyotso kuyotsongusu ku na mi a kuyaꞋanka uma adama a̱ Ka̱shile ka singai. Na ɗaɗa akaka a na Ka̱shile ke nekei mu adama a na n dana uma dem.
1TI.1.12	N cikpa ta̱ Yesu Kishi vuza na wi Vuzagbayin vu tsu, u neke mu ta̱ utsura. Wu ushuku ta̱ nu mpa ɗa u nekei mu ulinga u singai adama a na n yaꞋanka yi. 
1TI.1.13	Ili i mereve i ɗa a kubana wa̱ va̱ ana u yaꞋin ili i nam pa, adama a na n ci yongo ta̱ a kushika kula ku Kishi. N yongoi a kutamba uma a̱ ni adama a na n foro le n uye u na n kufuɗa dem. Amma Ka̱shile ka ciga mu ta̱ ko a na n yaꞋin ili i nan lo babu na n yevei ili i mayun, babu na kpamu n nekei ka̱ɗu. 
1TI.1.14	A̱yi Vuzagbayin u ciga mu ta̱ ka̱u. Adama a kasingai ka̱ ni u tuka̱i mu a̱ ubuta̱ wu uneki u ka̱ɗu, ɗa kpamu u nekei mu ucigi u na Yesu Kishi u ci yotsongu uma.
1TI.1.15	Yesu Kishi u ta̱wa̱ ta̱ a aduniyan adama a na wi isa aza a̱ unushi. Mayun ɗa yaba dem wu ushuku. Mpa ɗa feu mi ishi n laꞋi nu unushi, a̱ ka̱tsuma̱ ka uma. 
1TI.1.16	Adama a nannai, ɗa Ka̱shile ka panai asuvayali a̱ va̱, ɗa u zuwai mu mo okpo agisana e kureme ku ka̱ɗu ku babu uteku n Yesu Kishi. U yaꞋan ta̱ nannai adama a aza a na a buwai a zuwa uneki wa̱ a̱ɗu u le u Kishi ka̱ta̱ a̱ ciya̱ wuma u na u kukpa̱ɗa̱ kukotso. 
1TI.1.17	Ka̱sa̱kpa̱ ci cikpa Ka̱shile ka̱ta̱ tsu tono yi kpamu. Ci yaꞋan nannai ali sai ayin a babu uteku n kukotso n kula. A̱yi ɗa mogono ma ayin ra̱ka̱, vuza na wi kene ba, wi kpamu a̱ kukuwa̱ ba. A̱yi ɗa Ka̱shile endeꞋen. Ta nannai.
1TI.1.18	Kafu a ayin a nam pa, uma o yoku a yaꞋan ta̱ kadanshi ke kene ki ili i na vu kuyaꞋan. Maku ma̱ va̱, Timoti, odoki a̱ va̱ a ɗa na a na o tonoi kadanshi ka nan lo. N ciga ta̱ kadanshi ka nam pa ke neke wu utsura adama a na vi yaꞋan vishili adama a kasingai. 
1TI.1.19	A ayin a na baci vi a̱ vishili va, vu ka̱na̱ kpamu uneki u ka̱ɗu ka̱ta̱ kpamu vu zuwa asuvu a̱ nu o yongo m ma̱ta̱na̱. Uma o yoku a iwan ta̱ kuka̱sa̱kpa̱ uneki wa̱ a̱ɗu u le u tono asuvu e le, ta kpamu nannai ɗa uneki wa̱ a̱ɗu u le u na̱mgba̱i tsu na wunla̱i u gbayin u tsu ɓoso kpantsu. 
1TI.1.20	Aza o yoku a̱ ka̱tsuma̱ ke le a na a yaꞋin nannai va ele ɗa Hamanaya n Isakandari. N neke ta̱ uma a nan lo a e ekiye a MalyaꞋi,† adama a na a piꞋisa, ta lo a̱ kutuka̱ n ili i wono a̱ ubuta̱ u Ka̱shile.
1TI.2.1	Ili i iyain, n dana wu ta̱ vu vasaka yaba dem. Vi baci a kuyaꞋan ufolu, folono asuvayali a̱ Ka̱shile a kubana we le, avu ka̱ta̱ vi cikpa Ka̱shile vi yaꞋanka yi ogodiya. 
1TI.2.2	Vasa nahannai adama a ngono n aza a na i o tsugono. Vi yaꞋan nannai adama a na ci yongo m ma̱ta̱na̱ n ka̱bini. YaꞋan nannai adama a na ci yongo uteku u na Ka̱shile ki a kuciga kpamu ka̱ta̱ ci ciya̱ ma̱riki a̱ ubuta̱ u uma. 
1TI.2.3	KuyaꞋan kavasa nannai u gaꞋan ta̱, ci yaꞋan baci nannai Ka̱shile feu ka kupana ta̱ uyoꞋo u tsu. 
1TI.2.4	Ka̱shile a̱yi ɗa vuza na wi a kisa tsu, u ciga ta̱ wi isa uma ra̱ka̱. U ciga ta̱ uma ra̱ka̱ e yeve ili i mayun. 
1TI.2.5	Ka̱shile ke te kaꞋa. Vuma vi te wi ta̱ lo kpamu vuza na wi e mere ma̱ Ka̱shile n uma. Vuma vu nan lo va a̱yi ɗa Yesu Kishi. 
1TI.2.6	A̱yi Yesu endeꞋen a̱yi ɗa vuza na u tsulai kuyongo ku ba̱ri ku uma dem a ayin a na u nekei ka̱ci ka̱ ni adama a na a una yi. Ka̱shile ke nekei aduniyan akaka a nam pa a a ayin a na a laꞋi n kugaꞋan.
1TI.2.7	N ci yaꞋan ta̱ kadanshi ka mayun derere ana n danai Ka̱shile kaꞋa ka zagbai mu mo okpo vuzavusuki n vuza kudana uma kadanshi ka̱ Ka̱shile. Ka̱ta̱ n yotsongusu Aza̱ka̱yimbi kuneke ku ka̱ɗu ku mayun.
1TI.2.8	Adama a nannai, a ayin a na baci i ɓolongi ka̱ci ka̱ ɗa̱ kuyaꞋan kavasa dem n ciga ta̱ ali a̱ ɗengusa̱ ekiye e le i baci a kuyaꞋan kavasa, n ciga ta̱ kpamu ekiye a nan lo a yaꞋan ciɗa. Mawansa ma yaꞋan a̱ ubuta̱ wa aza a na i a kuyaꞋan kavasa ba.
1TI.2.9+1TI.2.10	N ciga ta̱ feu a̱ma̱ci a pala aci e le, ka̱ta̱ a shiya nyaga tsu na u gaꞋin ta lo a kuzuwa uma kuta̱ɗa̱tsa̱, ka̱ta̱ kpamu a shiya mayin n na n yotsoi. UgaꞋin u le wi ta̱ a̱ kuta̱ a̱ ubuta̱ wi ili i na a kuyaꞋan. UgaꞋin u le ta wi a̱ ubuta̱ u kucaꞋa ka̱nji ba, ko ili i kuꞋuka yi ikebe ka̱u ba. U ɗa wi a̱ ubuta̱ wi itali yi ikebe ko nyaga mi ikebe ba. A̱ ka̱sa̱kpa̱ ili i nan lo.
1TI.2.11	A̱ma̱ci a pana mayin ka̱ta̱ a piꞋisa tsu na u yotsoi, ka̱ta̱ kpamu a panaka uma. 
1TI.2.12	Mu ushuku a̱ma̱ci o yotsongusu ali ba, mu ushuku kpamu a yaꞋan kelime ka ali ba. A̱ma̱ci a pana mayin tsu na u yotsoi. 
1TI.2.13	Ili i na i zuwai ɗa wo okpoi nannai ɗaɗa Ka̱shile ka yaꞋan ta̱ A̱da̱mu a cau, ɗa u yevei u tonoi n Hawa.† 
1TI.2.14	Ɗa Kalijani feu ka̱ ya̱nsa̱i vuka va, ɗa unushi u gita̱i. Kalijani ka̱ ya̱nsa̱ A̱da̱mu ba. 
1TI.2.15	Adama a nannai, Ka̱shile ki ta̱ a kisa a̱ma̱ci i baci a kumatsa muku, amma a lyaꞋa kelime n kokpo aza a uneki wa̱ a̱ɗu, o yotsongu ucigi ka̱ta̱ o yongo uteku u na Ka̱shile ka cigai. Ka̱ta̱ o yongo m ma̱riki ma singai.
1TI.3.1	Udani u nam pa wa mayun ɗa, vuza na baci u cigai wo okpo mokoshi ma gbayin† ma aza o Kutoni, u ciga ta̱ u yaꞋan ili i na i gaꞋin a yaꞋan. 
1TI.3.2	Mokoshi ma gbayin mayun ka̱ta̱ wo okpo vuza vi ili yi ishikushi i uma ba. U yaꞋan n vuka vi te, wo okpo vuza singai a̱ ubuta̱ u vuka vi ni. Wo okpo kpamu vuza na u kuka̱na̱ ka̱ci ka̱ ni n ugboji mayin. U yaꞋan kpamu vuza na uma a kudana wi ta̱ m ma̱riki. Wo okpo vuza na u kurabasa uma mayin n omoci a kpaꞋa ku ni, u yaꞋan n uyevi u kuyotsongusu mayin. 
1TI.3.3	Wo okpo kosoꞋi ka̱ ma̱ra̱ ba, n vuza ma lapaka gogoꞋo ba. Wo okpo vuma vu ka̱ɗu vu singai, n vuza na u kuciga ida̱shi i ma̱ta̱na̱. Ka̱ta̱ kpamu wo okpo vuza na u kuciga ikebe n a̱bunda̱i ba. 
1TI.3.4	Mayun ɗa u la̱na̱ kpaꞋa ku ni mayin, u yotsongusu muku n ni kpamu a cikpa yi ka̱ta̱ a panaka yi. 
1TI.3.5	U yeve baci kufoɓongu kpaꞋa ku ni ba, nini ɗai u kula̱na̱ aza o Kutoni a̱ Ka̱shile? 
1TI.3.6	Ka̱ta̱ wo okpo vuza vu Kutoni vu savu ba, ta lo wo kokpo yi ili ya̱ a̱ra̱ɗi a na e nekei ni tsugbayin gogoꞋo, tsu nan lo Ka̱shile ka yaꞋanka yi afada tsu na u kuyaꞋanka Kalijani. 
1TI.3.7	Uma a na kpamu i aza o Kutoni ba, a dansa kasingai adama a̱ ni. N tsu nannai kpamu i a kudansa kawuya adama a̱ ni ba, Kalijani kpamu ka kufuɗa kuka̱na̱ yi ba.
1TI.3.8	Ta kpamu nannai, a̱ɓa̱nki† a aza o Kutoni
1TI.3.9	Mayun ɗa o tono ili i mayun i gbayin i na Ka̱shile ko yotsongi tsu adama a ukuna wu uneki u ka̱ɗu wa aza o Kutoni. O yongo kpamu mayin n asuvu a̱ ka̱ɗu a singai. 
1TI.3.10	Kafu uma a zagba le o okpo a̱ɓa̱nki a aza o Kutoni, sai a yaꞋan biꞋi ulinga u yoku punu u uma wa u na u kokpo kukondo ku ma̱riki n kuyeve ku le. A yaꞋan baci ulinga wa mayin, i ta̱ a kufuɗa kuyaꞋan ulinga wa̱ a̱ɓa̱nki wa aza o Kutoni.
1TI.3.11	Ta kpamu nannai, vuka vu ka̱ɓa̱nki dem wo okpo vuza na a cikpai, ka̱ta̱ u dansa i wuya u uma o yoku ba. Wo okpo vuka vu na u kuka̱na̱ ka̱ci ka̱ ni m mayun a̱ ubuta̱ wi ili dem mayin.
1TI.3.12	Ka̱ɓa̱nki u yaꞋan n vuka vu te, ka̱ta̱ kpamu u yongo n a̱yi mayin. U yongo kpamu m muku n ni mayin n aza a kpaꞋa a̱ ni n tsuloboi. 
1TI.3.13	Aza a na a yaꞋin ulinga wa̱ a̱ɓa̱nki mayin i ta̱ a̱ kuciya̱ katsupu ka na uma a kucikpa le ka̱ta̱ o doku a̱ ciya̱ a̱ɗu ida̱shi a̱ ubuta̱ wu uneki wa̱ a̱ɗu n Yesu Kishi.
1TI.3.14+1TI.3.15	N zuwa ta̱ kuta̱wa̱ wa̱ nu wa babu megeshe, amma yoku ba n kuyaꞋan ta̱ megeshe kenu. I ɗaɗa i zuwai ɗa n ɗanakai nu gogo na. Gogo na vu kuyeve ta̱ tsu na u yotsoi uma o yongo punu a kpaꞋa ku Ka̱shile. Uma a na i punu a kpaꞋa ku nam pa ele ɗa uma a na e nekei a̱ɗu n Kishi ɗa i uma a̱ Ka̱shile ka wuma. Na va ɗaɗa kpaꞋa ka aza o Kutoni, ku ɗa nshukpu n kumiꞋi ki ili i mayun.
1TI.3.16	Na va ɗaɗa uneki u ka̱ɗu u gbayin u tsu u mayun u na Ka̱shile ki ishi ko sokongi ali gogo na:
1TI.3.16	Kishi ka̱ ta̱wa̱ ta̱ tsu vuma.
1TI.3.16	Ayinviki a̱ Ka̱shile o yotsongu ta̱ a̱yi ɗa Vuza vu ciɗa va.
1TI.3.16	Alingata e ene yi ta̱,
1TI.3.16	a danai umaci u uma dem.
1TI.3.16	Uma a̱ ubuta̱ kakau a aduniyan e neke ta̱ a̱ɗu n a̱yi,
1TI.3.16	ɗa Ka̱shile ka ɗika ni a kubana gaɗi.
1TI.4.1	Amma Ayinviki a̱ Ka̱shile a dana tsu ta̱ hawun a ayin o ukocishi uma o yoku i ta̱ a̱ kuka̱sa̱kpa̱ kuneke a̱ɗu e le a̱ ubuta̱ wi ili i mayun. I ta̱ a kukucikpa kutono wunla̱i u gbani-gbani u na u ci ya̱nsa̱ ka̱ta̱ u yaꞋan aꞋuwa. Ka̱ta̱ kpamu o tono kuyotsongusu ka alingata a Kalijani. 
1TI.4.2	Uma a na o ci yotsongu ili i te ka̱ta̱ a yaꞋan ili i yoku kau, ele ɗa i a̱ kutuka̱ n kuyotsongusu ku wunla̱i u gbani-gbani ku nam pa. Asuvu a uma a nam pa i ta̱ ukpa̱, an ukpan wi ikyamba u na o songi n viyum vu usuɗukpi. 
1TI.4.3	Nlum n nam pa ma n dana ta̱ u gaꞋan a yaꞋan yolo ba, ɗa kpamu e nekei uma wila̱ u kulyaꞋa ilikulyaꞋa i yoku. Amma Ka̱shile ka yaꞋan ta̱ ili i kulyaꞋa i nam pa adama a uma a na e yeve ili i mayun ɗa kpamu e nekei a̱ɗu n ili i mayun, a lyaꞋa i ɗa ka̱ta̱ a cikpa Ka̱shile. 
1TI.4.4	Adama a na ili i na Ka̱shile ka yaꞋin dem i singai i ɗa, ka̱ta̱ ci iwan ko ili i te ba. U yotso ta̱ ci isa i ɗa m ma̱za̱nga̱, n a̱ɗu a kucikpa Ka̱shile. 
1TI.4.5	Ci yeve ta̱ ili ya yo okpo ta̱ ciɗa a̱ ubuta̱ u kadanshi ka̱ Ka̱shile n avasa.
1TI.4.6	Vi yotsongu aza o Kutoni ili i nam pa. Vi yaꞋan baci nannai, vi ta̱ o kokpo kagbashi ka singai ke Yesu Kishi. Avu kpamu n ka̱ci ka̱ nu, vi ta̱ o kugbonguro n utsura a̱ ubuta̱ u kadanshi ka mayun ka na ci nekei a̱ɗu n kuyotsongusu ku singai ku na vi o kutono. 
1TI.4.7	Ka̱ta̱ vu zuwa atsuvu a̱ nu a̱ ubuta̱ wa arabali a aꞋuwa ba, a na a kuzuwa wu vi cinukpa n Ka̱shile, ko iteꞋe i kavama i na yi babu kaci. Ili i na va kuyaꞋan i ɗa na: dakaka ka̱u adama a na vi yaꞋan utsura a̱ ubuta̱ wu ulinga u singai uteku u na Ka̱shile ki n kasingai ka̱u. 
1TI.4.8	U gaꞋan ta̱ vi yaꞋan ulinga ka̱ta̱ vu zuwa ikyamba i nu i tsurakpa, amma vi yaꞋan baci wuma adama a na Ka̱shile ka pana uyoꞋo, u kutuka̱ wu ta̱ n ili i singai a̱ ubuta̱ wi ili dem. Wi ta̱ n ugaꞋin tsu na vi o kuyongo gogo na, wi ta̱ kpamu a kugaꞋan a wuma u na wi a̱ kuta̱wa̱ na kelime.
1TI.4.9	Akaka a nam pa mayun ɗa, u yotso ta̱ kpamu yaba dem wu ushuku n kaꞋa. 
1TI.4.10	Ci ci yaꞋan ta̱ ulinga ka̱u n tsu soꞋi atakaci, adama a na uma e neke a̱ɗu a̱ ubuta̱ u kadanshi ka mayun. Ci yaꞋan ta̱ nannai adama a na a̱pa̱Ꞌa̱ a̱ tsu i ta̱ u Ka̱shile, vuza na wi n wuma. A̱yi ɗa Kishi ka uma ra̱ka̱, wi ta̱ a kudana tsu Ka̱shile ki ta̱ a kisa aza a na e nekei a̱ɗu dem.
1TI.4.11	Yotsongu ili i nam pa ka̱ta̱ vu zuwa yaba dem u piꞋisa i ɗa. 
1TI.4.12	Ka̱ta̱ vu ka̱sa̱kpa̱ vuza u goyo wu a na vi ushan u kenu ba. Amma vo okpo an agisana a singai a̱ ubuta̱ wa aza o Kutoni ra̱ka̱. Vo okpo agisana a̱ ubuta̱ u kadanshi, n ubuta̱ wi ida̱shi i ma̱riki i nu. Vo okpo agisana a ucigi n kuneke ku ka̱ɗu n ida̱shi i ciɗa a̱ ubuta̱ u yolo. 
1TI.4.13	LyaꞋa kelime n kukeceke uma Kadanshi ka̱ Ka̱shile, ka̱ta̱ vu dansa kaꞋa hawun ka̱ta̱ vu lyaꞋa kelime n kuyotsongusu le kaꞋa. YaꞋan ili i nam pa sapu n ta̱wa̱ wa̱ nu. 
1TI.4.14	Ka̱ta̱ vi iwan kuneꞋe ku singai ku na vi isai a̱ ubuta̱ u Ka̱shile ba, ana nkoshi m gba̱ra̱-gba̱ra̱ ma aza o Kutoni a kiyangi ekiye e le a̱ nu, ɗa a dansai kadanshi ka̱ Ka̱shile adama a̱ nu.
1TI.4.15	YaꞋan ili i nam pa n utsura u nu ra̱ka̱. YaꞋan ulinga mayin adama a na yaba dem we ene kulyaꞋa ku kelime ku nu. 
1TI.4.16	Goɗumo ka̱ci ka̱ nu mayin ka̱ta̱ vu la̱na̱ kuyotsongusu ku nu mayin kpamu. YaꞋan mayin n ili i na yi derere, vi yaꞋan baci nannai Ka̱shile kpamu ki ta̱ a kisa wu, n aza a na a panakai nu.
1TI.5.1	Ka̱ta̱ vi yaꞋanka vuza vu gba̱ra̱ kadanshi n wali ba, amma vu tono yi sawu adanshi eshevu a ɗa. YaꞋan kadanshi n ushan u wawaꞋa adanshi vi ta̱ a kuyaꞋan kadanshi n anan ambu. 
1TI.5.2	YaꞋanka a̱ma̱ci a̱ gba̱ra̱gba̱ra̱ tsu na va kuyaꞋan n a̱na̱vu, ka̱ta̱ kpamu vu ɓarangu nkere mayin adanshi atavu a ɗa.
1TI.5.3	Aza o Kutoni a̱ la̱na̱ agapa a̱ a̱ma̱ci de dem a na ali e le a̱ kuwa̱i, ɗa i babu aza a na a̱ kuɓa̱nka̱ le. 
1TI.5.4	Amma wi baci m muku ko ntsukaya, i ta̱ n ulinga u singai u na a kuyaꞋan ka̱ta̱ o yotsongu ugaꞋin u Ka̱shile punu a iꞋuwa i le a̱ la̱na̱ baci mmaci n le. Nahannai ɗaɗa a kufuɗa a tsupa mmaci n le, adama a uteku u na a̱ la̱na̱i muku n le. Nahannai va feu ili i ɗa i na Ka̱shile ka panai uyoꞋo ka̱u.
1TI.5.5	Gogo na vuka vu na vi kagapa mayun, vuza na wi endeꞋen a aduniyan a nam pa, vuka vu nan lo u keɗe ta̱ a̱pa̱Ꞌa̱ a̱ ni a̱ ubuta̱ u Ka̱shile. U tsu folono ta̱ Ka̱shile ka̱ ɓa̱nka̱ yi kanna n kayin dem. U ci yaꞋan ta̱ kavasa ayin dem. 
1TI.5.6	Amma kagapa ka na ki o kuyongo adama a na u pana uyoꞋo koci wi ta̱ ukpa̱ a̱ ka̱ɗu ka̱ ni ko an wi n wuma. 
1TI.5.7	Avu neke kadanshi ka nam pa wa aza o Kutoni ra̱ka̱, adama a na o okpo ciɗa a̱ ubuta̱ u uma. 
1TI.5.8	Amma uma a na a iwain kuɓa̱na̱ mmaci n le, ali n limata i kpaꞋa i le, a nana ta̱ ili i na ci nekei ka̱ɗu. Uma a nan lo kpamu a laꞋa ta̱ biꞋi Aza̱ka̱yimbi n kuna̱mgba̱.
1TI.5.9	Agapa a na a kufuɗa kuɓa̱nka̱ sai a yawa a̱ya̱ amangatatsu, sai kpamu o yongo m ma̱riki nu ngasa n ali e le. 
1TI.5.10	Sai kpamu yaba dem u cikpa le adama a ili i singai i na a yaꞋin. Ili i singai tsu nam pa: A̱ ɗengusa̱ ta̱ muku n le mayin? A yaꞋanka ta̱ omoci ili i singai? A yaꞋanka ta̱ aza o Kutoni tsugbashi babu a̱ra̱ɗi? A̱ ɓa̱nka̱ ta̱ aza a na a uwai a kadama? O foɓuso ta̱ kuyaꞋan ili i singai ayin tutu?
1TI.5.11	Ka̱ta̱ aza o Kutoni a̱ ɓa̱nka̱ agapa a wawaꞋa nannai ba. Ili i na i zuwai i ɗaɗa ucigi u kupana uyoꞋo wi ikyamba wa agapa a wawaꞋa wi ta̱ a kulaꞋa ucigi u na a yaꞋankai Kishi ka̱ta̱ a cikala kuyaꞋan yolo kpamu. 
1TI.5.12	Ka̱ta̱ ta na a̱ tuka̱ ka̱ci ke le afada adama a na o koɗo ta̱ uzuwakpani u le n Kishi.
1TI.5.13	I ta̱ feu a kufuɗa kokpo orogo, ka̱ta̱ a̱ gita̱ kutono kpaꞋa kpaꞋa n a yaꞋin kuyun. I ta̱ a kupana uyoꞋo u kuꞋuwa kadanshi ka uma ka na ka burai le ba, ka̱ta̱ a dansa ili i na i yotsoi a dansa ba. 
1TI.5.14	Adama a nannai, mi ta̱ a kuyaꞋanka agapa a wawaꞋa a nam pa odoki a yaꞋan yolo kpamu. A matsa muku, ka̱ta̱ kpamu a̱ la̱na̱ iꞋuwa i le mayin. Nannai ɗa vurala vu le va̱ kukpa̱ɗa̱ kufuɗa kudansuka le. 
1TI.5.15	Ele vi yoku a̱ puwa̱nka̱ ta̱ ɗe, ɗa o bonoi kutono MalyaꞋi gogo na.
1TI.5.16	Vuka vu na vi vuza vu Kutoni vi baci n aza a̱ ni a na i agapa, u la̱na̱ le ka̱ta̱ u ka̱sa̱kpa̱ka̱ aza o Kutoni a ɗika a̱miki a̱ kuɓa̱na̱ le ba. Aza o Kutoni tamkpamu a̱ ɓa̱na̱ agapa a na i endeꞋen le mayun.
1TI.5.17	Nkoshi m gba̱ra̱gba̱ra̱ n na a yaꞋin ulinga u le mayin a yawa ta̱ e neke le tsugbayin mayin n katsupu derere. Na va mayun ɗa ali a̱ ubuta̱ wa aza a na i a kudansa kadanshi ka̱ Ka̱shile, ɗa i o kuyotsongusu ili i mayun i Ka̱shile. 
1TI.5.18	Ili i na a ɗanai a Kadanshi ka̱ Ka̱shile i ɗa na: “Ka̱ta̱ vu zuwaka kanaka mojibo a ayin a na wi a ulinga a̱ ubuta̱ wi ilya ba,” ɗa kpamu o doku a ɗanai, “U gaꞋan ta̱ vuza vu ulinga u ciya̱ katsupu ka̱ ni.”
1TI.5.19	Ka̱ta̱ vu ushuku n kadanshi ka na ka̱ kula̱nga̱sa̱ mokoshi ma̱ gba̱ra̱ ba, sai vi ciya̱ ngan n re ko n tatsu n na mu ushuki a na kadanshi ka mayun ɗa. 
1TI.5.20	Ɓarangu mokoshi ma̱ gba̱ra̱ ma na ma nusai, dansuka yi lo e kelime ka aza o Kutoni lo dem e kene ra̱ka̱. YaꞋan nannai adama a aza a na o okpoi a pana wovon u kuyaꞋan unushi.
1TI.5.21	N dana wu ta̱ kadanshi ka nam pa a̱ ubuta̱ u Ka̱shile, n ubuta̱ u Yesu Kishi, n ubuta̱ wa alingata a na Ka̱shile ka zagbai. Ka̱ta̱ vu tono wila̱ u nam pa derere babu kuꞋiwan aza o yoku ko kaɗamgba.
1TI.5.22	Ka̱ta̱ vi yaꞋan moloko ba, vi baci a kuzagba aza e kelime n kuzuwaka le ekiye. Ka̱ta̱ vu ɓolongu ka̱ci ka̱ nu n uma a̱ ubuta̱ u kuyaꞋan u unushi ba, amma vi yongo ciɗa.
1TI.5.23	N yeve ta̱ ubuta̱ u yoku vu tsu vaku ta̱ mɓa̱la̱. Adama a nannai ka̱ta̱ vu soꞋo mini koci ba, amma vu satara m ma̱ra̱ kenu. Wi ta̱ a kuyaꞋan wu tsa̱ a̱guma̱.
1TI.5.24	Ciɓa a na uma o yoku o tsu tono unushi, yaba dem u yeve ta̱ unushi wa kafu a yaꞋanka le afada. Amma uma o yoku i ta̱ lo a na a ci yaꞋan unushi, unushi u le kpamu wi ta̱ a̱ kuta̱ e keteshe a kubana megeshe. 
1TI.5.25	Ta kpamu nannai, uma o yoku i ta̱ lo a na a ci yaꞋan ili i singai, yaba dem kpamu u yeve ta̱ i ɗa. Amma uma o yoku i ta̱ lo feu a na a ci yaꞋan ili i singai amma vuza u ci yeve i ɗa ba, sai a kubana ayin o yoku.
1TI.6.1	Aza o Kutoni e Yesu a na i agbashi e neke aza a gbayin e le tsugbayin. A yaꞋan nannai ta lo uma a shika kula ku Ka̱shile n kuyotsongusu ku ni. 
1TI.6.2	Aza o Kutoni a na i agbashi n azagbagbaꞋin a na feu i aza o Kutoni, ka̱ta̱ na lo u zuwa kagbashi ka ka iwan kucikpa vuzagbayin vi ni ba. Amma u kucikpa, u yaꞋan ulinga ka̱u adama a na vuza na u kuciya̱ ugaꞋin wu ulinga wa vuza ni ɗa feu, vuza na kagbashi ka ka cigai kpamu. Ili i nam pa ya i ɗaɗa vo kuyotsongusu ka̱ta̱ vu dana aza o Kutoni a a yaꞋan.
1TI.6.3	Nlum ma aꞋuwa n yoku mi ta̱ a kufuɗa ma nana kuyotsongusu ku nam pa, amma kuyotsongusu ku nam pa ku utsura ku ɗa ku mayun ku Vuzagbayin Yesu Kishi, ɗaɗa kumiꞋi ku na ku tsu zuwa vuza u yaꞋan ida̱shi i na Ka̱shile ka cigai. 
1TI.6.4	Vuza na de dem u yaꞋin kuyotsongusu ku yoku kau wi ta̱ n ugbamukaci ka̱u. Wi feu n kuyeve ku mayun ba. Vuma vu nan lo u ci yaꞋan ta̱ ma̱za̱nga̱ ma kavama n kadanshi ka kanananai ka na a yaꞋin dem. U yaꞋan baci nannai, ka̱ta̱ u gita̱ kanananai ka na ka kuzuwa uma maꞋiwanai n vishili. U tsu zuwa le ta̱ feu a dansa kadanshi ka na ka̱ kula̱nga̱sa̱ uma, ka̱ta̱ kpamu u zuwa le o yongo a mindanai n kusheshe ku kavama. 
1TI.6.5	Uma a nam pa a ci yaꞋan ta̱ kadama ayin tutu. A̱ɗu e le a i ta̱ n unata, a tsu dansa kpamu kadanshi ka mayun ba. A ci yaꞋan ta̱ kutoni adama a na a̱ ciya̱ uciyi koci.
1TI.6.6	Gogo na mayun ɗa uneki u ka̱ɗu u tsu ili i singai i ɗa ka̱u, adama a na vuza wi baci n uneki u ka̱ɗu u nan lo wa wi ta̱ o kuyongo n ka̱ɗu ida̱shi mayun. 
1TI.6.7	A ayin a na a matsai tsu, tsu ta̱wa̱ n ili a aduniyan a nam pa ba. Ta kpamu nannai a ayin a na baci tsu kuwa̱i, ci a kuɗika ili ba. 
1TI.6.8	Adama a nannai ci baci n ilikulyaꞋa nu ntogu n kuꞋuka, u yotso ta̱ u yawa tsu nannai. 
1TI.6.9	Amma uma o yoku a ciga ta̱ a̱ ciya̱ ili n a̱bunda̱i adama a na o okpo aza a̱ uciyi, ka̱ta̱ ta na a̱ yikpa̱ a̱ ubuta̱ u kukondo ka̱ta̱ ta na a aza ka̱ci ke le adama a na a ciga ta̱ ili ya n umici ali ka̱ta̱ a uka ka̱ci ka̱ le a maza n kadama ka̱ta̱ a̱ la̱nga̱sa̱ ka̱ci ke le n uma a na a buwai. 
1TI.6.10	Ili i na i zuwai i ɗaɗa ucigi wi ikebe u ɗaɗa ugiti wu unushi ra̱ka̱. Uma o yoku kpamu a̱ puwa̱nka̱ ta̱ a̱ ubuta̱ wu uneki u ka̱ɗu, ɗa ta na a̱ tuka̱i ka̱ci ka̱ le m ma̱shi adama a na a ciga ta̱ ikebe ka̱u.
1TI.6.11	Amma Timoti, avu vuza vu Ka̱shile ɗa. Adama a nannai, ka̱ta̱ vi yaꞋan daꞋin n ili i kavama i nam pa, ka̱ta̱ kpamu vu tono ili i na yi derere ka̱ta̱ vi yaꞋan ili i singai. YaꞋan ida̱shi adama a na Ka̱shile ka pana uyoꞋo u nu. Yotsongu uneki u ka̱ɗu, ka̱ta̱ kpamu vi yotsongu ucigi. LyaꞋa kelime n kuyaꞋan ulinga, ka̱ta̱ kpamu vi yaꞋan ulinga u nu n ka̱ɗu ida̱shi. 
1TI.6.12	YaꞋan vishili adama a kasingai ku uneki u ka̱ɗu u tsu. Reme n utsura, wuma u babu uteku u na Ka̱shile ke nekei nu. Vi yaꞋanka ta̱ ɗe uma n a̱bunda̱i kadanshi ka wuma u nam pa n utsura.
1TI.6.13	Mi ta̱ a kudana wu n utsura a̱ ubuta̱ u Ka̱shile, vuza na u ci neke uma ra̱ka̱ wuma, n dansuka wu ta̱ feu a̱ ubuta̱ u Yesu Kishi, vuza na u nekei kadanshi ka mayun u Binutu Bilatu. 
1TI.6.14	Ka̱ta̱ vu tono wila̱ u ni babu a̱shinda̱ ta lo vuza wa a shika wu. Vi yaꞋan baci nannai vuza u kuciya̱ unushi a̱ nu ba, sapu Vuzagbayin vu tsu Yesu Kishi u bono. 
1TI.6.15	A ayin a yaꞋan baci derere Ka̱shile ki ta̱ o kuyotsongu Kishi gaɗi. Ka̱shile endeꞋen a̱yi ɗa vuza na u yawai a cikpa yi, a̱yi ɗa Uba̱nga̱ri Mogono. A̱yi ɗa Mogono mo ngono a̱yi ɗa kpamu Vuzagbayin va azagbagbaꞋin. 
1TI.6.16	A̱yi endeꞋen wi a̱ kukuwa̱ ba, wi ta̱ kpamu ida̱shi a̱ ubuta̱ u kutashi ka̱u ali vuma wi lo vuza na u kuyawa ɗevu n a̱yi ba. Vuza wi lo u saꞋwai kene yi ba, wi kpamu e kene yi ba. Ci neke yi tsugbayin n utsura ko wanai. Ta nannai.
1TI.6.17	Dana aza a na i n uciyi a aduniyan a nam pa ka̱ta̱ a yaꞋan a̱ra̱ɗi ba, ka̱ta̱ kpamu a zuwa utsura a̱ ubuta̱ wi ikebe i le ba. Ikebe i nan lo yi ta̱ a̱ kuta̱wa̱ ya laza babu megeshe. Amma e neke a̱ɗu e le u Ka̱shile vuza na wi n wuma vuza na kpamu u ci neke tsu n a̱bunda̱i adama a na ci ciya̱ ili i na ci a kuciga ka̱ta̱ ci yaꞋan ma̱za̱nga̱. 
1TI.6.18	Dana le a yaꞋan ulinga n ikebe i le a yaꞋan kasingai. A yaꞋan kawalatsu a̱ ubuta̱ wu ulinga u singai ka̱ta̱ kpamu e neke babu mogogu a̱ ubuta̱ wa aza a unambi. Ayin tutu o yongo ufoɓushi adama a na e pece n aza o yoku ili i na Ka̱shile ke nekei le dem. 
1TI.6.19	A yaꞋan baci nannai, i ta̱ a kuzuwaka ka̱ci ke le uciyi gaɗi vu Ka̱shile. Wi ta̱ o kokpo tsu kumiꞋi ku singai na kelime, i ta̱ feu a kufuɗa kuciya̱ wuma u mayun gogo na.
1TI.6.20	Timoti, vo okpo vuza vu kindi vi ili i na Ka̱shile ke nekei nu vu la̱na̱. Iwan kuyongo ku kavama n aza a na i a̱ vishili n avu n kuyeve ku na a danai i n ku ɗa. Kuyongo ku na lo ku ci cikpa Ka̱shile ba.
1TI.6.21	Uma o yoku a̱ puwa̱nka̱ ta̱ a uye u Ka̱shile adama o kutono kuyongo ku kavama ku nan lo.
1TI.6.21	Ka̱sa̱kpa̱ ugaꞋin u Ka̱shile u yongo n avu n aza o Kutoni a na i ɗe feu.
2TI.1.1	Mpa ɗa Bulusu, vuzavusuki vu na Yesu Kirisiti Kishi u suki, adama a na ta Ka̱shile ka cigai wo okpo nannai. U yaꞋan ta̱ nannai adama a na n dana uma dem a na Ka̱shile ka yaꞋin uzuwakpani u kuneke wuma a̱ ubuta̱ u Yesu.
2TI.1.2	Mi ta̱ a kuɗanaka wu Timoti, avu vu na vi maku mu ucigi ka̱u.
2TI.1.2	Ka̱shile Esheku a̱ tsu a ɗa, Yesu Kishi kpamu a̱yi ɗa Vuzagbayin vu tsu. Kusheshe ku va̱ ku ɗaɗa o yotsongu wu kasingai n asuvayali e le, ka̱ta̱ kpamu e neke wu wuma u ma̱ta̱na̱.
2TI.1.3	N ci ciɓa wu ta̱ ayin tutu kanna n kayin dem mi baci a kuyaꞋan kavasa. Mi baci a kavasa n ci cikpa ta̱ Ka̱shile adama a̱ nu. Ka̱shile ka nam pa ka ɗaɗa mi a kuyaꞋanka tsugbashi n asuvu a singai uteku u na ikaya i va̱ i yaꞋin. 
2TI.1.4	N ciga ta̱ kudoku kene wu kpamu ka̱u, adama a na n ciɓa ta̱ a na vu shika̱i n kujilya ayin a na tsu pecemgbenei. Tsu gasa baci koɓolo kpamu mi ta̱ a kuyaꞋan ma̱za̱nga̱ ka̱u. 
2TI.1.5	N yeve ta̱ a na vu nekei ka̱ɗu mayun u Vuzagbayin, adama a na vu neke ta̱ ka̱ɗu uteku u na a̱na̱vu Afiniki u nekei ka̱ɗu, n uteku u na kpamu akaya a̱ nu vuka Losu u nekei ka̱ɗu feu. 
2TI.1.6	Adama a nannai n dana wu, yaꞋan ulinga ka̱u adama a na kuneꞋe ku na Ka̱shile ke nekei ku tsurakpa, ana n zuwakai nu ekiye. 
2TI.1.7	Adama a na Ka̱shile ka yaꞋan a̱ɗu a̱ tsu a pana wovon u uma ba, amma u neke tsu ta̱ a̱ɗu a utsura a na i tukpa nu ucigi, ɗa kpamu wi a̱ kuɓa̱nka̱ tsu tsu fuɗa tsu ka̱na̱ ka̱ci ka̱ tsu.
2TI.1.8	Vu dana uma o yoku ukuna u Vuzagbayin ka̱ta̱ vu pana wovon wi ili i na uma a kudana adama a nan lo ba. Ka̱ta̱ feu vu pana wono u va̱ e keteshe a̱ ubuta̱ u uma adama a na a̱ ka̱na̱i mu adama a̱ Kishi ba. Amma n utsura u na Ka̱shile ke nekei nu, kucikpa vu soꞋo atakaci koɓolo nu mpa adama a Arabali a Singai. 
2TI.1.9	Ka̱shile ki isa tsu ta̱ ɗa u zagbai tsu ci yongo n wuma u ciɗa. M mani-mani kafu aduniyan a̱ gita̱ ɗa u sheshei kuyaꞋan nannai. U ciga ta̱ wo yotsongu ucigi u ni n kasingai wa̱ tsu a̱ ubuta̱ u Yesu Kishi. U zagba tsu adama a na ci yaꞋan ta̱ ili i ma̱riki i na i yawai u zagba tsu ba.
2TI.1.10	Ka̱shile ka zuwa ta̱ ili i na mi a kadanshi yo okpoi uɓa̱yuwi e keteshe a ayin a na Yesu Kishi u ta̱wa̱i ɗa u koɗoi utsura wu ukpa̱, ɗa u yotsongi tsu uye u wuma u na wi babu uteku. A̱yi ɗa Kishi ka̱ tsu, ɗa kpamu Arabali a Singai a. 
2TI.1.11	Gogo na kpamu Ka̱shile ka zagba mu ta̱ n dana ili i nam pa. U zagba mu ta̱ mo okpo vuzavusuki, ɗa kpamu u zuwai mu mo okpo malum ma Arabali a Singai a nam pa. 
2TI.1.12	Adama a nannai ɗaɗa mi o kusoꞋo atakaci a̱ ubuta̱ wu ugbashi. Amma m pana wono ba, adama a na n yeve ta̱ vuza na n nekei ka̱ɗu, n yeve ta̱ kpamu wi ta̱ a kufuɗa wo foɓo ili i na n nekei ni, wi ta̱ kpamu o kufoɓo i ɗa ali sai kanna ka na u kubono.
2TI.1.13	Reme gbam-gbam ili i na n yotsongushi nu, i ɗa yo okpo agisana o kuyotsongusu ku singai. Ka̱ta̱ kpamu vi ciɓa vi neke ka̱ɗu u Yesu Kishi ka̱ta̱ vi ciga uma adama a̱ ni. 
2TI.1.14	Ka̱ta̱ vi inda ili i na u nekei nu. Ayinviki a̱ Ka̱shile i ta̱ ida̱shi n a̱tsu, wi ta̱ a̱ kuɓa̱nka̱ wu vi yaꞋan ili i nam pa.
2TI.1.15	Tsu na vi yevei, uma a̱ tsu a na i ɗe a iɗika i Asiya a̱ shirikpa̱ mu ta̱ kucina̱ ɗa a iwain kuɓa̱nka̱ mu, ali Fijala n Hamajana dem a yaꞋin nannai.
2TI.1.16	N ciga ta̱ Ka̱shile ko yotsongu asuvayali a̱ ni a kubana u Unifara koɓolo n limata i ni ra̱ka̱, adama a na u tsu ta̱wa̱ ta̱ we ene mu ka̱ta̱ u doku mu utsura u ka̱ɗu. U pana wono ba ko a na mi ugbashi.
2TI.1.17	Ana u ta̱wa̱i Roma,† u la̱nsa̱ ta̱ ubuta̱ dem sai ana we enei mu. 
2TI.1.18	Adama a nannai n ciga ta̱ Vuzagbayin u yotsongu yi asuvayali a kanna ka na Kishi u kubono. Avu feu vi yeve ta̱ a na Unifara u ɓa̱nka̱i mu a Afisu n a̱bunda̱i.
2TI.2.1	Gogo na avu maku ma̱ va̱, shamgba n utsura a̱ ubuta̱ u kasingai u Yesu Kirisiti Kishi. 
2TI.2.2	Vu pana ta̱ akaka a̱ va̱, akaka a nan lo ta na uma n a̱bunda̱i o okpo ta̱ ngan ma a ɗa. Gogo na neke akaka a na pa a u uma a mayun a̱ ubuta̱ wi ili dem aza a na a kufuɗa a piꞋisaka uma o yoku feu.
2TI.2.3	Reme ka̱ɗu vi yaꞋan atakaci koɓolo nu mpa, nannai ɗa vo kokpo kosoji ka singai ke Yesu Kirisiti Kishi. 
2TI.2.4	Vuza na baci wi a kuyaꞋan ulinga an kosoji u tsu ɓolongu u ɗa n ulinga u yoku kau ba. Ili i nam pa ya i tsu zuwa ta̱ kovonshi vi ni u pana uyoꞋo. 
2TI.2.5	Vuza u uwa baci ugulani u malazanai wi a kulyaꞋa kelime ali ka̱ta̱ u ciya̱ kuneꞋe ba, sai biꞋi u tono wila̱ wu ugulani wa. 
2TI.2.6	Kacimbi ka na ka yaꞋin ulinga ka̱u, u yotso ta̱ u ciya̱ u lyaꞋa mele ma̱ ni a cau. 
2TI.2.7	A̱ ubuta̱ u kusheshe ku ɗa̱ vu ka̱na̱ ili i na mi a kudansa. Vuzavaguɗu wi ta̱ a̱ kuɓa̱nka̱ wu vi yeve ili i nam pa ra̱ka̱.
2TI.2.8	Ciɓa n Yesu Kishi ayin tutu. A matsa yi ta̱ e kefeku ko tsugono ka Dawuda ɗa kpamu u ɗenga̱i a kasaun. Na va ɗaɗa Arabali a Singai a na mi a kudana uma. 
2TI.2.9	Adama a na kpamu mi a kudana Arabali a Singai a nam pa, ɗa mi o kusoꞋo atakaci ali ɗa a shiyai mu n ikani an vuza vu unushi. Amma a kufuɗa a shiya kadanshi ka̱ Ka̱shile n ikani ba. 
2TI.2.10	Mpa n foɓuso ta̱ kululukpa̱ n ili dem i ɗa yi baci a̱ kuta̱ka̱ n wishi a̱ ubuta̱ u uma a na Ka̱shile ka zagbai o okpo uma a̱ ni, ka̱ta̱ kpamu a̱ ciya̱ tsugbayin tsu babu uteku a̱ ubuta̱ u Yesu Kirisiti Kishi.
2TI.2.11	Kadanshi ka nam pa mayun ɗa:
2TI.2.11	Tsu kuwa̱ baci koɓolo n a̱yi,
2TI.2.11	ci ta̱ feu o kuyongo n wuma koɓolo n a̱yi.
2TI.2.12	Tsu lulukpa̱ baci a̱ ubuta̱ wa atakaci,
2TI.2.12	ci ta̱ a kulyaꞋa tsugono n a̱yi.
2TI.2.12	Tsu nana yi baci,
2TI.2.12	wi ta̱ a kunana tsu feu.
2TI.2.13	Ko ci shirikpa̱ka̱ yi baci kucina̱,
2TI.2.13	a̱yi wi a̱ kushirikpa̱ka̱ tsu ba,
2TI.2.13	adama a na u kunana ka̱ci ka̱ ni ba.
2TI.2.14	Ciɓaka yaba dem n ili i nam pa, ka̱ta̱ vu ɓarangu le n kula ku Ka̱shile a̱ ka̱sa̱kpa̱ kanananai a̱ ubuta̱ u kadanshi. Kanananai ka nan lo ka gaꞋan ba, adama a na ki ta̱ a kuvakangu aza a na a panai kaꞋa. 
2TI.2.15	YaꞋan ulinga ka̱u adama a na Ka̱shile ku ushuku n avu. Okpo vuza vu ulinga u singai, vuza vu na u kupana wono ba, vuza vu na kpamu u kupecuku kadanshi ka mayun ka̱ Ka̱shile derere. 
2TI.2.16	YaꞋan daꞋin n kadanshi ka kavama ka na ki a kucikpa Ka̱shile ba. Ili i nam pa i tsu zuwa ta̱ uma o goyo Ka̱shile. 
2TI.2.17	IcuꞋu i kadanshi i nam pa i tsu ka̱ra̱Ꞌa̱ ta̱ an kajakata ka na ka ci lyaꞋa ikyamba. Hamanaya n Filita o okpo ta̱ agisana a̱ icuꞋu i kadanshi i nam pa. 
2TI.2.18	Ele ɗa a̱ ka̱sa̱kpa̱i uye u mayun. Uma a nam pa a danai Ka̱shile ka̱ ɗengusa̱ tsu ta̱ ɗe a kasaun a̱tsu aza a na ci nekei a̱ɗu, nannai ɗa ta na ali ɗa a̱ la̱nga̱sa̱i uneki u ka̱ɗu u uma o yoku. 
2TI.2.19	Amma ili i mayun i Ka̱shile i tsu shamgba ta̱ n utsura an kenene ka katali n iɗani i nam pa: “Vuzavaguɗu u yeve ta̱ uma a na i a̱ ni,” ɗa kpamu a ɗanai, “Aza a na e yevei i ta̱ e kuɗeke kula ku Ka̱shile a̱ ka̱sa̱kpa̱ uye u kavama u le.”
2TI.2.20	Punu a kpaꞋa ku gbayin, akpanu i ta̱ punu kakau, o yoku a yaꞋan ta̱ a ɗa n azanariya o yoku n azurufa, akpanu o yoku tamkpamu a yaꞋan ta̱ a ɗa nu nɗanga n ciꞋin. Akpanu a ikebe a ci yaꞋan ta̱ ulinga n a ɗa a ayin a̱ ka̱ɗiva̱ ku uzagbi, a na i babu ikebe a ci yaꞋanka ta̱ a ɗa ulinga u kupura̱ ka̱viri. 
2TI.2.21	Vu takpa baci ili i kavama a̱ ubuta̱ u wuma u nu, vi ta̱ o kokpo kakpanu ka na Ka̱shile ka kuyaꞋanka ulinga tsu na u cigai. Wuma u nu wi ta̱ o kokpo ciɗa, vi ta̱ kpamu o kokpo ufoɓushi mayin adama a na VuzakpaꞋa u yaꞋan ulinga n avu a̱ ubuta̱ wu ulinga u singai.
2TI.2.22	YaꞋan daꞋin n ili i na i kutuka̱ n kusheshe ku a̱shawuya ku yakpa, amma vu tono ili i na i kuzuwa wu kuyaꞋan ili derere. Tono kuneke ku ka̱ɗu n ucigi m ma̱ta̱na̱, ka̱ta̱ vu pana uyoꞋo wa aza a na i e kuɗeke kula ku Vuzavaguɗu n a̱ɗu a ciɗa. 
2TI.2.23	N doku ta̱ kpamu n dana, ka̱ta̱ vu uwa a kuyaꞋan kanananai ka kavama ba, ka̱ta̱ kpamu a cina wu a kuyaꞋan kanananai n aza a na a̱ kpa̱ɗa̱i kuyeve ili ba. Adama a na ili i nam pa ya i tsu tuka̱ ta̱ n vishili. 
2TI.2.24	Ka̱ta̱ agbashi a Vuzavaguɗu a yaꞋan kanananai ba, amma o yongo m ma̱riki u uma dem. Ka̱ta̱ a fuɗa kuyotsongusu uma o yoku mayin, ka̱ta̱ kpamu e reme a̱ɗu a̱ ubuta̱ u uma a na i babu ma̱riki. 
2TI.2.25	O yotsongusu aza a na a iwain kadanshi ka mayun n ka̱ɗu ka̱ yuwu. U gaꞋan ba, Ka̱shile ki ta̱ a kusabaꞋa a̱ɗu a uma a nan lo, ka̱ta̱ ta na e neke a̱ɗu a̱ ubuta̱ u kadanshi ka mayun. 
2TI.2.26	Ayin a na lo, uma a i ta̱ a̱ kugita̱ kusheshe mayin ka̱ta̱ a laꞋaka a̱ ubuta̱ u maza ma Kalijani. Adama a na ali n gogo na Kalijani ka̱ ka̱na̱ le ta̱ an agbashi, wi ta̱ kpamu a kuzuwa le a yaꞋan ili i na u cigai dem.
2TI.3.1	Zuwa atsuvu vu pana. A ayin a ukocishi atakaci i ta̱ a kuyaꞋan n a̱bunda̱i. 
2TI.3.2	Ili i na i zuwai i ɗaɗa uma i ta̱ a kuciga ka̱ci ke le koci, ka̱ta̱ kpamu a ciga ikebe i le. I ta̱ o kokpo tukpa n kadanshi ka̱ a̱ra̱ɗi, ka̱ta̱ o okpo aza a ugbami u kaci. Ayin tutu o tso okpo ta̱ aza a kushika Ka̱shile. I ta̱ o kugoyo mmaci n le, ka̱ta̱ kpamu a iwan kuyaꞋan ogodiya a ili. I ta̱ a kuꞋiwan kucikpa ili i Ka̱shile. 
2TI.3.3	I ta̱ o kokpo babu maciganai, ka̱ta̱ kpamu a iwan kucinukpaka uma unushi. I ta̱ a kuyaꞋan aꞋuwa a kubana u uma, ka̱ta̱ a̱ kpa̱ɗa̱ kufuɗa kuka̱na̱ kaci. I ta̱ o kokpo aza a babu asuvayali, ka̱ta̱ a iwan ili i singai. 
2TI.3.4	I ta̱ e kudenge a̱ja̱Ꞌa̱ e le. I ta̱ o kokpo aza a kuyaꞋan moloko mi ili babu kusheshe mayin, ka̱ta̱ a shana tukpa n a̱ra̱ɗi a̱ ka̱ci ke le. I ta̱ a kuciga ili i na a̱ɗu e le a panai uyoꞋo a na a ciga Ka̱shile. 
2TI.3.5	I ta̱ a kuyaꞋan adanshi i ta̱ a kuyaꞋan i na Ka̱shile ki a kuciga, amma a̱ kuka̱sa̱kpa̱ utsura u ni u sabaꞋa le ba. YaꞋin daꞋin n icuꞋu i uma i nan lo.
2TI.3.6	IcuꞋu i uma a nam pa i tsu uwa ta̱ iꞋuwa n ka̱bini, ka̱ta̱ a̱ ya̱nsa̱ a̱ma̱ci a na a̱ kpa̱ɗa̱i kushiya kaci, aza a na ucanuku wu unushi u poloi ɗa kpamu kusheshe ku kavama ku lyaꞋi utsura u le. 
2TI.3.7	A̱ma̱ci a nam pa, o tsu tono ta̱ kuyotsongusu ku savu, amma e yeve kadanshi ka mayun ba. 
2TI.3.8	Nlum n nam pa kpamu n tsu shilika̱ ta̱ n kadanshi ka mayun uteku u na Jenesu n Jambaru
2TI.3.9	Amma a kubana daꞋin ba, adama a na yaba dem u kene ta̱ tsulau ci le. Ta ka yaꞋin nannai n Jenesu koɓolo n Jambaru.
2TI.3.10	Amma avu Timoti, vi yeve ta̱ ili i na mi o kuyotsongusu, vi yeve ta̱ kpamu tsu na wuma u va̱ wi. Vi yeve ta̱ ili i na mi a̱ kula̱nsa̱ n wuma u va̱. Vi yeve ta̱ uneki u ka̱ɗu u va̱, vi yeve ta̱ kpamu uteku u na n soꞋi atakaci. Vi yeve ta̱ ucigi u va̱, vi yeve ta̱ kpamu tsu na n lulukpa̱i n uremi u ka̱ɗu u va̱. 
2TI.3.11	Vi yeve ta̱ icuꞋu ya atakaci i na i ciya̱i mu, vi yeve ta̱ kpamu tsu na n lulukpa̱i adama a nan lo. Vi yeve ta̱ ra̱ka̱ uteku u na a takacikai mu a Antakiya, n Ikaniya koɓolo n Lisitira,
2TI.3.12	Kadanshi ka nam pa ka mayun ɗa: vuza na baci de dem u cigai kuyaꞋan ida̱shi n Yesu Kirisiti Kishi uteku u na Ka̱shile ka kupana uyoꞋo u ni, u kusoꞋo ta̱ atakaci. 
2TI.3.13	Amma uma a gbani-gbani n aza a̱ a̱da̱bu i ta̱ a kulyaꞋa kelime n ka na i a kuyaꞋan. I ta̱ a kuya̱nsa̱ aza o yoku, aza o yoku kpamu a̱ kuya̱nsa̱ le ta̱. 
2TI.3.14	Amma avu, lyaꞋa kelime n kuneke ka̱ɗu a̱ ubuta̱ wi ili i na nlum n nu n yotsongushi nu. Vi yeve ta̱ kuyotsongusu ka mayun ɗa, adama a na vi yeve ta̱ nlum n nu. 
2TI.3.15	Ali ayin a na vi maku me kenu, o yotsongusu wu ta̱ Katagarda ka̱ Ka̱shile, ili i nam pa kpamu i ɓa̱nka̱ wu ta̱ ɗa vi ciya̱i ugboji, ali ɗa vi ciya̱i wishi u na u tsu uta̱ a̱ ubuta̱ u kuneke ka̱ɗu u Yesu Kirisiti Kishi. 
2TI.3.16	Iɗani ra̱ka̱ i na yi a Katagarda ka̱ Ka̱shile yu uta̱ ta̱ a̱ una̱ u Ka̱shile. Kadanshi ka nam pa kpamu ki ta̱ n ugaꞋin adama a na ko yotsongusu tsu ili i na yi mayun, ka̱ta̱ kpamu ka zuwa tsu kuyeve ili i na i na̱mgba̱i a̱ ubuta̱ u wuma u tsu. Kadanshi ka̱ Ka̱shile ka nam pa ka tsu lapula ta̱ ida̱shi i gbani-gbani i tsu, ka̱ta̱ ko yotsongusu tsu kuyaꞋan ili i na yi derere. 
2TI.3.17	Nannai ɗa Ka̱shile ko tsu foɓuso tsu adama a ili dem, adama a na ci ciya̱ ili dem i na ci cigai ka̱ta̱ ci yaꞋan ili i singai i na Ka̱shile ka cigai ci yaꞋan.
2TI.4.1	Vi yeve ta̱ Yesu Kirisiti Kishi wi ta̱ a kuyaꞋanka aza a wuma ra̱ka̱ afada kanna ko yoku, ka̱ta̱ feu u yaꞋanka a̱kpisa̱ afada. Ili i nam pa, yi ta̱ a kuyaꞋan nannai ayin a na baci Yesu u ta̱wa̱i kulyaꞋa tsugono ci ni. Adama a nannai gogo na n shamgba ta̱ u Ka̱shile n Yesu Kirisiti Kishi, n dana wu n ciga ta̱ 
2TI.4.2	vu dana uma Arabali a Singai a kadanshi ka̱ Ka̱shile. LyaꞋa kelime n kuyaꞋan nannai ko vi n ka̱ba̱nga̱ ko babu ka̱ba̱nga̱. Ka̱ta̱ vi reme ka̱ɗu ayin a na baci vi a kudansuka ko kulapulaka uma a̱ ubuta̱ u kuyotsongusu. Kuyotsongusu ku nam pa ku yotsongu le unushi u le, ka̱ta̱ kpamu ku doku le utsura u ka̱ɗu. 
2TI.4.3	YaꞋan nannai adama a na ayin i ta̱ lo a̱ kuta̱wa̱ a na uma a kuꞋiwan kupana kuyotsongusu ku na ki derere. I ta̱ o kutono ili i na a cigakai ka̱ci ke le koci, i ta̱ kpamu a̱ kula̱nsa̱ka̱ ka̱ci ke le nlum n na n kudana le ili i na i a kuciga kupana. 
2TI.4.4	Uma a nam pa i ta̱ a kuꞋiwan kadanshi ka mayun, ka̱ta̱ o bono o tono arabali a aꞋuwa. 
2TI.4.5	Amma, sheshe mayin a̱ ubuta̱ wi ili dem. Ka̱ta̱ vu pana wovon u kusoꞋo atakaci adama a Vuzagbayin ba. YaꞋan ulinga u kutuka̱ n uma a̱ ubuta̱ u Yesu Kirisiti Kishi, nannai ɗa va kushatangu ulinga u na Ka̱shile ke nekei nu.
2TI.4.6	Amma mpa, wuma u va̱ u yaꞋan ta̱ ɗe utsuwin tsa alyuka u Ka̱shile. Ayin a̱ ukpa̱ a̱ va̱ a yawa ta̱ ɗevu.
2TI.4.7	N yaꞋan ta̱ ɗe vishili adama a kasingai, n kotso ta̱ ɗe ilaɗi i malamanai i va̱, ali n gogo na mo okpo ta̱ kpamu n uneki u ka̱ɗu. 
2TI.4.8	Gogo na kpamu mi ta̱ ɗevu n kuciya̱ katsupu. Vuzagbayin wi ta̱ e kuneke mu oroliko† a na o kuyotsongu a na n yongoi n usuɓi. Vuzagbayin ɗa keyevikafada ka singai wi ta̱ kpamu e kuneke mu oroliko a nan lo a kanna ka gbayin ko kubono ka̱ ni. Katsupu ka nam pa kpamu adama a̱ va̱ a ɗa koci ba, amma adama a uma ra̱ka̱ a na i a kuvana kubono ku ni m ma̱za̱nga̱.
2TI.4.9	N folono wu ta̱ yaꞋan gogoꞋo vu ta̱wa̱ ka̱ta̱ vi geshe ba. 
2TI.4.10	Dima u laza ta̱ ɗa u ka̱sa̱kpa̱i mu endeꞋen adama a na u ciga ta̱ ili ya aduniyan i nam pa. U bana ta̱ Tosolonika. Karisika u bana ta̱ Galatiya, Taitu kpamu u bana ta̱ Damatiya. 
2TI.4.11	Luka ɗa wi na nu mpa koci. Vi baci a̱ kuta̱wa̱ vi ɗika Marukusu i ta̱wa̱ koɓolo adama a na wi ta̱ a̱ kuɓa̱nka̱ mu. 
2TI.4.12	N suku ta̱ Tikiku a Afisu. 
2TI.4.13	Vi baci a̱ kuta̱wa̱, vu tuka̱ mu n ogbodo a na n ka̱sa̱kpa̱i u ka̱ja̱Ꞌa̱ ka̱ va̱ Kabu a̱ likuci i Taruwasa. Ka̱ta̱ feu vu tuka̱ mu n atagarda a̱ va̱, amma kpamu ka̱ta̱ vu kpa̱ɗa̱ kutuka̱ mu n epepa a̱ va̱ ba.
2TI.4.14	Vuza wi ta̱ lo e ci ɗeke Isakandari kawakana. Vuma vu nam pa u yaꞋanka mu ta̱ iforotoi n a̱bunda̱i, amma Vuzagbayin wi ta̱ a kuyaꞋanka yi afada adama a ili i na u yaꞋankai mu. 
2TI.4.15	Ka̱ta̱ i yaꞋan mayin n a̱yi adama a na wi ta̱ a tsurala n ili i na tsu danai dem.
2TI.4.16	Ko vuza te wi nu mpa a ayin a na a̱ gita̱i kubanka mu a̱ ubuta̱ wa afada ba. Yaba dem u ka̱sa̱kpa̱i mu. Ka̱ta̱ e keceke le unushi u nan lo ba. 
2TI.4.17	Amma ɗa Vuzagbayin u shamgbai nu mpa ɗa u nekei mu utsura, adama a na n dana Arabali a Singai a̱ ubuta̱ u na Aza̱ka̱yimbi a kupana. Ɗa Vuzagbayin wi isai mu a̱ ubuta̱ wu ukpa̱ u yoku. 
2TI.4.18	Mayun, Vuzagbayin wi ta̱ a kisa mu a̱ ubuta̱ u gbani-gbani n kavama dem, ka̱ta̱ u banka mu m ma̱ta̱na̱ o tsugono tsu gaɗi ci ni. Ka̱sa̱kpa̱ tsugbayin ci yongo tsu Ka̱shile, ko wanai. Ta nannai.
2TI.4.19	Mi ta̱ a̱ kukya̱sa̱ Pirisila n Akila n aza a na i ida̱shi a kpaꞋa ku Unifara. 
2TI.4.20	Arasata wi ta̱ ɗe o Korintiya. Ana kpamu n lazai, n ka̱sa̱kpa̱ ta̱ Tarafima nu mɓa̱la̱ a̱ likuci i Militasu.
2TI.4.21	YaꞋan gogoꞋo adama a na vi ciya̱ vi yawa punu na babu uta̱ni u yawa. Abulu wi ta̱ a̱ kukya̱sa̱ ɗa̱, ta kpamu nannai Budi, n Lainusu, n Kalodiya n aza a̱ tsu ra̱ka̱ i ta̱ ikya̱shi i ɗa̱.
2TI.4.22	YaꞋan Vuzagbayin u tono n wuma u nu. Kasingai ka̱ Ka̱shile ko yongo n a̱ɗa̱ ra̱ka̱.
TIT.1.1	Mpa ɗa Bulusu. Mpa kagbashi ka̱ Ka̱shile kaꞋa, mpa kpamu vuzavusuki ɗa vi Yesu Kirisiti Kishi. Ka̱shile ka̱ suku mu ta̱ n tuka̱ n kuneke ku ka̱ɗu wa aza a na u zagbai. Ɗa kpamu u suki mu n yotsongusu le e yeve ili i mayun i na i kuyotsongu le uteku u na o kuyongo, ka̱ta̱ Ka̱shile ka pana uyoꞋo u le. 
TIT.1.2	Ili i mayun i nam pa i neke le ta̱ a̱ɗu a̱ ida̱shi a wuma u babu uteku, u na Ka̱shile ka yaꞋankai le uzuwakpani kafu kugita̱ ka aduniyan. Ka̱shile ta na ka ci yaꞋan aꞋuwa ba. 
TIT.1.3	Gogo na ana ayin a shanai, ɗa wu uta̱ka̱i Arabali a Singai a nam pa e keteshe, ɗa a̱tsu ci a kusala a ɗa u yaba dem. N kadanshi ka̱ Ka̱shile Kishi ka̱ tsu, ɗaɗa u zuwai mu n yaꞋanka yi ulinga u nam pa.
TIT.1.4	Taitu, mi ta̱ a kuɗanaka wu katagarda ka nam pa. Avu maku ma mayun maꞋa a̱ ubuta̱ wu uneki u ka̱ɗu u tsu.
TIT.1.4	Ka̱sa̱kpa̱ Ka̱shile Esheku a̱ tsu n Yesu Kirisiti Kishi, e neke wu kasingai† m ma̱ta̱na̱.
TIT.1.5	N ka̱sa̱kpa̱ wu ta̱ o kotogu ka Karita adama a na vu kotso ulinga u na ci yaꞋin ɗe, ka̱ta̱ vu zagba nkoshi m gba̱ra̱-gba̱ra̱† ma̱ A̱Ꞌisa̱ a aza o Kutoni a̱ likuci dem uteku u na n danai nu vi yaꞋan.
TIT.1.6	Mokoshi ma̱ gba̱ra̱ u yotso ta̱ wo okpo babu ili i na a kushikaka yi, adama a na u yongo ta̱ ɗe mayin. U yaꞋan vuza vu vuka vi te, ka̱ta̱ kpamu u shamgba n vuka vi ni endeꞋen. Muku n ni feu, n yaꞋan aza o Kutoni a na a iwain ili i kavama, ɗa i a kuyongo n wuma u singai ɗa i kpamu babu ugbawansuvu. 
TIT.1.7	Mokoshi ma̱ gba̱ra̱ a̱yi ɗa vuza vi kelime vu ulinga u Ka̱shile. U yaꞋan babu ili i na a kushikaka yi adama a nannai ka̱ta̱ u yaꞋan vuza va̱ a̱ra̱ɗi ba, ka̱ta̱ kpamu u yaꞋan vuza vu wupa gogoꞋo ba. U yaꞋan kosoꞋi ka̱ ma̱ra̱ ka̱u ba.
TIT.1.8	Wo okpo vuza na u kuciga omoci a kpaꞋa ku ni, ka̱ta̱ u ciga kakuna ka singai ayin dem. U yongo n ugboji, ka̱ta̱ u yaꞋan ili derere. U yaꞋan kpamu n wuma u ciɗa u na Ka̱shile ka cigai, ka̱ta̱ u fuɗa kadana ka̱ci ka̱ ni mayin. 
TIT.1.9	U ka̱na̱ n utsura kuyotsongusu ku mayun ku kadanshi ka̱ Ka̱shile. Ka̱ta̱ u yaꞋan ulinga n kuyotsongusu ku singai ku nam pa, u yaꞋanka uma kadanshi ko odoki, ka̱ta̱ u ɓarangu aza a na i a̱ vishili n kadanshi ka̱ Ka̱shile.
TIT.1.10	U yaꞋan nannai, adama a na uma i ta̱ lo n a̱bunda̱i a na o goyoi kuyotsongusu ku mayun. Uma a nam pa a ci yaꞋan ta̱ kadanshi ka kavama ayin tutu n a̱ ya̱nsa̱i uma. A̱ ka̱tsuma̱ ka nlum n nam pa, aza a̱ a̱bunda̱i e le a tsu kpakalaka ta̱ kudana uma ra̱ka̱ a kiɗa avaja. Uma a nam pa a laꞋa ta̱ aza a na a buwai n kawasasa. 
TIT.1.11	U yotso ta̱ vu sa̱nka̱ le kuyaꞋan kadanshi. A zuwa ta̱ ɗe iꞋuwa i uma i ka̱sa̱kpa̱ uye u mayun n kuyotsongusu ka aꞋuwa ku le. A ci yaꞋan ta̱ nannai adama a na a yaꞋan ikebe n uye u gbani-gbani. 
TIT.1.12	Vuma vi yoku, keneki kaꞋa o kotogu ka Karita u yaꞋan ta̱ kadanshi ka uma a nam pa, u danai, “Uma a Karita ra̱ka̱ aza a aꞋuwa a ɗa. Nnama m gbani-gbani n ɗa, a ciga ulinga ba, sai kulyaꞋa n a̱bunda̱i.” 
TIT.1.13	Na va mayun ɗa. Vu ɓarangusu le n utsura, adama a na vu zuwa le o okpo aza a utsura a̱ ubuta̱ wu uneki u ka̱ɗu u le. 
TIT.1.14	Ka̱ta̱ kpamu a̱ ka̱sa̱kpa̱ kupana iteꞋe ya Ayahuda, ka̱ta̱ kpamu a̱ ka̱sa̱kpa̱ kutono wila̱ u uma a na a̱ shirikpa̱i kadanshi ka mayun kucina̱.
TIT.1.15	Ili dem yi ta̱ ciɗa a̱ ubuta̱ u uma a na a̱ɗu e le i ciɗa. Amma ili i ciɗa yi lo a̱ ubuta̱ u uma a na a̱ la̱nga̱sa̱i ka̱ci ke le, ɗa i babu uneki u ka̱ɗu ba, adama a na a̱ɗu e le n kusheshe ku le kpamu i ta̱ n a̱shinda̱. 
TIT.1.16	Uma a nan lo a ci ɗika ta̱ an e yevei Ka̱shile, amma o goyo yi ta̱ adama a uteku u na i o kuyongo. A tsu pana ba, una̱mgbi u le u tsu sa̱nka̱ le ta̱ kuyaꞋan ili i singai. Yaba dem u tsu goyo le ta̱.
TIT.2.1	Amma avu, dana aza o Kutoni a yaꞋan ida̱shi i na yi derere n kuyotsongusu ku mayun. 
TIT.2.2	Yotsongusu nkoshi m gba̱ra̱-gba̱ra̱ ma̱ A̱Ꞌisa̱ a aza o Kutoni n ka̱na̱ ka̱ci ke le, o okpo aza a na uma a kucikpa, ka̱ta̱ o yongo n ugboji. A yaꞋan n uneki u ka̱ɗu n utsura, a shana kpamu n ucigi n kureme ku ka̱ɗu.
TIT.2.3	Tsu nan lo feu, yotsongusu a̱ma̱ci a̱ gba̱ra̱-gba̱ra̱ o yongo uteku u na u yotsoi vuma vu na vi a kuyaꞋanka Vuzagbayin tsugbashi. Ka̱ta̱ a̱ ka̱ra̱Ꞌa̱ n a yaꞋin kadanshi ka kavama ka uma ba, ka̱ta̱ kpamu o okpo aza a na o kusoꞋo ma̱ra̱ ba. Amma a kucikpa o okpo aza a na o kuyotsongusu ili i singai. 
TIT.2.4	A̱ma̱ci a̱ gba̱ra̱-gba̱ra̱ a nam pa o yotsongusu a̱ma̱ci a wawaꞋa a ciga ali e le m muku n le. 
TIT.2.5	O yotsongusu le o yongo n ugboji ka̱ta̱ o yongo kpamu ciɗa. Ka̱ta̱ kpamu o yotsongusu le a̱ la̱na̱ iꞋuwa i le ka̱ta̱ a yaꞋan ili i na i gaꞋin. Ka̱ta̱ o yotsongusu le a panaka ali e le. A yaꞋan baci nannai a̱ kutuka̱ n kugoyi a̱ ubuta̱ u Kadanshi ka̱ Ka̱shile ba.
TIT.2.6	Tsu nan lo feu, dana olobo a utsura o yongo n ugboji a̱ ubuta̱ wi ili i na a kuyaꞋan dem. 
TIT.2.7	Ka̱ta̱ avu a̱ ka̱ci ka̱ nu vo okpo agisana we le a̱ ubuta̱ u kuyaꞋan ili i singai dem. Ka̱sa̱kpa̱ ili i na vi a kuyaꞋan dem i yotsongu ida̱shi i singai n asuvu a̱ yuwu a̱ ubuta̱ wi ili i na vi o kuyotsongusu. 
TIT.2.8	Ka̱sa̱kpa̱ kuyotsongusu ku nu ku yaꞋan derere, ta lo vuza wa dansuka wu a̱ ubuta̱ u kuyotsongusu u nu. Ka̱ta̱ aza a na baci i a kuciga kanananai n avu i ta̱ o kokpo n wono adama a na a̱ kuciya̱ ili i gbani-gbani i na a kudansuka wu ba.
TIT.2.9	Agbashi a panaka azagbagbaꞋin e le, ka̱ta̱ a yaꞋan tsu na u yotsoi adama a na a̱ɗu a azagbagbaꞋin e le a pana uyoꞋo. Ka̱ta̱ a yaꞋanka le ugbawansuvu, ko a yaꞋan uboki ba. 
TIT.2.10	Amma o okpo aza a na uma a̱ kushuku n ele, ka̱ta̱ kpamu o yongo mayin. A yaꞋan baci nannai a kuzuwa ta̱ kuyotsongusu ku Ka̱shile Kishi ko okpo ili i na uma a i a kuciga a̱ ubuta̱ wi ili dem.
TIT.2.11	Ta u yotsoi ili i yaꞋan nannai, adama a na Ka̱shile ko yotsongu ta̱ ugaꞋin u ni u uma ra̱ka̱, adama a na a̱ ciya̱ wishi. 
TIT.2.12	UgaꞋin u Ka̱shile u yotsongusu tsu ta̱ tsu ka̱sa̱kpa̱ kuyongo babu Ka̱shile, ka̱ta̱ tsu ka̱sa̱kpa̱ kupana uyoꞋo wi ili yu unushi. Aduniyan a nam pa a̱ na̱mgba̱ ta̱, amma ci yongo punu n kuka̱na̱ ku ka̱ci ka̱ tsu. U yotso ta̱ feu ci yongo m ma̱riki ka̱ta̱ Ka̱shile ka pana uyoꞋo. 
TIT.2.13	A̱ ka̱tsuma̱ ka ayin a nam pa a, ci ta̱ feu a kinda kelime ayin tutu a̱ ubuta̱ u kanna ke mereve ku Uba̱nga̱ri Ka̱shile n Kishi, a̱yi Yesu Kirisiti. A kanna ka nan lo, Yesu Kishi wi ta̱ o kubono n tsugbayin ci ni ra̱ka̱. 
TIT.2.14	U neke ta̱ wuma u ni adama a na wi isa tsu a̱ ubuta̱ wu unushi dem, ka̱ta̱ feu u za̱Ꞌa̱ tsu ciɗa. Ɗa u nekei wuma u ni adama a na u zuwa tsu tso okpo uma a̱ ni, adama a na ci neke ka̱ci ka̱ tsu ra̱ka̱ a̱ ubuta̱ u kuyaꞋan ili i singai.
TIT.2.15	Ka̱ta̱ vi yotsongusu ili i nam pa, ka̱ta̱ vu dana uma a̱ nu a yaꞋan i ɗa. Ka̱ta̱ vu lapulaka le ayin a na baci de dem u yotsoi vu lapulaka le. Vi ta̱ n utsura vi yaꞋan nannai, adama a nannai ka̱ta̱ vu ka̱sa̱kpa̱ vuza u goyo wu ba, ka̱ta̱ kpamu vu ka̱sa̱kpa̱ o goyo ili i na vu danai ba.
TIT.3.1	Dana uma a̱ nu kpamu a panaka ngono n aza a̱ gba̱ra̱-gba̱ra̱ o tsugono. Uma a̱ nu a pana kadanshi ka̱ta̱ o yongo ufoɓushi ayin tutu adama a na a yaꞋan ili i na i gaꞋin. 
TIT.3.2	Ka̱ta̱ a ula vuza n kawuya ba, ka̱ta̱ kpamu a iwan kanananai. O okpo aza a̱ a̱ɗu a̱ yuwu ka̱ta̱ a yaꞋan aza a babu a̱ra̱ɗi u yaba dem.
TIT.3.3	A ayin a mani-mani a ɗe, a̱tsu feu ci yongo ta̱ n tsulau n ukpa̱ɗi u kupana kadama tsu nan lo. Uma o yoku a̱ ya̱nsa̱i tsu, ɗa tso okpoi agbashi a̱ ubuta̱ u kuciga ili i kavama n a̱bunda̱i, ɗa tso okpoi agbashi a kupana uyoꞋo wi ili i gbani-gbani. Wuma u tsu wi ta̱ tukpa n kavama n tsurala. Ci iwan ta̱ uma o yoku, ɗa ele feu a iwain tsu.
TIT.3.4	Amma Ka̱shile, a̱yi na wi Kishi ka̱ tsu, u yotsongi tsu ma̱riki ma̱ ni n ucigi u ni. 
TIT.3.5	Wi isa tsu ta̱ adama a asuvayali a̱ ni. Adama a̱ usuɓi a̱ tsu a ɗa ba. U za̱Ꞌa̱ ta̱ unushi u tsu, ɗa u nekei tsu wuma u savu a̱ ubuta̱ wa Ayinviki a̱ Ka̱shile. 
TIT.3.6	Ka̱shile ka̱ tsuwa̱nka̱i tsu Ayinviki a̱ ni gbani adama a ili i na Yesu Kishi ka̱ tsu u yaꞋin. 
TIT.3.7	Ka̱shile ka zuwa ta̱ tso okpo babu unushi adama a̱ kasingai ka̱ a̱bunda̱i ka̱ ni. Gogo na ci yeve ta̱ ci ta̱ a̱ kuciya̱ wuma u babu uteku. 
TIT.3.8	Ili i nam pa ra̱ka̱ i na n danai ɗa̱ mayun ɗa. N ciga ta̱ vu gbagbala uma a yaꞋan i ɗa, adama a na yaba dem vu na wu ushuki n Ka̱shile u zuka n kuyaꞋan ulinga u ma̱riki ayin dem. Ili i nam pa ya i gaꞋan ta̱, i ɗa yi ta̱ kpamu a̱ kutuka̱ n katsupu ka singai u yaba dem.
TIT.3.9	Ka̱ta̱ a cina wu a kadanshi ka tsulau a ukuna wi ili ya aza a cau a̱ tsu ba. Ka̱ta̱ a cina wu feu a kanananai n vishili a̱ ubuta̱ u kutono Wila̱ wa Ayahuda ba. IcuꞋu yi ili i kavama i nam pa i ɗa i tsu la̱nga̱sa̱ ayin wasasa. 
TIT.3.10	Vuza wi baci a̱ kutuka̱ n kadanshi ka mawansa a̱ ka̱tsuma̱ ka̱ ɗa̱ adama a na u pece ɗa̱, ka̱ta̱ vu ɓarangu yi kute ka̱ta̱ kpamu vu ɓarangu yi ire. U pana baci ba, ka̱ta̱ i doku i yongo n a̱yi ba. 
TIT.3.11	Adama a na icuꞋu i uma i nan lo i iwan ta̱ kadanshi ka mayun. Uma a nan lo i ta̱ a kuyaꞋan unushi, ta kpamu i a̱ kula̱nga̱sa̱ ka̱ci ke le nannai.
TIT.3.12	N sheshe ta̱ kusuku Atima ko Tikiku wa̱ nu. Vuza te vi le u yawa baci, ka̱ta̱ vu dakaka vu cina mu a Nikofoli gogoꞋo. Ili i na i zuwai i ɗaɗa ta ɗe n sheshei kushamgba ali ayin a̱ uta̱ni gbende. 
TIT.3.13	Dakaka adama a na vi ciya̱ vu ɓa̱nka̱ Zina keyevika̱wila̱ n Apolosu a̱ ubuta̱ wu nwalu n le. Ɓa̱nka̱ le a̱ ciya̱ ili ra̱ka̱ i na a cigai. 
TIT.3.14	Aza o Kutoni a piꞋisa kuyaꞋan ili i singai ka̱ta̱ feu a̱ ɓa̱nka̱ aza a na i a kuciga uɓa̱nki. Ili i na i zuwai i ɗaɗa u yotso ta̱ uma a̱ tsu a yaꞋan ulinga u ma̱riki n wuma u le.
TIT.3.15	Yaba dem wi ta̱ a̱ kukya̱sa̱ wu. N folono wu ta̱ vi kya̱sa̱ka̱ mu aza o Kutoni ra̱ka̱ a na i a kuciga tsu.
TIT.3.15	Ka̱sa̱kpa̱ kasingai ka̱ Ka̱shile ko yongo n a̱ɗa̱ ra̱ka̱.
PHM.1.1+PHM.1.2	Akaka a nam pa a̱ uta̱ ta̱ a̱ va̱, Bulusu. Mi ta̱ a̱ ubuta̱ wu ugbashi adama a na n dansai Arabali a Singai e Yesu Kirisiti Kishi. Timoti feu wi ta̱ koɓolo nu mpa a kuɗana akaka a.
PHM.1.1+PHM.1.2	Mi ta̱ a kuɗanaka Filimo, vuza na wi vutoku vu ulinga vu tsu, vuza na kpamu ci cigai ka̱u n aza o Kutoni a na a tsu gasa a kpaꞋa ku ni. Mi ta̱ feu a kuɗanaka taku vu tsu Afiya koɓolo n Arikibu vuza na wi toku vu tsu kosoji ka̱ Ka̱shile.
PHM.1.3	N folono ta̱ Ka̱shile Esheku a̱ tsu n Vuzagbayin Yesu Kirisiti Kishi o yotsongu ɗa̱ kasingai ke le, ka̱ta̱ a̱ tuka̱ ɗa̱ m ma̱ta̱na̱ ma̱ a̱ɗu.
PHM.1.4	Filimo, mi baci a kuyaꞋan kavasa adama a̱ nu, n ci cikpa ta̱ Ka̱shile ayin tutu. 
PHM.1.5	N ci yaꞋan ta̱ nannai adama a na mi ta̱ a kulyaꞋa kelime n kupana uneki u ka̱ɗu u nu u Vuzagbayin Yesu. M pana ta̱ kpamu uteku u na vi cigai uma a̱ Ka̱shile ra̱ka̱. 
PHM.1.6	N vasa ta̱ adama a na uneki u ka̱ɗu u nu u na u ɓolongi ɗa̱ u yimkpa, ka̱ta̱ kpamu vu pana uyoꞋo wi ili i singai dem i na Ka̱shile ke nekei tsu. Ka̱sa̱kpa̱ ka yaꞋan nannai adama a na e neke Yesu tsugbayin. 
PHM.1.7	Ucigi u nu a kubana a̱ ubuta̱ u uma a̱ Ka̱shile u ci neke mu ta̱ ma̱za̱nga̱ ka̱u n utsura u ka̱ɗu. Avu, vuza va̱, vu zuwa ta̱ uma a̱ Ka̱shile ra̱ka̱ a̱ ciya̱i ugaꞋin u singai punu a̱ a̱ɗu e le.
PHM.1.8	Mi ta̱ o kufolono wu vi yaꞋan ili i yoku, adama a na vi ciga ta̱ uma a̱ Ka̱shile. A̱ ka̱tsuma̱ ka kula ku Kishi, mi ta̱ a kufuɗa ma gutsa wu n kadanshi, amma n kuyaꞋan nannai ba. 
PHM.1.9	Gogo na n folono wu ta̱ ili i nam pa, ka̱ja̱Ꞌa̱ ka̱ va̱ adama a maciganai ma na ci m maꞋa, ciɓa mpa ɗa Bulusu, ciɓa kpamu a na mpa mokoshi ma̱ gba̱ra̱ maꞋa ma na mi a ugbashi adama a kadanshi ke Yesu Kirisiti Kishi.
PHM.1.10	Ili i na n folonoi nu i ɗa na: vi yaꞋanka Unisima kasingai. A̱yi maku ma̱ va̱ maꞋa, gogo na wo okpo ta̱ vuza vu Kutoni, a ayin a na mpa mi punu na a̱ ubuta̱ wu ugbashi. 
PHM.1.11	Ayin a cau a̱yi vuma vu gbani ɗa wa̱ nu. Amma gogo na wi ta̱ n ulinga u singai wa̱ tsu dem. 
PHM.1.12	Mi ta̱ a̱ kusuku yi u bono wa̱ nu, wi ta̱ adanshi mi ta̱ a̱ kusuku ka̱ɗu ka va̱ wa̱ nu.
PHM.1.13	Mi ishi n ciga kushamkpa yi na nu mpa, a na mi ushiyi n ikani yu ugbashi adama a kadanshi ka Arabali a Singai. Wi ta̱ na a kuyaꞋanka mu ulinga u na vi ishi a na va yaꞋanka mu. 
PHM.1.14	Amma n ciga kuyaꞋan ili babu vu ushuku ba. N ciga vu ɓa̱nka̱ mu adama a na mpa ɗa n gutsakai nu ba. N ciga ta̱ vu ɓa̱nka̱ mu adama a na ka̱ɗu ka̱ nu ka ciga ta̱ kuyaꞋan nannai.
PHM.1.15	Ili i na i zuwai ɗa u ka̱sa̱kpa̱i wa̱ nu kaikulu i ɗaɗa: adama a na ta̱wa̱ baci u bono ka̱ta̱ u yongo n avu na ali ko wanai. 
PHM.1.16	U buwa kagbashi koci ba, amma u laꞋa ta̱ kagbashi, a̱yi vuza tsu ɗa vu ucigi. N ciga yi ta̱ ka̱u, gogo na ka̱ta̱ vi ciga yi ka̱u. Ka̱ta̱ vi ciga yi an vuma, ka̱ta̱ feu vi ciga yi an vuza nu a̱ ubuta̱ u Vuzagbayin.
PHM.1.17	Gogo na vi ɗika mu baci ana mpa tovu ɗa vu ulinga, isa yi uteku u na va kisa mu, adanshi mpa ɗa n ta̱wa̱i n ka̱ci ka̱ va̱. 
PHM.1.18	U nusaka wu baci ɗe ko nini ɗai u ɗa wi ko vi baci o kutono yi ili, mi ta̱ a kutsupa wu i ɗa. 
PHM.1.19	Mpa ɗa Bulusu, ekiye a̱ va̱ a ɗa kpamu a ɗanai kadanshi ka nam pa, “Mi ta̱ a kutsupa wu.” N dansa kpamu ka nam pa biꞋi ba: Ana vi ciya̱i wishi u nu a̱ ubuta̱ u va̱.
PHM.1.20	Vuza va̱, n folono wu ta̱ yaꞋan ili i nam pa i na n folonoi nu, yaꞋan i ɗa ka̱ta̱ wo okpo uteku u na va kuyaꞋanka Ka̱shile tsugbashi. Nahannai wi ta̱ a̱ kuɓa̱nka̱ mu n yaꞋan utsura a̱ ubuta̱ u Kishi. 
PHM.1.21	Ko n gogo na an mi a kuɗana kadanshi ka nam pa, n zuwa ta̱ ka̱ɗu a na vi a kufuɗa kuyaꞋan ili i na n folonoi nu, n yeve ta̱ kpamu vi ta̱ a kufuɗa kuyaꞋan ili i na i laꞋi nannai.
PHM.1.22	N folono wu ta̱ lapula kunu ko omoci adama a̱ va̱, adama a na n keɗe ta̱ a̱pa̱Ꞌa̱, Ka̱shile ki ta̱ a kupana avasa a̱ ɗa̱, ka̱ta̱ a̱ ka̱sa̱kpa̱ mu m bono wa̱ ɗa̱ babu megeshe.
PHM.1.23	Abafa wi ta̱ a̱ kukya̱sa̱ ɗa̱. A̱yi wi ta̱ punu a ugbashi koɓolo nu mpa a̱ ubuta̱ u Yesu Kirisiti Kishi. 
PHM.1.24	Otoku a ulinga a̱ va̱ Marukusu, n Arisataka, n Dima, n Luka, dem vi le i ta̱ ikya̱shi i ɗa̱.
PHM.1.25	Ka̱sa̱kpa̱ kasingai ka Vuzagbayin Yesu Kirisiti Kishi ko yongo n wuma u nu.
HEB.1.1	N ayin a ɗe, Ka̱shile ka yaꞋansa ta̱ kadanshi n ikaya i tsu a̱ ubuta̱ u eneki a uye kakau n a̱bunda̱i. 
HEB.1.2	Amma gogo na a ayin a ukocishi, Ka̱shile ka yaꞋanka tsu ta̱ ɗe kadanshi a̱ ubuta̱ u Maku ma̱ ni. Ka̱shile ka yaꞋin aduniyan n ili i na yi punu dem a̱ ubuta̱ u ni. A̱yi ɗa Ka̱shile ka zagbai wo okpo vuza vi ili ra̱ka̱. 
HEB.1.3	Maku ma tsa akana ta̱ adama a tsugbayin tsu Ka̱shile, u yotso ta̱ ta na feu Ka̱shile derere. U tsu zuwa ta̱ ili i lyaꞋa kelime n utsura wa akaka a̱ ni. Ana Maku ma mo bonokoi uma ciɗa a̱ ubuta̱ wu unushi u le, ɗa u da̱sa̱ngi e kukiye ku usingai ku Ka̱shile, Uba̱nga̱ri.
HEB.1.4	Maku ma̱ ciya̱i tsugbayin ka̱u u laꞋi alingata, ɗa kpamu Ka̱shile ke nekei ni kula ku na ku laꞋi ula e le.
HEB.1.5	Ili i na i zuwai i ɗaɗa Ka̱shile ka saꞋwa kudana alingata ili i na u danai Maku ma̱ ni ba,
HEB.1.5	“Avu ɗa Maku ma̱ va̱.
HEB.1.5	Anana mo okpo ta̱ Eshevu.”
HEB.1.5	Ɗa u danai kpamu,
HEB.1.5	“Mi ta̱ o kokpo Esheku a̱ ni,
HEB.1.5	ka̱ta̱ a̱yi wo okpo Maku ma̱ va̱.”
HEB.1.6	Ɗa ayin a na Ka̱shile ka cigai kusuku magaji ma̱ ni a aduniyan, ɗa u danai,
HEB.1.6	“Alingata a̱ Ka̱shile ra̱ka̱ sai a yaꞋanka yi tsugbashi.”
HEB.1.7	Ili i na Ka̱shile ka danai adama a alingata i ɗa na,
HEB.1.7	“N zuwai alingata a̱ va̱ o okpoi tsu wunla̱i.
HEB.1.7	N zuwai agbashi a̱ va̱ o okpoi tsu nlentsu ma akina.”
HEB.1.8	Amma Ka̱shile ka dansai ili i nam pa adama a Maku ma̱ ni,
HEB.1.8	“Avu ɗa Ka̱shile, tsugono tsu nu ci ta̱ a kulyaꞋa kelime babu uteku.
HEB.1.8	Vi ta̱ a kulyaꞋa tsugono n afada a na a gaꞋin derere.
HEB.1.9	Vi ci ciga ta̱ ili i na yi derere,
HEB.1.9	ka̱ta̱ vi iwan i na i kpa̱ɗa̱i kugaꞋan.
HEB.1.9	I ɗaɗa i zuwai Ka̱shile, Ka̱shile ka̱ nu,
HEB.1.9	u zagbai nu ɗa u nekei nu tsugbayin tsu na ci nekei nu ma̱za̱nga̱.
HEB.1.9	Tsugbayin tsu nam pa tsu laꞋa ta̱ tsu na u nekei aza a na a buwai.”
HEB.1.10	U danai kpamu,
HEB.1.10	“Vuzagbayin, n ayin a̱ ugiti vi yaꞋin aduniyan,
HEB.1.10	ɗa ekiye a̱ nu a yaꞋin gaɗi.
HEB.1.11	Ayin i ta̱ lo a̱ kuta̱wa̱ babu vuza na u kudoku we kene le,
HEB.1.11	amma a̱ɗa̱ yi ta̱ lo.
HEB.1.11	I ta̱ o koꞋo ra̱ka̱ tsu na aminya o tsu kotso.
HEB.1.12	Yi ta̱ a̱ kuka̱ta̱la̱ le tsu mayaga ma̱ kuku.
HEB.1.12	I ta̱ a kusabaꞋa tsa aminya a̱ kuku.
HEB.1.12	Amma a̱ɗa̱ yi ta̱ tsu na yi ayin tutu,
HEB.1.12	wuma u ɗa̱ kpamu wi o kukotso ba.”
HEB.1.13	Ka̱shile ka saꞋwa kudana alingata a̱ ni ili i na u danai Maku ma̱ ni ba,
HEB.1.13	“Da̱sa̱ngu na e kukiye ku usingai ku va̱
HEB.1.13	sai ayin a na n zuwai irala i nu
HEB.1.13	yo okpo ɗaka vi idasakpatsu i nu.”
HEB.1.14	Alingata† ra̱ka̱ a na a ci yaꞋanka Ka̱shile tsugbashi ayinviki a ɗa i, ɗa u suki le a̱ ɓa̱nka̱ aza a na a̱ kuciya̱ wishi.†
HEB.2.1	Tsu bonoko aci a̱ tsu a̱ ubuta̱ u te adama a na tsu tono ili i mayun i na o yotsongushi tsu. Ci yaꞋan baci nannai, ci a̱ kupuwa̱nka̱ ba. 
HEB.2.2	O yotsongu ta̱ a na akaka a i mayun, a na Ka̱shile ke nekei alingata e neke ikaya i tsu. Vuza na baci u iwain kupana ɗa kpamu u iwain kutono a ɗa, wi ta̱ a̱ kuciya̱ atakaci a na untsai ili i na u yaꞋin. 
HEB.2.3	Tsu bonoko baci aci a̱ tsu mayin a̱ ubuta̱ u wishi u gbayin u nam pa ba, yi ɗa̱i i tsu zuwa tsu ci sheshe ci ta̱ a kufuɗa kuwere? Vuzagbayin a̱ ka̱ci ka̱ ni a̱yi ɗa u gita̱i kusala ukuna u wishi u nam pa. Aza a na a panakai ni o yotsongi tsu a na ili ya yi mayun. 
HEB.2.4	Ka̱shile a̱ ka̱ci ka̱ ni u yotsongi a na akaka a̱ ni i mayun, ana u yaꞋin ili i mereve kakau dem. U nekei kpamu Ayinviki a̱ ni wa aza a na u zagbai.
HEB.2.5	Ka̱shile ka zagba alingata a lyaꞋa tsugono tsa aduniyan a savu a na i lo a̱ kuta̱wa̱ va ba, ɗaɗa ta na ili i na ci lo a kudansa va. 
HEB.2.6	Tsu na a ɗanai a̱ ubuta̱ u yoku a Katagarda ka Ciɗa,
HEB.2.6	“Yi ɗa̱i i tsu zuwa wu vi keɓece n uma?
HEB.2.6	Yi ɗa̱i i burai nu m maku ma vuma?
HEB.2.7	Megeshe kenu ɗa vu bonokoi ni
HEB.2.7	adama a na utsura u ni u doku u yawa wa alingata ba,
HEB.2.7	ɗa va alai ni oroliko n tsugbayin n kucikpa.
HEB.2.8	Vu zuwai ni u lyaꞋa tsugono ci ili ra̱ka̱.”
HEB.2.8	Ana Ka̱shile ka zuwai ni mogono mi ili dem, babu ili i na i buwai i na u kpa̱ɗa̱i kulyaꞋaka i ɗa tsugono. Amma ka̱ta̱ ce ene i ɗa ra̱ka̱ i yaꞋin ba. 
HEB.2.9	Ili i na ce enei i ɗaɗa, Yesu vuza na wi n utsura u na u yawai wa alingata ba, a̱ ka̱tsuma̱ ke megeshe kenu. Gogo na a ala yi ta̱ oroliko n tsugbayin n kucikpa adama a na u soꞋo ta̱ atakaci a̱ ukpa̱ adama a ugaꞋin u tsu. E, adama a kasingai ka̱ Ka̱shile kaꞋa, Yesu u kuwa̱i adama a yaba dem a aduniyan ra̱ka̱.
HEB.2.10	Ka̱shile kaꞋa vuza na u yaꞋin ili dem, ɗa ili ya ra̱ka̱ yi n wuma adama a na i neke yi tsugbayin. U ciga ta̱ muku n a̱bunda̱i n uwa a̱ ubuta̱ u tsugbayin u ni. Adama a nan lo a ɗa u zuwai Yesu u soꞋo atakaci, ɗa ta na nannai wo okpoi vuza na wu untsai o tono a kubana a̱ ubuta̱ u wishi. 
HEB.2.11	Adama a nannai, Yesu n aza a na u bonokoi ciɗa, Esheku e le o okpo ta̱ e te. I ɗaɗa i zuwai ɗa u tsu pana wono u kuɗeke le amgbu a̱ ni ba. 
HEB.2.12	U dana ta̱ Ka̱shile,
HEB.2.12	“Mi ta̱ a kudana uma a̱ va̱ ili i na vi yaꞋin.
HEB.2.12	Mi ta̱ a kucikpa wu a ayin a na baci o ɓolongi
HEB.2.12	adama a na a yaꞋanka wu tsugbashi.”
HEB.2.13	Ɗa kpamu u danai,
HEB.2.13	“Mi ta̱ a̱ kushuku n Ka̱shile.”
HEB.2.13	Ɗaɗa u danai,
HEB.2.13	“Mi ta̱ na koɓolo m muku n na Ka̱shile ke nekei mu.”
HEB.2.14	Muku n Ka̱shile uma a ɗa a na i n ikyamba koɓolo nu mpasa, adama a nan lo Yesu a̱ ka̱ci ka̱ ni wo okpoi ci le. U yaꞋan ta̱ nannai, adama a̱ ukpa̱ u ni, wi ta̱ a kufuɗa kuna Kalijani vuza na wi n utsura wu ukpa̱. 
HEB.2.15	Nannai ɗa wi isai aza a na ishi agbashi a ayin a wuma u le dem adama o wovon wu ukpa̱ u le. 
HEB.2.16	A̱tsu ra̱ka̱ ci yeve ta̱ a na Yesu u ta̱wa̱i adama a na u ɓa̱nka̱ ntsukaya mi Ibrahim, amma alingata ba. 
HEB.2.17	Adama a nannai Ka̱shile ka zuwai Yesu u yotso uma a̱ ni a ili dem, adama a na wo okpo mogono ma anan ganu† me le, vuza na u tsu yotsongu asuvayali, ɗa kpamu Ka̱shile kushuki n a̱yi. Nannai ɗa, Yesu u kuyaꞋan alyuka a kubana u Ka̱shile adama a na Ka̱shile ka cinukpaka uma unushi u le. 
HEB.2.18	A̱yi a̱ ka̱ci ka̱ ni u soꞋo ta̱ atakaci, ɗa Kalijani ka dakakai adama a na u zuwa yi u yaꞋan kawuya. Adama a nannai gogo na wi ta̱ a kufuɗa wa̱ ɓa̱nka̱ aza a na kalijani ki a kudakaka kuzuwa a yaꞋan unushi.
HEB.3.1	Uma a̱ va̱, Ka̱shile ka zagba ɗa̱ ta̱ yo okpo uma a ciɗa a̱ ni. Sheshei tsu na Yesu wi vuzavusuki vu Ka̱shile koɓolo m mogono ma anan ganu mu uneki u ka̱ɗu u tsu. 
HEB.3.2	U yaꞋin ili ra̱ka̱ i na Ka̱shile ka danai ni u yaꞋan. Ka̱shile ka zagba yi ta̱ u yaꞋan ulinga u nam pa, tsu na Musa u yaꞋin i na Ka̱shile ka danai ni u yaꞋan a kpaꞋa ku Ka̱shile ra̱ka̱. 
HEB.3.3	Tsugbayin tsu na Yesu u ci ciya̱ tsu laꞋa ta̱ tsu Musa, uteku u na kamaꞋi ka̱ ci ciya̱ tsugbayin u laꞋa kumaꞋa ka. 
HEB.3.4	Mayun ɗa vuza yoku u tsu maꞋa kpaꞋa dem, amma Ka̱shile kaꞋa kamaꞋi ki ili dem. 
HEB.3.5	Musa kagbashi kaꞋa ka na Ka̱shile ku ushuki n a̱yi m kpaꞋa ku ni dem, ulinga u ni agisana a ɗa a ili i na Ka̱shile ko kuyotsongu uma na kelime. 
HEB.3.6	Amma Kishi Maku ma̱ Ka̱shile maꞋa, a̱yi ɗa kpamu Ka̱shile ku ushuki n a̱yi wi inda kpaꞋa ku ni. A̱tsu ɗa kpaꞋa ku ni, ci lyaꞋa baci kelime n kuneke a̱ɗu babu kuka̱sa̱kpa̱ adama a ili i na ci keɗei a̱pa̱Ꞌa̱.
HEB.3.7	Ta nannai tsu na Ayinviki a̱ Ka̱shile a danai,
HEB.3.7	“Vu pana baci ka̱la̱ka̱tsu ka̱ Ka̱shile anana,
HEB.3.8	ka̱ta̱ vi yaꞋan ugbawansuvu ba,
HEB.3.8	tsu na ikaya i ɗa̱ i yaꞋin
HEB.3.8	a ayin a na a̱ ka̱sa̱kpa̱i kutono Ka̱shile,
HEB.3.8	ana o kondoi Ka̱shile na ɗe a kakamba.”
HEB.3.9	Ka̱shile ka danai,
HEB.3.9	“O kondoi mu ka̱u
HEB.3.9	adama a na e ene ili i na n kuyaꞋan,
HEB.3.9	ko a na e enei ɗe ili i na n yaꞋin a̱ ka̱tsuma̱ ka̱ a̱ya̱ amangere.
HEB.3.10	Ɗa n yaꞋin wupa n ele, ɗa n danai:
HEB.3.10	‘A̱ɗu e le ayin tutu a̱ tsu ka̱sa̱kpa̱ mu ta̱.
HEB.3.10	A iwain kuyaꞋan ili i na n danai le.’
HEB.3.11	N yaꞋin wupa ɗa n kucinai,
HEB.3.11	‘A̱ kuciya̱ kuvuka ku va̱ ba, ko kenu.’ ”
HEB.3.12	Uma a̱ va̱, yaꞋin mayin ka̱ta̱ vuza yoku vu ɗa̱ u yaꞋan n ka̱ɗu ka gbani-gbani ka na u iwan kuneke ka̱ɗu ba. Ka̱ɗu ka na ki nannai ka tsu zuwa ɗa̱ ta̱ i iwan Ka̱shile ka wuma.
HEB.3.13	I nekenei kadanshi ku utsura u ka̱ɗu a kanna dem. I lyaꞋa kelime nannai a na ayin a buwai lo biꞋi e kuɗeke “Anana.” I yaꞋan baci nannai ba, unushi wi ta̱ a̱ kuya̱nsa̱ aza o yoku a̱ ɗa̱ ka̱ta̱ u zuwa le a yaꞋan n ugbawansuvu. 
HEB.3.14	Ci baci n uneki wa̱ a̱ɗu ali a kubana a uteku, a kuzuwaka Ka̱shile utsura tsu na ci gita̱i ɗe, ci ta̱ a̱ kuciya̱ ili ra̱ka̱ i na yi i Kishi. 
HEB.3.15	Katagarda ka Ciɗa ka danai,
HEB.3.15	“Vu pana baci ka̱la̱ka̱tsu ka̱ Ka̱shile anana,
HEB.3.15	ka̱ta̱ vi yaꞋan ugbawansuvu ba,
HEB.3.15	tsu na ikaya i ɗa̱ i yaꞋin
HEB.3.15	a ayin a na a̱ ka̱sa̱kpa̱i kutono Ka̱shile.”
HEB.3.16	Anan yayi a panai ka̱la̱ka̱tsu ka̱ Ka̱shile ɗa a̱ kpa̱ɗa̱i kutono yi? Aza a na Musa wu uta̱ka̱i a iɗika i Masar ra̱ka̱. 
HEB.3.17	Anan yayi a zuwai Ka̱shile wupa ali a̱ya̱ amangere? Wi ta̱ a wupa n aza a na a yaꞋin unushi, aza a na a̱ kuwa̱i ɗe a kakamba. 
HEB.3.18	Anan yayi Ka̱shile ki a kuyaꞋan kadanshi n ele ana u kucinai u danai a̱ kuciya̱ kuvuka ku ni ba, ko kenu? U yaꞋan ta̱ kadanshi n aza a na a̱ kpa̱ɗa̱i kupanaka yi. 
HEB.3.19	Tsu ta̱wa̱ ta̱ ci yeve a fuɗa a uwa a kuvuka ku ni ba, adama a na a iwan ta̱ kuneke a̱ɗu.
HEB.4.1	Ka̱shile ka yaꞋankai tsu uzuwakpani ci ta̱ a kufuɗa kuꞋuwa a kuvuka ku ni. Adama a nannai, tsu zuka ka̱ta̱ vuza yoku vu tsu u kpa̱ɗa̱ kufuɗa kuꞋuwa ɗe ba. 
HEB.4.2	Tsu pana ta̱ akaka a, tsu na aza a Israila a panai va. Amma a iwain kuneke a̱ɗu n ili i na a panai va, ɗa akaka a a̱ kpa̱ɗa̱i kuɓa̱nka̱ le. 
HEB.4.3	A̱tsu ɗa koci aza a na ci nekei a̱ɗu tsa kufuɗa kuꞋuwa a kuvuka ku ni. Uteku u na Ka̱shile ka danai,
HEB.4.3	“N yaꞋin wupa ɗa n kucinai,
HEB.4.3	‘A̱ kuciya̱ kuvuka ku va̱ ba, ko kenu.’ ”
HEB.4.3	U dana ta̱ nannai ko a na kuvuka ku ni ku yaꞋin ɗe ulapuli kafu u yaꞋan aduniyan. 
HEB.4.4	A Katagarda ka Ciɗa u dansa ta̱ ukuna u kanna ke cindere a̱ ka̱tsuma̱ ke kuden ku te: “A kanna ke cindere ɗa Ka̱shile ku uvukai n ulinga u na wi ishi a kuyaꞋan ra̱ka̱.”
HEB.4.5	Ci kece ta̱ kpamu a ayin o yoku u danai, “Uma a nam pa a kuꞋuwa a kuvuka ku va̱ ba!”
HEB.4.6	Aza a na a̱ gita̱i kupana Arabali a Singai a a̱ ciya̱ kuvuka ku nan lo ba, adama a na o tono Ka̱shile ba. Amma ali n gogo na mayun ɗa uma o yoku a kuꞋuwa a kuvuka ka. 
HEB.4.7	Ɗa Ka̱shile ka zuwai kanna ko yoku ka na uma a kuꞋuwa a kuvuka ku ni, kanna ka nan lo ka ɗa u ci ɗeke, “Anana.” A Katagarda ka Ciɗa ka na a yaꞋin kadanshi ukuna u ni, Ka̱shile ka danai u Mogono Dawuda,†
HEB.4.7	“Vu pana baci ka̱la̱ka̱tsu ka̱ Ka̱shile anana,
HEB.4.7	ka̱ta̱ vi yaꞋan ugbawansuvu ba.”
HEB.4.8	Iɗika i KanaꞋana† a̱ ubuta̱ u na Joshuwa† u bankai le, u ɗaɗa ubuta̱ u savu u kuvuka u nam pa wa ba. Ishi baci ta nannai, Ka̱shile ki ishi a kuyaꞋan kadanshi kpamu adama a kanna ka kuvuka ko yoku ba. 
HEB.4.9	Na va u dana tsu ta̱ a na ayin a kuvuka a uma a̱ Ka̱shile ka̱ta̱ a yawa ba. Ayin a kuvuka a nam pa i ta̱ an kanna ke cindere ka na Ka̱shile ku uvukai. 
HEB.4.10	Vuza na baci de dem u uwai a kuvuka ku Ka̱shile, wi ta̱ a kuvuka n ulinga u ni, tsu na Ka̱shile ku uvukai ana u kotsoi kuyaꞋan aduniyan. 
HEB.4.11	YaꞋan tsu dakaka tsu na tsa kufuɗa adama a na tsu uwa a̱ ubuta̱ u kuvuka u ni, adama a na ka̱ta̱ vuza te vu tsu u kpa̱ɗa̱ ba, tsu na a yaꞋin adama a uteku u na a iwain kutono Ka̱shile.
HEB.4.12	Akaka a̱ Ka̱shile i ta̱ ci ili i wuma i na kpamu yi n utsura. A laꞋa ta̱ kotokobi ka na e temgbei una̱ u re dem alyu. Ka tsu ɓatsa ta̱ ka̱u ali u uwa punu asuvu a̱ tsu, u pece ayinviki n kululu ku tsu. U tsu ɓatsa ta̱ kpamu e mere ma atyangi n ungu e etele. U tsu yotsongu ta̱ e keteshe ili i na ci a kuciga kusokongu punu, ɗaɗa, ili i na ci sheshei koɓolo n i na ci cikalai. 
HEB.4.13	Babu vuza na u kusokongu ili punu a aduniyan i na Ka̱shile ka̱ kukpa̱ɗa̱ kene. U ce ene ta̱ ili ra̱ka̱ tsu na yi. A̱yi ɗa Ka̱shile vuza na tsa kudana hawun ili ra̱ka̱ i na ci yaꞋin.
HEB.4.14	Ci lyaꞋa kelime n kugbaɓarangu ili i na tsu danai ci neke ta̱ a̱ɗu. Ci yaꞋan nannai adama a na ci ta̱ m mogono ma anan ganu, Yesu Maku ma̱ Ka̱shile, vuza na u bonoi gaɗi a̱ Ka̱shile. 
HEB.4.15	U fuɗai u yevei a na ci babu utsura. Kalijani ka dakakai uteku u na u kufuɗa adama a na u zuwa yi u yaꞋan unushi, amma a̱yi Kishi u saꞋwa kuyaꞋan unushi ba, ko kenu. 
HEB.4.16	YaꞋan ci yawa ɗevu n Ka̱shile babu wovon. A̱yi ɗa vuza na wi o kuyotsongu uma kasingai. Ci yawa baci ɗevu nannai, wi ta̱ a kuyaꞋanka tsu kasingai ka̱ta̱ u ɓa̱nka̱ tsu ayin a na baci ci a kuciga.
HEB.5.1	Ka̱shile ka tsu zagba ta̱ mogono ma anan ganu dem a̱ ubuta̱ wa aza a̱ ni, ka̱ta̱ u neke le ulinga u kutono n uma e le a̱ ubuta̱ u Ka̱shile adama a na a yaꞋan alyuka n kuneꞋe adama a̱ unushi. 
HEB.5.2	Mogono ma anan ganu ma feu ma tsu namba ta̱ utsura tsu uma a na a buwai. I ɗaɗa i zuwai ɗa u fuɗai u tonoi sawu n aza a na a yaꞋansai unushi adama a na i n uyevi wi ili i singai ba. 
HEB.5.3	Adama a na wi ta̱ n unambi wu utsura, mayun ɗa u yaꞋan alyuka adama a̱ unushi u ni koɓolo n unushi u uma.
HEB.5.4	Babu vuza na u kufuɗa kuzagbaka ka̱ci ka̱ ni tsugbayin tsu na wo okpo mogono ma anan ganu. Vuma u tsu fuɗa ta̱ wo okpo mogono ma anan ganu koci adama a na Ka̱shile kaꞋa ke ɗekei ni, tsu na u ɗekei Haruna.† 
HEB.5.5	Ta feu ki nannai u Kishi. Wo okpoi mogono ma anan ganu, amma u zagba ka̱ci ka̱ ni adama a na u ciya̱ tsugbayin ba. Ka̱shile kaꞋa ka danai ni,
HEB.5.5	“Avu ɗa Maku ma̱ va̱.
HEB.5.5	Anana mo okpo ta̱ Eshevu.”
HEB.5.6	A̱ ubuta̱ u yoku, Ka̱shile ka danai,
HEB.5.6	“Avu ganu ɗa ko wanai,
HEB.5.6	tsu na Malikisada† wi ishi ganu.”
HEB.5.7	A ayin a na Yesu wi ishi a aduniyan, u folono ta̱ Ka̱shile, vuza na wi n utsura wi isa yi a̱ ubuta̱ wu ukpa̱, u yaꞋan ta̱ nannai n kacaꞋa koɓolo n kujilya. Mayun ɗa u cikpai Ka̱shile, Ka̱shile kpamu ka panakai ni mayin ili i na u danai. 
HEB.5.8	Ko a na Yesu wi Maku ma̱ Ka̱shile, u piꞋisai uteku u na u kupanaka Ka̱shile adama a ili i na u takacikai. 
HEB.5.9	Ana u kotsoi kuyaꞋan ili i na i gaꞋin u yaꞋan, ɗa wo okpoi vuza na u kuzuwa uma a̱ ciya̱ wishi u babu uteku, aza a na a ci yaꞋansa ili i na u tsu dana le a yaꞋan. 
HEB.5.10	Ta nannai Ka̱shile ka zuwai Yesu wo okpo mogono ma anan ganu, tsu Malikisada.
HEB.5.11	Ci ta̱ n ili n a̱bunda̱i i kudansa adama a ukuna u nam pa, amma i cana kudansa e keteshe ba, adama a na i ci ɗika ukuna gogo ba. 
HEB.5.12	Yi isa ta̱ ɗe Yesu m megeshe ma ɗe, u gaꞋan ta̱ i ka̱na̱ kuyotsongusu uma o yoku. Kucikpa i cigai i ciya̱ vuza yoku u yotsongusu ɗa̱ kpamu kupiꞋisa ku iyain ka akaka a̱ Ka̱shile. Yi ta̱ tsu nreɓu n na m buwai a kapa mani ana u gaꞋin i gita̱ ɗe kulyaꞋa tsuwaꞋa. 
HEB.5.13	Vuza na baci ka̱ta̱ a kasai mani ba, u kuyeve ili i derere ko i gbani-gbani ba. 
HEB.5.14	Amma uma a̱ gba̱ra̱-gba̱ra̱ a ci lyaꞋa ta̱ tsuwaꞋa tsu na nreɓu mi a kufuɗa kulyaꞋa ba, a piꞋisa ta̱ ɗe tutu kpamu tsu na ili i singai yi kau n ili i gbani-gbani.
HEB.6.1+HEB.6.2+HEB.6.3	A̱ ugiti i piꞋisai kuyotsongusu kakau ku iyain, ku na ki ku nreɓu. Kuyotsongusu ku nam pa ku ɗaɗa ci shika̱ unushi u tsu u na u tsu tuka̱ n ukpa̱, ka̱ta̱ kpamu ci yaꞋan n uneki u ka̱ɗu n Ka̱shile. Kuyotsongusu ku ɗa kpamu ku kusumbu ka akucina n kuzuwaka ke ekiye. Kuyotsongusu ku ukuna u kuɗenga̱ a̱ ubuta̱ wu ukpa̱ koɓolo n ukuna wa afada a babu uteku. Ukuna u nam pa ra̱ka̱ wi ta̱ punu a̱ ubuta̱ u kuyotsongusu ku iyain ku nam pa. Amma i yeve ta̱ ɗe ukuna u nam pa. Adama a nannai tsa kudansa ukuna u le gogo na ba, amma Ka̱shile ku ushuku baci, tsa kulyaꞋa ta̱ kelime n kudansa ukuna u kuyotsongusu ka aza a̱ gba̱ra̱gba̱ra̱.
HEB.6.4	Uma o yoku a̱ ka̱sa̱kpa̱ baci kuneke a̱ɗu n Kirisiti Kishi, babu vuza na u kuzuwa le kushika̱ unushi kpamu. N ayin a cau a ɗe, uma a nam pa a isa ta̱ kutashi ku Ka̱shile ɗa e peɗei kuneꞋe ku ni. Ele i ta̱ koɓolo n aza a na a isai Ayinviki a̱ Ka̱shile. 
HEB.6.5	E yeve ta̱ uteku u na akaka a̱ Ka̱shile i n ugaꞋin, ɗa kpamu e peɗei utsura u ayin a na a̱ kuta̱wa̱ ana Ka̱shile ka kulyaꞋa tsugono ka̱u. 
HEB.6.6	Ana a isai ili i nan lo ra̱ka̱, ɗaɗa a̱ shirikpa̱ka̱i Kirisiti Kishi kucina̱. Wi a kuyaꞋan o bonoko uma tsu nan lo a̱ shika̱ unushi kpamu ba, adama a na i ta̱ o kudoku kubapa Maku ma̱ Ka̱shile† a maɗanga ma atakaci† ana a iwain ni. I ta̱ e kuneke yi wono e kelime ka uma dem.
HEB.6.7	Uma o yoku i ta̱ ci iɗika i na i ciya̱i mini ka̱u. Ka̱ta̱ i matsa mayin e ekiye a aza a na a yaꞋin ɗe vicimba. Ka̱shile ka tsu zuwaka ta̱ iɗika i nan lo una̱singai.
HEB.6.8	Uma o yoku i ta̱ ci iɗika i na i tsu matsa awana m mita̱ ma kavama, babu kumatsa ili i yoku. Ka̱shile ka ci yaꞋanka ta̱ iɗika i nan lo ya una̱, ka̱ta̱ akina o songu i ɗa gbende.
HEB.6.9	Uma a̱ va̱ a na n cigai, ko ci yaꞋan baci kadanshi nannai, ci a̱ kumuɗa̱ ka̱ɗu n a̱ɗa̱ ba. Ci yeve ta̱ yi ta̱ a uye u singai, uye wu wishi. 
HEB.6.10	Ka̱shile ka ci yaꞋan ta̱ afada a̱ ni ayin tutu n uye derere u na u gaꞋin. Wi ta̱ a kuciɓa n ulinga u na i yaꞋin, ka̱ta̱ kpamu u ciɓa n ucigi u na i yotsongi a kubana wa̱ ni a ayin a na i ɓa̱nka̱i uma a̱ ni. Wi ta̱ kpamu a kuciɓa a na i buwai a̱ kuɓa̱nka̱ le ali n gogo na. 
HEB.6.11	Ili i na tsu laꞋi n kuciga i ɗaɗa i lyaꞋa kelime n kuyaꞋan nannai ali a kubana a uteku, adama a na i yeve ili i na i zuwakai a̱pa̱Ꞌa̱ yi ta̱ a kuyaꞋan mayun. 
HEB.6.12	Ci ciga ɗa̱ yo okpo orogo ba. Kucikpa i tono agisana a aza a na i a kisa ili i na Ka̱shile ka yaꞋankai le uzuwakpani adama a uneki u ka̱ɗu n uremi u ka̱ɗu u le.
HEB.6.13	Ana Ka̱shile ka yaꞋankai Ibrahim† uzuwakpani, u kucina ta̱ kuyaꞋan ili i na u yaꞋankai uzuwakpani wa. U kucinai nannai n kula ku ni, adama a na babu vuza na kpamu u laꞋi Ka̱shile. 
HEB.6.14	U danai, “Mpa, Vuzavaguɗu, mi ta̱ a kuzuwaka wu una̱singai, ka̱ta̱ n neke wu ntsukaya n a̱bunda̱i!”
HEB.6.15	Ibrahim u remei ka̱ɗu ɗa u vanai ili i nam pa i ta̱wa̱, ɗa ta na u ciya̱i ili i na Ka̱shile ka yaꞋankai ni uzuwakpani wa.
HEB.6.16	Uma i baci a kuyaꞋan akucina, a tsu kucina ta̱ n kula ku vuza na u laꞋi le m gbayin. Akucina o yotsongu ta̱ ili i na a danai va mayun ɗa, ka̱ta̱ kanananai ko kotso ta na ra̱ka̱. 
HEB.6.17	Ka̱shile feu ka yaꞋin akucina, adama a aza a na a̱ kuciya̱ uzuwakpani wa e yeve a na mayun ɗa u ɗa wi, wi ta na a kusabaꞋa u ɗa ba. 
HEB.6.18	Ili i re i nan lo ya kusabaꞋa ba: Ka̱shile ka yaꞋan baci uzuwakpani, wa kuyaꞋan aꞋuwa ba, u kucina baci kpamu, wa kuyaꞋan aꞋuwa ba. Ili i nam pa ya i tsu dokusu ta̱ utsura u ka̱ɗu, a̱tsu na tsu sumai tsu ta̱wa̱i u Ka̱shile adama a na wi isa tsu. E ci neke tsu ta̱ utsura adama a na tsu ɓa̱na̱ a̱pa̱Ꞌa̱ a na u nekei tsu. 
HEB.6.19+HEB.6.20	A̱pa̱Ꞌa̱ a nan lo a gbama ta̱ punu a̱ a̱ɗu a̱ tsu uteku u na kashamkpatsu ki iyum ka ci shamkpa m kpantsu a̱ ubuta̱ u te. Vuza na tsu zuwai a̱pa̱Ꞌa̱ wa̱ ni a̱yi ɗa Yesu, vuza na u uwai n ubuta̱ u kakashi ka na a palakai utsutsu wa sai a̱ ubuta̱ u Mololo ma na ma LaꞋi n Ciɗa† gaɗi a̱ Ka̱shile. U yaꞋankai tsu nannai. Wo okpoi mogono ma anan ganu vu tsu ko wanai, tsu Malikisada.
HEB.7.1	Malikisada† vu nam pa mogono maꞋa a̱ likuci i Salem n ganu vu Ka̱shile MalaꞋimili. Ana Ibrahim wi o kubono a kpaꞋa a ayin a na u lyaꞋi ngono n na̱shi ma n kuvon, Malikisada wu uta̱i u gasai n a̱yi ɗa u zuwakai ni una̱singai.
HEB.7.2	Ɗa Ibrahim u nekei ni ili i te a̱ ka̱tsuma̱ ka kupa dem i na u bonokoi a̱ ubuta̱ u kuvon wa. Ili i iyain i na ci cigai kudansa adama a Malikisada i ɗaɗa, kula ka ku ɗaɗa, “mogono ma na ma ci yaꞋansa ili yu usuɓi.” A̱yi ɗa kpamu “mogono ma̱ ma̱ta̱na̱” adama a na Salem ɗaɗa “ma̱ta̱na̱.” 
HEB.7.3	Babu vuza na u yevei esheku ko a̱na̱ku a Malikisada, n ubuta̱ u na wu uta̱i, n ayin a na a matsai ni, ko ayin a na u kuwa̱i. Wi ta̱ tsu Maku ma̱ Ka̱shile wi ta̱ kpamu o kokpo ganu ko wanai.
HEB.7.4	Zukai biꞋi n uteku u na Malikisada wi ishi n tsugbayin! Ko Ibrahim, akaya a gbayin a aza a Israila, e yeve ta̱ uteku u na Malikisada wi ishi n tsugbayin ana u nekei ni ili i te a̱ ka̱tsuma̱ ka kupa ki ili i na u ɗikai a̱ ubuta̱ u kuvon. 
HEB.7.5	Wila̱ u yotsongu tsu ta̱ u dana anan ganu ra̱ka̱ u gaꞋan ta̱ a̱ uta̱ e kelentsu ke Levi,† ntsukaya mi Ibrahim. Wila̱ kpamu u yotsongu tsu ta̱ u dana ntsukaya mi Ibrahim ra̱ka̱ sai e neke anan ganu ili i te a̱ ka̱tsuma̱ ka kupa a ili i na a̱ ciya̱i dem, ko a na anan ganu a nan lo i punu a̱ ka̱tsuma̱ ke kelentsu ke le. 
HEB.7.6	Malikisada a̱yi kelentsu ke Levi kaꞋa ba, amma ɗa wi isai ili i te a̱ ka̱tsuma̱ ka kupa a̱ ubuta̱ wi Ibrahim. Ɗa u zuwakai Ibrahim una̱singai, vuza na wi isai ɗe uzuwakpani u Ka̱shile. 
HEB.7.7	Yaba dem u yeve ta̱ a na vuza na wi n utsura u zuwaka vuza yoku una̱singai, u tsu laꞋa ta̱ vuza na wi isai una̱singai wa n tsugbayin. 
HEB.7.8	Anan ganu a ci isa ta̱ ili i te a̱ ka̱tsuma̱ ka kupa ki ili i na uma a̱ ciya̱i, ko a na i uma koci a na a̱ kukuwa̱. Amma Malikisada u laꞋa le ta̱ m gbayin, adama a na Katagarda ka Ciɗa ko yotsongusu ta̱ a na wi n wuma. 
HEB.7.9	Ci ta̱ feu a kufuɗa kudana a na ntsukaya n Levi, aza a na a ci isa ili i te a̱ ka̱tsuma̱ ka kupa, a tsupa ta̱ feu i ɗa ana Ibrahim u tsupai Malikisada ili i te a̱ ka̱tsuma̱ ka kupa. 
HEB.7.10	Babu na a matsai Levi, amma a̱yi biꞋi a ikyamba ya akaya a̱ ni Ibrahim ana Malikisada u gasai n a̱yi.
HEB.7.11	Ko a na Wila̱ u Musa u danai anan ganu sai a yaꞋan ntsukaya n Levi, anan ganu a nan lo a kufuɗa kuzuwa vuza te wo okpo vuza vu ma̱riki uteku u na u yotsoi ba. Adama nan lo sai a̱ ciya̱ ganu tsu Malikisada, amma a umaci u Haruna ba. 
HEB.7.12	Ayin a na baci kpamu ganu vi yoku kau u ta̱wa̱i, mayun ɗa a sabaꞋa Wila̱ wa feu. 
HEB.7.13	Ci ta̱ a kudansa ukuna u nam pa adama a̱ Kishi, vuza na wu uta̱i e kelentsu ko yoku kau. Babu vuza e kelentsu ka nan lo vu na u saꞋwai kuyaꞋan ulinga u tsuganu a katalikalyuka. 
HEB.7.14	Yaba dem u yeve ta̱ a na wu uta̱i e kelentsu ka Yahuza,† Musa ta na u dana a na anan ganu a̱ kuta̱ e kelentsu ka nan lo ba.
HEB.7.15	Na va ta na wo okpo ta̱ kpamu teshe ana ce enei ganu vi yoku vu ta̱wa̱i, vuza na wi tsu Malikisada. 
HEB.7.16	Vuma vu nan lo e ɗeke yi ganu adama a ikaya i ni ko wila̱ ba, amma adama a utsura u wuma u ni u na wi o kukotso ba. 
HEB.7.17	Katagarda ka Ciɗa ka danai adama a̱ ni,
HEB.7.17	“Avu ganu ɗa ko wanai,
HEB.7.17	tsu na Malikisada wi ishi ganu.”
HEB.7.18	Gogo na a zuwa ta̱ wila̱ u cau paki, adama a na u ɗa wi ta̱ babu utsura n wasasa kpamu. 
HEB.7.19	Wila̱ u Musa u fuɗa u zuwa ili yo okpo uteku u na u yotsoi ba. Amma gogo na Ka̱shile ke neke tsu ta̱ ili i na i laꞋi n kugaꞋan, ci keɗe a̱pa̱Ꞌa̱ n i ɗa. Tsu nan lo tsu ɗa ta na tsa kuyawa ɗevu n Ka̱shile.
HEB.7.20	Ka̱shile ka kucina ta̱ a na Kirisiti Kishi u kokpo ganu ayin tutu, amma u yaꞋanka ganu vi yoku lo tsu nam pa ba. 
HEB.7.21	Yesu koci ɗa u danakai:
HEB.7.21	“Mpa, Vuzavaguɗu, n kucina ta̱ n ili i nam pa,
HEB.7.21	mi ta na a kusabaꞋa ka̱ɗu ka̱ va̱ ba.
HEB.7.21	‘Avu ganu ɗa ko wanai.’ ”
HEB.7.22	Yesu ɗa vuza na u zuwai uzuwakpani wa wo okpo mayun, u na u laꞋi u na Ka̱shile ka yaꞋin m Musa a kugaꞋan.
HEB.7.23	N ayin a cau, ganu u kuwa̱ baci, wi a kulyaꞋa kelime n kokpo ganu ba. Ɗaɗa i zuwai ɗa anan ganu o yongoi lo n a̱bunda̱i. 
HEB.7.24	Amma Yesu ganu ɗa wi ko wanai; tsuganu ci ni tso kukotso ba. 
HEB.7.25	Adama a nannai, a̱yi ɗa wi gogo na, n ayin tutu, vuza na u kufuɗa wa kisa aza a na a̱ ta̱wa̱i u Ka̱shile n ubuta̱ u ni. Wi ta̱ n wuma ko wanai adama a na u folono Ka̱shile adama a ele.
HEB.7.26	Yesu ɗa mogono ma anan ganu ma na ci a kuciga, adama a na u tsu ɓa̱nka̱ tsu ta̱ a̱ uye dem. Ili i na u ci yaꞋan i ci yokpo ta̱ Ka̱shile. Wi ta̱ babu unushi. Ka̱shile keꞋwe yi ta̱ kau n aza a aduniyan a na a ci yaꞋan unushi. Ɗa u nekei ni ubuta̱ u na u laꞋi n tsugbayin na ɗe gaɗi. 
HEB.7.27	A̱yi wi tsu anan ganu vu na vu buwai ba, aza a na sai a yaꞋan alyuka kanna dem, a ci lyuka ta̱ biꞋi adama a unushi u le, ka̱ta̱ e yeve a lyuka adama a unushi u uma. Amma Yesu u yaꞋan ta̱ ili i nam pa kute, ɗa ta na wu untsakai adama a ayin ra̱ka̱, ana u lyukai ka̱ci ka̱ ni a maɗanga ma atakaci. 
HEB.7.28	Wila̱ u danai uma o okpo ta̱ ngono n anan ganu, ko a na a fuɗa a yaꞋin uteku u na u yotsoi a yaꞋan ba. A̱ ugiti biꞋi, Ka̱shile ke nekei Musa Wila̱ wa. Ana u kotsoi kuyaꞋan nannai, ɗa u yevei u zuwai Maku ma̱ ni mo okpo mogono ma anan ganu n akucina. A̱yi ɗa u fuɗai u yaꞋin ili ra̱ka̱ i na Ka̱shile ka cigai ni u yaꞋan.
HEB.8.1	Ili i gbayin i na ci a kudansa i ɗaɗa na: Ci ta̱ m mogono ma anan ganu vuza na wi a̱ ida̱shi e kukiye ku usingai ku kakuba ko tsugono ka̱ Ka̱shile Mogono mi Ili Ra̱ka̱ na ɗe gaɗi. 
HEB.8.2	Mogono ma anan ganu ma̱ tsu wi ta̱ a tsugbashi o Mololo ma na ma LaꞋi n Ciɗa,† a̱ ubuta̱ u kucikpa u mayun u na Ka̱shile ka yaꞋin, amma a̱ ubuta̱ u na uma a yaꞋin ba.
HEB.8.3	Mogono ma anan ganu dem mi ta̱ n ulinga u kunekeshe kuneꞋe n alyuka u Ka̱shile. Tsu nan lo mogono ma anan ganu ma̱ tsu u gaꞋan ta̱ u neke feu Ka̱shile ili.
HEB.8.4	Wi ishi baci punu na aduniyan, u kokpo ganu ba, ko kenu, adama a na anan ganu i ta̱ lo punu na, aza a na o tsu tono Wila̱ a̱ ubuta̱ u kuneke Ka̱shile kuneꞋe. 
HEB.8.5	Ulinga u na a ci yaꞋan tsu anan ganu iyoci i ɗa koci ko kululu ki ili i na yi ɗe gaɗi. Derere ɗa n tsu na ki ishi m Musa. Ana Musa wi o ofoɓuso adama a na u yaꞋan Ma̱va̱li ma̱ Ka̱shile, Ka̱shile ka danai ni, “Ciɓa n ayin a na vi a kusan ka, ɗa n danai nu uteku u na va kuyaꞋan maꞋa derere. Zuka mayin ka̱ta̱ vi yaꞋan Ma̱va̱li ma tsu nan lo tsa derere.”
HEB.8.6	Amma ulinga u tsuganu u na Ka̱shile ke nekei Yesu u laꞋa ta̱ ulinga u na e nekei anan ganu a na a buwai. Tsu nan lo tsu ɗa feu, uzuwakpani u savu u na Yesu wu uta̱ka̱i a̱ ubuta̱ u Ka̱shile ɗa u tuka̱i uma a̱ ni u laꞋa ta̱ u kuku wa. Na va ɗaɗa adama a na ayin a na Ka̱shile ka yaꞋin uzuwakpani u savu wa, ili i na u danai u kuyaꞋan i laꞋa ta̱ ili i na u danai u kuyaꞋan a uzuwakpani u kuku.
HEB.8.7	Ishi baci uzuwakpani u iyain wa u fuɗa u yaꞋan ili dem i na wi ishi a na wa yaꞋan, ishi kpamu o kudoku a yaꞋan uzuwakpani u ire wa ba. 
HEB.8.8	Amma Ka̱shile a̱ ka̱ci ka̱ ni we ene ta̱ uma a fuɗa a yaꞋan tsu na u yotsoi a yaꞋan ba, ɗa u danai:
HEB.8.8	“N dana ɗa̱, ayin i ta̱ lo a̱ kuta̱wa̱,
HEB.8.8	a na n kuyaꞋan uzuwakpani u savu
HEB.8.8	n aza a kpaꞋa ki Israila koɓolo n aza a kpaꞋa ku Yahuza.
HEB.8.9	Uzuwakpani u nam pa u kuyaꞋan tsu uzuwakpani
HEB.8.9	u na n yaꞋin n ikaya i le ba,
HEB.8.9	ana n ka̱na̱i le n ekiye ɗa mu uta̱ka̱i le a iɗika i Masar.†
HEB.8.9	Amma ɗa a iwain kutono u ɗa,
HEB.8.9	ɗa ta na n shirikpa̱ka̱i le kucina̱.
HEB.8.10	Amma uzuwakpani u savu u na n kuyaꞋan
HEB.8.10	n uma a Israila a ayin a na a̱ kuta̱wa̱ a ɗa na:
HEB.8.10	Mi ta̱ a kuzuwa kuyotsongusu ku va̱ e kusheshe ku le,
HEB.8.10	ka̱ta̱ n ɗana ku ɗa punu a̱ a̱ɗu e le.
HEB.8.10	Mi ta̱ o kokpo Ka̱shile ke le,
HEB.8.10	ka̱ta̱ ele o okpo uma a̱ va̱.
HEB.8.11	Uma o kudoku kpamu o kuyotsongusu aza e le ba,
HEB.8.11	a dana, ‘Yevei Vuzavaguɗu,’
HEB.8.11	adama a na uma ra̱ka̱ i ta̱ e kuyeve mu,
HEB.8.11	a̱ kugita̱ a vuza na u laꞋi n kenu a kubana a vuza na u laꞋi m gbayin.
HEB.8.12	Mi ta̱ a kucinukpaka le adama a kawuya ka na a yaꞋin,
HEB.8.12	mi kpamu o kudoku ma ciɓa n unushi u le kpamu ba.”
HEB.8.13	Ana Ka̱shile ki a kadanshi ku uzuwakpani u savu, na va u yotsongu ta̱ a na u zuwai ɗe u iyain wa wo okpoi gbani. Ili i na kpamu i kutsai ɗa yo oꞋoi yi ta̱ a̱ kupuwa̱nka̱ babu megeshe.
HEB.9.1	Punu a uzuwakpani† u iyain u nan lo u na Ka̱shile ka yaꞋin n aza a Israila, u dana ta̱ uma uteku u na a kuyaꞋan kucikpa derere, ɗa kpamu u danai le uteku u na a kuyaꞋan Ma̱va̱li ma̱ Ka̱shile, a̱ ubuta̱ u na a kucikpa yi. 
HEB.9.2	A yaꞋin Ma̱va̱li ma na e pecuki nlolo e re. Punu asuvu o mololo ma iyain a zuwai kashamkpatsu ka̱ ma̱kuni koɓolo n kirikpa m burodi vu na e nekei u Ka̱shile. E ɗeke ta̱ mololo ma nam pa ma Mololo ma Ciɗa. 
HEB.9.3	Kakashi ka na a palakai utsutsu wa ki ta̱ lo ka na ke pecei nlolo n re ma. E ɗeke ta̱ kunu ku ire ka Mololo ma na ma LaꞋi n Ciɗa. 
HEB.9.4	Punu asuvu o mololo ma nan lo ma ta punu katalikalyuka† ki ka na a paɗai n azanariya, a̱ ubuta̱ u na o tsu songu ili i ma̱gula̱ni.† Punu o mololo ma Akpati vu Uzuwakpani† vu maɗanga vi ta̱ punu, vu na a paɗai n azanariya a akambu ra̱ka̱. Punu asuvu a Akpati vu Uzuwakpani va ili i tatsu yi ta̱ punu: Ili i iyain i na yi punu i ɗaɗa ma̱diki ma azanariya ma na a shatangi m mana.† Ili i ire punu i ɗaɗa kalangu ka Haruna† ka na ko topoi. Ili i tatsu i na yi punu i ɗaɗa nshemberu ma atali n Wila̱ Kupa wa a uɗani gaɗi vi le. 
HEB.9.5	Gaɗi va Akpati va, ta ɗe a yimai ili i wuma i re ye evelyu i na i yotsongi a na Ka̱shile ki lo.
HEB.9.6	Ayin a na baci o kotsoi kufoɓuso ili dem tsu nam pa tsa, anan ganu a tsu uwa ta̱ punu o mololo ma iyain a kanna dem adama a na a yaꞋan ulinga u le. 
HEB.9.7	Amma mogono ma anan ganu endeꞋen ma ɗa ma tsu uwa asuvu o mololo me ire ma, u ci yaꞋan ta̱ ta na feu nannai va kute a̱ ka̱ya̱ dem. U tsu uwa o Mololo ma na ma LaꞋi n Ciɗa va babu u ɗika mpasa a kuꞋuwa ba. U tsu lyuka ta̱ mpasa ma u Ka̱shile adama a unushi u ka̱ci ka̱ ni, n adama a unushi u na uma a yaꞋin babu e yeve ayin a na a yaꞋin u ɗa. 
HEB.9.8	Ayinviki a̱ Ka̱shile a yaꞋin ulinga n ili i nam pa adama a na i yotsongu a na Wila̱ koɓolo m Ma̱va̱li a buwa baci lo a kuyaꞋan ulinga u le, uye a kuꞋuwa o Mololo ma na ma LaꞋi n Ciɗa a̱ kuɓa̱yuwa̱ u ɗa ba.
HEB.9.9	Na va agisana a ɗa adama a ayin o gogo na. U yotsongu ta̱ a na kuneꞋe n alyuka† a na a lyukai a̱ kukpa̱ɗa̱ kuzuwa ka̱ɗu ka vuza na u yaꞋin kucikpa ko okpo ciɗa tsu na u yotsoi. 
HEB.9.10	Wila̱ u nam pa adama a ukuna u kulyaꞋa n kusoꞋo n iza̱Ꞌa̱shi i ɗa koci. Wila̱ wi ikyamba u ɗa, ɗa Ka̱shile ka zuwai uma o tono u ɗa ali sai a ayin a na a yaꞋin uye u savu.
HEB.9.11	Amma Kirisiti Kishi ɗa gogo na wo okpoi mogono ma anan ganu a̱ ubuta̱ wi ili i singai ra̱ka̱ i na i ta̱wa̱i ɗe. U uwa ta̱ ɗe a̱ ubuta̱ u gbayin u kucikpa na ɗe gaɗi u na u laꞋi n ugaꞋin. Ekiye a uma a ɗa a yaꞋin u ɗa ba, u ɗa wi punu a aduniyan a nam pa feu ba. 
HEB.9.12	Kute adama a ayin dem, u ɗikai alyuka a mpasa u ukai punu asuvu o Mololo ma na ma LaꞋi n Ciɗa ma nan lo, amma mpasa mu nlala nu ndendem n ɗa ba. U ɗikai mpasa n ni, ana u yaꞋin nannai kpamu, ɗa u ciya̱ka̱i tsu wishi u na u kukpa̱ɗa̱ kukotso.
HEB.9.13	N ayin a cau, ana uma a nusai, ikyamba i le yo okpo ta̱ ciɗa ana anan ganu a zazakai le mpasa mu nlala m mo obomburon, ɗa a̱ bula̱ngi kpamu kokomo ka na e kenuki a̱ ubuta̱ u kusongu mashan ma kanaka. 
HEB.9.14	Amma Kishi u yaꞋan unushi ba, ko kenu, amma ɗa u nekei ka̱ci ka̱ ni tsa alyuka u Ka̱shile a̱ ubuta̱ wa Ayinviki a na i n wuma ko wanai. Ɗaɗa i zuwai mpasa n ni n laꞋi n utsura ka̱u ɗa n zuwai a̱ɗu a̱ tsu o okpoi ciɗa a̱ ubuta̱ wi ili i na i tsu tuka̱ n ukpa̱. Gogo na ci ta̱ a kufuɗa tsa yaꞋanka Ka̱shile ka wuma tsugbashi!
HEB.9.15	Na va ɗaɗa ili i na i zuwai ɗa Kishi wo okpoi vuza na u foɓusoi uzuwakpani u savu, ka̱ta̱ aza a na Ka̱shile ke ɗekei a̱ ciya̱ a isa una̱singai u na u kukpa̱ɗa̱ kukotso, u na Ka̱shile ka yaꞋin uzuwakpani. I ta̱ a kufuɗa kuyaꞋan ili i nam pa adama a na Kishi u kuwa̱ ta̱ ɗa u nekei uma uba̱ruwi† adama a unushi u na a yaꞋin ele biꞋi o kutono uzuwakpani u iyain wa.
HEB.9.16	Uzuwakpani tsu nam pa wi ta̱ tsu vuma vu na u ɗanai e kepepa uteku u na u cigai e pecuku udukuyan u ni ayin a na baci u kuwa̱i. Amma i ta̱ a kufuɗa kupecuku ucanuku wa koci a ayin a na baci yaba dem u yevei vuma u kuwa̱ ta̱. 
HEB.9.17	Kepepa ka ki ta̱ n utsura koci a ayin a na baci vuza na u ɗanai kaꞋa u kuwa̱i. Ko vuza wa kufuɗa wa kisa ili i yoku ba, vuza wi baci n wuma biꞋi. 
HEB.9.18	I ɗaɗa i zuwai ko uzuwakpani u iyain wa u gita̱ ba, sai nu mpasa koci n na n kuyotsongu ukpa̱.
HEB.9.19	A̱ ugiti, Musa u danai uma ra̱ka̱ kadanshi ku utsura dem ka na ki punu a̱ Wila̱. Ɗaɗa u tonoi n kuɗika mpasa mu ndendem nu nlala ɗa u satarai n ɗa m mini. Ɗa u ɗikai cileme tsu mokyon tsu na ci urumbuki ushili m menju ma mashanaka† adama a na u zaza n ɗa a katagarda ka̱ Wila̱ ka n uma ra̱ka̱. 
HEB.9.20	U danai, “Na va ɗaɗa mpasa n na n yaꞋankai uzuwakpani u na Ka̱shile ke nekei ɗa̱ kadanshi ku utsura i tono.” 
HEB.9.21	Tsu nan lo tsu ɗa feu, Musa u zazai mpasa a̱ Ma̱va̱li ma̱ Ka̱shile† n ili ra̱ka̱ i na a ci yaꞋanka ulinga a̱ ubuta̱ u kucikpa. 
HEB.9.22	Wila̱ u dana ta̱ ili ra̱ka̱ sai a zazaka i ɗa nu mpasa ka̱ta̱ i ɗa i ciya̱ yo okpo ciɗa. Ka̱shile feu ki a kucinukpaka n unushi babu mpasa n na n kuyotsongu ukpa̱ ba.
HEB.9.23	Ili i nan lo ya i ɗa i zuwai le a takpa nshinda̱ m Ma̱va̱li ma̱ Ka̱shile n ili i na yi punu dem nu mpasa mu nnama. Ili i nam pa ya iyoci ɗa koci yi ili i na yi ɗe gaɗi. Amma alyuka a na a takpai nshinda̱ mi ili i mayun i na yi ɗe gaɗi a laꞋa ta̱ alyuka a nnama. 
HEB.9.24	Kishi u uwa asuvu o Mololo ma na ma LaꞋi n Ciɗa ma na uma a yaꞋin ba, adama a na iyoci i ɗa koci i mololo ma mayun. U uwai punu asuvu a gaɗi a, wi ta̱ ɗe kpamu n Ka̱shile gogo na adama a na u ɓa̱nka̱ tsu. 
HEB.9.25	U uwa kpamu gaɗi adama a na u doku u lyukasa ka̱ci ka̱ ni kpamu ba, tsu mogono ma anan ganu ma aduniyan ma na ma tsu uwa o Mololo ma na ma LaꞋi n Ciɗa a̱ ka̱ya̱ dem adama a na u lyuka mpasa m manama. 
HEB.9.26	Ishi baci u lyuka ka̱ci ka̱ ni ka̱ya̱ dem, wi ishi ta̱ a kutakacika a ayin n a̱bunda̱i ali n ayin a na a yaꞋin aduniyan. Amma gogo na ɗevu n uteku, ɗa u kucikpa u ta̱wa̱i kute adama a ayin dem, adama a na u takpa utsura wu unushi ko wanai ana u kuwa̱i tsa alyuka adama a̱ tsu. 
HEB.9.27	Mayun ɗa yaba dem u kuwa̱ kute, ka nan lo ka yaꞋan baci ka̱ta̱ Ka̱shile ka yaꞋanka le afada. 
HEB.9.28	Adama a nannai Kishi u kuwa̱i kute koci adama a na u takpa unushi u uma n a̱bunda̱i. Amma u ta̱wa̱ baci kpamu, adama a kutakpa unushi a ɗa kpamu ba. Wi ta̱ a̱ kuta̱wa̱ adama a na wi isa yaba dem vu na wi a kuvana yi.
HEB.10.1	Wila̱ u Musa wi ta̱ ci iyoci yi ili i singai i na i kuta̱wa̱. Iyoci i nam pa ya i ɗaɗa ili i mayun ya ba, adama a na i ɗa ya kufuɗa kuzuwa uma a yaꞋansa tsu na wu untsai ba, ko ishi a yaꞋan alyuka ka̱ya̱ dem. 
HEB.10.2	Wila̱ wa u fuɗa baci u zuwa le o okpo ciɗa uteku u na u yotsoi a yaꞋan, ishi ta̱ a̱ kuka̱sa̱kpa̱ kuyaꞋan alyuka a. Ka̱shile ki ishi ta̱ a̱ kuza̱Ꞌa̱ unushi wa aza a na i a kuyaꞋan kucikpa kute adama a ayin dem, ka̱ta̱ ta na a̱ɗu e le o okpo babu wono. 
HEB.10.3	Amma ta nannai ba! Alyuka a nam pa a tsu zuwa le ta̱ a ciɓa n unushi u le ka̱ya̱ dem. 
HEB.10.4	Ili i na i zuwai i ɗaɗa mpasa mo obomburon nu nlala mi a kufuɗa ma takpa unushi ba.
HEB.10.5	I ɗaɗa i zuwai ana Kirisiti Kishi u ta̱wa̱i a aduniyan, u danai Ka̱shile,
HEB.10.5	“Vi a kuciga alyuka a nnama n e kuneꞋe ki ica̱Ꞌa̱shi ba.
HEB.10.5	Amma vi neke mu ta̱ ikyamba adama a na m panaka wu.
HEB.10.6	Nnama n na o songi a katalikalyuka
HEB.10.6	n alyuka adama a unushi o yokpo wu ba.
HEB.10.7	Ɗa n danai Ka̱shile, ‘Mpa ɗa na,
HEB.10.7	n ta̱wa̱ ta̱ adama a na n yaꞋan ili i na vi cigai,
HEB.10.7	uteku u na a ɗanai adama a̱ va̱ a Katagarda ka Ciɗa.’ ”
HEB.10.8	Punu a Katagarda ka Ciɗa ka nam pa u dana ta̱ a̱ ugiti biꞋi, “Vi a kuciga alyuka n kuneꞋe ba. Vi a kuciga alyuka o kusongu n kuneꞋe ku na ka kutakpa unushi ba. Ili i nan lo i yokpo wu ba.” (Ko a na ili i nam pa i ɗaɗa alyuka a na Wila̱ u danai u gaꞋin a yaꞋan.) 
HEB.10.9	Ɗa u danai, “Mpa ɗa na, Ka̱shile, n ta̱wa̱ ta̱ adama a na n yaꞋan ili i na vi cigai.” Ɗa Ka̱shile ko gboroi alyuka a̱ kuku a ra̱ka̱, ɗa u zuwai alyuka a̱ Kishi a̱ una̱ u wa a ɗa. 
HEB.10.10	Adama a na Yesu Kirisiti Kishi u yaꞋin ili i na Ka̱shile ka cigai ni u yaꞋan, ɗaɗa ci ciya̱i tso okpoi ciɗa ra̱ka̱ a̱ ubuta̱ wu unushi, adama a na u yaꞋan ta̱ alyuka a n ikyamba i ni kute n adama a ayin dem.
HEB.10.11	N ayin a cau, anan ganu a yaꞋansa ta̱ ulinga u le a kanna dem, ɗa a lyaꞋi kelime n kulyuka alyuka a na a kufuɗa kutakpa unushi ba. 
HEB.10.12	Amma Kishi ke neke ta̱ ka̱ci ka̱ ni tsa alyuka a na a untsakai ko wanai. Gogo na wi ta̱ ɗe a̱ ida̱shi e kukiye ku usingai ku Ka̱shile. 
HEB.10.13	Wi ta̱ kpamu o kuyongo ɗe ali Ka̱shile ka zuwa irala i ni ɗaka vu utsura u ni. 
HEB.10.14	N alyuka e te a nan lo, u bonokoi uma ciɗa uteku u na u gaꞋin o yongo ko wanai, aza a na Ka̱shile ka zuwai o okpo aza a̱ ni.
HEB.10.15	Ayinviki a̱ Ka̱shile kpamu a dana tsu ta̱ ukuna u nam pa. A̱ ugiti biꞋi u danai:
HEB.10.16	“Vuzavaguɗu u danai,
HEB.10.16	‘Uzuwakpani u na n kuyaꞋan u ɗa na n ele a ayin a nan lo.
HEB.10.16	Mi ta̱ a kuzuwa kuyotsongusu ku va̱ a̱ a̱ɗu e le,
HEB.10.16	ka̱ta̱ n ɗana ku ɗa punu e kusheshe ku le.’ ”
HEB.10.17	Ɗa u danai kpamu:
HEB.10.17	“Mi o kudoku ma ciɓa kpamu n unushi u le
HEB.10.17	n ili i gbani-gbani i na a yaꞋin ba.”
HEB.10.18	Ana Ka̱shile ka cinukpakai tsu unushi, ukuna u bura tsu kpamu n kudoku kuyaꞋan alyuka ba.
HEB.10.19	Adama a nannai uma a̱ va̱, ci ta̱ a kufuɗa tsa uwa o Mololo ma na ma LaꞋi n Ciɗa† babu wovon adama a mpasa n Yesu.
HEB.10.20	U nekei ikyamba i ni adama a na u ɓa̱yuwa̱ka̱ tsu uye u savu u na u tonoi a kubana a̱ ubuta̱ u wuma! Uye u nam pa ta na u ɗika tsu ta̱ a kuꞋuwa a̱ ubuta̱ u kakashi ka na a palakai utsutsu. 
HEB.10.21	Ci ta̱ m mogono ma anan ganu vuza na wi a kulyaꞋa tsugono a kpaꞋa ku Ka̱shile na ɗe gaɗi.
HEB.10.22	Adama a nannai, ci ta̱ a kufuɗa ci yawa ɗevu n Ka̱shile. Ka̱sa̱kpa̱ ci yaꞋan nannai n a̱ɗu a singai a na i babu munla̱i. Mpasa n Kishi n tsu za̱Ꞌa̱ ta̱ a̱ɗu a̱ tsu, a̱ɗu a nan lo a na a ci ciɓasa n ili i gbani-gbani i na ci yaꞋin, ɗa tso okpoi adanshi a̱ za̱Ꞌa̱ tsu ta̱ ciɗa m mini ma ciɗa. 
HEB.10.23	Mayun ɗa tsu ka̱na̱ kpan-kpaꞋan a̱pa̱Ꞌa̱ a na tsu danai a̱ tsu a ɗa, adama a na tsu ushuku ta̱ n Ka̱shile ki ta̱ a kufuɗa kuyaꞋan ili i na u yaꞋin uzuwakpani. 
HEB.10.24	YaꞋan ili i bura tsu n itoku i tsu, ka̱ta̱ kpamu tsu ɓa̱nka̱na̱i n tsu na tso kuyotsongu ucigi, ka̱ta̱ ci yaꞋan ili i singai. 
HEB.10.25	Uma o yoku a tsu gasa adama a na a yaꞋan kucikpa ayin tutu ba, amma ka̱ta̱ ci yaꞋan ci le ba. Ci lyaꞋa kelime n kuyaꞋankpanai kadanshi ko kudokusu utsura u ka̱ɗu, ali tsu na i yevei kanna ko kubono ka Vuzagbayin ka yawa ta̱ ɗevu.
HEB.10.26	Alyuka i lo o kudoku kuyaꞋan adama a unushi u tsu ba, ci lyaꞋa baci kelime n kuyaꞋan unushi wana ɗai ci yeve ili i mayun. 
HEB.10.27	Amma, ili i na yo okpoi i ɗaɗa tsu vana n wovon afada a na i lo a̱ kuta̱wa̱ koɓolo n akina a usuɗukpi ka̱u a na o kusongu aza a na i irala i Ka̱shile! 
HEB.10.28	Ngan n re ko n tatsu n tuka̱ baci nu nsata n vuza yoku adama a na u iwain kutono Wila̱ u Musa, i ta̱ a kutakacika vuma vu nan lo ali a kubana ukpa̱ babu asuvayali.
HEB.10.29	Vuza yoku u iwan baci kuneke Maku ma̱ Ka̱shile tsugbayin, u laꞋa ta̱ uteku u na vuza u kuꞋiwan Wila̱ u Musa m gbani-gbani. Vuza yoku kpamu, u tuka̱ baci n wono a̱ ubuta̱ wu mpasa mu uzuwakpani n na n tsu bonoko tsu ciɗa,† u laꞋa ta̱ uteku u na vuza u kuꞋiwan Wila̱ u Musa m gbani-gbani. Nannai kpamu, vuza yoku u shika baci Ayinviki a̱ Ka̱shile, vuza na u tsu yotsongu tsu kasingai ka̱ ni, kagbani-gbani ka nan lo ke te kaꞋa n ka na ka buwai dem. 
HEB.10.30	Ci yeve ta̱ a na Ka̱shile ka danai, “N kutakacika ta̱ aza na a ci yaꞋan kawuya. Mi ta̱ a kutsupa le.” Ɗa feu u danai, “Vuzavaguɗu wi ta̱ a kuyaꞋanka uma a̱ ni afada.”
HEB.10.31	Ili i wovon i ɗa ka̱u vuma u yikpa̱ e ekiye a̱ Ka̱shile ka wuma.
HEB.10.32	Ciɓai n ayin a cau a ɗe, ana i piꞋisai ili i mayun yu ukuna u Ka̱shile a̱ ugiti. I yaꞋan ta̱ kataci ka̱u n atakaci n a̱bunda̱i, amma ɗa i lyaꞋi kelime n utsura. 
HEB.10.33	Ayin o yoku a uka ɗa̱ ta̱ muna, ɗa a shikai ɗa̱ a̱ a̱shi a̱ ka̱bunda̱i ka uma. Ayin o yoku i ɓa̱nka̱ ta̱ aza a na i kusoꞋo atakaci a ili i te n a̱ɗa̱. 
HEB.10.34	I yaꞋan ta̱ kasingai a kubana wa aza a na a zuwai a̱ kunu ku ugbashi. Ana a̱ fa̱ba̱na̱i ili i na yi n i ɗa ra̱ka̱, i lulukpa̱ ta̱ m ma̱za̱nga̱, adama a na i yeve ta̱ yi ta̱ n ili i na i laꞋi n kugaꞋan a kuvana ɗa̱, i na kpamu i kuyongo ko wanai.
HEB.10.35	Adama a nannai, ka̱ta̱ i ka̱sa̱kpa̱ kuneke a̱ɗu sakaɗi u Vuzagbayin ba, ko yi ɗa̱i i cinai ɗa̱, adama a na i lyaꞋa baci kelime n kutsurakpa ka̱ɗu, yi ta̱ a̱ kuciya̱ katsupu ka gbayin. 
HEB.10.36	PiꞋisai uteku u na i kuyongo n ka̱lulu gogo na, adama a na i fuɗa i yaꞋan ili i na Ka̱shile ka cigai, ka̱ta̱ i ciya̱ kpamu ili i na u yaꞋin uzuwakpani. 
HEB.10.37	Uteku u na Katagarda ka Ciɗa ka danai,
HEB.10.37	“Babu megeshe vuza na wi lo a̱ kuta̱wa̱ u kuta̱wa̱ ta̱.
HEB.10.37	U kudokongusu ba.
HEB.10.38	Aza a na Ka̱shile ku ushuki n ele o kuyongo ta̱ n wuma
HEB.10.38	adama a uneki u ka̱ɗu u le.
HEB.10.38	Amma wi a kupana uyoꞋo n vuza na dem
HEB.10.38	u bonoi n ka̱ca̱pa̱ ba.”
HEB.10.39	Amma ci a̱ ka̱tsuma̱ ka aza a na o kubono n ka̱ca̱pa̱ ka̱ta̱ a̱ na̱mgba̱ ba. Tsu ushuku ta̱ n Ka̱shile, adama a nan lo ta na, ɗa wi isai tsu.
HEB.11.1	Aza a na e nekei a̱ɗu n Ka̱shile a̱ ushuku ta̱ mayun a na u kuneke le ili i na e keɗekei a̱pa̱Ꞌa̱. A̱ ushuku ta̱ mayun ɗa n ili i na ka̱ta̱ a saꞋwai kene ba. 
HEB.11.2	Ka̱shile ku ushuku ta̱ n uma a mani-mani adama a uneki wa̱ a̱ɗu u le.
HEB.11.3	Ci ta̱ n uneki u ka̱ɗu, i ɗaɗa i zuwai ɗa ci yevei a na Ka̱shile ka yaꞋin kadanshi, n uye u nam pa u ɗa u yaꞋin aduniyan n ili i na yi punu dem. Ana u yaꞋin nannai, u yaꞋan ta̱ ulinga n ili i na vuma u kene ba, adama a na u yaꞋan ili i na ce kene.
HEB.11.4	Habila† wi ta̱ n uneki u ka̱ɗu, i ɗaɗa i zuwai ɗa u yaꞋin alyuka u Ka̱shile a uye u na u laꞋi alyuka a na Kayinu† u yaꞋin n kugaꞋan. Ka̱shile ka danai ka pana ta̱ uyoꞋo n kuneꞋe ku na u lyukai, ɗa u ɗekei ni vuma vu usuɓi. Ko a na wo okpoi ɗe magasa mani-mani, ukuna u ni u buwa ta̱ a kuyaꞋan kadanshi n a̱tsu adama a uneki u ka̱ɗu u ni.
HEB.11.5	Anuhu wi ta̱ n uneki u ka̱ɗu, i ɗaɗa i zuwai ɗa Ka̱shile ka ɗikai ni a kubana gaɗi u ciya̱ u kuwa̱ ba. E ene ikyamba i ni ba, adama a na Ka̱shile ka ɗika yi ta̱ ɗe. Katagarda ka Ciɗa ka danai kafu Ka̱shile ka ɗika yi a kubana gaɗi, u zuwa ta̱ ɗe Ka̱shile ka panai uyoꞋo n a̱yi. 
HEB.11.6	Uneki u ka̱ɗu wi baci lo ba, vuza wa kufuɗa wa zuwa Ka̱shile ka pana uyoꞋo u ni ba. Vuza na baci de dem u ta̱wa̱i u Ka̱shile, mayun ɗa wu ushuku a na Ka̱shile ki n wuma, a̱yi ɗa kpamu u tsu tsupa aza a na i a̱ kula̱nsa̱ yi mayun.
HEB.11.7	Nuhu† wi ta̱ n uneki u ka̱ɗu, i ɗaɗa i zuwai ɗa u panai ana Ka̱shile ka danai ni ukuna wi ili i na ka̱ta̱ u saꞋwai kene ba. U panakai Ka̱shile ɗa u sheꞋwei kpantsu ku gbayin adama a na wi isa kpaꞋa ku ni. A̱ ubuta̱ wu uneki u ka̱ɗu u ni u ɗa, u yotsongi a na aduniyan a nusai, ɗa wo okpoi vuza te a̱ ka̱tsuma̱ ka aza a na o bonokoi n usuɓi n Ka̱shile a̱ ubuta̱ wu uneki u ka̱ɗu u ni.
HEB.11.8	Ibrahim wi ta̱ n uneki u ka̱ɗu, i ɗaɗa i zuwai ɗa u panakai Ka̱shile ana u ɗekei ni u bana a̱ ubuta̱ u yoku u na u yaꞋin uzuwakpani u kuneke yi. U ka̱sa̱kpa̱i iɗika i ni, u yeve ta na ubuta̱ u na u gaꞋin u bana ba. 
HEB.11.9	Adama a na Ibrahim wi n uneki u ka̱ɗu, u yongoi tsu komoci a iɗika yu uzuwakpani. U yongoi ɗe a̱ ka̱pa̱m, ta feu ntsukaya n ni, Ishaku n Yakubu a yaꞋin nannai. Ɗa Ka̱shile ke nekei le feu uzuwakpani u te. 
HEB.11.10	Ibrahim u yaꞋan ta̱ ili i nam pa, adama a na wi ta̱ a kuvana a na wa uwa a̱ ubirini u na Ka̱shile ka̱ ira̱i ɗa ka maꞋi, u na i kuyongo ko wanai.
HEB.11.11	Saratu† koɓolo n Ibrahim i ta̱ n uneki u ka̱ɗu, i ɗaɗa i zuwai ɗa a fuɗai a matsai maku, ko a na a kutsai ka̱u ɗa Saratu kpamu wi madari. Ibrahim u neke ta̱ ka̱ɗu a na Ka̱shile ki a kuyaꞋan ili i na u yaꞋin uzuwakpani. 
HEB.11.12	Vuma vu nam pa u kutsa ta̱ ka̱u ali ɗevu n ukpa̱, amma ko n nannai wo okpoi akaya a uma n a̱bunda̱i. Mayun, uma a nam pa i ta̱ lo n a̱bunda̱i a laꞋi kukece, tsu na azangata a gaɗi i, ko kayala a̱ ka̱kina̱ ka mala.
HEB.11.13	Uma a nam pa ta a̱ kuwa̱i nannai ra̱ka̱ n uneki wa̱ a̱ɗu u le babu na a̱ ciya̱ ili i na Ka̱shile ka yaꞋankai le uzuwakpani. A yaꞋan ta̱ ma̱za̱nga̱ a na e enei ili i nam pa a̱ kuta̱wa̱, ko a na i ɗa yi daꞋin. A danai ele omoci a ɗa n a̱ta̱wa̱shi a aduniyan a nam pa. 
HEB.11.14	Uma a dansa baci ili tsu nam pa, o yotsongu ta̱ a na i a̱ kula̱nsa̱ iɗika i na i kokpo i le. 
HEB.11.15	Ishi baci i lo a kuciɓasa n iɗika i na a̱ ka̱sa̱kpa̱i, babu ili i na i kusa̱nka̱ le kubono a̱ ubuta̱ u na ishi. 
HEB.11.16	Amma i ta̱ a̱ kula̱nsa̱ ubuta̱ u na u laꞋi n ugaꞋin. Ta ɗe wi gaɗi. I ɗaɗa i zuwai ɗa Ka̱shile ka̱ kukpa̱ɗa̱ kupana wono, e ɗeke yi baci Ka̱shile ke le, adama a na u foɓuso ta̱ ɗe ubirini adama e ele.
HEB.11.17	Ibrahim wi ta̱ n uneki u ka̱ɗu, i ɗaɗa i zuwai ɗa u nekei Ishaku tsa alyuka ana Ka̱shile ko kondoi ni. Ibrahim ɗa vuza na Ka̱shile ka yaꞋankai uzuwakpani wa, amma u foɓusoi adama a na u neke maku me te ma̱ ni koci tsa alyuka. 
HEB.11.18	N ayin a cau, Ka̱shile ka dana yi ta̱ ɗe, “Ntsukaya n na n yaꞋankai nu uzuwakpani i ta̱ a̱ kuta̱ wi Ishaku.”
HEB.11.19	Ibrahim u sheshe ta̱ Ishaku u kuwa̱ baci, Ka̱shile ki ta̱ a kufuɗa ka̱ ɗengusa̱ yi kpamu. Wi ta̱ adanshi Ibrahim wi isa ta̱ kpamu maku ma̱ ni a̱ ubuta̱ wu ukpa̱.
HEB.11.20	Ishaku† wi ta̱ n uneki u ka̱ɗu, i ɗaɗa i zuwai ɗa u zuwakai muku n re n ni una̱singai, Yakubu† n Isuwa.† U yeve ta̱ a na Ka̱shile ka kuyaꞋanka le ili i singai na kelime.
HEB.11.21	Yakubu wi ta̱ n uneki u ka̱ɗu, i ɗaɗa i zuwai ko a na wi a̱ kukuwa̱, u telekpe ka̱ci ka̱ ni a kalangu ka̱ ni ɗaɗa u cikpai Ka̱shile. Ɗa u zuwakai yaba dem vu muku n Isuhu† una̱singai.
HEB.11.22	Isuhu wi ta̱ n uneki u ka̱ɗu, i ɗaɗa i zuwai ɗa ana wi a̱ kukuwa̱, ɗa u yaꞋin kadanshi adama a ayin a na aza a Israila a̱ kuka̱sa̱kpa̱ iɗika i Masar. Ɗa u danai le a̱ pura̱ etele a̱ ni koɓolo n ele i baci a kulaza.
HEB.11.23	Esheku a Musa n a̱na̱ku a̱ ni i ta̱ n uneki u ka̱ɗu, i ɗaɗa i zuwai ɗa o sokongi ni ali wotoi u tatsu. E ene ta̱ Musa mereɓu mo tsuloboi maꞋa, a pana kpamu wovon a iwan kutono wila̱ u mogono ba.
HEB.11.24	Musa wi ta̱ n uneki u ka̱ɗu, i ɗaɗa i zuwai ana u gbonguroi, ɗa u iwain kushuku e ɗeke yi maku me mekere mo mogono ma Masar. 
HEB.11.25	U cikalai kusoꞋo atakaci koɓolo n uma a̱ Ka̱shile, a na wa pana uyoꞋo wu unushi u ayin kenu. 
HEB.11.26	We ene ta̱ u laꞋa ta̱ n kugaꞋan u takacika adama a̱ Kirisiti Kishi, a na wa̱ ciya̱ uciyi u Masar ra̱ka̱, adama a na wi ta̱ a kindana katsupu ka̱ Ka̱shile ka na ki lo a̱ kuta̱wa̱. 
HEB.11.27	Adama a uneki u ka̱ɗu u ni, Musa u ka̱sa̱kpa̱i Masar, ɗa u kpa̱ɗa̱i kupana wovon u wupa u mogono. Musa u lyaꞋi kelime nannai adanshi wi ta̱ e kene Ka̱shile ka na vuza wa kufuɗa we kene ba. 
HEB.11.28	Adama a uneki u ka̱ɗu u ni, u foɓusoi Ka̱ɗiva̱ ka Kupasamgbanai† ɗa u zazai mpasa a̱ utsutsu gaɗi n akambu dem adama a na vuza na u kutuka̱ n ukpa̱ u kpa̱ɗa̱ kuna ngaji mi Israila.
HEB.11.29	Uma i ta̱ n uneki u ka̱ɗu, i ɗaɗa i zuwai ɗa a pasai Mala ma Shili† adanshi iɗika i ɗekpu i ɗa. Amma ana aza a Masar o tonoi, ɗa a̱ kuwa̱i punu a mala ma ra̱ka̱.
HEB.11.30	Uma a̱ Ka̱shile i ta̱ n uneki u ka̱ɗu. Ana a walai ɗa a̱ ka̱ra̱Ꞌi likuci i Jeriko ali ayin e cindere, ɗa mashilya ma̱ ni ma̱ yikpa̱i.
HEB.11.31	Rahapu† kashakanlai kaꞋa, wi ta̱ n uneki u ka̱ɗu, i ɗaɗa i zuwai ɗa u rabasai aza a kasaka a Yahuda. Ɗaɗa i zuwai ɗa a̱ kpa̱ɗa̱i kuna yi, ana a unai aza a na a iwain kupanaka Ka̱shile.
HEB.11.32	N doku n neke agisana o yoku? Mi n ayin a na n kudana ɗa̱ ukuna u Gidiyon,† m Baraka, n Sonson,† n Jefata, n Dawuda, n SamaꞋila,† n eneki ba. 
HEB.11.33	Uneki u ka̱ɗu u le u ɓa̱nka̱ le ta̱ a lyaꞋi utsura wi iɗika kakau. A yaꞋan ta̱ ili i na yi derere, ɗa a̱ ciya̱i ili i na Ka̱shile ka yaꞋin uzuwakpani. A̱ ɓa̱ya̱ngi una̱ wi ikawu.
HEB.11.34	A̱ kima̱sa̱i akina a usuɗukpi ka̱u. A laꞋakai a̱ ubuta̱ wa aza a na a cigai kuna le n otokobi. Ko a na a nambai katsura, ɗa o doku a̱ ciya̱i katsura. A̱ ciya̱ ta̱ utsura ka̱u a̱ ubuta̱ u kuvon, ɗa a lyaꞋi utsura wo osoji a na i omoci. 
HEB.11.35	A̱ma̱ci o yoku o doku a isai aza e le, aza a na ishi a̱ kuwa̱i ɗe ɗa o bonoi n wuma. Uma o yoku a ɗa a takacikai le n a̱bunda̱i adama a uneki wa̱ a̱ɗu u le, ɗa uma a nan lo a danai, “Ci a̱ kushuku tso okpo ba̱ri ba.” A yaꞋin nannai adama a na Ka̱shile ka̱ ɗengusa̱ le a̱ ubuta̱ wu ukpa̱ a kubana a wuma u singai.
HEB.11.36	A yaꞋankai aza a na a̱ ushuki n Ka̱shile ulami, ɗa kpamu a fabai le. Ɗa a shiyai aza o yoku kau n ikani ɗa a zuwai a ugbashi. 
HEB.11.37	Aza o yoku a kuwa̱i adama a na a vara le ta̱ n atali. Aza o yoku a gbatyai le agimi e re e re. A unai aza o yoku n otokobi. Aza o yoku a buwa n ili ba, sai ukpan wu nlala adama a na a uka. O okpoi aza a unambi, ɗa a takacikai le ka̱u. 
HEB.11.38	Uma a nam pa uma a singai a ɗa ali ɗa aduniyan a̱ kpa̱ɗa̱i kuntsa n ele. A tambalukpai a kakamba nu nsasan, ɗa o sokongi a aɓatsu n enle a iɗika.
HEB.11.39	Uma a nam pa ra̱ka̱ Ka̱shile ka pana ta̱ uyoꞋo u le adama a uneki u ka̱ɗu u le! Amma ko n nannai, ɗa a̱ kuwa̱i babu na a̱ ciya̱i ili i na u yaꞋankai le uzuwakpani. 
HEB.11.40	Ka̱shile ke sheshe ta̱ kuyaꞋan ili i na i kulaꞋa biꞋi n kugaꞋan adama a̱ tsu, ka̱ta̱ a̱ ciya̱ o okpo ciɗa uteku u na u yotsoi o yongo koɓolo n a̱tsu.
HEB.12.1	Ci ta̱ n uma n a̱bunda̱i uka̱ra̱Ꞌi n a̱tsu aza a na i agisana a ili i na uneki u ka̱ɗu wi. Tsu nan lo yaꞋan ci yaꞋan ilaɗi i malamanai ma na mi kelime ka̱ tsu ka̱ta̱ tsu ka̱sa̱kpa̱ ba. Tsu takpa a̱ ubuta̱ u wuma u tsu ili dem i na i kukpada tsu kuyaꞋan ili i na i gaꞋin ci yaꞋan; ɗaɗa unushi u na u kubonoko tsu ka̱ca̱pa̱ gogoꞋo. 
HEB.12.2	Mayun ɗa tsu zuwa a̱shi a̱ tsu u Yesu, vuza na wi ka̱giti ku uneki u ka̱ɗu u tsu n vuza na kpamu u kuzuwa u ɗa wo okpo uteku u na u gaꞋin. U takacika ta̱ ɗa u kuwa̱i a maɗanga ma atakaci. Amma ɗa wu ushuki n wono wa adanshi ili i ɗa ba, adama a̱ ma̱za̱nga̱ ma na u kuciya̱ a kubana megeshe. Gogo na kpamu wi ta̱ ɗe a̱ ida̱shi e kukiye ku usingai ku kakuba ko tsugono tsu Ka̱shile.† 
HEB.12.3	Ciɓai biꞋi n Yesu tsa agisana. U lulukpa̱i ana uma a gbani-gbani i a kuyaꞋanka yi ili i gbani-gbani. Adama a nannai ka̱ta̱ yo oꞋo ali i ka̱sa̱kpa̱ kudakaka ba.
HEB.12.4	Yi ta̱ a kataci n unushi, amma ka̱ta̱ kataci ka̱ ɗa̱ ka zuwa le a una ɗa̱ ba. 
HEB.12.5	Amma i cinukpa ta̱ a na Katagarda ka Ciɗa ka danai muku n Ka̱shile adama a na u dokusu le utsura u ka̱ɗu:
HEB.12.5	“Maku ma̱ va̱, Vuzavaguɗu u lapulaka wu baci, vu zuka mayin,
HEB.12.5	u ɓarangu wu baci kpamu ka̱ta̱ vu namba katsura ka̱ ka̱ɗu ba,
HEB.12.6	Adama a na Vuzavaguɗu u tsu lapulaka ta̱ yaba dem vu na u cigai,
HEB.12.6	ka̱ta̱ kpamu u ɓarangu yaba dem vu na Vuzavaguɗu wu ushuki n a̱yi, tsu maku ma̱ ni.”
HEB.12.7	Lulukpa̱i n ili i na yi a kutakacika, adama a na yi ta̱ tsu na atakaci a̱ tsu uta̱ u kesheku. Babu maku ma na ma saꞋwai kunamba atakaci a̱ ubuta̱ we esheku a̱ ni. Ka̱shile ki ta̱ a kuyaꞋan n a̱ɗa̱ tsu muku n ni. 
HEB.12.8	Ka̱shile ka tsu lapulaka ta̱ muku n ni ra̱ka̱, u kpa̱ɗa̱ baci kulapulaka ɗa̱, ashe a̱ɗa̱ uma a pulai ɗa, yi kpamu uma a̱ ni mayun ba. 
HEB.12.9	Ra̱ka̱ vu tsu ci yongo ta̱ n isheku i tsu punu a aduniyan aza a na a lapulakai tsu, ɗa ta na ci cikpai le. To u kulaꞋa tsu panaka esheku a̱ tsu a na i gaɗi ka̱ta̱ ciya̱ ci yongo n wuma ba? 
HEB.12.10	Isheku i tsu a aduniyan a lapulaka tsu ta̱ a uye u na e enei u ɗa u laꞋi n kugaꞋan a ayin kenu a yakpa. Amma Ka̱shile ka tsu lapulaka tsu ta̱ adama a na u ɓa̱nka̱ tsu, ka̱ta̱ ci ciya̱ tso okpo ciɗa uteku u na a̱yi wi ciɗa. 
HEB.12.11	Kulapulu ili i ɗa i na i ci yokpo uma a ayin a na a lapulakai le ba, ki ta̱ nu mɓa̱la̱! A ayin a na baci Ka̱shile ka takacikai le, ɗaɗa adama a na u yotsongu le ili i na a yaꞋin derere ba, ka̱ta̱ a piꞋisa ili punu a̱ ubuta̱ u nam pa wa ka̱ta̱ a yaꞋan ili yu usuɓi, ka̱ta̱ o yongo m ma̱ta̱na̱ kpamu.
HEB.12.12	Yo okpo ta̱ babu katsura, amma doki i yaꞋan katsura kpamu. 
HEB.12.13	Lapulai uye u bono mejege, ka̱ta̱ aza a na i o kutono u ɗa, ko i babu katsura ko i nkutsuma̱, a̱ kpa̱ɗa̱ kuta̱ɗa̱tsa̱ ali a̱ yikpa̱ amma a̱ ciya̱ katsura.
HEB.12.14	Gbagbalai adama a na i yongo m ma̱ta̱na̱ n uma ra̱ka̱, ka̱ta̱ kpamu i gbagbala i yongo a uye u ciɗa. Vuza na dem wuma u ni wi ciɗa ba, we kene Vuzavaguɗu ba. 
HEB.12.15	Zukai mayin adama a na ka̱ta̱ vuza te vu ɗa̱ u kpa̱ɗa̱ kuciya̱ kasingai ka̱ Ka̱shile ba. Zukai ka̱ta̱ ili i kusheshe yo okono i gbonguro adama a na i takacika ɗa̱ a̱ kula̱nga̱sa̱ uma n a̱bunda̱i ba. 
HEB.12.16	Ka̱ta̱ i zuka mayin ta lo vuza wa yaꞋan tsugbani, ko u iwan kutono Ka̱shile uteku u na Isuwa u yaꞋin. Isuwa a̱yi ɗa magaji mi Ishaku, wi ishi ta̱ kpamu a̱ kuciya̱ ili i ra̱ka̱ i na esheku i n i ɗa, amma ɗa u dengei ili i nan lo ra̱ka̱ adama a kapara ka tsuwaꞋa ke te koci. 
HEB.12.17	I ciɓa ta̱ ana Isuwa u yaꞋin ili i nam pa ya, ɗa u cigai esheku a̱ ni a zuwaka yi una̱singai, amma ɗa esheku a̱ ni a iwain. Amma babu ili i na u kuyaꞋan adama a na u sabaꞋa ukuna wa, ko a na u folonoi esheku n u shika̱i.
HEB.12.18	A̱ɗa̱ yi tsa aza a Israila ba, aza a na a yawai a Kusan ku Sinai,† a̱ ubuta̱ u na a kufuɗa e kene ka̱ta̱ kpamu a saꞋwa. Ku ɗa ki ta̱ n akina, ka̱yimbi n ka̱nga̱ ka̱ lima̱ kpamu ka palai ku ɗa, koɓolo n kabatalikpau. 
HEB.12.19	A panai izumgbi i kavana n ka̱la̱ka̱tsu. Ana uma a panai ka̱la̱ka̱tsu ka, ɗa o folonoi Ka̱shile ka̱ ka̱sa̱kpa̱ kuyaꞋan kadanshi, 
HEB.12.20	adama a na u laꞋa ta̱ utsura u na a fuɗa o tono ana u danai, “Ko manama ma saꞋwa baci kusan ka, mayun ɗa a una maꞋa n atali.”
HEB.12.21	Musa a̱ ka̱ci ka̱ ni u pana ta̱ wovon ka̱u n ili i na we enei ali ɗa u danai, “M pana ta̱ wovon ka̱u ali ɗa mi e kujeꞋeke ikyamba.”
HEB.12.22	Amma a̱ɗa̱ gogo na i ta̱wa̱ ta̱ a Kusan ku Sihiyona n Urishelima vu na vi gaɗi. Na va ɗaɗa ubirini u Ka̱shile ka wuma, a̱ ubuta̱ u na alingata a̱kpa̱n a̱kpa̱n n a̱bunda̱i o ɓolongi a̱ ubuta̱ u te adama a na a yaꞋan ma̱za̱nga̱. 
HEB.12.23	I ta̱wa̱ ta̱ a̱ ubuta̱ u koɓolo ka̱ muku n Ka̱shile adanshi ra̱ka̱ vi le ngaji n Ka̱shile n ɗa. A ɗana ta̱ ɗe ula e le ra̱ka̱ gaɗi. I ta̱wa̱ ta̱ u Ka̱shile a̱ ka̱ci ka̱ ni, vuza na wi keyevikafada ka uma ra̱ka̱. I ta̱wa̱ ta̱ kpamu wa̱ a̱kpisa̱ a̱ usuɓi, Ka̱shile ka zuwa le ta̱ o okpo uteku u na u cigai o okpo. 
HEB.12.24	I ta̱wa̱ ta̱ u Yesu, vuza na u tuka̱i n uzuwakpani† u savu a̱ Ka̱shile a kubana u uma a̱ ni. Ɗaɗa mpasa n Yesu n na a zazai tsa alyuka n na mi n akaka a na a laꞋi mpasa n Habila.
HEB.12.25	Adama a nannai ka̱ta̱ i iwan vuza na wi a kuyaꞋanka ɗa̱ kadanshi ba. Uma a Israila a iwain Musa ana u ɓarangi le a ayin a na i a aduniyan, a laꞋaka ta na ba. Adama a nannai wi ta̱ a kulaꞋa n kuna̱mgba̱ wa̱ tsu ci iwan baci vuza na wi gaɗi ayin a na baci u ɓarangi tsu. 
HEB.12.26	N ayin a cau ana u yaꞋin kadanshi, ka̱la̱ka̱tsu ka̱ ni ka̱ gba̱ɗa̱sa̱i iɗika, amma gogo na u yaꞋan ta̱ ɗe uzuwakpani, “Mi ta̱ o kudoku kugba̱ɗa̱sa̱ aduniyan kute amma u nam pa ali n gaɗi feu.” 
HEB.12.27	Ana u danai ili i nam pa, wi ta̱ a kadanshi ka na u kuniꞋwa̱nta̱ngu ili i na u yaꞋin dem. Ili i na a̱ kukpa̱ɗa̱ kufuɗa kugba̱ɗa̱sa̱ koci i ɗa i kokpo.
HEB.12.28	I ɗaɗa i zuwai ɗa tsa kuyaꞋan ogodiya a na ci ciya̱i tsugono tsu na ili ya kufuɗa ya̱ gba̱ɗa̱sa̱ ba. Ci cikpa Ka̱shile tsu na u kuyokpo yi, ka̱ta̱ ci neke yi tsugbayin n kupana wovon u ni kpamu, 
HEB.12.29	adama a na Ka̱shile ka̱ tsu ki ta̱ tsa akina a usuɗukpi a na o tsu songu ili.
HEB.13.1	LyaꞋi kelime m maciganai n ucigi u Kirisiti Kishi. 
HEB.13.2	Ka̱ta̱ i rabasa omoci a iꞋuwa i ɗa̱. Uma o yoku a yaꞋan ta̱ nannai, ɗa ta na a rabasai alingata a̱ Ka̱shile babu na e yevei. 
HEB.13.3	Ka̱ta̱ i cinukpa n aza a na i a ugbashi ba. SoꞋi atakaci n ele adanshi yi ta̱ ɗe n ka̱ci ka̱ ɗa̱. Ciɓai n aza a na i a kuyaꞋanka kawuya adanshi yi ta̱ ɗe feu a kutakacika n ele.
HEB.13.4	Ka̱ta̱ i cikpa yolo. Ali n a̱ma̱ci o yongo n ukuna u mayun a kuka̱na̱ ka̱ci ke le ayin tutu, adama a na Ka̱shile ki ta̱ a kutakacika vuza na de dem u yaꞋin tsugbani ko u kpa̱ɗa̱i kuyongo n ukuna u mayun a̱ ubuta̱ u yolo. 
HEB.13.5	Sa̱nka̱i ka̱ci ka̱ ɗa̱ n ukuna u kuciga ki ikebe. I cuwa̱ n ili i na yi n i ɗa. Ka̱shile ka danai,
HEB.13.5	“Mi a̱ kuka̱sa̱kpa̱ wu ba, ko kenu.
HEB.13.5	Mi kpamu a̱ kushirikpa̱ka̱ wu kucina̱ ba.”
HEB.13.6	Adama a nannai, ci ta̱ a kufuɗa kudana sakaɗi,
HEB.13.6	“Mi a kupana wovon ba,
HEB.13.6	adama a na Vuzavaguɗu ɗa ka̱ɓa̱nki ka̱ va̱.
HEB.13.6	Uma a kufuɗa a yaꞋanka mu ili ba.”
HEB.13.7	Ciɓai n aza e kelime a̱ ɗa̱ a na o yotsongushi ɗa̱ kadanshi ka̱ Ka̱shile a̱ ugiti. Ciɓai n ili i singai i na o yongoi a kuyaꞋansa a wuma u le ra̱ka̱, ka̱ta̱ yu ushuku n Ka̱shile ci le. 
HEB.13.8	Yesu Kishi u tsu sabaꞋa ba, ko kenu! A̱yi ɗa vi te na̱yin, n anana, n ko wanai.
HEB.13.9	Ka̱ta̱ i ka̱sa̱kpa̱ a̱ ya̱nsa̱ ɗa̱ ali i ka̱sa̱kpa̱ kuyotsongusu kakau ku zuwa ɗa̱ i katsukpa uye u singai ba. Kasingai ka̱ Ka̱shile kaꞋa ke kuneke a̱ɗu a̱ ɗa̱ katsura, amma kutono ku wila̱ adama a ilikulyaꞋa ba, ili i nam pa ya i tsu ɓa̱nka̱ aza a na i o kutono u ɗa ba. 
HEB.13.10	Ci ta̱ n katalikalyuka, anan ganu† a na i aza a Yahuda i n utsura u na a lyaꞋa alyuka a na a lyukai a katalikalyuka ka ba.
HEB.13.11	Mogono ma anan ganu ma ci ɗika ta̱ mpasa mu nnama u uka asuvu o Mololo ma na ma LaꞋi n Ciɗa, ta ɗe u tsu lyuka mpasa n nam pa adama a unushi. Amma o tsu songu ta̱ ikyamba yi nnama ya pulai va̱ a̱pa̱m. 
HEB.13.12	I ɗaɗa i zuwai ɗa Yesu u soꞋi atakaci pulai vu ubirini, adama a na u ciya̱ u bonoko uma a̱ ni ciɗa nu mpasa n ni. 
HEB.13.13	Adama a nannai yaꞋan tsu bana ɗe wa̱ ni pulai va̱ a̱pa̱m va, ka̱ta̱ tsu pana icuꞋu i wono i na a̱yi u panai. 
HEB.13.14	Ci n ubirini u na u kuyongo ko wanai punu a iɗika na ba, amma ci ta̱ a kuvana ubirini tsu nan lo.
HEB.13.15	Ka̱sa̱kpa̱ ci lyaꞋa kelime n kuyaꞋan alyuka a kucikpa Ka̱shile a̱ ka̱tsuma̱ ka kula ku Yesu, ɗaɗa kucikpa ka aza a na e kuɗeke kula ku ni. 
HEB.13.16	Ka̱ta̱ i cinukpa kuyaꞋan kasingai ba, ka̱ta̱ kpamu i ɓa̱nka̱na̱i, adama a na ɗaɗa alyuka a na o yokpoi Ka̱shile. 
HEB.13.17	Panakai aza e kelime a̱ ɗa̱, ka̱ta̱ i yaꞋan ili i na a danai ɗa̱ i yaꞋan. I ta̱ a̱ kula̱na̱ wuma u ɗa̱ babu kuvuka, adama a na e yeve ta̱ mayun i ta̱ a kudana Ka̱shile uteku u na ele a̱ ɓa̱nka̱i ɗa̱. I panaka le baci, i ta̱ a kuyaꞋan ulinga u le m ma̱za̱nga̱. I panaka le baci ba, i ta̱ a kuyaꞋan u ɗa n una̱mgbuka̱tsuma̱, na lo va ta na u kuɓa̱nka̱ ɗa̱ ba.
HEB.13.18	Ka̱ta̱ i ka̱sa̱kpa̱ kuyaꞋan kavasa adama a̱ tsu ba. Ci yeve ta̱ a na a̱ɗu a̱ tsu i ciɗa, ci ciga ta̱ feu kuyaꞋan ili i na yi derere ayin tutu. 
HEB.13.19	N folono ɗa̱ ta̱ n utsura u na mi n u ɗa ra̱ka̱ adama a na i yaꞋan kavasa, ka̱ta̱ Ka̱shile ka̱ suku mu m bono wa̱ ɗa̱ babu megeshe.
HEB.13.20+HEB.13.21	N yaꞋan ta̱ kavasa adama a na Ka̱shile ka̱ ma̱ta̱na̱ ke neke ɗa̱ ili i singai dem i na i nambai, adama a na i yaꞋan ili i na u cigai. U ɗengusa̱i Vuzagbayin vu tsu Yesu Kishi a̱ ukpa̱. Gogo na Yesu wi ta̱ tsu Maguɓi ma Gbayin, vuza na mpasa n ni n ɗa a yaꞋankai uzuwakpani u Ka̱shile nu nkyon n ni. Uzuwakpani u nam pa wi a̱ kukotso ba. N vasa ta̱ adama a na Ka̱shile ka yaꞋan punu wa̱ tsu ili i na i yokpoi ni, a̱ ubuta̱ u Yesu Kirisiti Kishi. A̱yi ɗa e kuneke tsugbayin ko wanai n ko wanai. Ta nannai.
HEB.13.22	Uma a̱ va̱, n folono ɗa̱ ta̱ i zuka mayin n akaka o kudokusu katsura a nam pa. Akaka a kenu a ɗa koci.
HEB.13.23	N ciga ta̱ i yeve a na a shikpai ɗe vuza tsu Timoti a̱ ubuta̱ wu ugbashi. U yawa baci gogoꞋo, dem vu tsu ci ta̱ a̱ kuta̱wa̱ ce kene ɗa̱.
HEB.13.24	Kya̱sa̱i aza e kelime a̱ ɗa̱ ra̱ka̱ n uma a̱ Ka̱shile ra̱ka̱.
HEB.13.24	Aza o Kutoni a na i Italiya i a nwalu nu mpa, i ta̱ feu ikya̱shi i ɗa̱.
HEB.13.25	Ka̱sa̱kpa̱ kasingai ka̱ Ka̱shile ko yongo n a̱ɗa̱ ra̱ka̱.
JAS.1.1	Mpa ɗa Yakubu kagbashi ka̱ Ka̱shile n ke Yesu Vuzagbayin Kishi.
JAS.1.1	Mi ta̱ a kuɗanaka uma a̱ Ka̱shile a na e nekei a̱ɗu ɗa i ida̱shi uvishuwi a̱ ubuta̱ kakau.
JAS.1.1	Mi ta̱ a̱ kusuku ikya̱shi i va̱ a kubana wa̱ ɗa̱.
JAS.1.2	A̱ja̱Ꞌa̱ a̱ va̱, yaꞋin ma̱za̱nga̱ ra̱ka̱ vu ɗa̱ ayin a na baci kukondo kakau ku ta̱wa̱i wa̱ ɗa̱. 
JAS.1.3	I yeve ta̱ i ili i nan lo yi ta̱ o kukondo uneki wa̱ a̱ɗu u ɗa̱. Kukondo ku nan lo ka ku ɗa ka kuzuwa ɗa̱ i lulukpa̱. 
JAS.1.4	Lulukpa̱i ali kukondo ku ɗa̱ ku laza. Ayin a na baci ku lazai, ka̱ta̱ yo okpo uma a na i derere. Ayin a nan lo, ili i na baci i nambai yi ta̱ a̱ kuciya̱ i ɗa.
JAS.1.5	Vuza yoku a̱ ka̱tsuma̱ ka̱ ɗa̱ u namba baci ugboji, u folono a̱ ubuta̱ u Ka̱shile, a̱yi Ka̱shile u ci yaꞋan ta̱ kuneꞋe ku ni a kubana u yaba dem ba̱ri. U ci neke ta̱ u vuza na u folonoi ni dem, u tsu dansuka vuza kafu u neke yi ba. 
JAS.1.6	Amma i folono baci ili, u gaꞋan ta̱ i neke a̱ɗu ka̱ta̱ i yongo a̱ munla̱i ba, ko i kuciya̱ ta̱ ili i nan lo ba. Amma i yaꞋan baci munla̱i, yi ta̱ o kokpo an aɓau a na wunla̱i u tsu tuka̱ ka̱ta̱ u zuwa mini kulete kelime n ka̱ca̱pa̱. 
JAS.1.7	Vuma vu na ka̱ɗu ka̱ ni ki nannai, ka̱ta̱ u keɗe a̱pa̱Ꞌa̱ wi ta̱ a̱ kuciya̱ ili i na u folonoi ba. 
JAS.1.8	A̱yi vuma vu nan lo u tsu fuɗa u sheshe mayin ili i na wi a kuciga wa yaꞋan n ka̱ɗu ka̱ ni ba.
JAS.1.9	Aza o Kutoni a na i n unambi, o yotso ta̱ a yaꞋan ma̱za̱nga̱ adama a na Ka̱shile ko bonoko le ta̱ uma ɗa u ɗengusa̱i le. 
JAS.1.10	Aza o Kutoni a na i n uciyi u gaꞋan ta̱ a yaꞋan ma̱za̱nga̱ adama a na Ka̱shile ko yotsongu le ta̱ uteku u na o kugoyo ka̱ci ke le. Vuma vu uciyi wi ta̱ an mita̱ ma na mo tsu gbonguro a kakamba ka̱ta̱ a kubana megeshe ma̱ kula̱. 
JAS.1.11	Kanna ka̱ tsu uta̱ ta̱ n usuɗukpi ka̱u, ka̱ta̱ u ɗekpetengu mita̱ ma, ka̱ta̱ a̱pa̱lu a̱ yikpa̱, ka̱ta̱ ugaꞋin u ni u kotso. Ta kpamu vuza vu uciyi u kukuwa̱ nannai a̱ ka̱tsuma̱ ka ayin a na wi a kataci ku ulinga u ni.
JAS.1.12	Ka̱shile ke ci neke ta̱ ma̱za̱nga̱ a̱ ubuta̱ u uma a na a̱ lulukpa̱i ɗa kpamu e remei a̱ɗu a ayin o kukondo. A ayin a na baci kukondo ka ku kotsoi, Ka̱shile ki ta̱ e kuneke oroliko a wuma a na i babu uteku a̱ ubuta̱ u vuza na u laꞋi utsura u kukondo wa. Ka̱shile ka yaꞋan ta̱ uzuwakpani nannai a̱ ubuta̱ wa aza a na a cigai ni.
JAS.1.13	Vuza wi baci a kuciga kuyaꞋan unushi, ka̱ta̱ u dana Ka̱shile kaꞋa ki a kuyaꞋanka yi ugboji u yaꞋan unushi ba. Ka̱shile ka ci ciga kuyaꞋan ku kavama ba. Ta kpamu nannai Ka̱shile ka tsu zuwa vuza u yaꞋan ili i kavama ba. 
JAS.1.14	A̱shawuya a̱ tsu a ɗa ubuta̱ yoku a̱ ci ya̱nsa̱ tsu ci yaꞋan ili i kavama. 
JAS.1.15	A̱shawuya a yaꞋan baci ka̱tsuma̱ ka̱ta̱ a matsa unushi. Ka̱ta̱ unushi u gbonguro ka̱u, ali ka̱ta̱ u matsa ukpa̱ wa̱ nu.
JAS.1.16	Ncigi n va̱ ka̱u, ka̱ta̱ i ka̱sa̱kpa̱ a̱ ya̱nsa̱ ɗa̱ n aꞋuwa ba. 
JAS.1.17	Ili i na i gaꞋin dem n i na yi derere, kuneꞋe ku ɗa ku na ku uta̱i gaɗi a̱ ubuta̱ u Ka̱shile. Ili i nam pa dem Ka̱shile ka na ka yaꞋin kutashi ku na ki gaɗi a̱yi ɗa u nekei tsu i ɗa. A̱yi wi an kululu ba, kululu ku tsu sabaꞋa ta̱ kanna ka sabaꞋa baci, a̱yi wi a kusabaꞋa ba. 
JAS.1.18	U ciga tsu ta̱ tso okpo ncigi n ni, i ɗaɗa i zuwai ɗa u suki akaka a mayun a̱ ni wa̱ tsu. Ɗa akaka a a matsai tsu tso okpo an ngaji n ni.
JAS.1.19	Ncigi n va̱, u yotso ta̱ yo okpo aza a kupana gogoꞋo, amma yo okpo aza a kudansa sawu, ka̱ta̱ kpamu yo okpo aza a kuyaꞋan wupa gogoꞋo ba. 
JAS.1.20	I yaꞋan baci wupa, ya kufuɗa ya yaꞋan ili i singai i na Ka̱shile ki a kuciga i yaꞋan ba. 
JAS.1.21	Mayun ɗa i ka̱sa̱kpa̱ kuyaꞋan tsugbani n kavama. Ana ya yaꞋan nannai, i kucikpa i goyo ka̱ci ka̱ ɗa̱, ka̱ta̱ yi isa kadanshi ka na a̱ ca̱Ꞌi a̱ a̱ɗu a̱ ɗa̱. Kadanshi ka nam pa ka ki ta̱ n utsura u kisa ɗa̱.
JAS.1.22	U gaꞋan ta̱ yo okpo aza a na a kuyaꞋan ili i na kadanshi ka̱ Ka̱shile ka danai i yaꞋan. Ka̱ta̱ yo okpo aza a kupana n atsuvu koci ba. Yi baci nannai, yi ta̱ a̱ kuya̱nsa̱ ka̱ci ka̱ ɗa̱. 
JAS.1.23	Vuma u pana baci kadanshi ka na Ka̱shile ka danai, amma u yaꞋan ili i na ka danai a yaꞋan ba, vuma vu nan lo wi ta̱ an vuma vu na vi ci inda ka̱ci ka̱ ni a mindatsu, 
JAS.1.24	amma u laza baci ka̱ta̱ u cinukpa n uteku u na ka̱ci ka̱ ni ki gogo lo. 
JAS.1.25	Amma vuma wi inda baci wila̱ u Ka̱shile u na wi derere, ɗa u yaꞋin ili i na u danai, vuma vu nan lo wi ta̱ a̱ kuciya̱ una̱singai, wi ta̱ kpamu o kuyongo ba̱ri tsu na wila̱ u Ka̱shile u ci neke. Amma vuma vu na u ci inda Wila̱ ka̱ta̱ u kpa̱ɗa̱ kucinukpa, u ci yongo ta̱ ba̱ri.
JAS.1.26	Vuza na baci we enei adanshi wi ta̱ o kutono Ka̱shile, amma vuma vu nan lo u fuɗa u goso kelentsu ka̱ ni ba, wi ta̱ a̱ kuya̱nsa̱ ka̱ci ka̱ ni, kutoni ku ni kpamu ko okpo ta̱ gbani. 
JAS.1.27	Uye u mayun n u derere u na o kutono Ka̱shile Esheku a̱ tsu u ɗaɗa tsu la̱na̱ mkpaꞋan n agapa. Ka̱ta̱ kpamu tso okpo n a̱shinda̱ n ili ya aduniyan ba.
JAS.2.1	Uma a̱ va̱, Vuzagbayin Yesu Kishi vuma vu gbayin ɗa. Ka̱ta̱ i cikpa vuza yoku u laꞋa vuza yoku ba, adama a na i neke ta̱ a̱ɗu a̱ ɗa̱ u Kishi. 
JAS.2.2	Agisana, vuza u ta̱wa̱ baci a̱ ubuta̱ u koɓolo u ɗa̱, nu ntogu n singai nu nkawani mi ikebe ma azanariya u uꞋuki. Ɗa vuma vi yoku vu unambi u uwai a̱ ubuta̱ u koɓolo, u ukai akashi nu ntogu n na mo oꞋoi ɗe.
JAS.2.3	Ɗa i bonokoi a̱shi a̱ ɗa̱ a̱ ubuta̱ u vuza na u ukai a̱kumbula̱, ɗa i danai ni, “Ili yi ida̱shi i ɗa na.” Ɗa i danai vuza vu unambi, “Shamgba na ɗe,” ko “Da̱sa̱ngu a iɗika a uɓon wa̱ a̱civa̱ e ene a̱ va̱.” 
JAS.2.4	I yaꞋan baci nannai, yi ta̱ e kupece uma, yi ta̱ kpamu a kuyaꞋan uteku u na eyevafada a na i n kusheshe ku kavama a ci yaꞋan.
JAS.2.5	Uma a̱ va̱, kasai atsuvu a̱ ɗa̱ mayin, Ka̱shile ka zagba ta̱ aza a unambi a aduniyan o okpo aza a̱ uciyi a̱ ubuta̱ u kuneke wa̱ a̱ɗu. A zagba le ta̱ adama a na o okpo aza a na a̱ kuciya̱ tsugono tsu na a yaꞋin uzuwakpani u kuneke aza a na a cigai ni. 
JAS.2.6	N nannai dem, ɗa yi a kushika aza a unambi. Amma aza a̱ uciyi ele ɗa aza a na a tsu takacika ɗa̱, ka̱ta̱ o rono ɗa̱ a kubana a̱ ubuta̱ wa afada ba? 
JAS.2.7	Ele ɗa kpamu a tsu dansa ili i kavama adama a kula ku singai ku Yesu, kula ku na i ci yongo n ku ɗa feu ba?
JAS.2.8	Yi ta̱ a kuyaꞋan ili i na i gaꞋin, i tono baci wila̱ u na wu uta̱i o tsugono u na wi punu a Katagarda ka Ciɗa tsu na u danai, “Ciga vuza nu vu na vi ida̱shi ɗevu n avu uteku u na vi cigai ka̱ci ka̱ nu.” 
JAS.2.9	I ci yaꞋanka baci uma uteku u na i ce ene le pulai, i yaꞋan ta̱ unushi, adama a na wila̱ u dana a yaꞋan nannai ba. 
JAS.2.10	Vuza u tono baci Wila̱ u Ka̱shile dem, ɗa u nusai u te, u yaꞋan ta̱ unushi u na u koɗoi u ɗa ra̱ka̱. 
JAS.2.11	Ka̱shile ka na ka danai, “Ka̱ta̱ vi yaꞋan tsugbani ba.” A̱yi ɗa feu u danai, “Ka̱ta̱ vu una vuza ba.” Ko an vi yaꞋin tsugbani ba, amma vu una baci vuza, vo okpo ta̱ kokoɗi ka̱ Wila̱ ra̱ka̱.
JAS.2.12	Adama a nannai, a̱ ka̱tsuma̱ ka kadanshi ka̱ nu n ili i na vi a kuyaꞋan, yaꞋan adanshi i ta̱ a kuyaꞋanka wu afada gogo va lo n wila̱ u na wi a kuzuwa wu vi yongo ba̱ri. 
JAS.2.13	Vu tsu pana baci asuvayali a uma o yoku ba, a kupana asuvayali a̱ nu ba. Amma vu tsu pana baci asuvayali, ayin a nan lo a ɗaɗa asuvayali a̱ Ka̱shile a kulyaꞋa utsura wa afada a na i ishi a kuyaꞋanka wu.
JAS.2.14	Uma a̱ va̱, te ɗai ariba i dana baci yi ta̱ n uneki u ka̱ɗu, amma yi n ulinga u na i yaꞋin ka̱ta̱ i yotsongu a̱ ubuta̱ wi ili i na i yaꞋin ba? Uneki u ka̱ɗu wi baci nannai wa kisa vuza ba. 
JAS.2.15	Ve ene baci vuza na wi a kuciga motogu ko ilikulyaꞋa, 
JAS.2.16	ɗa vu danai, “Kya̱sa̱ wu,” ɗa kpamu vu danai, “Ka̱shile ka zuwaka wu una̱singai, vu da̱sa̱ngu m ma̱ta̱na̱ ka̱ta̱ vi lyaꞋa mayin,” amma vi neke vuza nan lo ilikulyaꞋa ba, ko motogu ba. Te ɗai ugaꞋin u kadanshi u nan lo wi? 
JAS.2.17	Ta baci vi nannai, vi nekei ka̱ɗu koci, amma vi yaꞋan ulinga ba, uneki u ka̱ɗu u nan lo wi ta̱ ukpa̱.
JAS.2.18	Vuza yoku we ece mu baci, “Vi ta̱ n uneki u ka̱ɗu?” Mi ta̱ a̱ kushuku yi, “Mpa mi ta̱ n ulinga u na n yaꞋin.” Ka̱ta̱ n dana yi feu, “Nini ɗai vo kuyotsongu mu uneki u ka̱ɗu u nu, amma vi yaꞋan ili i singai ba? N kuyotsongu wu ta̱ uneki u ka̱ɗu u va̱ n ili i singai i na n yaꞋin.”
JAS.2.19	Vu ushuku ta̱ an Ka̱shile ke te kaꞋa. U gaꞋan ta̱. Wunla̱i u gbani-gbani feu wu ushuku ta̱ nannai. U tsu zuwa le ta̱ kpamu kujeꞋeke ikyamba n wovon.
JAS.2.20	Avu kalau ka vuma, vi ciga ta̱ vuza yoku u yotsongu wu uneki u ka̱ɗu babu ulinga u singai, vi yeve a na nannai ili i gbani i ɗa ba? 
JAS.2.21	Panai ili i nam pa, akaya a̱ tsu Ibrahim u saꞋa ta̱ Ka̱shile ka̱ɗu ana u zuwai maku mo kolobo ma̱ ni Ishaku a katalikalyuka adama a na u yaꞋan alyuka n a̱yi. 
JAS.2.22	Gogo na ye ene ta̱ uteku u na uneki u ka̱ɗu wi Ibrahim wi koɓolo n ili i na u yaꞋin. U yotsongu ta̱ uneki u ka̱ɗu u ni mayun ɗa, a̱ ubuta̱ wi ili i na u yaꞋin. 
JAS.2.23	Ili i na Katagarda ka Ciɗa ka̱ ciya̱i i ɗa na, ana ka danai, “Ibrahim wi ta̱ n uneki u ka̱ɗu n Ka̱shile, ɗa wo okpoi vuza vu usuɓi a̱ ubuta̱ u Ka̱shile.” Ta Ibrahim wo okpoi ka̱ja̱Ꞌa̱ ka̱ Ka̱shile nannai. 
JAS.2.24	Gogo na ye ene ta̱ tso okpo ta̱ uma a ciɗa a̱ ubuta̱ u Ka̱shile n ubuta̱ wi ili i na ci a kuyaꞋan, amma uneki u ka̱ɗu u ɗa koci ba.
JAS.2.25	Agisana, Rahapu† kashakanlai kaꞋa. Amma u saꞋa ta̱ Ka̱shile ka̱ɗu ana u foɓoi aza a kasaka ki iɗika, ana wu uta̱ka̱i le ɗa o tonoi a uye u yoku o kubono a kpaꞋa. 
JAS.2.26	Ikyamba yi baci babu ayinviki, ikyamba i nan lo yi ta̱ ukpa̱, ta kpamu nannai uneki u ka̱ɗu u na wi babu ulinga wi ta̱ ukpa̱.
JAS.3.1	Uma a̱ va̱, uma n a̱bunda̱i ɗa o kokpo nlum ba. I yeve ta̱ Ka̱shile ki ta̱ a kuyaꞋanka tsu afada ka̱u a na a laꞋi uma a na a buwai, adama a na a̱tsu nlum n ɗa.
JAS.3.2	Tsu tsu nusa ta̱ ka̱u, amma aza a na a tsu fuɗa e reme elentsu e le i ta̱ kpamu a kufuɗa a̱ ka̱na̱ ka̱ci ke le a̱ ubuta̱ dem. 
JAS.3.3	Tsu tsu zuwa baci iryangama a̱ una̱ wo odoku adama a na a panaka tsu, ka̱ta̱ a yaꞋan ili i na ci a kuciga a yaꞋan.
JAS.3.4	Ta kpamu ki nannai a̱ ubuta̱ u antsu. I ta̱ n ugbonguri, wunla̱i u ci ɗika le ta̱. Ko n nannai vuza vu kpantsu u tsu uka ta̱ n katamatsu, ka̱ta̱ u pinda̱ra̱ kpantsu ku ni a kubana a̱ ubuta̱ u na wi a kuciga ku ɗa ku bana. 
JAS.3.5	Ta kpamu nannai kelentsu ili i kenu i ɗa a ikyamba i vuza, ki ta̱ a kufuɗa ka yaꞋan ili kakau i gbagbaꞋin. Kakamba ka gbayin ki ta̱ a kufuɗa kukula̱ adama a̱ ka̱ga̱ra̱wa̱shi ke te kenu. 
JAS.3.6	Kelentsu feu ki ta̱ an melentsu ma akina, ka ki ta̱ tukpa n ili i wuya. Ki ta̱ a̱ kula̱nga̱sa̱ wuma u nu ra̱ka̱, adama a na akina a nan lo a̱ uta̱ ta̱ a kpaꞋa ka akina, a ɗa i o kusongu ili dem.
JAS.3.7	Uma a tsu zuwa ta̱ icuꞋu yi nnama kakau a panaka le, ali nu nnu, n oko, n adan. 
JAS.3.8	Amma vuza u kufuɗa wa zuwa kelentsu ka̱ ni ka panaka yi ba. Kelentsu ili i kavama i ɗa i na i canai kufoɓongu ba. Ka ki ta̱ n tsukono ka̱u.
JAS.3.9	N elentsu a̱ tsu a ɗa tsa kucikpa Vuzagbayin n Esheku a̱ tsu. N kelentsu ke te ka nan lo kpamu ka ɗa ci yaꞋanka uma una̱ u wuya, a na Ka̱shile ka yaꞋin uteku ci ni kpamu. 
JAS.3.10	Kucikpa n una̱ u wuya i ta̱ kuta̱ a̱ ubuta̱ u te. Uma a̱ va̱, u yotso ili ya i yaꞋan nannai ba. 
JAS.3.11	Ka̱shi ka̱ mini ka̱ tsu uwa̱ mini ma singai koɓolo m mo okono ba. 
JAS.3.12	Vi ta̱ a kutaꞋa umaci u ma̱biri a maɗanga ma̱ ma̱ɗimbi?† Ko umaci u ma̱ɗimbi a maɗanga me mepeshe? A̱Ꞌa̱! Ve kukenuku mini ma singai m mini mo okono a̱ ubuta̱ u te ba.
JAS.3.13	A̱ ka̱tsuma̱ ka̱ ɗa̱ vuza wi ta̱ punu vuza na wi n ugboji n kuyeve ki ili i Ka̱shile? Uma a na i nannai i ta̱ o kuyotsongu uma a̱ ubuta̱ wi ida̱shi i ma̱riki n kuyaꞋanka vuza ili i na yi derere, n nannai dem u ci yaꞋan n a̱ra̱ɗi ba. 
JAS.3.14	Amma yi baci n tsurala n kusheshe ku ka̱ci ka̱ ɗa̱ koci adama a ili i vuza ɗa̱, ka̱ta̱ i dana a na yi n ugboji ba. Ka̱ta̱ i yaꞋan a̱ra̱ɗi ko aꞋuwa adama a ukuna u nan lo ba. 
JAS.3.15	Tsurala adama a ili i vuza ɗa̱ ta ɗe tsu uta̱i u Ka̱shile ba, ucigi u ka̱ci ka̱ ɗa̱ kpamu wu uta̱ a̱ ubuta̱ u Ka̱shile ba. Ili i nan lo ili ya aduniyan i ɗa, ili i Ka̱shile i ɗa ba. Kalijani† kaꞋa kpamu ka̱ tsu tuka̱ n i ɗa. 
JAS.3.16	Ubuta̱ u na ili i nam pa yi dem yi ta̱ a kucina punu vishili n ili i wuya kakau babu mapanakpanai.
JAS.3.17	Amma ugboji u na wu uta̱i gaɗi vu Ka̱shile u ɗa wi ta̱ ciɗa. Wi ta̱ kpamu a kuciga ida̱shi i singai m ma̱ta̱na̱. U ɗa wi ta̱ m ma̱riki, ayin dem u ɗa wi ta̱ n kusheshe ku singai a̱ ubuta̱ wo otoku. U ɗa wi ta̱ kpamu tukpa n asuvayali n kuyaꞋan ki ili i singai. U ci yotsongu ucigi u ni a̱ ubuta̱ kakau ba. U ci ɗika ta̱ kpamu ili i na yi i mayun, mayun. 
JAS.3.18	Aza a na i kpamu a kutuka̱ m ma̱ta̱na̱ i ta̱ a̱ kuca̱Ꞌa̱ icuꞋu i ma̱ta̱na̱, ka̱ta̱ a kyaꞋa ili i singai.
JAS.4.1	Yi ɗa̱i i zuwai ɗa yi o kuyongo a̱ vishili n kanananai uteku u ɗa̱ a̱ ubuta̱ wi ida̱shi i ɗa̱? Ili i na i tsu zuwa ɗa̱ nannai i ɗaɗa kusheshe ku kavama ku na ki o kuvon punu a̱ a̱ɗu a̱ ɗa̱. 
JAS.4.2	I ci ciga ta̱ ili, i ciya̱ i ɗa ba, ka̱ta̱ i gita̱ kusheshi ku na i ku unanai. Yi ta̱ a maꞋiwanai adama a na aza o yoku i ta̱ n ili i na i kpa̱ɗa̱i kuciya̱, ya̱ kuciya̱ka̱ ka̱ci ka̱ ɗa̱ ili ya ba, ka̱ta̱ i ka̱na̱ vishili n kukpa̱ɗa̱ mapanakpanai adama a na yi isa ili ye ekiye ya aza a na i n i ɗa. Amma ili i na i zuwai ɗa i kpa̱ɗa̱i kuciya̱ ili i na i cigai va i ɗaɗa adama a na i folono Ka̱shile ili ya ba. 
JAS.4.3	Ko feu i folono i ci ciya̱ ba, adama a na a̱ɗu a̱ ɗa̱ a gaꞋan ba, i ci ciga ta̱ ili i na i kuneke ɗa̱ uyoꞋo koci.
JAS.4.4	A̱ɗa̱ uma a na i kpa̱ɗa̱i kutono Ka̱shile, i yeve a na i ciga baci ukuna u kawasasa u nam pa, an yi o kokpo irala i Ka̱shile ba? 
JAS.4.5	I neke a̱ɗu a̱ ɗa̱ a̱ ubuta̱ wa akaka a Katagarda ka Ciɗa ba, ana u danai Ayinviki a̱ ni i ta̱ asuvu a̱ ɗa̱, a ɗa kpamu i ta̱ a kuꞋiwan ili i nan lo n utsura ka̱u. 
JAS.4.6	U yotsongu tsu ta̱ ugaꞋin u ni ka̱u. Indana ili i na Katagarda ka Ciɗa ka danai,
JAS.4.6	“Ka̱shile ki ta̱ a kuꞋiwan aza a ugbawansuvu,
JAS.4.6	amma u tsu yotsongu ta̱ ugaꞋin u ni wa aza a na o goyoi ka̱ci ke le.”
JAS.4.7	Adama a nannai, ka̱sa̱kpa̱i Ka̱shile ko tono n a̱ɗa̱, lokoi Kalijani, wi ta̱ a kusuma u ka̱sa̱kpa̱ ɗa̱. 
JAS.4.8	Yawai ɗevu n Ka̱shile ayin tutu, wi ta̱ a kuyawa ɗevu n a̱ɗa̱. SaꞋi ekiye a̱ ɗa̱ adama a na a̱ɗa̱ aza a̱ unushi a ɗa, za̱Ꞌi kpamu a̱ɗu a̱ ɗa̱ adama a na a̱ɗa̱ aza a kapalaka̱shi a ɗa. 
JAS.4.9	Shika̱i n kujilya adama a̱ unushi u na i yaꞋin, na̱mgba̱i a̱tsuma̱ fon i ka̱sa̱kpa̱ izoshi yaꞋan una̱mgbuka̱tsuma̱ u loko ma̱za̱nga̱ ma̱ ɗa̱. 
JAS.4.10	Goyoi ka̱ci ka̱ ɗa̱ a̱ ubuta̱ u Ka̱shile, wi ta̱ a̱ kuɗengusa̱ ɗa̱.
JAS.4.11	Uma a̱ va̱, ka̱ta̱ i dansakpanai n kagbani-gbani ba. I dansakpanai baci uteku u na toku vu ɗa̱ vi yaꞋin kagbani-gbani, ɗa kpamu yi a kuyaꞋankpanai afada, yi ta̱ a kushika Wila̱ u Ka̱shile. Amma eyevafada a ɗa yi ba, vuza na u kusheshe Wila̱ u Ka̱shile u na wi derere ko u na wi u gbani-gbani, ulinga u ɗa̱ u ɗaɗa i tono u ɗa. 
JAS.4.12	Ka̱shile kaꞋa ka yaꞋin Wila̱ wa, a̱yi ɗa endeꞋen kpamu vuza na u kuyaꞋanka tsu afada derere. A̱yi ɗa kpamu wi n utsura u na u kisa uma ko wu una. Yayi u nekei ɗa̱ utsura u na i yaꞋanka vuza ɗa̱ afada?
JAS.4.13	Panai ili na! I tsu dana ta̱, “Anana ko mkpaꞋa, ci ta̱ a kubana a̱ likuci i yoku ka̱ta̱ tsu da̱sa̱ngu ɗe ali ka̱ya̱ ke te ka̱ta̱ ci yaꞋan tsulaga ka̱ta̱ ci ciya̱ ikebe.” 
JAS.4.14	I tsu dana ta̱ nahannai, amma i yeve ili i na i kuciya̱ ɗa̱ mkpaꞋa ba, adama a na wuma u ɗa̱ wi ta̱ an egele a usana. A̱ tsu ta̱wa̱ ta̱ n usana ka̱ta̱ a laza kanna ka yaꞋan baci. 
JAS.4.15	Ana ya dana nannai va, kucikpa i dana, “Ka̱shile ku ushuku baci ci n wuma, tsa kuyaꞋan ta̱ ili i nam pa ya n i nan ɗe.” 
JAS.4.16	I ci yaꞋan ta̱ a̱ra̱ɗi adama a ukuna u ka̱ci ka̱ ɗa̱, a̱ra̱ɗi ta na ili i kavama i ɗa. 
JAS.4.17	Ciɓa a na vuma u yeve baci ili i singai i na i gaꞋin u yaꞋan, ɗa u kpa̱ɗa̱i kuyaꞋan i ɗa, unushi u ɗa.
JAS.5.1	A̱ɗa̱ aza a̱ uciyi, zuwai atsuvu a̱ ɗa̱ mayin. Yi ta̱ a kuluma a̱jivu n i kapatsai n i shika̱i adama a atakaci a na i lo a̱ kuta̱wa̱. 
JAS.5.2	Uciyi u ɗa̱ agifa a ɗa, kayaꞋan ka lyaꞋa ta̱ ɗe a̱kumbula̱ a̱ ɗa̱. 
JAS.5.3	Gogo na azanariya a̱ ɗa̱ n azurufa a̱ ɗa̱ a yaꞋan ta̱ matsafu. Ili yu uciyi i na yi a kulapa ma̱ka̱nga̱ n i ɗa, i ɗa i kutakuma ikyamba i ɗa̱ tsa akina. Uciyi u ɗa̱ u na i ɓolongi u ɗa u kushamgba, ka̱ta̱ u yaꞋan tsurala n a̱ɗa̱ a kanna ka afada, ko n nannai dem ɗa yi atakaci o kuɓolongu ili ya aduniyan a ayin o ukocishi a nam pa. 
JAS.5.4	Gogo na panai ma̱shi ma aza a zamalinga aza a na i doroi, ɗa i iwain kutsupa le ikebe i na a cimbakai ɗa̱ ashina. I iwain kutsupa le gogo na ali ikebe ya feu a kuyaꞋan yoroli n utsura n tsurala n a̱ɗa̱. Ka̱shile MalaꞋimili ma pana ta̱ ma̱shi m malapa mu una̱ ma aza a zamalinga a nam pa.
JAS.5.5	I yongo ta̱ a aduniyan a kuyaꞋan aꞋiluwa, amma ko nannai i pana ta̱ uyoꞋo wi ili dem i na ka̱ɗu ke sheshei. I ɓa̱na̱ ta̱ ka̱ci ka̱ ɗa̱ mayin, ali ɗa i yaꞋin ikyamba an ka̱giri ka̱ ka̱ɗiva̱ ka na ka kutsai. Gogo na i foɓongu ta̱ ka̱ci ka̱ ɗa̱ adama a kanna ka na a kuna ɗa̱. 
JAS.5.6	I yaꞋanka ta̱ uma a singai afada ɗa i nekei le unushi, ɗa yu unai le, ele feu e sheshe a̱ shilika̱ n a̱ɗa̱ a̱ ɓa̱nka̱ ka̱ci ke le ba.
JAS.5.7	Uma a̱ va̱, remei a̱ɗu adama a ayin a atakaci ali sai ayin a na Vuzagbayin u kubono. Indanai biꞋi acimbi, a tsu zuwa ta̱ a̱ɗu ka̱ta̱ a vana ili i kashina i le. A̱ ciya̱ baci mini ma̱ vica̱Ꞌa̱ a̱ ci keɗe ta̱ a̱pa̱Ꞌa̱ kpamu, ali a yaꞋan vikyaꞋa. 
JAS.5.8	Tsu nan lo tsu ɗa kpamu i kureme a̱ɗu. Shamgbai n utsura adama a na megeshe ma buwa ba, Vuzagbayin wi ta̱ lo a̱ kuta̱wa̱. 
JAS.5.9	Aza a̱ va̱, ka̱ta̱ i yaꞋankpanai mololo ba. I yaꞋan baci mololo n Ka̱shile wi ta̱ a kuyaꞋanka ɗa̱ afada. Indanai mayin Keyevikafada ka gbayin ki ta̱ lo a̱ kuta̱wa̱, a̱yi ɗa lo kashani a̱ utsutsu.
JAS.5.10	Aza a̱ va̱, indanai biꞋi eneki, aza a na a yaꞋin kadanshi ka̱ Ka̱shile n utsura u kula ku ni, ele ɗa agisana a uteku u na vuza u kululukpa̱ n atakaci a. 
JAS.5.11	Ci neke ta̱ tsugbayin ka̱u a̱ ubuta̱ wa aza a na e remei a̱ɗu a ayin a atakaci. Ayuba wi ta̱ a̱ ka̱tsuma̱ ka agisana adama a na u reme ta̱ ka̱ɗu n ili i na a yaꞋankai ni. A̱ ubuta̱ u ni ci cinai uteku u na Ka̱shile ke sheshei, ɗa o kukotsoso ɗa u yaꞋankai ni ili i singai. Adama a na Ka̱shile ki ta̱ n asuvayali n kasingai.
JAS.5.12	Aza a̱ va̱, u laꞋa ta̱ n kugaꞋan vuma u kpa̱ɗa̱ kukucina n gaɗi ko n iɗika ko n ili i yoku kau. Ili i na va kuyaꞋan i ɗaɗa dana “E” ko “A̱Ꞌa̱” koci, ta lo va nusa ka̱ta̱ a yaꞋanka wu afada adama a akucina a na vi yaꞋin.
JAS.5.13	Vuza yoku wi ta̱ punu a̱ ka̱tsuma̱ ka̱ ɗa̱ n kadama? Vuma vu nan lo u gbagbala kuyaꞋan avasa. Vuza yoku wi ta̱ lo m ma̱za̱nga̱? Vuma vu nan lo u yaꞋan ishipa i kucikpa Ka̱shile. 
JAS.5.14	Vuza yoku wi ta̱ lo a̱ ka̱tsuma̱ ka̱ ɗa̱ nu mɓa̱la̱? Vuma vu nan lo u ɗeke nkoshi m gba̱ra̱-gba̱ra̱† n Kutoni a yaꞋanka yi avasa, ka̱ta̱ a sukumaka yi m maniꞋin, a̱ ka̱tsuma̱ ka kula ka Vuzagbayin Yesu. 
JAS.5.15	Nkoshi m gba̱ra̱-gba̱ra̱ a yaꞋan kavasa ku uneki u ka̱ɗu, kavasa ka nan lo ka ki ta̱ o kupotsokpo yi. Ka̱shile ki ta̱ a̱ kuɗengusa̱ yi. Vuza vu mɓa̱la̱ va u yaꞋan baci kpamu unushi, Ka̱shile ki ta̱ kpamu a kucinukpaka yi n u ɗa. 
JAS.5.16	Adama a nannai, shika̱i unushi u ɗa̱ a̱ ubuta̱ wi itoku a̱ ɗa̱, ka̱ta̱ i yaꞋan kavasa adama a na Ka̱shile ko potsokpo ɗa̱. Kavasa ka vuma vu na Ka̱shile ka tsu pana uyoꞋo u ni ka ki ta̱ n utsura ka̱u, ka tsu matsa ta̱ kpamu ili i singai.
JAS.5.17	Iliya† vuma vu ɗa tsu tsu. U yaꞋan ta̱ kavasa n utsura ɗa u danai ka̱ta̱ Ka̱shile ko yoꞋo ba, ɗa ta na Ka̱shile ka panakai ni u kpa̱ɗa̱i kuyoꞋo ali a̱ya̱ a tatsu n kagimi. 
JAS.5.18	Ɗa u doku u yaꞋin kavasa, ɗa Ka̱shile ko yoꞋi, ɗa iɗika i matsai ilikulyaꞋa.
JAS.5.19	Aza a̱ va̱, vuma vi yoku a̱ ka̱tsuma̱ ka̱ ɗa̱ u ka̱sa̱kpa̱ baci Kutoni, vuza yoku u bonoko yi a uye. 
JAS.5.20	Ciɓa mayin, vuza na baci u bonokoi vuza vu unushi a kubana a̱ ubuta̱ u Kutoni, vuza nam pa wi ta̱ a kisa yi a̱ ubuta̱ wu ukpa̱. Adama a nannai Ka̱shile ki ta̱ a kucinukpa n unushi n a̱bunda̱i.
1PE.1.1	Mpa Biturusu, vuzavusuki vi Yesu Kirisiti Kishi, n suꞋuku ɗa̱ ta̱ n akaka a nam pa. Mi ta̱ a kuɗanaka uma a na Ka̱shile ka zagbai. Ele ɗa aza a na i a̱ ida̱shi an omoci a iɗika i Pontu, n Galatiya, n Kafadakiya, n Asiya, m Bitiniya.
1PE.1.2	Ka̱shile Dada u zagba ɗa̱ ta̱ ali m mani-mani, ɗa kpamu Ayinviki a̱ Ka̱shile o bonokoi ɗa̱ ciɗa. Adama a nannai, ɗa i panakai Yesu Kishi ɗa mpasa n ni kpamu n za̱Ꞌi ɗa̱. N yaꞋan ta̱ kavasa adama a na i ciya̱ ugaꞋin u Ka̱shile m ma̱ta̱na̱ ma̱ ni n a̱bunda̱i a wuma u ɗa̱.
1PE.1.3	Cikpai Ka̱shile, vuza na wi Esheku e Yesu Kishi Vuzagbayin vu tsu. Wi ta̱ n asuvayali ka̱u ɗa u matsasakai tsu kpamu usavu. Adama a umaci u savu wa ɗaɗa ci n a̱pa̱Ꞌa̱ a na i n wuma, ci ciya̱ ta̱ kpamu u ɗa adama a na a̱ ɗengusa̱ ta̱ Yesu Kishi a kasaun. 
1PE.1.4	Umaci u savu wa feu u tuka̱ tsu ta̱ n agadu a na a̱ kuna̱mgba̱ ba, i ta̱ ciɗa a ɗa ta na a ci yaꞋan matsafu ba. Ka̱shile ki ta̱ n agadu a̱ ɗa̱ gaɗi, wi a̱ kuka̱sa̱kpa̱ ili i saꞋwa a ɗa ba. 
1PE.1.5	I neke baci a̱ɗu n Ka̱shile, adama a utsura u ni, wi ta̱ a̱ kusa̱nka̱ ili i gbani-gbani kusaꞋwa ɗa̱ ali u yotsongu wishi u ni a ayin a ukocishi. Uma ra̱ka̱ i ta̱ o kokpo ngan n wishi u nam pa.
1PE.1.6	Ili i nam pa ya mayun ɗa u yotso ta̱ kpamu i yaꞋan ma̱za̱nga̱ n i ɗa. Amma gogo na yi ta̱ o kusoꞋo atakaci o kukondo kakau ayin kenu. 
1PE.1.7	Atakaci a a̱ ta̱wa̱ ta̱ adama a na o yotsongu uneki u ka̱ɗu u ɗa̱ ko mayun ɗa. Uneki u ka̱ɗu u ɗa̱ wi ta̱ n ugaꞋin ka̱u, u ɗa u laꞋa ta̱ ugaꞋin wa azanariya. Akina a tsu zuwa ta̱ azanariya o okpo ciɗa amma ko n nannai a ɗa o tso okpo ta̱ ili i gbani a kubana megeshe. A ayin a nan lo o yotsongu baci Yesu Kishi u yaba dem, yi ta̱ a̱ kuciya̱ ucikpi, n tsugbayin, m babu kugoyi adama a uneki u ka̱ɗu u mayun u ɗa̱. 
1PE.1.8	I ciga ta̱ Kishi ko a na i saꞋwai kene yi ba. Ko an ye enei ni gogo na ba, yu ushuku ta̱ n a̱yi. Ko n gogo na kpamu yi ta̱ a̱ ma̱za̱nga̱ m mereve ma na yi a kufuɗa ya gisanku mayin ba. 
1PE.1.9	Adama a na yu ushuku ta̱ n a̱yi, yi ta̱ a kisa kuneꞋe ku wishi a wuma u ɗa̱.
1PE.1.10	Eneki a yaꞋan ta̱ kadanshi uteku u na Ka̱shile ko kuyotsongu ugaꞋin u ni wa̱ ɗa̱. Ɗa kpamu o goɗumoi mayin sawu adama a na a̱ ciya̱ kuyeve ku wishi ku na Ka̱shile ki e kuneke ɗa̱. 
1PE.1.11	Ayinviki a̱ Kishi i ta̱ n ele, ɗa a yaꞋin kadanshi ka atakaci a̱ Kishi n tsugbayin tsu na feu ci a̱ kuta̱wa̱ wa̱ ni, atakaci a a laza baci. Eneki a ciga ta̱ e yeve ko wana ɗai, n ko nini ɗai ili i nam pa ya i kuyaꞋan. 
1PE.1.12	Ka̱shile ko yotsongu le ta̱ i a kadanshi ki ili i na i kuyaꞋan a ayin e le ba, ili i nam pa mayun adama a̱ ɗa̱ a ɗa. Gogo na Ka̱shile ka̱ suku ta̱ Ayinviki a̱ Ka̱shile a̱ ɓa̱nka̱ uma a a ayin a na a dansai Arabali a Singai wa̱ ɗa̱. Ko alingata a ciga ta̱ e yeve kakuna ka nam pa.
1PE.1.13	Adama a ili i nam pa ra̱ka̱, sheshei tsu na u yotsoi ka̱ta̱ i yongo n kureme ku ka̱ci ka̱ ɗa̱. Sheshei uteku u na Ka̱shile ko kuyotsongu ugaꞋin u ni wa̱ ɗa̱ a ayin a na Yesu Kishi u kubono. A ayin a na dem i ciɓai n kakuna ka nan lo yi ta̱ a̱ kuciya̱ a̱pa̱Ꞌa̱. 
1PE.1.14	Panakai Ka̱shile adama a na muku n ni n ɗa yi. Ka̱ta̱ kpamu i kucikpa i bono i yaꞋan ili i kavama uteku u na i yaꞋin ci cau ba. A ayin a nan lo i yeve uteku u na i kuyaꞋan ili i singai ba. 
1PE.1.15	Ka̱shile ka zagba ɗa̱ ta̱ yo okpo muku n ni, gogo na kpamu mayun ɗa yo okpo ciɗa† a̱ ubuta̱ wi ili i na yi a kuyaꞋan dem, uteku u na Ka̱shile ki ciɗa. 
1PE.1.16	Adama a na Ka̱shile a̱ ka̱ci ka̱ ni u dana ta̱, “Mayun ɗa yo okpo ciɗa adama a na mpa mi ta̱ ciɗa.”
1PE.1.17	Ciɓai a na kavasa ka̱ ɗa̱ ki a kubana u Dada vu gaɗi. A̱yi ɗa keyevikafada, u ci ciga uma m malaꞋansanai ba. Wi ta̱ a kutakacika ko u yaꞋanka ɗa̱ kasingai adama a ili i na i yaꞋin. Adama a nannai mayun ɗa i neke Ka̱shile tsugbayin a ayin a na yi o kuyongo an omoci aduniyan a nam pa. 
1PE.1.18	I yeve ta̱ Ka̱shile ke neke ta̱ katsupu ka gbayin adama a na wi isa ɗa̱ a̱ ubuta̱ wu uye u kavama wi ida̱shi i na i tonoi, adama a na ikaya i ɗa̱ i yaꞋan ta̱ nannai. Katsupu ka na kpamu u tsupai ki tsa azanariya ko azurufa ba. Ili i nan lo ya i ci yaꞋan megeshe ba. 
1PE.1.19	U tsupaka ɗa̱ ta̱ nu mpasa n singai n Kirisiti Kishi. A̱yi ɗa Ma̱giri ma alyuka ma̱ Ka̱shile ma na ma yaꞋin unushi ba ko kenu, ko a̱shinda̱ kpamu wi n a ɗa ba. 
1PE.1.20	Ka̱shile ka zagba yi ta̱ adama a kakuna ka nam pa n ayin a cau kafu aduniyan a̱ gita̱, gogo na kpamu a ayin a ukocishi a nam pa, Ka̱shile ka̱ suku yi ta̱ a aduniyan adama a na yaba dem we ene. Ka̱shile kpamu ka yaꞋanka ɗa̱ ta̱ ili i nam pa ra̱ka̱. 
1PE.1.21	Yu ushuku ta̱ n Ka̱shile gogo na adama a̱ Kishi. Adama a na kpamu Ka̱shile ka̱ ɗengusa̱i Kishi a kasaun ɗa u nekei ni tsugbayin ka̱u, yi ta̱ a kufuɗa ya̱ kushuku ka̱ta̱ i keɗe a̱pa̱Ꞌa̱ u Ka̱shile mayun.
1PE.1.22	Gogo na yi ta̱ a kufuɗa ya̱ ciya̱ ucigi u mayun a kubana wi itoku i ɗa̱ uteku u na uma a kpaꞋa ku te i a maciganai, adama a na a zuwa ta̱ a̱ɗu a̱ ɗa̱ a yaꞋin ciɗa ana yu ushuki n Arabali a Singai a ili i mayun. Adama a nannai i ciga aza a̱ ɗa̱ ka̱u, n utsura dem u na wi a̱ a̱ɗu a̱ ɗa̱. 
1PE.1.23	Ka̱shile ka zuwa ta̱ a matsasakai ɗa̱ kpamu. Wuma u savu u ɗa̱ ta punu u ɗa wu uta̱i a̱ ubuta̱ wi isheku i ɗa̱ i na yi a aduniyan na ba, adama a na wuma u na ele e nekei ɗa̱ wi ta̱ o kukotso a̱ ubuta̱ wu ukpa̱. Amma wuma u savu u nam pa wi ta̱ o kuyongo babu uteku adama a na wu uta̱ ta̱ a̱ ubuta̱ u Kadanshi ka̱ Ka̱shile ka na ki n wuma, kadanshi ka nan lo ta na ki o kukotso ba. 
1PE.1.24	Keneki Ishaya u ɗanai:
1PE.1.24	“Uma ra̱ka̱ i ta̱ an mita̱ ma na ma̱ tsu kuwa̱ babu megeshe;
1PE.1.24	ugaꞋin u le u tsu laza ta̱ gogoꞋo
1PE.1.24	an ugaꞋin wa̱ a̱pa̱lu a na i a kakamba.
1PE.1.24	Mita̱ ma̱ ci ɗekpe ta̱,
1PE.1.24	ka̱ta̱ a̱pa̱lu a o ɗoɗo a iɗika.
1PE.1.25	Amma Kadanshi ka Vuzavaguɗu ki ta̱ o kuyongo ko wanai.”
1PE.1.25	Kadanshi ka Vuzavaguɗu ka nam pa kpamu ka ɗaɗa Arabali a Singai a na tsu danai ɗa̱ va.
1PE.2.1	Adama a nannai, sai i loko ili i gbani-gbani i na i yaꞋin ra̱ka̱. Ka̱sa̱kpa̱i kudoro uma. Ka̱sa̱kpa̱i kudana uma a̱ɗa̱ i suɓa̱ ta̱ ashe i suɓa̱ ta na ba. Ka̱ta̱ i yaꞋan cisheꞋe ko i dansa ili i na i kula̱nga̱sa̱ uma a̱ɗu ba. 
1PE.2.2+1PE.2.3	U gaꞋan ta̱ i yaꞋan n ucigi wu utsura u na i kapa mani ma kadanshi ka̱ Ka̱shile uteku u na mereɓu ma̱ ci shika̱ adama a mani. YaꞋin nannai adama a na i peɗe ta̱ ɗe ugaꞋin u Vuzagbayin. Ili i nan lo ya yi ta̱ a kuzuwa ɗa̱ i gbonguro punu a̱ ubuta̱ u na a isai ɗa̱.
1PE.2.4	Vuzagbayin Yesu a̱yi ɗa Kenene ka katali ka wuma. Uma a iwan yi ta̱, amma Ka̱shile ka zagba yi ta̱ ɗa kpamu u cigai ni ka̱u. 
1PE.2.5	A̱ɗa̱ yi ta̱ ci ni, atali a wuma a ɗa yi a na Ka̱shile ki a kuyaꞋanka ulinga a̱ ubuta̱ u kumaꞋa kpaꞋa ku tsugono ci ni. A̱ɗa̱ feu ka̱kuma̱ ka anan ganu vi ciɗa ɗa, a̱ɗa̱ ɗa i kuyaꞋan alyuka a singai o tsugono tsu Ka̱shile a na Ka̱shile ka kupana uyoꞋo a̱ ubuta̱ u Yesu Kishi. 
1PE.2.6	Kadanshi ka̱ Ka̱shile ka dana tsu ta̱ ili i nam pa:
1PE.2.6	“Indanai! Mi ta̱ a kuzuwa kenene ka katali ke mere ka Sihiyona†
1PE.2.6	ka na n zagbai ɗa kpamu n cigai.
1PE.2.6	Vuza na dem u kuneke ka̱ɗu u vuza nan lo va
1PE.2.6	u kudana uneki u ka̱ɗu u ni u nan lo u kuneke yi wono ba.”
1PE.2.7	A̱yi macigi ma̱ nu maꞋa, avu vu na vi nekei ka̱ɗu ka̱ nu wa̱ ni. Amma aza o yoku i ta̱ a kuꞋiwan yi.
1PE.2.7	“Kenene ka katali ka na amaꞋi a iwain
1PE.2.7	ka ɗaɗa ko bonoi kenene ke mere.”
1PE.2.8	Kadanshi ka̱ Ka̱shile ka kpamu ka danai,
1PE.2.8	“A̱yi ɗa kenene ke mere ka na ka tsu zuwa uma a̱ ta̱ɗa̱tsa̱,
1PE.2.8	katali ka na ka kuzuwa le a̱ yikpa̱.”
1PE.2.8	A̱ tsu ta̱ɗa̱tsa̱ ta̱ adama a na a tsu pana kadanshi ka̱ Ka̱shile ko o tono kaꞋa ba, ka̱ta̱ ta na a cina ili i na Ka̱shile ka zuwakai le kelime.
1PE.2.9	Amma a̱ɗa̱ yi tsu uma a nan lo ba, a̱ɗa̱ umaci u ɗa u na Ka̱shile ka zagbai. A̱ɗa̱ ka̱kuma̱ ka anan ganu kaꞋa ka na ki a kucikpa Ka̱shile an Mogono, a̱ɗa̱ kpamu iɗika i ciɗa i ɗa, a̱ɗa̱ kpamu uma a̱ Ka̱shile a ɗa. Ka̱shile ku uta̱ka̱ ɗa̱ ta̱ a̱ ubuta̱ u ka̱yimbi ɗa u bonokoi ɗa̱ a̱ ubuta̱ u kutashi u ni. Gogo na wo okpo ta̱ mayun i dana ili i mereve i na u yaꞋin. Kadanshi ka̱ Ka̱shile ka danai:
1PE.2.10	“N ci cau, a̱ɗa̱ yi ishi n umaci u ka̱ci ka̱ ɗa̱ ba,
1PE.2.10	amma gogo na a̱ɗa̱ umaci u Ka̱shile u ɗa yi.
1PE.2.10	N ci cau yi ishi yi isa asuvayali a̱ Ka̱shile ba;
1PE.2.10	gogo na yi isa ta̱ asuvayali a̱ ni.”
1PE.2.11	Uma a̱ va̱, a̱ɗa̱ omoci a ɗa n aza a pulai a̱ ubuta̱ u na yi na. Adama a nan lo mi ta̱ a kuɓarangu ɗa̱ i ka̱sa̱kpa̱ kuciga ili i gbani-gbani adama a na i ɗa yi ta̱ a̱ vishili vu mayun n wuma u ɗa̱. 
1PE.2.12	Yongoi n ugboji a̱ ka̱tsuma̱ ka uma a̱ ɗa̱ a na i aza o Kutoni ba. Ko a dana baci i yaꞋan ta̱ kagbani-gbani, i ta̱ e kene ili i mayun i na yi punu a̱ ɗa̱, ka̱ta̱ ele o bono a̱ ushuku e neke Ka̱shile tsugbayin a ayin a na baci wi a kuyaꞋanka aduniyan afada.
1PE.2.13	Vuzavaguɗu u ciga ta̱ i panaka tsugono tsu uma ra̱ka̱. Panakai mogono ma uma ma na ma laꞋi m mgbayin, 
1PE.2.14	n azagbagbaꞋin a na u tsu suku feu. YaꞋin nannai adama a na mogono ma ma̱ suku le ta̱ a takacika aza a na a nusai ra̱ka̱, ɗa kpamu u suki le a cikpa aza a na a yaꞋin ili i singai.
1PE.2.15	Ka̱shile ka ciga ta̱ i yaꞋan ili i singai, i yaꞋan baci kpamu nannai, yi ta̱ a kuzuwa uma a na i kuyaꞋansa nsata n ɗa̱ a namba ili i kudansa. 
1PE.2.16	A̱ɗa̱ a agbashi a ɗa yi ba; yi ta̱ ba̱ri. Amma ida̱shi i ba̱ri i ɗa̱ i neke ɗa̱ ka̱ba̱nga̱ ka kuyaꞋan ili i kavama ba. Yi ta̱ ba̱ri adama a na i yongo an agbashi a̱ Ka̱shile. 
1PE.2.17	Nekei yaba dem tsugbayin ka̱ta̱ i yotsongu uma a̱ Ka̱shile ucigi u na u yotsoi. Nekei Ka̱shile tsugbayin ka̱ta̱ i panaka mogono.
1PE.2.18	Agbashi, mayun ɗa i panaka azagbagbaꞋin a̱ ɗa̱ ka̱ta̱ i tono kadanshi ke le ayin tutu. YaꞋin nannai wa aza a na i m ma̱riki n kusheshe ku singai kpamu, amma i yaꞋan feu nannai wa aza a na i n asuvu a̱ usuɗukpi. 
1PE.2.19	Ka̱shile ka tsu pana ta̱ uyoꞋo ayin a na baci vuza u gbamai asuvu a̱ ubuta̱ u kusoꞋo atakaci a babu unushi adama a na u yeve ta̱ Ka̱shile. 
1PE.2.20	I yaꞋan baci unushi ɗa a lapai ɗa̱ i kuciya̱ katsupu ba. Amma Ka̱shile ki ta̱ a kuzuwaka ɗa̱ una̱singai yi baci o kusoꞋo atakaci adama a kuyaꞋan kasingai. 
1PE.2.21	Kirisiti Kishi a̱yi ɗa agisana a̱ ɗa̱, ɗa u soꞋi atakaci adama a̱ ɗa̱. I tono yi tsu nam pa tsa. Atakaci i ta̱ punu a̱ ubuta̱ wi ili i na Ka̱shile ka zuwai nu vi yaꞋan. Kadanshi ka̱ Ka̱shile ka danai:
1PE.2.22	“Kishi u yaꞋan unushi ba,
1PE.2.22	u doro vuza ba.”
1PE.2.23	Ana uma a shikai ni, wu ushuku le n kadanshi ko yoku ba. Ana uma a takacikai ni, u dana sai o soꞋo atakaci feu ba. U zuwai kaci ka̱ ni e ekiye a̱ Ka̱shile vuza na u kuyaꞋan afada a mayun ayin tutu. 
1PE.2.24	A̱yi a̱ ka̱ci ka̱ ni u ɗika ta̱ unushi u tsu a ikyamba i ni a maɗanga ma atakaci, adama a na tsu kuwa̱ a̱ ubuta̱ wu unushi ka̱ta̱ ci ciya̱ ci yaꞋan wuma a̱ ubuta̱ wi ili i mayun ka̱ta̱ ci yongo a kuyaꞋan kasingai. I potso ta̱ adama a̱ untsu a̱ ni! 
1PE.2.25	N ayin a ɗe, yi ta̱ vishuwi ana nlala n na m puwa̱nka̱i. Amma gogo na i bono ta̱ a̱ ubuta̱ u Maguɓi ma̱ ɗa̱, vuza na wi a kinda wuma u ɗa̱.
1PE.3.1	A̱ɗa̱ a̱ma̱ci, i tono ali a̱ ɗa̱, uteku u na yi o kutono Maguɓi ma̱ ɗa̱. Vali vi yoku vi iwan baci kushuku n Arabali a Singai, wuma u singai u vuka wa wi ta̱ a kufuɗa wo rono vali vu nan lo ali u laꞋa kadanshi ka na u kuyaꞋanka yi. 
1PE.3.2	Ali a i ta̱ a kuyaꞋan nannai adama a na e ene ta̱ uye u singai u na wi derere a̱ ubuta̱ u wuma u ɗa̱.
1PE.3.3	Ka̱ta̱ i gbagbala adama a na yo okpo n tsuloboi a̱ a̱shi a uma o yoku koci ba. Ka̱ta̱ vu takacika ka̱ci ka̱ nu n kucaꞋa ku ka̱nji, ko ili yi ikebe ka̱u ba, ko a̱kumbula̱. 
1PE.3.4	Ta nannai koci ba. U laꞋa ta̱ n kugaꞋan e yeve wu n tsuloboi tsu na tsu uta̱i punu a̱ ka̱ɗu ka̱ nu. UgaꞋin u nam pa wa u tsu uta̱ ta̱ a̱ ubuta̱ u vuza na wi m ma̱riki n ka̱ɗu ka babu a̱ra̱ɗi n ka̱bini. Ili yu ugaꞋin i ɗa ka̱u a̱ ubuta̱ u Ka̱shile i ɗa kpamu yi o kukotso ba. 
1PE.3.5	Nannai ɗa uteku u na a̱ma̱ci a ciɗa a cau a zuwai ka̱ci ke le o okpoi n tsuloboi. A̱ ushuku ta̱ n Ka̱shile ɗa kpamu a̱ ushuki n kadanshi ka ali e le. 
1PE.3.6	Agisana, Saratu† u panaka ta̱ vali vi ni, Ibrahim, ana u ɗekei ni vuzagbayin vi ni. A̱ɗa̱ nkere n ni n ɗa yi, yi baci a kuyaꞋan ili i na yi derere, babu ili i na i kuzuwa ɗa̱ i pana wovon.
1PE.3.7	Ta feu nannai, a̱ɗa̱ ali i indanai uteku u na yi o kuyongo n a̱ma̱ci a̱ ɗa̱. Yongoi n ele n kuyeve a ayin a na yi o kuyongo koɓolo. Ciɓa a na vu laꞋi ni n utsura. Ciɓa a̱yi feu wi isa ta̱ kuneꞋe ku Ka̱shile ku singai ku wuma. YaꞋan nannai adama a na ili i yoku i kpada avasa a̱ ɗa̱ ba.
1PE.3.8	Gogo na, yongoi mayin a̱ ka̱tsuma̱ ki itoku i ɗa̱ ra̱ka̱, panai asuvayali a itoku i ɗa̱, ili i ciya̱ baci vuza te a̱ ka̱tsuma̱ ka̱ ɗa̱, i ciganai tsu na i ci ciganai vuza n vangu vi ni. Yo okpo uma a singai m babu a̱ra̱ɗi. 
1PE.3.9	Vuza u yaꞋanka ɗa̱ baci kagbani-gbani, ka̱ta̱ i tsupa yi n kagbani-gbani ba. Ko vuza u shika ɗa̱ baci, ka̱ta̱ i tsupa yi n ishikushi ba. Ili i na nan lo i yaꞋan baci nannai, zuwakai le una̱singai. YaꞋin nannai adama a na Ka̱shile ke ɗeke ta̱ i zuwaka uma una̱singai. Tsu nan lo feu, Ka̱shile ki ta̱ a kuzuwaka ɗa̱ una̱singai. 
1PE.3.10	Kadanshi ka̱ Ka̱shile ka danai:
1PE.3.10	“Vuza na baci wi a kuciga wuma u ma̱za̱nga̱ n ayin a singai,
1PE.3.10	mayun sai u sa̱nka̱ kelentsu ka̱ ni kudansa kadanshi ka gbani-gbani,
1PE.3.10	ka̱ta̱ kpamu u ka̱na̱ kaꞋa a̱ ubuta̱ u kudansa kadanshi ka aꞋuwa.
1PE.3.11	Mayun ɗa u ka̱sa̱kpa̱ kuyaꞋan ili i gbani-gbani amma u yaꞋan i singai.
1PE.3.11	Mayun ɗa u dakaka adama a na u yongo m ma̱ta̱na̱ n uma o yoku.
1PE.3.12	Vuzavaguɗu wi ta̱ a kinda aza a na a ci yaꞋan kasingai,
1PE.3.12	atsuvu a̱ ni i ta̱ lo a kupana avasa e le ko wanai.
1PE.3.12	Amma Vuzavaguɗu u tsu shirikpa̱ka̱ ta̱ aza a na a ci yaꞋan kagbani-gbani kucina̱.”
1PE.3.13+1PE.3.14	Vuza wi ta̱ a kuyaꞋanka wu kagbani-gbani, vu foɓuso baci kuyaꞋanka yi kasingai? A̱Ꞌa̱, ta nannai ba. Amma ko a takacika ɗa̱ baci adama a kuyaꞋan kasingai, ka̱ta̱ i pana wovon ko kpamu i ɓa̱la̱ ka̱tsuma̱ ba. Ka̱shile ki ta̱ a kuyaꞋanka ɗa̱ katsupu adama a kuyaꞋan kasingai. 
1PE.3.15	A na i kuɓa̱la̱ ka̱tsuma̱, i kucikpa i cikpa Kishi an Vuzagbayin n a̱ɗu a̱ ɗa̱. Mayun ɗa i yongo ufoɓushi adama a na yu ushuku yaba dem vu na we ecei ɗa̱, i neke yi kadanshi a̱ ubuta̱ wa̱ a̱pa̱Ꞌa̱ a na yi n a ɗa. 
1PE.3.16	Mayun ɗa kpamu i yaꞋan ili i nam pa n ka̱ɗu ka̱ ma̱riki a uye u na u yotsoi. Yongoi n a̱ɗu a ciɗa. Uma a dansa baci kawuya adama a̱ ɗa̱, o okpo n wono e ene baci wuma u singai u na yi a kuyaꞋan adama a na a̱ɗa̱ aza a Kishi a ɗa.
1PE.3.17	Ciɓai, u la ta̱ n kugaꞋan i yaꞋan kasingai ka̱ta̱ i soꞋo atakaci, ta baci Ka̱shile ka cigai nannai, a na yo soꞋo atakaci adama a kagbani-gbani. 
1PE.3.18	Kishi feu u soꞋo ta̱ atakaci ana u kuwa̱i adama a unushi u tsu, wo kudoku kpamu wa yaꞋan nannai ba. U nusa ba, amma ɗa u kuwa̱i adama a aza a unushi, u ciya̱ u bonoko tsu u Ka̱shile. Ikyamba i ni i kuwa̱ ta̱, amma ɗa o bonokoi ni n wuma kpamu a̱ ubuta̱ wu utsura wa Ayinviki a̱ Ka̱shile.
1PE.3.19	Ɗa Kishi u yaꞋankai a̱kpisa̱ a na i ugbashi kadanshi ka̱ Ka̱shile n utsura wa Ayinviki a̱ Ka̱shile. 
1PE.3.20	Uma a nam pa a a nusaka ta̱ Ka̱shile a ayin a na Nuhu wi e kusheꞋwe kpantsu. Amma Ka̱shile ke reme ta̱ ka̱ɗu n ele ali sai ayin a na Nuhu u kotsoi kusheꞋwe kpantsu ka. Uma kunla̱i a uwai punu a kpantsu ku nan lo, ɗa Ka̱shile ki isai le a̱ ubuta̱ u mini ma na ma lyaꞋi aduniyan.
1PE.3.21	Mini ma na ma lyaꞋi aduniyan a mo okpo ta̱ an kusumbu ka akucina ku na ki isai ɗa̱ gogo na. Amma kusumbu ka akucina ukuna u kutakpa ka̱ a̱shinda̱ a ikyamba a̱ ɗa̱ a ɗa ba. Amma ɗaɗa kubono u Ka̱shile n ka̱ɗu ka ciɗa, adama a na a̱ ɗengusa̱ ta̱ Yesu Kirisiti Kishi a kasaun. 
1PE.3.22	Kishi gogo na wi ta̱ ɗe gaɗi, a̱ ubuta̱ u na wi a̱ ida̱shi e kukiye ku usingai ku Ka̱shile. Alingata ra̱ka̱ n icuꞋu i wunla̱i i gbani-gbani e neke yi ta̱ tsugbayin.
1PE.4.1	Gogo na, a na Kishi u soꞋi atakaci n ikyamba i ni n adama a̱ tsu, a̱ɗa̱ feu i foɓuso kusoꞋo atakaci tsu nan lo. Ili i na i zuwai ɗa i kuyaꞋan nannai i ɗaɗa yu ushuku baci kusoꞋo atakaci adama a̱ Kishi, yi ta̱ a kuꞋiwan kuyaꞋan unushi. 
1PE.4.2	Tsu na kpamu yi o kutono ili i gbani-gbani yi ikyamba i ɗa̱ ba, amma yi a kuyaꞋan ulinga n wuma u ɗa̱ ra̱ka̱ adama a na i yaꞋan ili i na Ka̱shile ka cigai. 
1PE.4.3	I yaꞋan ta̱ ayin n a̱bunda̱i o kuyongo an uma a na e yevei Ka̱shile ba. I ci yaꞋan ta̱ unushi u tsugbani. Yi ta̱ n kusheshe ku gbani-gbani, I tsu soꞋo ta̱ ali ili i na i soꞋi va i maka ɗa̱, I tsu uwa ta̱ a̱ ubuta̱ u ka̱ɗiva̱† ka na a ci yaꞋan n ili i kavama kakau ka̱ta̱ i soꞋo ali i yaꞋan kagbani-gbani. Yi ta̱ kpamu o kutono a̱ma̱li ili i na Ka̱shile ka iwain. 
1PE.4.4	A̱ja̱Ꞌa̱ a̱ ɗa̱ a cacau i ta̱ e mereve a na i doku i ɓolongi n ele i baci a kuyaꞋan ili i kavama kakau i na i yotsoi ba. Ali a tsu dansa ta̱ ukuna u gbani-gbani adama a̱ ɗa̱. 
1PE.4.5	Amma mayun ɗa a̱ ushukuku vuza na u kuyaꞋanka yaba dem afada, aza a wuma n a̱kpisa̱ dem. 
1PE.4.6	Adama a nannai Yesu u yaꞋin kadanshi ka Arabali a Singai wa aza a na i ngasa gogo na. Ko a na i a kuyaꞋanka le afada uteku u na a kuyaꞋanka uma ra̱ka̱, u yaꞋanka le ta̱ nannai adama a na a̱ ciya̱ ka̱ba̱nga̱ ka na o yongo n wuma, uteku u na Ka̱shile ki n wuma.
1PE.4.7	Ili ra̱ka̱ yi ta̱ o kukotso kanna ke te babu megeshe. Adama a nannai i yongo n asuvu a singai n kureme ku ka̱ci ka̱ ɗa̱, i ciya̱ i yaꞋan avasa. 
1PE.4.8	Ili i na i laꞋi n kugaꞋan ra̱ka̱, mayun ɗa i lyaꞋa kelime n kuyaꞋankpanai ucigi u mayun. Ili i na i zuwai i ɗaɗa, yi ta̱ a kucinukpaka le n ili i gbani-gbani n a̱bunda̱i i na a yaꞋankai ɗa̱ ayin tutu. 
1PE.4.9	Mayun ɗa i rabasa uma a kpaꞋa ku ɗa̱, ka̱ta̱ i yaꞋan mololo adama a nan lo ba.
1PE.4.10	Ka̱shile ke neke ta̱ kuneꞋe kakau u yaba dem vu ɗa̱, u yotso ta̱ i yaꞋan ulinga n ili i na Ka̱shile ke nekei ɗa̱ mayin adama a na i yotsongu ugaꞋin u Ka̱shile wa aza o yoku. 
1PE.4.11	KuneꞋe ku nu kadanshi kaꞋa baci yaꞋan kadanshi adanshi Ka̱shile kaꞋa ki a kadanshi wa̱ nu. KuneꞋe ku nu kuɓa̱nka̱ ku uma ku ɗa baci, ɓa̱nka̱ le n utsura u na Ka̱shile ke nekei nu dem. Ka̱ta̱ Ka̱shile ka̱ ciya̱ tsugbayin a̱ ubuta̱ wi ili dem a̱ ubuta̱ u Yesu Kishi. Tsugbayin tsu Ka̱shile ci n uteku ba, ta feu nannai utsura u Ka̱shile wi n uteku ba. Ta nannai.
1PE.4.12	Uma a̱ va̱, ka̱ta̱ i yaꞋan mereve adama a na i a kutakacika ɗa̱ a̱ ubuta̱ u kukondo an akina ba. Ka̱ta̱ i sheshe adanshi atakaci a komoci ki ili kaꞋa ba. 
1PE.4.13	U laꞋa ta̱ n kugaꞋan i yaꞋan ma̱za̱nga̱ adama a na yi punu a̱ ubuta̱ wa atakaci a̱ Kishi. YaꞋin nannai ka̱ta̱ i yeve ma̱za̱nga̱ ma̱ a̱bunda̱i a ayin a na o yotsongi tsugbayin tsu Kishi. 
1PE.4.14	A shika ɗa̱ baci adama a kula ku Kirisiti Kishi, yi isa ta̱ ɗe una̱singai adama a na nannai va u yotsongu ta̱ tsugbayin tsa Ayinviki a̱ Ka̱shile ci ta̱ n a̱ɗa̱. 
1PE.4.15	U yotso ta̱ vu soꞋo atakaci vi baci a kuyaꞋan munaka, ko vi baci a kuyaꞋan uboki, ko ili yu unushi i yoku. Ta feu nannai vu uwa baci a kadanshi ka na ka burai nu ba, mayun ɗa vu soꞋo atakaci. 
1PE.4.16	Ta ki nannai ba, a takacika wu baci adama a na vi vuza vu Kutoni. Ka̱ta̱ vu pana wono adama a icuꞋu ya atakaci a nam pa ba. U yotso ta̱ vi neke Ka̱shile tsugbayin an vi a̱ kuɓa̱na̱ kula ku nam pa.
1PE.4.17	Gogo na ɗaɗa ayin a na Ka̱shile ki a̱ kugita̱ afada a̱ ni, wi ta̱ ta na a̱ kugita̱ kuyaꞋanka aza a kpaꞋa a̱ ni afada a. A̱ gita̱ baci afada n a̱tsu biꞋi aza o Kutoni, yi ɗa̱i icuꞋu ya afada ya atakaci i na u kuyaꞋanka aza a na a iwain kutono Arabali a Singai a̱ ni? 
1PE.4.18	Kadanshi ka̱ Ka̱shile ka danai,
1PE.4.18	“Wishi u tsu ta̱wa̱ u uma a̱ usuɓi† n uyoꞋo ba,
1PE.4.18	amma uma a na a iwain kutono Ka̱shile ɗa a yaꞋin unushi,
1PE.4.18	uma a nam pa i ta̱ a kulaꞋa n kusoꞋo atakaci.”
1PE.4.19	Kadanshi ka nam pa ka ra̱ka̱ ka ɗaɗa, vi baci o kusoꞋo atakaci tsu na Ka̱shile ka cigai, vi lyaꞋa kelime n kuyaꞋan ili i na yi derere, ka̱ta̱ vi neke kpamu ka̱ɗu n Ka̱shile ka na ka yaꞋin nu wi ta̱ a̱ kuɓa̱nka̱ wu. Mayun ɗa wi a̱ kukpa̱ɗa̱ kuɓa̱nka̱ wu ba.
1PE.5.1	Gogo na, mi ta̱ a kadanshi nu nkoshi gba̱ra̱-gba̱ra̱† ma aza e Yesu. Mpa feu mokoshi ma̱ gba̱ra̱ maꞋa, nu ngan ma atakaci n Kishi. Mi ta̱ kpamu a kuꞋuwa a̱ ubuta̱ u tsugbayin ci ni a ayin a na u bonoi. 
1PE.5.2	Uteku u na nguɓi n ci inda nlala n le, mayun ɗa yi inda yaba dem vu na Ka̱shile ka zuwakai ɗa̱ e ekiye a̱ ɗa̱ i la̱na̱. YaꞋin nannai adama a na i ciga ta̱ kuyaꞋan, ka̱ta̱ i yaꞋan mololo ba. YaꞋin nannai adama a na i pana ta̱ uyoꞋo u kuyaꞋanka Ka̱shile tsugbashi. Ka̱ta̱ i zuwa a̱ɗu a̱ ɗa̱ a̱ ubuta̱ wi ili ya aduniyan i na i kuciya̱ ba. 
1PE.5.3	Ka̱ta̱ i zuwa ka̱ci ka̱ ɗa̱ an azagbagbaꞋin a kuɓarangu uma ba, amma zuwai ka̱ci ka̱ ɗa̱ we le an agisana a ili i singai. 
1PE.5.4	Tsu nan lo ta na, Maguɓi ma Gbayin ma mo bono baci, wi ta̱ e kuneke wu katsupu a ayin a na vu uwai a tsugbayin ci ni tsu babu uteku.
1PE.5.5	A̱ɗa̱ a̱ɗenga̱ni, ushuki n tsugbayin tsu nkoshi m gba̱ra̱gba̱ra̱. Ra̱ka̱ vu ɗa̱ kpamu, i ɓa̱nka̱na̱i an agbashi a babu a̱ra̱ɗi, adama a na,
1PE.5.5	“Ka̱shile ki ta̱ a tsurala n uma a na i n ugbamukaci,
1PE.5.5	amma u ci neke ta̱ ugaꞋin u ni a̱ ubuta̱ u uma a na i babu a̱ra̱ɗi.”
1PE.5.6	Adama a nannai, bonokoi ka̱ci ka̱ ɗa̱ babu a̱ra̱ɗi a̱ ubuta̱ wu utsura u Ka̱shile. Nannai ayin a na a gaꞋin a yawa baci, wi ta̱ a̱ kuɗengusa̱ ɗa̱ ka̱u. 
1PE.5.7	Nekei Ka̱shile ili i na yi a kutakacika ɗa̱ ra̱ka̱ adama a na a̱yi wi ta̱ a̱ kula̱na̱ ɗa̱.
1PE.5.8	Yongoi a kindi tutu, ka̱ta̱ kpamu i yongo ufoɓushi ayin tutu. Kalijani† vurala vu ɗa̱ ɗa, wi ta̱ a̱ ka̱ka̱ra̱sa̱ an kawu a̱ kula̱nsa̱ vuza a na u kureme u takuma.
1PE.5.9	Yongoi n utsura a̱ ubuta̱ wi ili i na i nekei ka̱ɗu, tsu nan lo ta na yi ta̱ a kufuɗa kushilika̱ n a̱yi n utsura u Ka̱shile. Ciɓai a na aza o Kutoni a̱ ubuta̱ dem a aduniyan i ta̱ feu o kusoꞋo icuꞋu ya atakaci i nam pa ya.
1PE.5.10	A ayin a na baci i soꞋi atakaci a ayin kenu, Ka̱shile n ka̱ci ka̱ ni wi ta̱ a kulapula ili, wi ta̱ a kuzuwa a̱ɗu a̱ ɗa̱ o okpo n utsura, ka̱ta̱ kpamu u zuwa ɗa̱ i shamgba mayin n utsura. U ci yaꞋan ta̱ nannai adama a na a̱yi wi ta̱ n ugaꞋin. U zuwa ɗa̱ ta̱ i uwa a̱ ubuta̱ u tsugbayin u ni u babu uteku, a ayin a na baci u ɓolongi ɗa̱ koɓolo n Kishi. 
1PE.5.11	Ka̱shile ki ta̱ a kulyaꞋa tsugono ci ili dem babu uteku. Ta nannai.
1PE.5.12	N ɗika ta̱ Sila tsu toku vu va̱, a̱yi kpamu vuza ɗa vu na mu ushuku n a̱yi. U ɓa̱nka̱ mu ta̱ kuɗana katagarda ka akaka ke kenu ka nam pa. Ili i na i zuwai ɗa n ɗanai kaꞋa, ɗaɗa adama a na n dokusu ɗa̱ utsura u ka̱ɗu ka̱ta̱ n dana ɗa̱ uteku u na Ka̱shile ki n ugaꞋin mayun, i ciya̱ i lyaꞋa kelime n kuneke a̱ɗu wa̱ ni. 
1PE.5.13	Aza o Kutoni a na i na Babila
1PE.5.14	Kya̱sa̱na̱i mayin n ucigi wa aza o Kutoni. N vasa ta̱ Ka̱shile ke neke ma̱ta̱na̱ u yaba dem vu na wi vuza vu Kirisiti Kishi.
2PE.1.1	Mpa ɗa Sima Biturusu. Mpa ɗa kagbashi ke Yesu Kirisiti Kishi mpa kpamu vuzavusuki vi ni ɗa. N ɗanaka ɗa̱ ta̱ akaka a nam pa ra̱ka̱ vu ɗa̱, a̱ɗa̱ vu na yi n uneki wa̱ a̱ɗu tsu tsu. Uneki u ka̱ɗu u nan lo u singai u ɗa, ɗa kpamu Yesu Kishi u nekei tsu u ɗa. A̱yi Ka̱shile kaꞋa n Kishi ka̱ tsu, u bonoko tsu ta̱ tso okpo aza a̱ usuɓi a̱ ubuta̱ u Ka̱shile.
2PE.1.2	N ciga ta̱ Ka̱shile ko yotsongu ɗa̱ kasingai m ma̱ta̱na̱ ma̱ ni ka̱u i ciya̱ i yeve Yesu mayin adama a na a̱yi ɗa Ka̱shile n Vuzagbayin vu tsu.
2PE.1.3	Tsu na kpamu ci e kuyeve Yesu mayin, ɗa wi o kuyotsongu utsura u gbayin u ni adama a na u neke tsu ili ra̱ka̱ i na ci cigai adama a na ci yongo a uye u na Ka̱shile ka cigai. U ɗeke tsu ta̱, adama a na ci ciya̱ tsugbayin ci ni n kasingai ka̱ ni kpamu. 
2PE.1.4	A̱ ubuta̱ wu utsura u gbayin u nan lo kpamu, ɗa u nekei tsu uzuwakpani u gbagbaꞋin u singai u ni. U yaꞋan ta̱ ɗe uzuwakpani u na i kulaka a̱ ubuta̱ wi ili i gbani-gbani i na yi ɗevu n a̱ɗa̱. Kusheshe ku kavama ku ɗa ku tsu tuka̱ n ili i nan lo ya. U yaꞋanka ɗa̱ ta̱ feu uzuwakpani u na i kokpo ta̱ tsu Ka̱shile.
2PE.1.5	Adama a nannai dakakai ka̱ta̱ i doku ugaꞋin a̱ ubuta̱ wu uneki u ka̱ɗu u ɗa̱. Wuma wu ugaꞋin u tsu zuwa ta̱ vi yevesheke Ka̱shile mayin. 
2PE.1.6	Kuyeve ku Ka̱shile ku tsu zuwa ta̱ i yaꞋan n kureme ku ka̱ci ka̱ ɗa̱. Kureme ku ka̱ci ka̱ ɗa̱ kpamu ku tsu zuwa ta̱ i yaꞋan n ka̱lulu, ka̱lulu kpamu ka tsu zuwa ɗa̱ ta̱ i yaꞋan n ida̱shi i wuma i ɗa̱ adama a̱ Ka̱shile ra̱ka̱. 
2PE.1.7	I yongo baci nannai, yi ta̱ a kuciga itoku i ɗa̱. A ukocishi kpamu yi ta̱ a kuyaꞋan n ucigi u mayun a kubana u yaba dem. 
2PE.1.8	I lyaꞋa baci kelime n kuyaꞋan ili i singai i nam pa ya, yi ta̱ a̱ kusa̱nka̱ ɗa̱ kokpo ili i gbani, ka̱ta̱ i zuwa ɗa̱ i yaꞋan ili n a̱bunda̱i adama e kuyeve ku ɗa̱ ku Vuzagbayin vu tsu Yesu Kirisiti Kishi. 
2PE.1.9	Amma uma a nan lo a na a iwain kugbonguro a̱ ubuta̱ wi ili i singai i nam pa, a̱yimba̱ a ɗa, ko e kene mayin ba. A cinukpa ta̱ ɗe a na Ka̱shile ka̱ za̱Ꞌi le a̱ ubuta̱ u wuma u kuku u le.
2PE.1.10	Uma a̱ va̱, adama a nannai, ka̱ta̱ i doku i gbagbala kuyaꞋan ulinga adama a na i yotsongu yaba dem an Ka̱shile ke ɗekei ɗa̱ mayun, ka̱ta̱ i yotsongu le a na u zagbai ɗa̱ yo okpo uma a̱ ni. YaꞋin nannai ka̱ta̱ i ciya̱ i kpa̱ɗa̱ kuta̱ɗa̱tsa̱ ka̱ta̱ feu i kpa̱ɗa̱ kuyikpa̱. 
2PE.1.11	Nannai ɗa ta na Ka̱shile ka kurabasa ɗa̱ ka̱ta̱ wi isa ɗa̱ mayin o tsugono tsu Vuzagbayin vu tsu Yesu Kirisiti Kishi.
2PE.1.12	I yeve ta̱ ɗe ili i nam pa, ɗa yi kpamu a kashani a̱ ubuta̱ wi ili i mayun n utsura. Ko n nannai, n sheshe ta̱ kulyaꞋa kelime n kuciɓaka ɗa̱ n ili i nam pa ya. 
2PE.1.13	U gaꞋan ta̱ n lyaꞋa kelime n kuciɓaka ɗa̱ n ili i nam pa ya, ali sai kanna ka na n kuwa̱i. 
2PE.1.14	Vuzagbayin Yesu Kishi kpamu u yotsongu mu ta̱ ɗe a na mi a̱ kukuwa̱ babu megeshe. 
2PE.1.15	Adama a nannai, mi ta̱ a kudakaka ulinga adama a na n zuwa ili i nam pa yo okpo hawun wa̱ ɗa̱. N ciga ta̱ i ciɓasa i ɗa ayin n a̱bunda̱i ko n kuwa̱ baci.
2PE.1.16	Ana tsu danai ɗa̱ uteku u na Vuzagbayin vu tsu Yesu Kishi u kubono n utsura, ci a kudana ɗa̱ arabali o ugboji a na vuza yoku u ɓatsai ba. Ta nannai ba! Amma ce ene ta̱ tsugbayin tsu mayun ci ni n a̱shi a̱ tsu. 
2PE.1.17	Ka̱shile Dada u nekei ni tsugbayin a na u yaꞋin meɗevile n ka̱la̱ka̱tsu ku utsura n ka singai a̱ Ubuta̱ u Tsugbayin, u danai, “Na va maku mu ucigi ma̱ va̱ maꞋa, mi ta̱ a kupana uyoꞋo u ni ka̱u.” 
2PE.1.18	A̱tsu a̱ ka̱ci ka̱ tsu ci ta̱ ɗe koɓolo n Yesu a kusan ku ciɗa ka, ɗa tsu panai ka̱la̱ka̱tsu ka ku uta̱i gaɗi.
2PE.1.19	Ili i nam pa ya ra̱ka̱ i zuwa tsu ta̱ ɗa tsu doku tsu ushuki a na ili i na eneki a danai mayun ɗa. Adama a nannai i zuwa atsuvu mayin a̱ ubuta̱ wa akaka e le, uteku u na va kuyaꞋan m ma̱kuni ma na mi e kuneke kutashi a̱ ubuta̱ u ka̱yimbi u yoku. LyaꞋi kelime n kuyaꞋan nannai ali sai a kanna ka na Kirisiti Kishi u kubono ka̱ta̱ kutashi ku hawun ku ni ka akana a̱ɗu a̱ ɗa̱.
2PE.1.20	Ili i na i laꞋi i ɗaɗa, ka̱ta̱ i yeve a na kene ki lo a Katagarda ka Ciɗa ku na ku uta̱i a̱ ubuta̱ u eneki n ka̱ci ke le ba.
2PE.1.21	Eneki a a yaꞋan kadanshi adama a na ele a̱ ka̱ci ke le a cigai kuyaꞋan kadanshi ba. A̱Ꞌa̱, ta nannai ba! Ayinviki a̱ Ka̱shile a ɗa a zuwai le a dansa akaka a̱ Ka̱shile.
2PE.2.1	A ayin a na a lazai ɗe, eneki a aꞋuwa i ta̱ lo a na a yaꞋankai aza a Israila kadanshi, ta kpamu nannai i ta̱ a̱ kuciya̱ nlum ma aꞋuwa a̱ ka̱tsuma̱ ka̱ ɗa̱. I ta̱ a kuyaꞋan ulinga n ugboji ka̱ta̱ a̱ tuka̱ n aꞋuwa a̱ ubuta̱ u kakuna ka̱ Ka̱shile ka̱ta̱ a zuwa kula̱nga̱su. I ta̱ o kubono kuyaꞋan tsurala n Vuzagbayin vi le, vuza a na u wawai le. Ele a̱ ka̱ci ke le i ta̱ a̱ kula̱nsa̱ ukpa̱ u le gogoꞋo. 
2PE.2.2	Uma n a̱bunda̱i i ta̱ o kutono kuyotsongusu ku kavama ku le, ka̱ta̱ o tono kpamu ili i wono i na a yaꞋin. Adama e le, uma i ta̱ a kuyaꞋan kadanshi ki ishikushi† u Kishi n uye u mayun u ni. 
2PE.2.3	Nlum ma aꞋuwa n nam pa i ta̱ n kutsa̱n ka̱u, ɗa i kpamu a kuyaꞋan ulinga n ugboji n aꞋuwa adama a na o doro ɗa̱. Amma Ka̱shile ko kotso ta̱ ɗe n ele mani-mani, i ta na a kulaꞋaka ba.
2PE.2.4	Ka̱shile ka̱ kpa̱ɗa̱ kutakacika alingata a na a nusai ba. U taɗuki le a̱ ubuta̱ u na a kutakacika le, ɗa kpamu u zuwai le a aɓatsu a na i n ka̱yimbi ka̱u, ɗa i o kuyongo ɗe ali kanna ka afada. 
2PE.2.5	Ka̱shile kpamu ka̱ kpa̱ɗa̱ kutakacika uma a aduniyan a cau a ayin a̱ Nuhu† ba. Ɗa wi isai Nuhu koɓolo n limata i ni ele uma e cindere. Nuhu u ɓarangi uma a aduniyan a adama a afada a̱ Ka̱shile a ciɗa. Ɗaɗa Ka̱shile ku unai aduniyan ra̱ka̱ m mini ma gbayin ma na ma̱ ta̱wa̱i ɗa ma lyaꞋi aduniyan, n aza a na a̱ kpa̱ɗa̱i kuyeve Ka̱shile.
2PE.2.6	U takacikai kpamu ubirini u Sodom n Gomora† a na u songi le sai kokomo. U zuwai le o okpoi agisana a ili i na i kucina uma a na a iwain kupanaka Ka̱shile. 
2PE.2.7	Amma ko n nannai, Ka̱shile ki isai Lotu.† Lotu vuma ɗa vu na vi yongoi n usuɓi ɗa kpamu u na̱mgba̱i ka̱ɗu adama a tsugbani n kavama ka na ka̱ ka̱ra̱Ꞌi ni ra̱ka̱. 
2PE.2.8	Adama a na a̱yi vuma ɗa vu na wi a kupanaka Ka̱shile, asuvu a̱ ni o yongo ta̱ a̱ kuna̱mgba̱sa̱ ayin tutu ana we enei ili i kavama n u panai ili i gbani-gbani kanna dem.
2PE.2.9	Ili i nam pa i yotsongu ta̱ an Ka̱shile ki a kufuɗa kisa uma a na o tonoi ni derere a̱ ka̱tsuma̱ ka atakaci a na i o kusoꞋo. I ɗa i yotsongu ta̱ kpamu a na wi uka̱ni n aza a na a iwain kucikpa yi, ɗa wi kpamu a kutakacika le ayin tutu ali kanna ka na a kuyaꞋanka le afada.
2PE.2.10	Ka̱shile ko tsu doku ta̱ atakaci a̱ ubuta̱ u uma a na i o kutono kusheshe ku gbani-gbani ki ikyamba ku le, ɗa kpamu a iwain utsura u tsugono. Uma a nam pa i ta̱ n ugbamukaci a tsu pana kpamu ba. Ali a ci shika ta̱ aza a tsugbayin a gaɗi, ka̱ta̱ ta na a̱ kpa̱ɗa̱ kumuɗa̱ ka̱ɗu a yaꞋan baci nannai va. 
2PE.2.11	Amma alingata a a laꞋa ta̱ nlum ma aꞋuwa ma n utsura ka̱u, ko n nannai ta na a ci shika aza a tsugbayin a gaɗi a nam pa ba.
2PE.2.12	Uma a nam pa a i ta̱ an nnama n kakamba n na n tsu kpa̱ɗa̱ kuyaꞋan n kusheshe. A matsai le ta̱ adama a na uma a̱ ka̱na̱ le ka̱ta̱ a una le. Uma a nam pa a a ci yaꞋan ta̱ ishikushi a̱ ubuta̱ wu ukuna wu utsura wi ili i na a̱ kpa̱ɗa̱i kuyeve. Kuyongo ku wuya ku le ki ta̱ a̱ kutuka̱ le n ukpa̱. 
2PE.2.13	I ta̱ a̱ kuciya̱ ukpa̱ u na u kokpo an katsupu ke le, adama a muna ma na a yaꞋankai uma. A tsu pana ta̱ ma̱za̱nga̱ a yaꞋan baci ili i kavama dem e keteshe n kanna. I ta̱ a̱ kutuka̱ n wono wa̱ ɗa̱, ɗa i kpamu a kuzuwa ɗa̱ yo okpo n a̱shinda̱. I ta̱ a kulyaꞋa kelime n kuyaꞋan aꞋuwa a nam pa ko a ayin a na i a kulyaꞋa ili n a̱ɗa̱ a̱ ubuta̱ u ka̱ɗiva̱. 
2PE.2.14	Ele a ci yaꞋan ta̱ tsugbani n a̱shi e le, ko n nannai ta na a̱ ci cuwa̱ ba. A ci yaꞋan ta̱ ukuna u na o rono uma a na a shamgbai n utsura ba a̱ ubuta̱ wu unushi. O tsu yotsongusu ta̱ ka̱ci ke le kusheshe ku kuciga ili babu kucuwa̱ n kula; uma a nam pa ele ɗa ka̱kuma̱ ka uma ka na a yaꞋankai una̱. 
2PE.2.15	A̱ ka̱sa̱kpa̱ ta̱ ɗe uye u mayun, ɗa o tonoi uye u keneki Balam,
2PE.2.16	Amma ɗa majaki ma ɓarangi Balam. Manama ma na ma ci yaꞋan kadanshi ba, ma dansai tsu vuma ɗa ma̱ sa̱nka̱i ni kuyaꞋan ujari u ni.
2PE.2.17	Uma a nam pa i ta̱ an a̱shi a̱ mini a na e ɗekpei. I ta̱ an eleshu a na a tsu wala a gaɗi a̱ wunla̱i. Ili i nam pa ya i ci yaꞋan ta̱ uzuwakpani u kasingai n a̱bunda̱i, amma a tsu fuɗa a yaꞋan ili ba, ko kenu. Mayun Ka̱shile ki ta̱ a kuzuwa uma a na i nannai a̱ ubuta̱ u na u laꞋi n ka̱yimbi. 
2PE.2.18	Uma a nam pa a ci yaꞋan ta̱ a̱ra̱ɗi n kadanshi ka na ko yotsoi ke ketepu. Ayin a na baci vuma u gita̱i kuta̱ a̱ ubuta̱ wu uye u na wi derere ba, uma a nam pa i ta̱ a kuyaꞋan ulinga n kusheshe ku unushi ku vuma vu nan lo adama a na o rono yi a̱ ubuta̱ wi ili i na yi derere kpamu ba.
2PE.2.19	A yaꞋan ta̱ uzuwakpani wi ida̱shi i na yaba dem u ba̱ruwa̱. Amma ele a̱ ka̱ci ke le agbashi a ɗa mayun a̱ ida̱shi yu unushi, adama a na vuma kagbashi kaꞋa a̱ ubuta̱ wi ili i na i lyaꞋi utsura u ni. 
2PE.2.20	Uma a laꞋaka ta̱ ɗe a̱ ubuta̱ wi ili ya aduniyan i na i la̱nga̱sa̱i le, ana e yevei Vuzagbayin vu tsu n Yesu Kirisiti Kishi. Amma ɗa baci kpamu ili ya aduniyan i ka̱na̱i uma a nan lo, ɗa ili ya i lyaꞋi utsura u le, nam pa atakaci e le i ta̱ a kulaꞋa a cau. 
2PE.2.21	U kulaꞋa ta̱ n kugaꞋan u uma a nan lo ishi baci e yeve uye u kutono Ka̱shile ba, ko kenu. U laꞋa ta̱ n kuna̱mgba̱ vuza u yeve baci uye u mayun, ɗaɗa u iwain wila̱ u singai u ciɗa u na Ka̱shile ke nekei le. 
2PE.2.22	Ili i na yi i mayun a̱ ubuta̱ u ansa a nam pa mayun ɗa feu yi a̱ ubuta̱ u uma tsu nan lo: “MesheꞋe mo tsu bono ta̱ ma lyaꞋa ashama a̱ ni ayin tutu.” A danai kpamu, “A̱ sumba̱ baci ma̱gurusunu, mo tsu bono ta̱ a̱ ubuta̱ wu unata kpamu.”
2PE.3.1	Uma a ucigi a̱ va̱, n ɗanaka ɗa̱ ta̱ atagarda a akaka e re. Punu a atagarda a m gbagbala ta̱ adama a na n zuwa ɗa̱ i sheshe mayin ka̱ta̱ i ciɓa mayin kpamu. 
2PE.3.2	N ciga ta̱ i ciɓa ka̱ta̱ i yeve akaka e eneki a ciɗa† a ayin a cau. N ciga ta̱ kpamu i ciɓa ka̱ta̱ i yeve ili i na Vuzagbayin vu tsu n Kishi u zuwai azusuki a̱ ɗa̱ a dana ɗa̱ i yaꞋan.
2PE.3.3	U gaꞋan ta̱ ka̱u i yeve a na a ukocishi u ayin i ta̱ a̱ kuciya̱ aza a ulami, aza a na o kuzoꞋoso ili i mayun ka̱ta̱ a yaꞋan ili i kavama dem i na a cikalai kuyaꞋan. 
2PE.3.4	Ka̱ta̱ a dana, “Te ɗai kuta̱wa̱ ku na u yaꞋin uzuwakpani wa ki? Aza e kelime a̱ tsu a̱ kuwa̱ ta̱ ɗe ra̱ka̱, ɗa ta na ili dem yo okpoi uteku u na i ɗa yi a ugiti wa aduniyan.”
2PE.3.5	Amma uma a nam pa a kucikpa ta̱ a cinukpa a na m mani-mani va ɗe kadanshi ka̱ Ka̱shile ka ɗa ka yaꞋin gaɗi, ɗa ku uta̱ka̱i n iɗika punu a asuvu a̱ mini, ɗa ka zuwai mini uka̱ra̱Ꞌi wi iɗika. 
2PE.3.6	Ana ayin a yaꞋin kenu, ɗa Ka̱shile ka zuwai mini ma mu unai uma a aduniyan. 
2PE.3.7	Amma Ka̱shile ka zuwa ta̱ gaɗi n iɗika i gogo na i yongo ali sai a kanna ka afada. Ka̱ta̱ akina a̱ ta̱wa̱ we le, ka̱ta̱ aza a na e yevei Ka̱shile ba a̱ kuwa̱.
2PE.3.8	Uma a ucigi a̱ va̱, ka̱ta̱ i cinukpa ba, a na Vuzavaguɗu wi e kene kanna ke te derere n a̱ya̱ ka̱kpa̱n ke te (1,000), wi ta̱ kpamu e kene a̱ya̱ ka̱kpa̱n ke te derere n kanna ke te. 
2PE.3.9	Uma o yoku i ta̱ e kusheshe Vuzagbayin wi ta̱ a kushamgba ali ayin ka̱u sapu u shatangu uzuwakpani u ni, amma Vuzagbayin u kushamgba ka̱u uteku u na uma a nan lo a zuwai ba. U reme ta̱ ka̱ɗu n a̱ɗa̱. U ciga ko vuza te u kuwa̱ ba, amma u laꞋa ta̱ n kuciga yaba dem u shika̱ unushi† u ni. 
2PE.3.10	Kanna ka Vuzagbayin ki ta̱ a kuyawa babu uzuki, uteku u na koboki ka ci yawa. Gaɗi wi ta̱ o kukotso n kacaꞋa ku utsura, ka̱ta̱ akina a̱ la̱nga̱sa̱ ili dem. Wi ta̱ o kuyotsongu e keteshe uteku u na aduniyan i, n ili i na yi punu dem.
2PE.3.11	Adama a na ili dem yi a̱ kuna̱mgba̱, icuꞋu i uma ye ne i ɗa̱i i gaꞋin yo okpo? Adama a nannai yaꞋankai Ka̱shile tsugbashi a̱ ubuta̱ wu uye u na yi o kuyongo. 
2PE.3.12	Zuwai a̱shi a̱ ɗa̱ a kanna ka nan lo ka̱ta̱ i ɓa̱nka̱ kaꞋa adama a na ka̱ ta̱wa̱ babu megeshe. A ayin a nan lo i ta̱ a̱ kula̱nga̱sa̱ gaɗi n akina, ka̱ta̱ ili dem i derekpe punu a̱ ubuta̱ wu usuɗukpi. 
2PE.3.13	Amma ci ta̱ a kinda kelime an ce kene gaɗi vu savu n iɗika i savu i na Ka̱shile ka yaꞋin uzuwakpani u kuyaꞋan, ubuta̱ u na yaba dem u kuyaꞋan ili i na Ka̱shile ka danai i ɗa yi derere.
2PE.3.14	Uma a ucigi a̱ va̱, adama a nannai i yongo m ma̱ta̱na̱ n Ka̱shile ka̱ta̱ i dakaka kpamu i yongo ciɗa babu unushi a ayin a na yi a kuvana ili i nam pa ya i yaꞋan.
2PE.3.15	Ciɓai, Vuzagbayin wi ta̱ a kuvana adama a na uma a̱ ciya̱ ayin a na a̱ ciya̱ wishi. Na va ɗaɗa uteku u na vuza vu ucigi vu tsu Bulusu u ɗanakai ɗa̱ n kuyeve ku na Ka̱shile ke nekei ni. 
2PE.3.16	Bulusu u yaꞋan ta̱ kadanshi ki ili i nam pa ya a atagarda akaka a̱ ni ra̱ka̱, amma ili i yoku i na u danai, yi ta̱ n atakaci e kuyeve. Uma o yoku a na i babu kuyeve n aza a na a̱ kpa̱ɗa̱i kushamgba mayin a sabaꞋa ta̱ kadanshi ka̱ ni adama a na ko okpo ili i yoku kau n i na u sheshei. A yaꞋan ta̱ nannai feu n ubuta̱ u na u buwai a Katagarda ka Ciɗa. Nannai ɗa i a̱ kutuka̱ n ukpa̱ u le.
2PE.3.17	A̱ja̱Ꞌa̱ a̱ va̱ a ucigi, a ɓarangu ɗa̱ ta̱ ɗe n ayin a ɗe! YaꞋin kindi mayin ka̱ta̱ a̱ ripula̱ ɗa̱ n aꞋuwa a uma a kavama a nam pa ba. Ka̱ta̱ i ka̱sa̱kpa̱ uneki u ka̱ɗu wu utsura u ɗa̱ ba. 
2PE.3.18	I lyaꞋa kelime n kudoku kasingai n kuyeve ku Vuzagbayin Yesu Kirisiti Kishi.
2PE.3.18	Tsugbayin n tsugono ci ni tsu ɗa, gogo na n ayin tutu. Ta nannai.
1JN.1.1	Vuza na wi lo a ayin a̱ ugiti, a̱yi ɗa tsu panakai ɗa ce enei. Ce ene yi ta̱ n a̱shi a̱ tsu, ɗa kpamu tsu saꞋwai ni n ekiye a̱ tsu. A̱yi ɗa Yesu Kirisiti Kishi, akaka a wuma. 
1JN.1.2	Vuza na u ci neke wuma u ta̱wa̱ ta̱ wa̱ a̱tsu! Ce ene yi ta̱, a̱tsu ɗa kpamu ngan mi ili i na ce enei. Gogo na ci ta̱ a kudana ɗa̱ ukuna u wuma u babu uteku u nam pa u na wi ishi we esheku a̱ tsu ɗa u ta̱wa̱i wa̱ a̱tsu. 
1JN.1.3	Ci ta̱ a kudana ɗa̱ ili i na ce enei ɗa tsu panai, adama a na i ciya̱ feu wuma wa koɓolo n a̱tsu. A̱tsu kpamu ci ta̱ n u ɗa koɓolo n Esheku a̱ tsu m Maku ma̱ ni Yesu Kirisiti Kishi. 
1JN.1.4	Tsu ɗanaka ɗa̱ ta̱ adama a na i yaꞋan ma̱za̱nga̱ mayin n a̱tsu.
1JN.1.5	Na ɗa akaka a na tsu panai a̱ ubuta̱ u Kishi ɗa tsu salakai ɗa̱ gogo na: Ka̱shile kutashi ku ɗa, a̱yi ta na wi n ka̱yimbi ba, ko kenu. 
1JN.1.6	Tsu dana baci ci ta̱ o kuyongo n wuma u te n Ka̱shile, amma ɗa ci lyaꞋi kelime n kuyongo a̱ ka̱yimbi, a̱tsu aza a aꞋuwa a ɗa, ci kpamu o kutono ili i mayun ba. 
1JN.1.7	Amma ci baci o kuyongo n kutashi, uteku u na Ka̱shile ki o kuyongo n kutashi, ci ta̱ o kuyongo n wuma a̱ ka̱tsuma̱ ka̱ tsu. Mpasa m Maku ma̱ ni Yesu mi ta̱ a̱ kuza̱Ꞌa̱ unushi u tsu ra̱ka̱.
1JN.1.8	Tsu dana baci ci n unushi ba, ci ta̱ a̱ kuya̱nsa̱ ka̱ci ka̱ tsu, ci iwan ta̱ kpamu ili i mayun. 
1JN.1.9	Amma ci shika̱ baci unushi u tsu, wi ta̱ a kucinukpaka tsu u ɗa, adama a na Ka̱shile ki ta̱ a kuyaꞋan ili i na u danai u kuyaꞋan, ɗa wi kpamu a kuyaꞋan ili i na yi derere. A̱yi wi ta̱ a̱ kuza̱Ꞌa̱ unushi u na ci yaꞋin ra̱ka̱. 
1JN.1.10	Tsu dana baci ci ta̱ babu unushi, ci ta̱ o kubonoko Ka̱shile vuza va aꞋuwa, ɗa kpamu ci o kuyotsongu a na akaka a̱ ni i babu ubuta̱ punu a̱ a̱ɗu a̱ tsu.
1JN.2.1	Muku mu ucigi n va̱, mi ta̱ a kuɗana ili i nam pa adama a na i yaꞋan unushi ba. Amma ali i yaꞋan baci unushi, Yesu Kishi vuza na wi ciɗa, wi ta̱ ta na o kufolono Dada adama a̱ tsu. 
1JN.2.2	A̱yi ɗa alyuka a na a takpai unushi u tsu. Unushi u tsu u ɗa u takpai koci ba, amma n unushi u uma a aduniyan ra̱ka̱.
1JN.2.3	Ci ta̱ e kuyeve a na ci yevei Ka̱shile mayun tsu tono baci ili i na u danai ci yaꞋan. 
1JN.2.4	Vuza na baci dem u danai, “N yeve ta̱ Ka̱shile,” amma u tono ili i na Ka̱shile ka danai ba, vuma vu nan lo vuza va aꞋuwa ɗa, ili i mayun kpamu yi punu wa̱ ni ba. 
1JN.2.5	Amma ci yaꞋan baci ili i na Ka̱shile ka danai, ucigi u Ka̱shile wi a kunamba ili i yoku a̱ ka̱tsuma̱ ka̱ tsu ba, nannai ɗa ce kuyeve a na ci koɓolo n a̱yi. 
1JN.2.6	Tsu dana baci a̱tsu uma a̱ ni a ɗa ci, u yotso ta̱ ci yongo uteku u na Yesu u yongoi.
1JN.2.7	A̱ja̱Ꞌa̱ a̱ va̱ a ucigi, mi a kuɗanaka ɗa̱ adama a na n neke ɗa̱ wila̱ u savu ba. U te u ɗa n u na e nekei ɗa̱ ɗe, akaka ɗa kpamu a na i panai ɗe. 
1JN.2.8	Amma u savu u ɗa feu. Kirisiti Kishi u yotsongu ta̱ a na wila̱ u nam pa wa mayun ɗa, ɗa a̱ɗa̱ feu i yotsongi a na mayun ɗa. Yi ta̱ e kene ka̱yimbi a kulaza, kutashi ku mayun kpamu ku gita̱i ɗe kakana.
1JN.2.9	Vuza na baci dem u danai, “Mpa mi ta̱ o kuyongo a kutashi,” amma ɗa u iwain vuza a̱ ni, vuma vu nan lo u buwa ta̱ biꞋi o kuyongo a̱ ka̱yimbi. 
1JN.2.10	Vuza na baci dem u cigai aza a̱ ni wi ta̱ o kuyongo a kutashi, wi kpamu a kuzuwa ko vuza u ta̱ɗa̱tsa̱ ba. 
1JN.2.11	Ci iwan baci a aza o yoku, ci ta̱ o kuyongo ɗa ci kpamu a nwalu a̱ ka̱yimbi. Ci yeve ubuta̱ u na ci a kubana ba, adama a na ci e kene a̱ ka̱yimbi ba.
1JN.2.12	Mi ta̱ a kuɗanaka ɗa̱, muku mu ucigi n va̱,
1JN.2.12	adama a na Ka̱shile ka cinukpaka ɗa̱ ta̱ unushi u ɗa̱ adama e Yesu.
1JN.2.13	Mi ta̱ a kuɗanaka ɗa̱ mmaci,
1JN.2.13	adama a na i yeve ta̱ Kishi, vuza na wi lo a ayin a̱ ugiti.
1JN.2.13	Mi ta̱ a kuɗanaka ɗa̱, ushan u wawaꞋa,
1JN.2.13	adama a na i lyaꞋa ta̱ utsura u vuza vu gbani-gbani.
1JN.2.13	N ɗanaka ɗa̱ ta̱, muku,
1JN.2.13	adama a na i yeve ta̱ Dada va.
1JN.2.14	N ɗanaka ɗa̱ ta̱, mmaci,
1JN.2.14	adama a na i yeve ta̱ Kishi, vuza na wi lo a ayin a̱ ugiti.
1JN.2.14	N ɗanaka ɗa̱ ta̱, ushan u wawaꞋa,
1JN.2.14	adama a na yi ta̱ n utsura.
1JN.2.14	Akaka a̱ Ka̱shile i ta̱ o kuyongo wa̱ ɗa̱,
1JN.2.14	ɗa i lyaꞋi ɗe utsura u vuza vu gbani-gbani.
1JN.2.15	Ka̱ta̱ i ciga aduniyan ko ili i na yi a aduniyan ba. I ciga baci aduniyan, ucigi u Dada wi punu wa̱ ɗa̱ ba. 
1JN.2.16	Na va ɗaɗa uye wa aduniyan: ucigi u kupana uyoꞋo wu unushi u ka̱ci ka̱ tsu, n a̱shawuya, n kuyaꞋan n ka̱ a̱ra̱ɗi n ili i na ci n i ɗa. Ko ili i te i nam pa yu uta̱ u Dada ba, amma i ɗa ra̱ka̱ yu uta̱ ta̱ a aduniyan. 
1JN.2.17	Aduniyan n i na yi punu ra̱ka̱ i na uma a cikalai, yi ta̱ a kulaza, amma vuza na baci u yaꞋin ili i na Ka̱shile ki a kuciga, wi ta̱ o kuyongo ko wanai.
1JN.2.18	Muku mu ucigi n va̱, na va ɗaɗa ayin a ukocishi. I pana ta̱ vurala vu Kishi vi ta̱ lo a̱ kuta̱wa̱, gogo ta na irala i Kishi yi ta̱ lo n a̱bunda̱i punu na. Tsu nam pa tsu ɗa ci yevei ayin a ukocishi a ɗaɗa na. 
1JN.2.19	Uma a nam pa a̱ ka̱sa̱kpa̱ ta̱ A̱Ꞌisa̱ a aza o Kutoni, adama a na i koɓolo n a̱tsu mayun ba. I baci i n a̱tsu, ishi a kushamgba n a̱tsu. Ana a̱ ka̱sa̱kpa̱i tsu, u yotsongu ta̱ a na ele i n a̱tsu ba.
1JN.2.20	Yi ta̱ n kuneꞋe ku na Vuza vu Ciɗa u nekei ɗa̱, adama a nannai ra̱ka̱ vu ɗa̱ i yeve ta̱ ili i mayun. 
1JN.2.21	U gaꞋan n ɗanaka ɗa̱ kpamu adama a ili i mayun ba, adama a na i yeve ta̱ ɗe i ɗa. I yeve ta̱ feu a na aza a aꞋuwa a tsu dansa ukuna u mayun ba. 
1JN.2.22	Yayi vuza va aꞋuwa? Vuza na dem u nanai a na Yesu Kirisiti Kishi kaꞋa, vuza va aꞋuwa ɗa wi. Vuza na dem u danai nannai vurala vu Kishi ɗa, u iwan ta̱ kpamu Dada m Maku ma. 
1JN.2.23	Vuza na baci dem u iwain Maku ma, vuma vu nan lo u iwan ta̱ feu Dada. Amma tsu dana baci cu ushuku ta̱ m Maku ma, ci ta̱ n Dada va feu.
1JN.2.24	U gaꞋan ta̱ i lyaꞋa kelime n kutono kuyotsongusu ku na i panai a cau. I lyaꞋa baci kelime n kutono ili i na i panai n a cau, yi ta̱ a̱ kuda̱sa̱ngu koɓolo m Maku ma a asuvu a Dada a kpamu. 
1JN.2.25	Na ɗaɗa ili i na Kishi n ka̱ci ka̱ ni u yaꞋin uzuwakpani u kuneke tsu: wuma u babu uteku.
1JN.2.26	Mi ta̱ a kuɗana adama a na n rono ɗa̱ atsuvu adama a uma a nan lo a na i a kugbagbala kukparasa ɗa̱. 
1JN.2.27	Amma a̱ɗa̱, Kirisiti Kishi u tsunku ɗa̱ ta̱ Ayinviki a̱ ni. Ayinviki a̱ ni i baci n a̱ɗa̱, ya kuciga vuza u yotsongusu ɗa̱ ba. Adama a na Ayinviki a̱ ni i ta̱ o kuyotsongusu ɗa̱ ukuna dem, ili i na kpamu wi o kuyotsongusu mayun ɗa, aꞋuwa a ɗa ba. Tonoi kuyotsongusu ka Ayinviki ka, ka̱ta̱ i lyaꞋa kelime punu ugbaɓi n Kishi.
1JN.2.28	E, muku mu ucigi n va̱, lyaꞋi kelime n kokpo vi te n Kishi, adama a na u bono baci ci yongo babu wovon ka̱ta̱ kpamu tsu kpa̱ɗa̱ kupana wono a̱ a̱shi a̱ ni. 
1JN.2.29	I yeve ta̱ a na Kishi wi ciɗa: U yotso ta̱ i yeve feu yaba dem vu na wi a kuyaꞋan ili yu usuɓi maku ma̱ Ka̱shile maꞋa.
1JN.3.1	Dada u ciga tsu ta̱ n a̱bunda̱i, adama a nan lo i ɗaɗa i zuwai ɗa e ci ɗeke tsu muku n Ka̱shile. Mayun ɗa kpamu ci muku n ni. Adama a nan lo kpamu aduniyan e yeve Dada va ba, i ɗaɗa i zuwai ɗa a̱ kpa̱ɗa̱i kuyeve tsu. 
1JN.3.2	A̱ja̱Ꞌa̱ a̱ va̱ a na n cigai, gogo na a̱tsu muku n Ka̱shile n ɗa, ka̱ta̱ u yotsongu tsu ili i na tso kokpo a ayin a na Kishi u kubono ba. Amma ci yeve ta̱ a ayin a na baci Kishi u ta̱wa̱i kpamu, ci ta̱ o kokpo ci ni, adama a na ci ta̱ e kene yi tsu na wi mayun. 
1JN.3.3	Aza a na kpamu ra̱ka̱ a̱ ushuki n ili i nam pa i ta̱ o kuyongo ciɗa, tsu na Kirisiti Kishi wi ciɗa.
1JN.3.4	Yaba dem vu na wi a kuyaꞋan unushi u iwan ta̱ wila̱ u Ka̱shile, adama a na unushi ili i te i ɗa nu ngoyomadama u Ka̱shile n Wila̱. 
1JN.3.5	I yeve ta̱ Kishi u ta̱wa̱ ta̱ adama a na u takpa unushi, amma a̱yi wi n unushi ba. 
1JN.3.6	Adama a nan lo vuza na baci wi ida̱shi koɓolo n Kishi wa kulyaꞋa kelime n kuyaꞋan unushi ba. Amma vuza na baci u lyaꞋi kelime n kuyaꞋan unushi ka̱ta̱ u saꞋwa kene yi ko u yeve yi ba.
1JN.3.7	Muku n va̱, ka̱ta̱ i ka̱sa̱kpa̱ vuza u ya̱nsa̱ ɗa̱ adama a ili i nam pa ya ba. Uma i baci o kuyongo mayin, ɗaɗa adama a na i ta̱ ciɗa, tsu na Kishi wi ciɗa. 
1JN.3.8	Kalijani† ka̱ ka̱na̱i kuyaꞋan unushi ali n ayin a̱ ugiti, yaba dem vu na u lyaꞋi kelime n kuyaꞋan unushi a̱yi vuza vu Kalijani ɗa. Amma Maku ma̱ Ka̱shile† ma̱ ta̱wa̱ ta̱ adama a na u la̱nga̱sa̱ ulinga u Kalijani u nam pa. 
1JN.3.9	Aza a na i muku n Ka̱shile a ci lyaꞋa kelime n kuyaꞋan unushi ba, adama a na u neke le ta̱ wuma u savu. Adama a na Ka̱shile Esheku e le a ɗa, ele a kufuɗa kulyaꞋa kelime n kuyaꞋan unushi ba. 
1JN.3.10	Adama a nan lo ci ta̱ e kene ko yayi maku ma̱ Ka̱shile ko kpamu yayi maku ma Kalijani. Vuza na baci u yaꞋin i na i gaꞋin ba, a̱yi maku ma̱ Ka̱shile ma ba, vuza na baci kpamu dem u kpa̱ɗa̱i kuciga vuza a̱ ni, maku ma̱ Ka̱shile ma wi ba.
1JN.3.11	Na va ɗaɗa akaka e te n a na i panai ɗe: a̱tsu ci ciganai. 
1JN.3.12	Ka̱ta̱ yo okpo an Kayinu† vuza na u ɓolongi ka̱ci ka̱ ni n Kalijani ɗa wu unai vangu vi ni ba. Yi ɗa̱i i zuwai ɗa wu unai ni? Adama a na ili i na u yaꞋin i gbani-gbani i ɗa, ili i na vuza a̱ ni u yaꞋin i singai i ɗa. 
1JN.3.13	A̱ja̱Ꞌa̱ a̱ va̱, uma a aduniyan a nam pa a yaꞋanka ɗa̱ baci cisheꞋe, ka̱ta̱ i yaꞋan mereve ba. 
1JN.3.14	Maciganai ma̱ tsu mo yotsongu tsu ta̱ tsu pasa ta̱ ukpa̱ a kubana a̱ ubuta̱ u wuma. Vuza na baci u kpa̱ɗa̱i kuciga vutoku nannai, u buwa ta̱ a̱ ubuta̱ wu ukpa̱. 
1JN.3.15	Vuza na baci dem u iwain vuza a̱ ni, vuza vu munaka ɗa, i yeve ta̱ aza a munaka i n wuma u babu uteku ba.
1JN.3.16	Na va u yawa ta̱ ci yeve tsu na ucigi wi: Kishi u neke ta̱ wuma u ni adama a̱ tsu. Adama a nannai u gaꞋan ta̱ a̱tsu feu ci neke wuma u tsu adama a aza a na a buwai! 
1JN.3.17	Vuza wi baci n uciyi ɗa we enei vuza a̱ ni vu na vu nambai ili, amma u ɓa̱nka̱ yi ba, ucigi u Ka̱shile wi punu a vuma vu nan lo va ba. 
1JN.3.18	Muku n va̱, ci yotsongu ucigi wa aza o yoku a̱ ubuta̱ u kuɓa̱nka̱ le mayun, amma a̱ ubuta̱ u kuyaꞋan kadanshi ki ili ya koci ba. 
1JN.3.19	Ci ciganai baci, ci yeve ta̱ ci ta̱ a̱ ubuta̱ u mayun, ka̱ta̱ kpamu asuvu a̱ tsu a̱ da̱sa̱ngu e kelime ka̱ Ka̱shile. 
1JN.3.20	Amma ko asuvu a̱ tsu a̱ da̱sa̱ngu ba, adama o wono, Ka̱shile ka laꞋa ta̱ asuvu a̱ tsu, u yeve ta̱ kpamu ili dem.
1JN.3.21	A̱ja̱Ꞌa̱ a̱ va̱, asuvu a̱ tsu a̱ da̱sa̱ngu baci ci ta̱ a kufuɗa kushamgba a̱ ubuta̱ u Ka̱shile babu wovon. 
1JN.3.22	Wi ta̱ e kuneke tsu ili dem i na tsu folonoi, adama a na tsu tono yi ta̱, ɗa ci yaꞋin ili i na u panai uyoꞋo. 
1JN.3.23	Na va ɗaɗa ili i na Ka̱shile ka danai: Ci neke a̱ɗu m Maku ma̱ ni, Yesu Kirisiti Kishi, ka̱ta̱ kpamu ci ciganai. Na va ɗaɗa feu ili i na Yesu u yotsongushi tsu ci yaꞋan. 
1JN.3.24	Aza a na o tonoi wila̱ u Ka̱shile, i ta̱ o kuyongo n Ka̱shile, Ka̱shile kpamu ki ta̱ o kuyongo n ele. Ci yeve ta̱ a na Ka̱shile ki o kuyongo n a̱tsu adama a Ayinviki a na u nekei tsu.
1JN.4.1	A̱ja̱Ꞌa̱ a̱ va̱ a na n cigai, ka̱ta̱ yu ushuku n yaba dem vu na u danai wi ta̱ n Ayinviki a̱ Ka̱shile ba. Kondoi le ra̱ka̱ i ciya̱ i yeve ko mayun ɗa a̱ uta̱i u Ka̱shile. Eneki a aꞋuwa n a̱bunda̱i a̱ uta̱ ta̱ ɗe a̱ kuka̱ra̱Ꞌa̱ a aduniyan. 
1JN.4.2	Na va ɗaɗa tsu na ve kuyeve Ayinviki a̱ Ka̱shile: vuza na dem u danai Yesu Kirisiti Kishi u ta̱wa̱ ta̱ a aduniyan tsu vuma, a̱yi vuza vu Ka̱shile ɗa. 
1JN.4.3	Amma vuza na dem u nanai ili i nam pa adama e Yesu, wi n Ayinviki a̱ Ka̱shile ba. Ayinviki a na vuza nan lo wi n a ɗa a̱ uta̱ ta̱ a̱ ubuta̱ u vurala vu Kishi. I yeve ta̱ ɗe a na vurala vu nam pa vi a̱ kuta̱wa̱ a aduniyan, gogo na ta na u yawa ta̱ ɗe.
1JN.4.4	Muku n va̱, a̱ɗa̱ aza a̱ Ka̱shile a ɗa, i lyaꞋa ta̱ kpamu irala i nam pa ya. Ayinviki a̱ Ka̱shile i ta̱ wa̱ ɗa̱, a laꞋa ta̱ ta na vuza na wi a aduniyan n utsura. 
1JN.4.5	Irala i nam pa i ci yaꞋan ta̱ kadanshi ki ili ya aduniyan, ka̱ta̱ ta na uma a aduniyan a panaka le adama a na ele aza a aduniyan a ɗa. 
1JN.4.6	Amma a̱tsu aza a̱ Ka̱shile a ɗa; i ɗaɗa i zuwai ɗa aza a na e yevei Ka̱shile i a kupanaka tsu. I baci uma a̱ Ka̱shile ba, i a kupanaka tsu feu ba. Nannai ɗa ce kuyeve ko vuza wi n ayinviki a mayun ko a aꞋuwa.
1JN.4.7	A̱ja̱Ꞌa̱ a̱ va̱, yaꞋan ci ciganai, adama a na ucigi wu uta̱ ta̱ a̱ Ka̱shile. Vuza na baci dem wi n ucigi maku ma̱ Ka̱shile maꞋa, u yeve ta̱ kpamu Ka̱shile. 
1JN.4.8	Vuza na baci wi n ucigi ba u yeve Ka̱shile ba, adama a na Ka̱shile ucigi u ɗa. 
1JN.4.9	Ka̱shile ko yotsongu ta̱ ucigi u ni wa̱ tsu ana u suki Maku ma̱ ni me te a aduniyan u neke tsu wuma. 
1JN.4.10	Na va ɗaɗa ucigi u mayun. A̱tsu ɗa ci cigai Ka̱shile ba, amma a̱yi ɗa u cigai tsu ɗa u suki Maku ma̱ ni mo okpo alyuka a na a takpai unushi u tsu. 
1JN.4.11	A̱ja̱Ꞌa̱ a̱ va̱, uteku u na Ka̱shile ka cigai tsu nannai, a̱tsu feu ci ciganai. 
1JN.4.12	Vuza wi lo u saꞋwai kene Ka̱shile ba, amma ci ciganai baci, Ka̱shile ki ta̱ o kuyongo n a̱tsu, ka̱ta̱ ucigi u ni u shana mayin wa̱ tsu.
1JN.4.13	Ka̱shile ke neke tsu ta̱ Ayinviki a̱ ni. Nannai ɗa ci yevei a na a̱tsu ci o kuyongo n a̱yi, uteku u na a̱yi wi o kuyongo n a̱tsu. 
1JN.4.14	Ka̱shile ka̱ suki Maku ma̱ ni mo okpo Kishi ka aduniyan. Ce ene yi ta̱, ɗa ci a kudana aza o yoku ukuna u ni gogo na. 
1JN.4.15	Vuza na baci u dansai e keteshe a na Yesu Maku ma̱ Ka̱shile maꞋa, wi ta̱ o kuyongo n Ka̱shile, Ka̱shile kpamu wi ta̱ o kuyongo n a̱yi. 
1JN.4.16	Ci yeve ta̱ uteku u na Ka̱shile ka cigai tsu ka̱u, ɗa tsu zuwai kpamu uneki u ka̱ɗu u tsu wa̱ ni.
1JN.4.16	Ka̱shile ucigi u ɗa. Ci lyaꞋa baci kelime m maciganai, ci ta̱ o kuyongo n Ka̱shile, Ka̱shile kpamu o kuyongo n a̱tsu. 
1JN.4.17	Ci ciga baci aza o yoku mayun, ɗa ci yongoi tsu na Kishi u yongoi a aduniyan a nam pa, ci a kupana wovon a kanna ka afada ba. 
1JN.4.18	Wovon wi punu a̱ ubuta̱ wu ucigi ba; ucigi u mayun u tsu loko ta̱ wovon ra̱ka̱. Vuma wi baci n wovon, wi ta̱ e kusheshe adanshi a takacika yi ta̱ ɗe. Vuma u pana baci wovon, ucigi u Ka̱shile u shana mayin a̱ ka̱ɗu ka̱ ni ba.
1JN.4.19	Ci ta̱ a kuyaꞋan ucigi adama a na Ka̱shile ka̱ gita̱ ta̱ kuciga tsu a cau. 
1JN.4.20	Uma a dana baci, “N ciga ta̱ Ka̱shile,” amma ɗa a iwain aza e le, ele aza a aꞋuwa a ɗa. Aza a na baci a cigai aza e le ba, aza a na e enei, a kuciga Ka̱shile ba, vuza na a saꞋwai kene ba. 
1JN.4.21	Ka̱shile ke neke tsu ta̱ wila̱ u nam pa: aza a na a cigai Ka̱shile mayun ɗa a ciga feu aza o yoku.
1JN.5.1	Yaba dem vu na baci wu ushuki a na Yesu ɗa Kirisiti Kishi, vuma vu nan lo maku ma̱ Ka̱shile ma wi. Vuza na baci de dem u cigai esheku, u ciga ta̱ feu muku n ni. 
1JN.5.2	Na va ɗaɗa tsu na ci yevei a na ci cigai muku n Ka̱shile: ci ciga baci Ka̱shile ɗa tsu tonoi wila̱ u ni. 
1JN.5.3	Ci yotsongu ta̱ ucigi u tsu u Ka̱shile, tsu tono baci wila̱ u ni, u ɗa ta na wi n atakaci o kutono ba. 
1JN.5.4	Maku ma̱ Ka̱shile dem ma lyaꞋa ta̱ utsura wa aduniyan, uneki u ka̱ɗu u tsu kpamu u ɗaɗa u nekei tsu ulyaꞋi wu utsura u nam pa. 
1JN.5.5	Yayi u kulyaꞋa utsura wa aduniyan? Sai vuma vu na wu ushuki koci a na Yesu Maku ma̱ Ka̱shile maꞋa.
1JN.5.6	Yesu Kishi a̱yi ɗa vuza na u ta̱wa̱i m mini ma̱ kusumbu ka akucina ku ni koɓolo nu mpasa mu ukpa̱ n ni. U ta̱wa̱ m mini koci ba, amma koɓolo m mini nu mpasa. Ayinviki a̱ ka̱ci ka̱ ni a danai, a na mayun ɗa na va, adama a na Ayinviki a mayun ɗa i. 
1JN.5.7	Ngan n tatsu mi ta̱ lo n na n danai tsu ukuna u Yesu: 
1JN.5.8	Ele ɗa Ayinviki, m mini, nu mpasa, ɗa ele dem a yaꞋin kadanshi ke te. 
1JN.5.9	Tsu ushuku ta̱ n uma a dana baci ili yi ta̱ mayun. Amma ili i na Ka̱shile ka danai i laꞋa ta̱ n utsura, u dana tsu ta̱ ɗe ili i mayun adama a Maku ma̱ ni. 
1JN.5.10	Vuza na baci wu ushuki ɗe m Maku ma̱ Ka̱shile, vuma vu nan lo wu ushuku ta̱ n ili i na Ka̱shile ka danai adama a̱ ni mayun ɗa. Amma vuza na baci wu ushuki n ili i na Ka̱shile ka danai adama a̱ ni ba, wo okpo ta̱ derere n tsu na e ci ɗeke Ka̱shile vuza va aꞋuwa. 
1JN.5.11	Na va ɗaɗa ili i na Ka̱shile ka danai tsu: Ka̱shile ke neke tsu ta̱ ɗe wuma u babu uteku. Maku ma̱ ni a̱yi ɗa vuza na u zuwai wuma u nam pa u yaꞋan nannai. 
1JN.5.12	Vuza na baci dem wi m Maku ma wi ta̱ n wuma u nam pa; vuza na baci dem wi m Maku ma̱ Ka̱shile ba, wi n wuma ba.
1JN.5.13	N ɗanaka ɗa̱ ta̱ ili i nam pa, a̱ɗa̱ vu na yu ushuki m Maku ma̱ Ka̱shile, i ciya̱ i yeve yi ta̱ n wuma u babu uteku. 
1JN.5.14	Ci ta̱ a kufuɗa kuta̱wa̱ u Ka̱shile babu wovon, adama a na ci yeve ta̱ feu wi ta̱ a kupanaka tsu, tsu folono baci Ka̱shile ili dem i na yi derere n ili i na u cigai. 
1JN.5.15	U tsu panaka tsu ta̱ ayin a na baci dem tsu folonoi ni. Adama a na ci yeve ta̱ na va mayun ɗa, ci yeve ta̱ feu a na u tsu neke tsu ili i na tsu folonoi ni.
1JN.5.16	Ye ene baci vuza vu Kutoni a kuyaꞋan unushi u na u kuzuwa yi ukpa̱ ba, ka̱ta̱ i yaꞋan avasa u Ka̱shile, a̱yi Ka̱shile ta na wi ta̱ e kuneke vuma vu nan lo wuma. Mi ta̱ a kadanshi ka uma a na unushi u le u kuzuwa le ukpa̱ ba.
1JN.5.17	Ayin dem a na vi yaꞋin ili i wuya, na lo va unushi u ɗa, amma unushi ra̱ka̱ ɗa u na u tsu zuwa ukpa̱ ba.
1JN.5.18	Ci yeve ta̱ a na aza a na i muku n Ka̱shile a ci lyaꞋa kelime n kuyaꞋan unushi ba. Maku ma̱ Ka̱shile ma̱ tsu la̱na̱ le ta̱, vuza vu gbani-gbani kpamu u kusaꞋwa le ba.
1JN.5.19	Ci yeve ta̱ a̱tsu aza a̱ Ka̱shile a ɗa, amma vuza vu gbani-gbani a̱yi ɗa wi a kulyaꞋa tsugono tsa aduniyan ra̱ka̱.
1JN.5.20	Ci yeve ta̱ a na Yesu Kirisiti Kishi Maku ma̱ Ka̱shile u ta̱wa̱ ta̱ ɗe ɗa u yotsongi tsu Ka̱shile ka mayun. Ci ta̱ o kuyongo n Ka̱shile mayun, adama a na ci ta̱ o kuyongo m Maku ma̱ ni Yesu Kishi. A̱yi ɗa Ka̱shile ka mayun, vuza na u ci neke wuma u babu uteku.
1JN.5.21	Muku n va̱, mayun ɗa i yaꞋan daꞋin n a̱ma̱li.
2JN.1.1	Mpa Yahaya mokoshi ma̱ gba̱ra̱, n ɗana ta̱ akaka a nam pa a kubana u vuka vu na Ka̱shile ka zagbai m muku n ni.
2JN.1.2	Ci ciga ɗa̱ ta̱ adama a ukuna u mayun u na wi n a̱tsu, u na kpamu u kuyongo n a̱tsu ko wanai.
2JN.1.3	N yaꞋan ta̱ kavasa adama a na Ka̱shile Dada n Yesu Kirisiti Kishi vuza na wi Maku ma̱ ni, u yaꞋanka tsu kasingai ka̱ta̱ u pana kpamu asuvayali a̱ tsu! YaꞋan e neke tsu ma̱ta̱na̱, m mayun n ucigi.
2JN.1.4	N pana ta̱ uyoꞋo a na m panai muku n ɗa̱ n yoku mi o kutono uye u mayun, tsu na Dada u danai tsu ci yaꞋan. 
2JN.1.5	Ka̱ja̱Ꞌa̱ ka̱ va̱, n ɗana adama a na n dana wu vi yaꞋan ili i savu ba. Mi ta̱ a kuɗanaka wu adama a na n dana wu i ciganai, i ɗaɗa ili i iyain i na a danai tsu ci yaꞋan. 
2JN.1.6	Na ɗa ucigi: adama a na ci yaꞋan ili i na Ka̱shile ka danai tsu ci yaꞋan. A ayin a̱ ugiti, u dana ɗa̱ ta̱ i ciganai.
2JN.1.7	Nlum ma aꞋuwa n a̱bunda̱i a̱ uta̱ ta̱ ɗe a aduniyan. Aza a aꞋuwa a nam pa a danai Yesu Kishi wi n ikyamba i mayun tsu vuma ba. Amma ele ɗa aza a aꞋuwa n irala i Kishi. 
2JN.1.8	YaꞋin cicoꞋo. I yaꞋan baci cicoꞋo ba, yi ta̱ a kunamba ili ra̱ka̱ i na i yaꞋin ulinga adama a i ɗa. Amma i yaꞋan baci cicoꞋo, yi ta̱ a̱ kuciya̱ katsupu ka̱ ɗa̱ derere. 
2JN.1.9	Vuza na baci dem u kpa̱ɗa̱i kushamgba punu a̱ ubuta̱ u kuyotsongusu ku Kirisiti Kishi, amma ɗa u tonoi ili i yoku kau, wi n Ka̱shile ba. Vuza na baci dem u shamgbai punu a̱ ubuta̱ u kuyotsongusu wa, wi ta̱ koɓolo n Dada m Maku ma dem. 
2JN.1.10	Vuza yoku u ta̱wa̱ baci a̱ ubuta̱ wo oɓolo u ɗa̱, ɗa u kpa̱ɗa̱i kuyotsongusu ɗa̱ ili i mayun adama a̱ Kishi, ka̱ta̱ i doku i banuki a kpaꞋa ku ɗa̱ ko i doku i kya̱sa̱ yi ba. 
2JN.1.11	I rabasa baci vuma vu nan lo, a̱ɗa̱ feu i yaꞋan ta̱ ulinga u gbani-gbani u nan lo.
2JN.1.12	Mpa mi ta̱ n ili n a̱bunda̱i i na n kudana ɗa̱, amma n ciga n ɗanaka ɗa̱ i ɗa e kepepa ba. Adama a nan lo, n ciga ta̱ n ta̱wa̱ wa̱ ɗa̱ n yaꞋan kadanshi n a̱ɗa̱ a̱shi n a̱shi adama a na tsu pana uyoꞋo mayin.
2JN.1.13	Muku n tovu vuka,
3JN.1.1	Mpa Yahaya, mokoshi ma gba̱ra̱, n ɗanaka ta̱ ka̱ja̱Ꞌa̱ ka̱ va̱ Gayu akaka a nam pa. N ciga wu ta̱ adama a na ci ta̱ o kutono ili i mayun.
3JN.1.2	Ka̱ja̱Ꞌa̱ ka̱ va̱, mi ta̱ a kavasa ili ra̱ka̱ yo okpo mayin n avu, ka̱ta̱ kpamu ikyamba i nu i yaꞋan m ma̱ta̱na̱ uteku u na n yevei ka̱ɗu ka̱ nu ki. 
3JN.1.3	N yaꞋan ta̱ ma̱za̱nga̱ ana aza o Kutoni o yoku a̱ ta̱wa̱i, ɗa a danai mu ukuna u mayun u wuma u nu n uteku u na vi o kutono uye u mayun. 
3JN.1.4	N ci yaꞋan ta̱ ma̱za̱nga̱ tutu m pana baci muku n va̱ mi ta̱ o kutono uye u mayun. Ili yi lo i na i laꞋi nannai n uyoꞋo ba.
3JN.1.5	Ka̱ja̱Ꞌa̱ ka̱ va̱ ku ucigi, u gaꞋan ta̱ uteku u na vi a̱ kuɓa̱nka̱ nlum ma aza o Kutoni, ali n aza a na i yevei ba. 
3JN.1.6	A dana ta̱ aza o Kutoni ukuna wu ucigi u nu. N folono wu ta̱ vu ɓa̱nka̱ le a uye u na Ka̱shile ka kupana uyoꞋo, a lyaꞋa baci kelime n nwalu n le. 
3JN.1.7	A laza ta̱ a kubana nwalu n le adama a kuyaꞋanka Kishi tsugbashi. A ci isa ili wa aza a na a̱ kpa̱ɗa̱i kuneke a̱ɗu ba, ko kenu. 
3JN.1.8	Adama a nannai, a̱tsu a̱ ka̱ci ka̱ tsu tsu ɓa̱nka̱ le ci ciya̱ ci yaꞋan ulinga koɓolo n ele adama a ili i mayun.
3JN.1.9	N ɗanaka ta̱ aza o Kutoni akaka kenu; amma Dayofi, vuza na u cigai wo okpo vuza vi kelime vi le, u panaka tsu ba. 
3JN.1.10	N ta̱wa̱ baci, mi ta̱ a̱ kutuka̱ nu nsata mi ili i yoku i na wi a kuyaꞋan, koɓolo n i gbani-gbani i na wi a kudansa adama a̱ tsu. Ili i na i laꞋi ra̱ka̱ i ɗaɗa, u ci iwan ta̱ kurabasa nlum ma aza o Kutoni n nan lo a̱ ta̱wa̱ baci. Ali u tsu sa̱nka̱ ta̱ aza a na a ci ciga kurabasa le, ka̱ta̱ u loko aza a na a ci ciga kurabasa le va wu uta̱ka̱ punu a̱Ꞌisa̱ a aza o Kutoni.
3JN.1.11	Ka̱ja̱Ꞌa̱ ka̱ va̱, ka̱ta̱ vu tono ili i na yi i gbani-gbani ba; tono i na yi i singai. Vuza na u yaꞋin kasingai vuza vu Ka̱shile ɗa. Amma vuza na u yaꞋin kagbani-gbani, ka̱ta̱ u yeve Ka̱shile ba. 
3JN.1.12	Yaba dem u tsu dansa ta̱ ili i singai adama a Dimitiriya, kuyongo ku ma̱riki ku ni ta na ku yotsongu yi ta̱ ili i na uma a danai derere ɗa. Ci yaꞋan ta̱ kadanshi ku usuɓi feu adama a̱ ni, i yeve ta̱ ta na ili i na tsu danai mayun ɗa.
3JN.1.13	Mi ta̱ n ili n a̱bunda̱i i na n cigai kudana wu, amma n ciga n ɗana i ɗa e kepepa ba. 
3JN.1.14	N keɗe ta̱ a̱pa̱Ꞌa̱ a na me kene wu babu megeshe, ka̱ta̱ ci yaꞋan kadanshi a̱shi n a̱shi.
3JN.1.15	N vasa ta̱ Ka̱shile ka zuwaka wu una̱singai m ma̱ta̱na̱! A̱ja̱Ꞌa̱ a̱ nu a na i punu na i ta̱ ikya̱shi i nu. N folono wu ta̱ vi kya̱sa̱ a̱ja̱Ꞌa̱ a̱ tsu dem a na i lo n ula e le.
JUD.1.1	Akaka a nam pa a̱ uta̱ ta̱ a̱ va̱, mpa ɗa Yahuza. Mpa kagbashi kaꞋa ke Yesu Kirisiti Kishi, Mpa ɗa kpamu vangu vi Yakubu.
JUD.1.1	Ka̱shile, vuza na wi Esheku a̱ tsu, u ɗeke ta̱ uma o yoku a yaꞋan ida̱shi a̱ ubuta̱ wu ucigi u ni, a̱ ubuta̱ u na Yesu Kirisiti Kishi u kinda le kpamu. Mi ta̱ a kuɗanaka uma a nan lo.
JUD.1.2	Ka̱sa̱kpa̱ vi isa asuvayali a̱ Ka̱shile, m ma̱ta̱na̱, n ucigi u ni ka̱u.
JUD.1.3	A̱ja̱Ꞌa̱ a ucigi a̱ va̱, n ciga ta̱ ma ɗanaka ɗa̱ ka̱u ukuna u wishi u na ci n u ɗa dem. Amma gogo na me ene ta̱ yaꞋan n kucikpa n ɗanaka ɗa̱ kakuna ko yoku kau. U gaꞋan ta̱ n ɗanaka ɗa̱ adama a na n yaꞋanka ɗa̱ odoki i shamgba n utsura, i ka̱na̱ kpamu kadanshi ka Arabali a Singai a mayun n utsura. Ka̱shile ke neke ta̱ uma a̱ ni a ciɗa† akaka a mayun a nam pa kute, a ɗa kpamu a kusabaꞋa ba, ko kenu ayin dem.
JUD.1.4	N dana ta̱ nahannai adama a na uma o yoku a na o goyoi Ka̱shile o bono ta̱ o ɓolongu n a̱ɗa̱ n ka̱bini. I ta̱ o kuyotsongusu uma n a danai, “Ka̱shile ka gaꞋan ta̱, u ci cinukpaka ta̱ kpamu uma unushi u le.” Mayun ɗa, amma ɗa kpamu a danai, “Ci ta̱ a kufuɗa tsa yaꞋan kuyongo ku kavama tsu na ci cigai.” Ka̱shile ke sheshe ta̱ ɗe uteku u na u kuyaꞋan n uma a gbani-gbani a nam pa n ayin a ɗe, adama a na a nana ta̱ Vuzagbayin vu tsu n Vuzavaguɗu, Yesu Kirisiti Kishi.
JUD.1.5	N ciga ta̱ ma ciɓaka ɗa̱ ukuna u na i yevei ɗe: Vuzavaguɗu u saꞋwa ta̱ kisa uma a̱ ni a ayin a na wu uta̱ka̱i le a iɗika i Masar.† Amma ayin o yoku ɗa wu unai aza a na a iwain kuneke a̱ɗu. 
JUD.1.6	Mi ta̱ kpamu a kuciɓaka ɗa̱ alingata a̱ Ka̱shile a na a iwain kushamgba uteku wu utsura u na Ka̱shile ke nekei le. A̱ ka̱sa̱kpa̱ ta̱ ubuta̱ u na ishi ugaꞋin o yongo, ɗa Ka̱shile ko foɓoi le ushiyi n ikani a̱ ubuta̱ wu ugbashi n ka̱yimbi punu. Gogo na i ta̱ a kuvana kanna ka afada. 
JUD.1.7	Ka̱ta̱ kpamu i cinukpa n likuci i Sodom n Gomora† ba, koɓolo n likuci i na yi ɗevu ɗevu n ele. Likuci i nan lo yi ta̱ tukpa n tsugbani koɓolo n ili i gbani-gbani kakau. Akina o songu ta̱ likuci i nan lo; likuci ya kpamu yo okpo ta̱ agisana a akina a babu uteku a na a kutakacika uma a gbani-gbani.
JUD.1.8	Ko n nannai dem, nlum ma aꞋuwa n nam pa a ɗika ta̱ utsura e ekiye e le adama a ili ya alatani i le. Ka̱ta̱ ta na a zuwa ikyamba i le yo okpo n a̱shinda̱ a̱ unushi u tsugbani. O goyoi tsugono, ɗa kpamu a shikai utsura wa aza a tsugbayin a gaɗi. 
JUD.1.9	Amma ko a̱yi kalingata MikaꞋilu u ɓarangu Kalijani n kadanshi ku utsura ba, a̱yi ta na vuzagbayin ɗa feu a̱ ka̱tsuma̱ ka a alingata a̱ Ka̱shile.† Ana wi a kanananai n Kalijani adama e keven ka Musa ili i na u danakai Kalijani i ɗa na, “YaꞋan Vuzavaguɗu u ɓarangu wu.”
JUD.1.10	Amma uma a nam pa i ta̱ a kuyaꞋan ulami wi ili i na e yevei ba, i a kuyaꞋan una̱ u wuya kpamu wi ili i na e yevei ba. I ta̱ tsu nnama. A ci yaꞋan ta̱ ili dem i na ikyamba i le i danai le, nannai ɗa ta na a̱ tsu tuka̱ ka̱ci ke le n ukpa̱. 
JUD.1.11	Ili ya atakaci i ɗa we le! Ili i na i zuwai i ɗaɗa o tono ta̱ agisana a ili i gbani-gbani i Kayinu,† vuza na wu unai vangu vi ni. Uteku tsu Balam
JUD.1.12	Uma a nam pa o ɓolongu baci n a̱ɗa̱ a̱ ubuta̱ u koɓolo ka̱ ka̱ɗiva̱ ka kulyaꞋa ilikulyaꞋa yu ucigi i Vuzagbayin Yesu, i ta̱ an ajakata a na a kufuɗa a̱ la̱nga̱sa̱ ɗa̱. I ta̱ a̱ kula̱na̱ ka̱ci ke le koci n uye u na u kutuka̱ le n wono. I ta̱ an eleshu a na a tsu ɓolongu a iɗika i ɗekpu ka̱ta̱ a̱ kpa̱ɗa̱ kuyoꞋo mini. I ta̱ a na nɗanga n na mi a limata ba. Ukpa̱ u ɗa i koci ba, amma a̱ kuwa̱ ta̱ ɗe ali ukpa̱ u ire adama a na a̱ muɗa̱ le ta̱ n aralu e le. 
JUD.1.13	O ci yotsongu ta̱ ulinga u wono u le an aɓau a utsura a mala a na a̱ tsu uta̱ka̱ n a̱shinda̱ a̱ mini. I ta̱ an azangata a na o ci yongo a̱ ka̱ka̱ra̱sa̱, ali a banka le a̱ ubuta̱ u na kpamu ka̱yimbi ka laꞋi n a̱bunda̱i babu uteku a kubana.
JUD.1.14	Anuhu u yongo ta̱ n wuma ali tsukaya ci cindere a̱ ka̱ca̱pa̱ ka̱ A̱da̱mu, ɗa a̱yi u yaꞋin kene adama a uma a nam pa. U danai,
JUD.1.14	“Inda, Vuzavaguɗu wi ta̱ a̱ kuta̱wa̱
JUD.1.14	n alingata a̱ ni n a̱bunda̱i a laꞋa ta̱ kukece.
JUD.1.15	A̱yi wi ta̱ a kuyaꞋanka uma a aduniyan ra̱ka̱ afada.
JUD.1.15	Wi ta̱ o kuyotsongu uma a na o goyoi Ka̱shile
JUD.1.15	i ta̱ n unushi wi ili i kavama i na a yaꞋin
JUD.1.15	ɗa a iwain Ka̱shile.
JUD.1.15	Wi ta̱ feu o kuyotsongu aza a na i nu unushi,
JUD.1.15	aza a na i babu Ka̱shile kpamu.
JUD.1.15	I ta̱ n unushi adama a na a yaꞋan ta̱ kadanshi ka tsurala n Ka̱shile,
JUD.1.15	ana kpamu a yaꞋin kadanshi ɗa a shikai ni.”
JUD.1.16	Uma a nam pa aza o mololo a ɗa, ayin tutu a ci yaꞋan ma̱za̱nga̱ n kakuna ba. A ci yaꞋan ta̱ ili i kavama i na e sheshei kuyaꞋan dem. A ci yaꞋan ta̱ kadanshi ka̱ a̱ra̱ɗi n ka̱ci ke le, a ci yaꞋan ta̱ kpamu una̱ wu uyoꞋo a kubana a̱ ubuta̱ u uma, adama a na a̱ ya̱nsa̱ le, ka̱ta̱ uma a o tono le.
JUD.1.17	Amma a̱ɗa̱ a̱ja̱Ꞌa̱ va̱ a ucigi, ciɓai n ili i na azusuki a Vuzagbayin Yesu Kirisiti Kishi a danai ɗa̱. 
JUD.1.18	A danai, “A kubana a ayin o ukocishi i ta̱ a̱ kuciya̱ uma a na o kugoyo n o zoꞋosoi Ka̱shile. Ili i na a kuciga i ta̱ o kutono kusheshe ku kavama ku le ku na ku tsu nusaka Ka̱shile.” 
JUD.1.19	Gogo na kpamu a ayin a nam pa, i ta̱ lo, ele ɗa kpamu aza a na i e kupece ɗa̱. I ta̱ a kuyaꞋan ida̱shi i le o kutono ili i na ikyamba i le i cigai adama a na Ayinviki a̱ Ka̱shile i ida̱shi we le ba.
JUD.1.20	Amma a̱ɗa̱ a̱ja̱Ꞌa̱ a̱ va̱ a ucigi, i lyaꞋa kelime n kuzuwa enene a kumaꞋa a wuma u ɗa̱ a̱ ubuta̱ wu uneki wa̱ a̱ɗu u ciɗa u ɗa̱ koci. Ka̱ta̱ i lyaꞋa kelime n kuyaꞋan avasa uteku u na Ayinviki a̱ Ka̱shile o tonoi n a̱ɗa̱. 
JUD.1.21	Yongoi uteku u na ucigi u Ka̱shile u fuɗai u zuwakai ɗa̱ una̱singai, ana yi a kuvana wuma u babu uteku, u na Vuzagbayin Yesu Kirisiti Kishi u yaꞋankai ɗa̱ uzuwakpani u kuneke ɗa̱ adama a asuvayali a̱ ni. 
JUD.1.22	Panai asuvayali a aza a na i a̱ munla̱i mu uneki u ka̱ɗu u le. 
JUD.1.23	Wawai aza o yoku ka̱ta̱ yi isa le a̱ ubuta̱ wa akina a afada. Uma o yoku i ta̱ lo feu a na i kupana asuvayali e le, amma ka̱ta̱ i yaꞋan cicoꞋo mayin. I iwan ili i na i n i ɗa dem ali nu ntogu n le feu, adanshi uye wu unushi u le u zuwa le ta̱ nu ntogu n le mo okpoi n unata feu.
JUD.1.24	Gogo na kpamu, nekei Ka̱shile tsugbayin ra̱ka̱, adama a na wi ta̱ a kufuɗa wa kinda ɗa̱ ta lo ya̱ yikpa̱, ka̱ta̱ u zuwa ɗa̱ yo okpo ciɗa babu unushi, ka̱ta̱ kpamu u neke ɗa̱ ma̱za̱nga̱ ka̱u. Ka̱ta̱ u banka ɗa̱ a̱ ubuta̱ u tsugbayin u ni. 
JUD.1.25	M mani-mani va ɗe, a ayin a nam pa a, ali ulaji u babu uteku, Ka̱shile kaꞋa Kishi ka̱ tsu adama e Yesu Kirisiti Kishi Vuzagbayin vu tsu. Tsugbayin ra̱ka̱ ci ni tsu ɗa. Tsugono ra̱ka̱ ci ni tsu ɗa. Utsura ra̱ka̱ u ni u ɗa. Afada kpamu ra̱ka̱ feu a̱ ni a ɗa.
JUD.1.25	Ta nannai.
REV.1.1	Na va ɗaɗa ili i na Ka̱shile ko yotsongi Vuzagbayin Yesu Kirisiti, adama a na u dana agbashi a̱ ni ili i na Ka̱shile ka kuzuwa i yaꞋan, babu megeshe. Ɗa Yesu u suki kalingata ka̱ ni u yotsongu kagbashi ka̱ ni Yahaya. 
REV.1.2	Ɗa Yahaya u danai ili ra̱ka̱ i na we enei adama a akaka a̱ Ka̱shile n ukuna u na Yesu Kirisiti u dansai ɗa u yaꞋin kpamu. 
REV.1.3	Ka̱shile ki ta̱ a kuzuwaka yaba dem vu na u kecekei aza o yoku kadanshi ka akaka a nam pa a una̱singai, ka̱ta̱ kpamu u zuwaka yaba dem vu na u panai una̱singai ɗa u tonoi kaꞋa. Ayin a buwa m megeshe ba ana ili i nam pa ya̱ gita̱.
REV.1.4	Akaka a na Yahaya u ɗanakai a̱Ꞌisa̱ a aza o Kutoni e cindere a Asiya
REV.1.4	N vasa ta̱ Ka̱shile ko yotsongu ɗa̱ kasingai ka̱ ni m ma̱ta̱na̱. Ka̱shile ka na ki ali n ugiti, n gogo na, n vuza na kpamu wi lo a̱ kuta̱wa̱. Ayinviki e cindere a̱ Ka̱shile feu a na i e kelime ka kakuba ko tsugono i ta̱ a kuyaꞋanka ɗa̱ nannai. 
REV.1.5	Yesu Kirisiti kpamu, vuza na wi ngan mi ili i mayun adama ka mayun ka̱ Ka̱shile. A̱yi ɗa feu vuza vi iyain vu na u ɗenga̱i a kasaun. A̱yi ɗa vuza na u ci lyaꞋa tsugono tsu ngono ma aduniyan.
REV.1.5	A̱yi ɗa vuza na u cigai tsu, n vuza na u zuwai ɗa tsu laꞋakai a̱ ubuta̱ wu utsura wu unushi u tsu ana u tsuwa̱in mpasa n ni ɗa u kuwa̱i adama a̱ tsu. 
REV.1.6	Adama a nan lo ɗa tso okpoi umaci u anan ganu vi ni aza a na a kucikpa Ka̱shile Esheku a̱ ni. Ka̱sa̱kpa̱ Yesu Kirisiti u ciya̱ tsugbayin n utsura ko wanai! Ta nannai.
REV.1.7	Indai, wi ta̱ lo a̱ kuta̱wa̱ zuva ve eleshu!
REV.1.7	Yaba dem wi ta̱ e kene yi, ali n aza na a zuwai a sapa yi m masara.
REV.1.7	Umaci wa aduniyan ra̱ka̱ kpamu wi ta̱ a̱ kushika̱ ka̱u adama a̱ ni.
REV.1.7	E, ta ki o kokpo nannai! Ta nannai.
REV.1.8	Vuzavaguɗu Ka̱shile u danai, “Mpa ɗa Alfa n Omega.† Ɗaɗa feu, mpa ɗa Ugiti n Ukocishi. Ka̱shile ka na ki ali n ugiti, n gogo na, n vuza na kpamu wi lo a̱ kuta̱wa̱. Mpa ɗa Ka̱shile MalaꞋimili.”
REV.1.9	Mpa ɗa Yahaya, mpa ɗa toku ɗa̱ a̱ ubuta̱ wu uneki u ka̱ɗu n Kirisiti, a takacika mu ta̱ kpamu tsu ɗa̱. Mi ta̱ a̱ ka̱tsuma̱ ku uye u Ka̱shile tsu ɗa̱, mayun ɗa kpamu n lulukpa̱ n atakaci a̱ va̱ tsu na yi a̱ kululukpa̱. A banka mu ta̱ o kotogu ka Patamosu ɗa a̱ ka̱sa̱kpa̱i mu ɗe adama a na n dana ta̱ kadanshi ka̱ Ka̱shile n ili i mayun i na Yesu u yotsongi. 
REV.1.10	A kanna ka Vuzavaguɗu, Ayinviki a̱ Ka̱shile† a shanai punu a̱ ka̱ɗu ka̱ va̱, ɗa m panai ka̱la̱ka̱tsu ka gbayin an kavana ka na ko orukpoi a̱ kucina̱ ku va̱. 
REV.1.11	Ɗa ka̱la̱ka̱tsu ka ka danai, “Ɗana punu a katagarda ili i na ve enei ka̱ta̱ vu suꞋuku kaꞋa a̱ a̱Ꞌisa̱ a aza o Kutoni e cindere a na i punu a̱ likuci i cindere i nam pa: Afisu, n Simina, m Birigama, n Tayatira, n Sadisu, n Filadafiya, n Ladukiya.”
REV.1.12	M kpatalai adama a na me ene vuza na wi a kadanshi nu mpa, ɗa me enei ashamkpatsu a̱ nkuni e cindere a na a yaꞋin n azanariya.
REV.1.13	E mere ma ashamkpatsu a vuza u shamgbai punu kashani an vuma. U ukai kuminya ku gbayin ali sai e ene, koɓolo n kakashi ka kuminya ka azanariya ulapangi a̱ ma̱ka̱nga̱ ma̱ ni. 
REV.1.14	Ka̱nji ka̱ ni wa̱ri pushe-pushe an tsugbere, n a̱shi kpamu a kutasa tsa akina. 
REV.1.15	Ene a̱ ni a kutasa an viyum vi shili vu na o gboroi. Ka̱la̱ka̱tsu ka̱ ni ki ta̱ n kacaꞋa an mini ma na me ci yene n kurara. 
REV.1.16	U ɓa̱na̱i azangata e cindere e kukiye ku usingai ku ni, koɓolo n kotokobi ka na e temgbei una̱ u re dem alyu a̱ kuta̱ a̱ una̱ u ni. A̱shi a̱ ni a kutasa ka̱u uteku u na kanna ka tsu tasa ka yawa baci a kaci.
REV.1.17	Ana me enei ni, ɗa n yikpa̱i ma̱kpa̱ɓa̱ n za̱lika̱i bini. U kiyangi kukiye ku usingai ku ni wa̱ va̱ ɗa u danai, “Ka̱ta̱ vu pana wovon ba. Mpa ɗa Ugiti n Ukocishi. 
REV.1.18	Mpa ɗa vuza na u ci neke wuma. Mi ishi ta̱ n kuwa̱, amma gogo na mi ta̱ wuma u babu uteku. Mi ta̱ n agbaguratsu a na e nekei mu utsura m ɓa̱yuwa̱ ko m ɓa̱ya̱ngu ubuta̱ u na a̱kpisa̱ i, ka̱ta̱ m bonoko le n wuma kpamu.
REV.1.19	“Ɗana a katagarda ili i na vi e kene gogo na ra̱ka̱, koɓolo n ili i na i kuta̱wa̱ na kelime. 
REV.1.20	Na va ɗaɗa kadanshi ku usokongi ka azangata e cindere a na ve enei e kukiye ku usingai ku va̱, koɓolo n ashamkpatsu a̱ nkuni a azanariya e cindere a: Ashamkpatsu e cindere a ɗaɗa a̱Ꞌisa̱ a aza o Kutoni e cindere, azangata e cindere tamkpamu a ɗaɗa alingata a na a kinda a̱Ꞌisa̱ a aza o Kutoni e cindere a.”
REV.2.1	Ɗa u danai mu, “Ɗana katagarda ka akaka ka nam pa. Vuza na wi uka̱ni n azangata e cindere e kukiye ku usingai ku ni, ɗa kpamu wi a nwalu e mere ma ashamkpatsu a̱ nkuni e cindere u suꞋuku ta̱ akaka a nam pa a kubana u kalingata ka̱ Ka̱shile† ka̱ a̱Ꞌisa̱ a aza o Kutoni† a̱ likuci i Afisu:
REV.2.2	N yeve ta̱ ulinga u nu ra̱ka̱. Me ene ta̱ ulinga u ma̱riki u nu n ka̱lulu ka̱ nu. N yeve ta̱ a na vi iwain ɗe uma a kavama. Vu kondo ta̱ ɗe aza a na a danai ele azusuki a ɗa, amma ashe mayun ɗa ba, ɗa vi cinai ele aza a aꞋuwa a ɗa. 
REV.2.3	Vu lulukpa̱ ta̱ a̱ ubuta̱ wa atakaci adama a̱ va̱, ka̱ɗu ka̱ nu kpamu kokpo ta̱ n utsura tsu na vi o kutono mu.
REV.2.4	Amma mayun ɗa n dansuka wu n ko yoku. Vu buwa n ucigi uteku u na vi ishi vi ci yaꞋan a ayin a na vi gita̱i kuneke ka̱ɗu nu mpa ba. 
REV.2.5	Ka̱ta̱ vi cinukpa uteku u na vi yikpa̱i a̱ ubuta̱ wu unushi ba! Mayun ɗa, vu ka̱sa̱kpa̱ kuyaꞋan unushi ka̱ta̱ vi yongo uteku u na vi ishi ana vu gita̱i kuneke ka̱ɗu nu mpa. Vi lyaꞋa baci kelime n kuyaꞋan unushi, mi ta̱ a̱ kuta̱wa̱ wa̱ nu ka̱ta̱ n takacika wu ali n takpa kashamkpatsu ka̱ ma̱kuni ma̱ nu a̱ ubuta̱ u na ma mi. 
REV.2.6	Amma ili i singai i na vi a kuyaꞋan i ɗa na. Vi iwan ta̱ ulinga u na otoni a Nikala
REV.2.7	Vuza na baci wi n atsuvu a kupana, ka̱sa̱kpa̱ u pana ili i na Ayinviki a̱ Ka̱shile i a kudana a̱Ꞌisa̱ a aza o Kutoni kakau! Mi ta̱ a̱ kuka̱sa̱kpa̱ aza a na a lyaꞋi, a lyaꞋa a̱ ubuta̱ u maɗanga ma na me ci neke wuma ma na mo tsu gbonguro ɗe a kashina ka̱ Ka̱shile na ɗe gaɗi.”
REV.2.8	Ɗa u danai mu, “Ɗana katagarda ka akaka ka nam pa. Vuza na wi vuza vi Iyain n vuza vu Ukocishi, vuza na u kuwa̱i ɗa kpamu wi n wuma, u suꞋuku ta̱ akaka a nam pa a kubana u kalingata ka̱ Ka̱shile ka̱ a̱Ꞌisa̱ a aza o Kutoni a̱ likuci i Simina:
REV.2.9	N yeve ta̱ ukuna wa atakaci a̱ nu n unambi u nu, amma vi ta̱ n uciyi! N yeve ta̱ ukuna u kavama u na uma o yoku i a kudansa adama a̱ nu. A danai ele uma a̱ Ka̱shile a ɗa, amma ta i nannai mayun ba. Ele ushiga u MalyaꞋi† u ɗa. 
REV.2.10	Ka̱ta̱ vu pana wovon ba, vi ciɓa baci n uteku u na va̱ kuta̱wa̱ va takacika. N dana wu, Kalijani ki ta̱ a kuzuwa le a zuwa a̱ɗa̱ vi yoku a ugbashi adama a na o kondo ɗa̱, ka̱ta̱ i soꞋo atakaci ali ayin kupa. LyaꞋa kelime n kutono magaba, ko i a kuna wu, ka̱ta̱ mpa ta na n neke wu wuma u babu uteku wo okpo katsupu ka̱ nu tso oroliko.†
REV.2.11	Vuza na baci wi n atsuvu a kupana, ka̱sa̱kpa̱ u pana ili i na Ayinviki a̱ Ka̱shile i a kudana a̱Ꞌisa̱ a aza o Kutoni! Aza a na a lyaꞋi utsura u kawuya, i a kutakacika a̱ ubuta̱ wu ukpa̱ u ire ba.”
REV.2.12	Ɗa u danai mu, “Ɗana katagarda ka akaka ka nam pa. Vuza na wi n kotokobi ka na e temgbei una̱ u re dem alyu, u suꞋuku ta̱ akaka a nam pa a kubana u kalingata ka̱ Ka̱shile ka̱ a̱Ꞌisa̱ a aza o Kutoni a̱ likuci i Birigama.
REV.2.13	N yeve ta̱ a na vi ida̱shi a̱ ubuta̱ u na MalyaꞋi mi a kulyaꞋa tsugono. Avu ɗa vuza vu Kutoni† vu mayun a̱ va̱, vu ka̱sa̱kpa̱ kpamu kuneke ka̱ɗu nu mpa ba. Vi neke ta̱ ka̱ɗu ko a ayin a na a zuwai Antiba u kuwa̱ ɗe a̱ likuci i nu, a̱ ubuta̱ u na MalyaꞋi mi a kulyaꞋa tsugono. Antiba u yotsongu ta̱ uma ayin tutu a̱ ubuta̱ u kadanshi ka̱ ni n ulinga u ni a na a̱yi vuza vu kutono vu va̱ ɗa wi.
REV.2.14	Amma mayun ɗa n dansuka wu n ko yoku. Aza o yoku a̱ ka̱tsuma̱ ka̱ ɗa̱ i ta̱ o kutono kuyotsongusu ku Balam,
REV.2.15	Ana uma a̱ ɗa̱ o yoku a̱ ushuki n kuyotsongusu ka aza o kutono Nikala, ɗa a yaꞋin unushi tsu na aza a Israila a yaꞋin. 
REV.2.16	Gogo na shika̱ unushi u nu! Vi yaꞋan baci nannai ba, mi ta̱ lo a̱ kuta̱wa̱ wa̱ nu babu megeshe ka̱ta̱ n shilika̱ n uma a nan lo n kotokobi ka na ki a̱ kuta̱ a̱ una̱ u va̱.
REV.2.17	Vuza na baci wi n atsuvu a kupana, ka̱sa̱kpa̱ u pana ili i na Ayinviki a̱ Ka̱shile i a kudana a̱Ꞌisa̱ a aza o Kutoni kakau! Aza a na a lyaꞋi ɗa n kuneke a̱ ka̱tsuma̱ ka mana† vu na o sokongi.
REV.2.18	Ɗa u danai mu, “Ɗana katagarda ka akaka ka nam pa a kubana u kalingata ka̱ Ka̱shile ka̱ a̱Ꞌisa̱ a aza o Kutoni a̱ likuci i Tayatira. Maku ma̱ Ka̱shile, vuza na a̱shi a̱ ni a kutasa tsa akina, vuza na kpamu ene a̱ ni i an viyum vi shili vu na o gboroi, u suꞋuku wu ta̱ akaka a nam pa:
REV.2.19	N yeve ta̱ ili i na vi a kuyaꞋan ra̱ka̱. N yeve ta̱ a na vi a kuciga aza a̱ nu aza o Kutoni ɗa kpamu vi kotoni ka̱ va̱ ka mayun. N yeve ta̱ uteku u na vu ɓa̱nka̱i aza o Kutoni o yoku, n yeve ta̱ kpamu a na vu lulukpa̱i. N yeve ta̱ an gogo na ulinga u nu u laꞋa ta̱ tsu na vi ishi cau ana vo okpoi kotoni ka̱ va̱ n ugiti.
REV.2.20	Amma mayun ɗa n dansuka wu n ko yoku. Vi iwan vuka vu nan lo Zazabe ba, vuza na u yaꞋin aꞋuwa ana u danai a̱yi keneki ka̱ Ka̱shile kaꞋa. Wi baci a kuyaꞋan kuyotsongusu u ci ya̱nsa̱ ta̱ agbashi a̱ va̱ adama a na a yaꞋan tsugbani ka̱ta̱ feu a takuma inyama i na a lyukai a̱ma̱li. 
REV.2.21	N neke yi ta̱ ayin u shika̱ unushi u ni, amma ɗa u iwain kuka̱sa̱kpa̱ tsugbani. 
REV.2.22	Adama a nannai, mi ta̱ a kuzuwa yi u yaꞋan mɓa̱la̱. Mi ta̱ a kuzuwa aza a na a yaꞋin tsugbani koɓolo n a̱yi a takacika ka̱u. Mi ta̱ a kuyaꞋan ili i nam pa gogo na, sai a̱ shika̱ kagbani-gbani ka na a yaꞋin. 
REV.2.23	Ali ma kuna otoni a̱ ni, ka̱ta̱ aza a a̱Ꞌisa̱ a aza o Kutoni ra̱ka̱ e ene a na n yevei kusheshe ku yaba dem n ili i na a cigai. Mi ta̱ a kutakacika yaba dem vi le uteku u na a̱miki u unushi a̱ ni i. 
REV.2.24	Amma a̱ɗa̱ vi yoku a Tayatira i tono kuyotsongusu ku ni ba. Ka̱ta̱ i yeve ili i na otoni a̱ ni e ci ɗeke ‘Ili yu usokongi i gbayin i MalyaꞋi’ ba. Mi a kudana ɗa̱ i yaꞋan ili i yoku kpamu ba, 
REV.2.25	saidei i lyaꞋa kelime n kutono mu mayin ali n ta̱wa̱.
REV.2.26+REV.2.27+REV.2.28	Mi ta̱ a̱ kuka̱sa̱kpa̱ vuza na u lyaꞋi u ciya̱ utsura tsu na Esheku a̱ va̱ e nekei mu ɗe. Mi ta̱ a kuyaꞋan nannai adama a vuza na u lyaꞋi kelime n kuyaꞋan ili i na n danai ni u yaꞋan, ali a ayin uteku wa aduniyan. Mi ta̱ a̱ kuka̱sa̱kpa̱ yi u ciya̱ utsura u na u lyaꞋa tsugono ce elentsu ra̱ka̱.
REV.2.26+REV.2.27+REV.2.28	‘Wi baci a kulyaꞋa tsugono tsu nam pa, wi a kucana ba, ka̱ta̱ a ɓasangu yi miri-miri uteku u na uma o tsu ɓoso mgbodo ma̱ ciꞋin.’
REV.2.26+REV.2.27+REV.2.28	Mi ta̱ feu e kuneke yi tsugono tsu kazangata ka na ka tsu tasa n usana
REV.2.29	Vuza na baci wi n atsuvu a kupana, ka̱sa̱kpa̱ u pana ili i na Ayinviki a̱ Ka̱shile i a kudana a̱Ꞌisa̱ a aza o Kutoni kakau.”
REV.3.1	Ɗa u danai mu, “Ɗana katagarda ka akaka ka nam pa. Vuza na wi o tsugono tsa ayinviki e cindere a na i a kuyaꞋanka Ka̱shile tsugbashi, vuza na kpamu wi uka̱ni n azangata e cindere, u suꞋuku ta̱ akaka a nam pa a kubana u kalingata ka̱ Ka̱shile ka̱ a̱Ꞌisa̱ a aza o Kutoni a̱ likuci i Sadisu.
REV.3.1	N yeve ta̱ ili i na vi a kuyaꞋan. Uma a danai vi ta̱ n wuma, amma mayun vi ta̱ ukpa̱. 
REV.3.2	Jimgba! Vu buwa n utsura ka̱u ba, u ɗa kpamu u gita̱ ta̱ kukotso. Adama a nannai, zuwa ili i na i buwai nu i doku i gbama ka̱u. Me ene ta̱ ili i na vi a kuyaꞋan i yawa ili i na Ka̱shile ka̱ va̱ ka cigai vi yaꞋan ba. 
REV.3.3	Adama a nannai ka̱ta̱ vu cinukpa n ili i na vi isai n ili i na kpamu vu panai ba. Tono i ɗa, ka̱ta̱ vu shika̱ unushi u nu. Vu jimgba baci ba, mi ta̱ a̱ kuta̱wa̱ a ayin a na vu sheshei ba, uteku u na koboki ka̱ tsu ta̱wa̱. 
REV.3.4	A̱ɗa̱ vi yoku punu a Sadisu i kapanika ntogu n ɗa̱ n unushi ba. Uma a nam pa i ta̱ a kuꞋuka ntogu ma̱ a̱ri ka̱ta̱ a wala koɓolo nu mpa, adama a na a yawa ta̱ a yaꞋan nannai. 
REV.3.5	Vuza na de dem u lyaꞋi utsura wi ili i kavama wi ta̱ a kuꞋuka motogu ma̱ a̱ri uteku u na uma a nam pa a ukai. Mi o kugboro kula ku vuza nan lo ku na a ɗanai a Katagarda ka Aza a Wuma ba. N shamgba baci e kelime ke Esheku a̱ va̱ n alingata a̱ Ka̱shile a na i a kuyaꞋanka yi tsugbashi, mi ta̱ a kudana gogo va lo a na n yevei vuma vu nam pa.
REV.3.6	Vuza na baci wi n atsuvu a kupana, ka̱sa̱kpa̱ u pana ili i na Ayinviki a̱ Ka̱shile i a kudana a̱Ꞌisa̱ a aza o Kutoni kakau!”
REV.3.7	Ɗa u danai mu, “Ɗana katagarda ka akaka ka nam pa. Vuza na wi ciɗa m mayun kpamu ɗa wi feu uka̱ni n kagbaguratsu ko tsugono ka Dawuda.
REV.3.8	N yeve ta̱ ili i na yi a kuyaꞋan. N yeve ta̱ uma a ɗika ɗa̱ azagbagbaꞋin ba. Vu tono ta̱ kuyotsongusu ku va̱, vu saꞋwa ta na feu kudana, ‘N nana ta̱ Yesu,’ ba. M ɓa̱yuwa̱ ta̱ utsutsu e kelime ka̱ nu vuza u kufuɗa wa̱ ɓa̱ya̱ngu ba. 
REV.3.9	Gogo na ve kene ta̱ ili i na n kuyaꞋan n uma a na i ushiga u MalyaꞋi. A danai ele uma a̱ Ka̱shile a ɗa, amma aza a aꞋuwa a ɗa i. Mi ta̱ a kuzuwa le a̱ ta̱wa̱ a̱ kuɗa̱nku wu. Ayin a na baci a yaꞋin nannai ka̱ta̱ e yeve a na mi a kuciga wu. 
REV.3.10	Vu lulukpa̱ ta̱ uteku u na n danai nu vi yaꞋan. Adama a nannai, mi ta̱ a kukanza wu a ayin a na n kukondo uma a aduniyan ra̱ka̱, ka̱ta̱ n zuwa le a pana atakaci n a̱bunda̱i. 
REV.3.11	Mi ta̱ a̱ kuta̱wa̱ gogoꞋo. LyaꞋa kelime n kutsurakpa a̱ ubuta̱ wu uneki u ka̱ɗu u nu, ta lo vuza wa̱ fa̱ba̱na̱ oroliko a na va̱ kuciya̱ adama a na vi lyaꞋi. 
REV.3.12	Mi ta̱ a kuzuwa vuza na u lyaꞋi utsura wi ili i kavama, wo okpo ma̱shukpu mo yoku ma na ma̱ ka̱na̱i a̱Ꞌisa̱ a̱ Ka̱shile a̱ va̱. Vuma vu nam pa u kuyongo ta̱ lo ayin tutu. Mi ta̱ a kuɗana ula e re gaɗi vu kuca̱n ku ni: kula ku Ka̱shile ka̱ va̱, n kula ku Urishelima† vu Savu, na va ɗaɗa kula ku ubirini u Ka̱shile ka̱ va̱, ku na ku uta̱i a̱ Ka̱shile gaɗi. Mi ta̱ kpamu a kuɗana gaɗi vi ni kula ku savu ku va̱.
REV.3.13	Vuza na baci wi n atsuvu a kupana, ka̱sa̱kpa̱ u pana ili i na Ayinviki a̱ Ka̱shile i a kudana a̱Ꞌisa̱ a aza o Kutoni kakau.”
REV.3.14	Ɗaɗa u danai mu, “Ɗana katagarda ka akaka ka nam pa. Na va ɗaɗa kadanshi ka Vuza na Wi Nannai.† A̱yi ɗa feu ngan n na a̱ kushuku n a̱yi n vuza na kpamu u tsu dansa ili i mayun ayin tutu. A̱yi ɗa vuza na Ka̱shile ka yaꞋin ili dem a̱ ubuta̱ u ni. U suꞋuku ta̱ akaka a nam pa a kubana u kalingata ka̱ Ka̱shile ka̱ a̱Ꞌisa̱ a aza o Kutoni a̱ likuci i Ladukiya:
REV.3.15	N yeve ta̱ ili i na vi a kuyaꞋan, avu kpamu vi ta̱ku ko usuɗukpi
REV.3.16	Mi ta̱ a kuꞋiwan wu adama a na vi ta̱ e mere mi ili i nan lo ya. 
REV.3.17	Vu danai, ‘Mi ta̱ n uciyi, m ɓolonku ta̱ kpamu ka̱ci ka̱ va̱ ili n a̱bunda̱i. Mi a kuciga ili i yoku ba, ko kenu.’ Amma vi yeve uteku u na vi mayun ba: Ili ya asuvayali i ɗa vi; vu namba ta̱ ili dem; ka̱yimba̱ kaꞋa vi; vi ta̱ kpamu koshomboɗi. 
REV.3.18	Adama a nam pa, n yaꞋanka wu ta̱ odoki, vu tsula azanariya a na mi e kudenge. Na va ɗaɗa azanariya a na e derekpei ɗe, ɗa o okpoi ciɗa. Tsula a ɗa adama a na vo okpo vuza vu uciyi. Mayun ɗa feu vu tsula ntogu ma̱ a̱ri n na mi e kudenge ka̱ta̱ vu ukaka ka̱ci ka̱ nu, adama a na vi ciya̱ vu kpa̱ɗa̱ kupana wono u na uma i e kene wu koshomboɗi. Mayun ɗa feu vu tsula maniꞋin ma̱ a̱guma̱ ma na mi e kudenge vi ciya̱ vu tsunku a̱shi a̱ nu, adama a na vu fuɗa ve ene.
REV.3.19	N tsu ɓarangu ta̱ aza a na n cigai ka̱ta̱ n takacika le. Dakaka vi yaꞋan uteku u na va kufuɗa kuyaꞋan ra̱ka̱, ka̱ta̱ vu shika̱ unushi u nu. 
REV.3.20	Zuwa atsuvu! Mi ta̱ a kashani a̱ utsutsu a kudana, ‘AzakpaꞋa!’ Vuza na de dem u panakai mu, ɗa u danai mu n uwa, n kuꞋuwa ta̱ a kpaꞋa ka ka̱ta̱ n lyaꞋa ilikulyaꞋa n a̱yi.
REV.3.21	Aza a na a lyaꞋi utsura wi ili i kavama, i ta̱ a̱ kuda̱sa̱ngu nu mpa a kakuba ko tsugono ka̱ va̱, uteku u na n lyaꞋi utsura, ɗa n da̱sa̱ngi n e Esheku a̱ va̱ a kakuba ko tsugono ka̱ ni.
REV.3.22	Vuza na baci wi n atsuvu a kupana, ka̱sa̱kpa̱ u pana ili i na Ayinviki a̱ Ka̱shile i a kudana a̱Ꞌisa̱ a aza o Kutoni kakau!”
REV.4.1	A ayin a na me enei ili i nam pa ra̱ka̱, me enei kpamu ili i yoku, me enei utsutsu uɓa̱yuwi gaɗi. Ɗa vuza na wi n ka̱la̱ka̱tsu an kavana u yaꞋin kadanshi nu mpa, u danai, “Livanku na ka̱ta̱ n yotsongu wu ili i na i kuta̱wa̱ ya yaꞋan, ka nam pa ko kotso baci.” 
REV.4.2	Gogo lo ɗa Ayinviki a̱ Ka̱shile o tonoi nu mpa, ɗa me enei ɗe gaɗi vuza a̱ ida̱shi a kakuba ko tsugono. 
REV.4.3	Vuza na wi ɗe ida̱shi ya a kutasa langu-langu an akina a na i ushili koɓolo m mini ma̱ a̱vuku tsa atali a ikebe.† A uka̱ra̱Ꞌi u kakuba wa vukamba vi ta̱ lo vu na vi a kutasa langu-langu. 
REV.4.4	Me enei kpamu makpata ma akuba o tsugono kamanga n a̱ na̱shi. Nkoshi m gba̱ra̱-gba̱ra̱ kamanga n aza a̱ na̱shi a̱ da̱sa̱ngi punu a akuba a nam pa a. Kakuba ka gbayin ko tsugono tamkpamu punu e mere me le. A ukai aminya a̱ a̱ri ɗa a alai oroliko a azanariya a aci e le. 
REV.4.5	Ili i nam pa ya i gita̱i kuta̱ punu a kakuba ko tsugono ka gbayin ka: kutashi n ulaɗi maru-maru, n kacaꞋa, n akpanga a gbagbaꞋin. A̱va̱sa̱ a akina e cindere, a̱ kukula̱ e kelime ka kakuba ko tsugono ka, ele ɗa ta na ayinviki e cindere a̱ Ka̱shile. 
REV.4.6	A̱ ubuta̱ u na e kpetei kpamu e kelime ka kakuba ko tsugono ka wo okpoi an mala a kutasa an mindatsu ma na a urai ferere e kene ugboku u re dem.
REV.4.6	Ili i wuma i na̱shi i shamgbai i ka̱ra̱Ꞌi kakuba ko tsugono ka, yaba dem a̱ iga̱Ꞌin i te i kakuba ya. Ili i wuma i nam pa yi ta̱ n a̱shi udariki kucina̱ n asuvu a ikyamba i le dem.
REV.4.7	Vuza iyain wi ta̱ n kaci an kawu. Vuza ire wi ta̱ n kaci an kobomburon. Vuza tatsu wi ta̱ n a̱shi an vuma. Vuza na̱shi wi ta̱ an kajimba ka na ki a kuyaꞋan ciꞋimkpi. 
REV.4.8	Ili i wuma i na̱shi i nam pa yi ta̱ n evelyu a̱ ta̱li, n a̱shi kpamu udariki a̱ ubuta̱ dem, ali n ɗaka ve evelyu va. Kanna n kayin dem a̱ tsu ka̱sa̱kpa̱ kuyaꞋan ishipa ba:
REV.4.8	“Vuzavaguɗu wi ta̱ ciɗa. Wi ta̱ ciɗa. Wi ta̱ ciɗa.
REV.4.8	A̱yi ɗa Ka̱shile Uba̱nga̱ri.
REV.4.8	A̱yi ɗa wi n wuma gogo na, vuza na kpamu wi lo n wuma ali n ayin a ɗe, vuza na wi lo a̱ kuta̱wa̱.”
REV.4.9	Ili i wuma i nam pa i lyaꞋi kelime n kucikpa vuza na wi ida̱shi a kakuba ko tsugono ka. E nekei ni kpamu tsugbayin ɗa o doku a cikpai ni. A̱yi ɗa vuza na wi n wuma u babu uteku. 
REV.4.10	A ayin a nan lo a ɗa feu nkoshi m gbagbaꞋin ma ele uma kamanga n aza a̱ na̱shi a a̱ kuɗa̱nki vuza na wi ida̱shi a kakuba ko tsugono ka. Ana a cikpai vuza na wi n wuma u babu uteku, ɗa a zuwai oroliko o tsugono e le kelime ka kakuba ko tsugono ka ɗa a danai,
REV.4.11	“Vuzavaguɗu vu tsu n Ka̱shile ka̱ tsu,
REV.4.11	u gaꞋan ta̱ vi isa tsugbayin,
REV.4.11	n kucikpa, n utsura adama a na avu ɗa vi yawai.
REV.4.11	Avu ɗa vi yaꞋin ili ra̱ka̱,
REV.4.11	ɗa vu zuwai le n wuma tsu na i,
REV.4.11	adama a na ta vi cigai i ɗa nannai.”
REV.5.1	Ili i na me enei kpamu a tsalatani tsu va̱ i ɗaɗa vuza a̱ ida̱shi a kakuba ko tsu tsugono ɗa wi uka̱ni kpamu n katagarda ka na ki an kepepa ku ugaɗi ka na ki n iɗani punu a ukambu dem.
REV.5.2	Ɗa me enei kalingata ku utsura, vuza na u salai n ka̱la̱ka̱tsu ku utsura: “Yayi u yawai a na wa kulukpa urotu u cirupa̱ u katagarda ka nam pa ka̱ta̱ u ɓa̱yuwa̱ kaꞋa?” 
REV.5.3	Amma babu vuza gaɗi ko a aduniyan ko ɗaka vi iɗika i nam pa vu na u yawai u ɓa̱yuwa̱ kaꞋa ka̱ta̱ u kece kaꞋa.
REV.5.4	Ɗa n shika̱i ka̱u, adama a na vuza u yawa u ɓa̱yuwa̱ ka̱ta̱ u kece kaꞋa ba. 
REV.5.5	Ɗaɗa mokoshi ma̱ gba̱ra̱† mo yoku ma danai mu, “Ka̱sa̱kpa̱ ma̱shi! Inda, vuza wi ta̱ lo vu na u lyaꞋi ɗe utsura. E ci ɗeke yi ta̱ Kawu, mogono ma gbayin mu umaci u Yahuza.† A̱yi ɗa matsukaya mo Mogono Dawuda. A̱yi ɗa vuza na u kufuɗa wa kulukpa urotu u cirupa̱ u cindere wa ka̱ta̱ u ɓa̱yuwa̱ katagarda ka.”
REV.5.6	Ɗa me enei Ma̱giri a kashani ɗevu n kakuba ko tsugono ka, ili i wuma i na̱shi nu nkoshi m gba̱ra̱-gba̱ra̱ ma n kanzai ni. Ikyamba i ni yi ta̱ n usa̱n adanshi uma a una yi ta̱ tsa alyuka. Wi ta̱ n avana e cindere n a̱shi e cindere, ɗaɗa ayinviki e cindere a na Ka̱shile ka̱ suki a ukambu dem wa aduniyan. 
REV.5.7	Ɗaɗa Ma̱giri ma banai ma ɗikai katagarda ka na vuza na wi ida̱shi a kakuba ka wi a̱ kuɓa̱na̱ e kukiye ku usingai ku ni. 
REV.5.8	Ana wi a kuyaꞋan nannai, ili i wuma i na̱shi ya nu nkoshi m gba̱ra̱-gba̱ra̱ kamanga n na̱shi a lyaꞋi kayala wa̱ ni. Yaba dem a̱ ubuta̱ u nan lo u ka̱na̱i umolu n kakpanu ka na a̱ luwa̱i n azanariya. Kakpanu ka ki ta̱ tukpa n ili i ma̱gula̱ni† i na yi kavasa ka uma a na a ci yaꞋanka Ka̱shile tsugbashi. 
REV.5.9	Ra̱ka̱ vi le a canana ta̱ vishipa vu savu vu nam pa:
REV.5.9	“Vi yawa ta̱ vi ɗika katagarda ka
REV.5.9	ka̱ta̱ vu kulukpa urotu u cirupa̱ u ni ka̱ta̱ vu ɓa̱yuwa̱ u ɗa.
REV.5.9	Ili i na i zuwai i ɗaɗa uma a una wu ta̱,
REV.5.9	ɗa mpasa n nu mo okpoi katsupu
REV.5.9	a na vu uta̱ka̱i uma a iɗika dem, n umaci, n elentsu, n ka̱tsura̱ feu,
REV.5.9	ɗa gogo na o okpoi uma a̱ Ka̱shile.
REV.5.10	Vu zuwa le ta̱ o okpo umaci u ni
REV.5.10	aza a na i anan ganu vu na a kucikpa Ka̱shile.
REV.5.10	Ele kpamu i ta̱ a kulyaꞋa tsugono tsa aduniyan.”
REV.5.11	Ɗa n la̱na̱i kpamu, ɗa m panai alingata a ishipa. Ele i ta̱ mbana mbana n a̱bunda̱i ka̱u. A kanzai kakuba ko tsugono ka n ili wuma nu nkoshi m gba̱ra̱-gba̱ra̱ ma. 
REV.5.12	Ɗa a yaꞋin vishipa n ka̱la̱ka̱tsu ka̱u:
REV.5.12	“Ci cikpai Ma̱giri ma na a unai va,
REV.5.12	adama a utsura u gbayin,
REV.5.12	n uciyi, n kuyeve, n katsura ka̱ ni.
REV.5.12	Wi isa tsugbayin n tsugono n a̱bunda̱i!”
REV.5.13	Ɗaɗa n panai ili i wuma dem a kuyaꞋan vishipa, ili i na yi gaɗi, n aduniyan, n ɗaka vi iɗika, m mala. Vishipa vi le vu ɗa na:
REV.5.13	“Vuza na wi ida̱shi a kakuba koɓolo m Ma̱giri ma
REV.5.13	i ta̱ n tsugbayin ka̱u, n kucikpa, n utsura n tsugono tsu ayin a babu uteku.”
REV.5.14	Ɗa ili i wuma i na̱shi ya yu ushuki, “Ta nannai.” Ɗa nkoshi m gba̱ra̱-gba̱ra̱ ma n kuɗa̱ngi ɗa a cikpai ni.
REV.6.1	Ɗaɗa me enei Ma̱giri ma kulukpai urotu u cirupa̱ u iyain a̱ ka̱tsuma̱ ku u cindere, ɗa m panai ili i wuma i te a̱ ka̱tsuma̱ ki ili i na̱shi i nan lo a kudana n ka̱la̱ka̱tsu gba̱ra̱ an kakpanga, “Ta̱wa̱!” 
REV.6.2	Mi indanai, ɗa me enei kodoku ka̱ a̱ri. Vuza na u kumbai kaꞋa a̱ kuɓa̱na̱ utan, ɗa wi isai oroliko o tsugono. Wu uta̱i pulai an vuza na u lyaꞋi ɗe kuvon n a̱bunda̱i, ɗa kpamu wi o kudoku kulyaꞋa.
REV.6.3	Ɗa Ma̱giri ma kulukpai urotu u cirupa̱ u i re, ɗa m panai ili i wuma i ire i danai, “Ta̱wa̱!” 
REV.6.4	Ɗaɗa kodoku ko yoku ka na ki ushili tsa akina ku uta̱i. Vuza na u kumbai kaꞋa ɗa wi isai utsura u na u kuzuwa uma a yaꞋan vishili uteku u le punu na aduniyan, adama a na a unanai a̱ ubuta̱ u kuvon. Kakumbi ka ka isai kotokobi ka gbayin.
REV.6.5	Ɗa Ma̱giri ma kulukpai urotu u cirupa̱ u tatsu. Ɗa m panai ili i wuma i tatsu i danai, “Ta̱wa̱!” Mi indai, ɗa me enei kodoku ka̱ lima̱. Vuza na u kumbai kaꞋa u ɓa̱na̱i ili i kugisanku a̱miki e kukiye ku ni.
REV.6.6	Ɗa m panai ili yu ura̱i an ka̱la̱ka̱tsu a̱ kuta̱wa̱ punu e mere mi ili i wuma i na̱shi ya. Ka̱la̱ka̱tsu ka danai, “Ikebe
REV.6.7	Ɗa Ma̱giri ma kulukpai urotu u cirupa̱ u na̱shi. Ɗa m panai ili i wuma i na̱shi i danai, “Ta̱wa̱!” 
REV.6.8	Mi indai ɗa me enei kodoku kparasha. Vuza na wi ukumbi a kaꞋa wi ta̱ n kula Ukpa̱, ɗa ili i wuma i yoku yi n kula Ubuta̱ wu Ukpisa̱ o kutono ɗevu n a̱yi. Ka̱shile ke pecei aduniyan ali ugboku u na̱shi. Ukpa̱ n Ubuta̱ wu Ukpisa̱ wi isai utsura adama a na wu una ugboku u te a̱ ka̱tsuma̱ ku ugboku u na̱shi n kuvon, n kambulu, m ma̱dukpa̱ kakau, nu nnama n kakamba.
REV.6.9	Ɗa Ma̱giri ma kulukpai urotu u cirupa̱ u tawun. Ɗa me enei a̱kpisa̱ o yoku lo a̱ kumiꞋi ku katalikalyuka. Uma a nan lo a ele ɗa aza a na irala i le yu unai adama a na a dansa ta̱ ukuna u kadanshi ka̱ Ka̱shile mayun. 
REV.6.10	A̱kpisa̱ a nam pa o orukpoi n ka̱la̱ka̱tsu ka̱u a danai, “Ka̱shile MalaꞋimili, vi ta̱ ciɗa m mayun kpamu! Tsu folono wu ta̱, ka̱ta̱ vi shamgba kula̱nga̱sa̱ ayin ba, yaꞋanka uma a aduniyan a na a unai tsu afada n atakaci.” 
REV.6.11	Ka̱shile ke nekei a̱kpisa̱ a dem aminya a̱ a̱ri ɗa u danai le ka̱ta̱ e reme a̱ɗu kpamu ayin kenu. A yaꞋan ili i nam pa ali sai ayin a na irala i le i nan lo yu unai itoku i le agbashi ra̱ka̱ n aza e le tsu na a unai le, ali a shatangu ka̱bunda̱i ka na Ka̱shile ka zuwai.
REV.6.12	Ɗa Ma̱giri ma kulukpai urotu u cirupa̱ u ta̱li. Ɗa iɗika i gba̱ɗa̱i n utsura. Ɗa kanna ka̱ kpa̱ɗa̱i kudoku ka akana, ɗa ka̱yimbi ka̱ kimba̱i a̱ ubuta̱ dem. Ɗa kpamu wotoi u bonoi ushili an mpasa. 
REV.6.13	Azangata a̱ uta̱i gaɗi ɗa a̱ yikpa̱i a iɗika tsa agbawa a̱ ma̱biri a ayin a na baci wunla̱i u gba̱ɗa̱sa̱i maɗanga ma. 
REV.6.14	Gaɗi u puwa̱nka̱i tsu na a̱ tsu ka̱ta̱la̱ kajiba ka̱ta̱ a lazaka. Nsasan n wawaꞋa nu m gbagbaꞋin dem n otogu a yaꞋansakai adama uteku u na iɗika i gba̱ɗa̱i.
REV.6.15	Ɗaɗa uma ra̱ka̱ ali nu ngono, a̱ ka̱na̱i kusokongu ka̱ci ke le a aɓatsu ko e mere ma atali a gbagbaꞋin a na i a kusan kakau. Uma a nam pa a feu a̱ ka̱na̱i kusokongu: aza a̱ gba̱ra̱-gba̱ra̱ o tsugono, anan kovonshi,† aza a ikebe, aza a utsura, n uma o yoku a na a buwai ra̱ka̱, ko agbashi ko aza a na i agbashi ba. 
REV.6.16	E ɗekei nsasan n akpanlai, a danai, “Tsu folono ɗa̱ ta̱, yikpa̱i ka̱ta̱ i pala tsu adama a na vuza na wi ida̱shi a kakuba ko tsugono tsa wa̱ kukpa̱ɗa̱ kene tsu, Ma̱giri ma feu wa kufuɗa we neke tsu atakaci ba. 
REV.6.17	Mayun ɗa a Kanna ka na Ka̱shile m Ma̱giri e kuneke uma atakaci a yawa baci, babu vuza na u kulaꞋa a kanna ka atakaci ka nan lo.”
REV.7.1	Ana ka nam pa ka yaꞋin, ɗa me enei alingata a̱ na̱shi kashani a ngon n na̱shi ma aduniyan, uka̱ni n wunla̱i u na̱shi adama a na ka̱ta̱ ko wunla̱i u lapa a aduniyan ko a mala ko a maɗanga mo yoku ba. 
REV.7.2	Ɗa me enei kalingata ko yoku kau a̱ kuta̱ a kasana, ɗa kpamu u ɗikai ili i na i kuzuwa urotu u Ka̱shile ka wuma. Ɗa wo orukpoi alingata a̱ na̱shi a na e nekei utsura a yaꞋanka iɗika m mala muna. 
REV.7.3	Ɗa u danai kpamu, “Ka̱ta̱ vu ka̱sa̱kpa̱ wunla̱i wa u la̱nga̱sa̱ iɗika, ko mala ko nɗanga ba, sai tsu zuwa urotu a̱ a̱ca̱n a agbashi a̱ Ka̱shile ka̱ tsu.” 
REV.7.4	M panai ka̱la̱ka̱tsu ke ɗekei ka̱bunda̱i ka uma a nan lo aza a na alingata a a zuwakai urotu u Ka̱shile a̱ a̱ca̱n e le. Urotu wa u ɗaɗa a̱kpa̱n amangatawun n a̱kpa̱n amangere n a̱kpa̱n a̱ na̱shi (144,000.) Uma a nam pa ele ɗa ntsukaya mu umaci kupa n u re ma aza a Israila. Aza a na alingata a zuwakai urotu ele ɗa na:
REV.7.5+REV.7.6+REV.7.7+REV.7.8	A zuwakai uma a̱kpa̱n kupa n e re (12,000) a umaci u Yahuza† urotu, ɗa kpamu a zuwakai uma a̱kpa̱n kupa n e re (12,000) a umaci u Ruben urotu.
REV.7.5+REV.7.6+REV.7.7+REV.7.8	A zuwakai uma a̱kpa̱n kupa n e re (12,000) a umaci u Gad urotu, ɗa kpamu a zuwakai uma a̱kpa̱n kupa n e re (12,000) a umaci u Asha urotu.
REV.7.5+REV.7.6+REV.7.7+REV.7.8	A zuwakai uma a̱kpa̱n kupa n e re (12,000) a umaci u Nafutali urotu, ɗa kpamu a zuwakai uma a̱kpa̱n kupa n e re (12,000) a umaci u Manasa urotu.
REV.7.5+REV.7.6+REV.7.7+REV.7.8	A zuwakai uma a̱kpa̱n kupa n e re (12,000) a umaci u Saminu urotu, ɗa kpamu a zuwakai uma a̱kpa̱n kupa n e re (12,000) a umaci u Levi† urotu.
REV.7.5+REV.7.6+REV.7.7+REV.7.8	A zuwakai uma a̱kpa̱n kupa n e re (12,000) a umaci u Isaka urotu, ɗa kpamu a zuwakai uma a̱kpa̱n kupa n e re (12,000) a umaci u Zabalun urotu.
REV.7.5+REV.7.6+REV.7.7+REV.7.8	A zuwakai uma a̱kpa̱n kupa n e re (12,000) a umaci u Isuhu† urotu, ɗa kpamu a zuwakai uma a̱kpa̱n kupa n e re (12,000) a umaci u Bayami urotu.
REV.7.5+REV.7.6+REV.7.7+REV.7.8	Ra̱ka̱ ra̱ka̱ a zuwakai uma a̱kpa̱n amangatawun n a̱kpa̱n amangere n a̱kpa̱n a̱ na̱shi (144,000) urotu.
REV.7.9	Ana ka nam pa ko kotsoi, ɗa n la̱na̱i ɗa me enei ɗe ka̱bunda̱i ka uma ka na ka lazai tsu na vuza u kufuɗa we kece le ra̱ka̱. A̱ uta̱ ta̱ a iɗika dem, n umaci, n elentsu, n ka̱tsura̱ feu, ɗa a shamgbai e kelime ka kakuba ka m Ma̱giri ma. A ukai ntogu ma̱ a̱ri, yaba dem vi le u ka̱na̱i kacaka ke kekeme e kukiye ku ni. 
REV.7.10	Ɗa a salai n ka̱la̱ka̱tsu ka̱u,
REV.7.10	“Ka̱shile ka̱ tsu kaꞋa m Ma̱giri ma ele ɗa a isai tsu,
REV.7.10	Ka̱shile ka̱ tsu vuza na wi ida̱shi a kakuba.”
REV.7.11	Alingata a ra̱ka̱ i ta̱ kashani a uɓon u kakuba ko tsugono ka koɓolo nu nkoshi m gba̱ra̱-gba̱ra̱ n ili i wuma i na̱shi ya. Dem vi le ɗa a̱ kuɗa̱ngi n a̱shi e le a uɓon u kakuba wa ɗa a cikpai Ka̱shile. 
REV.7.12	A̱ ka̱na̱i kudana,
REV.7.12	“Tsu sala ta̱ a na Ka̱shile ka̱ tsu ki ta̱ n ugbonguri,
REV.7.12	n utsura n tsugbayin, n ugboji, n tsugono.
REV.7.12	YaꞋan ci cikpa yi
REV.7.12	ka̱ta̱ tsu ci yaꞋanka yi ogodiya ko wanai.
REV.7.12	Ta nannai!”
REV.7.13	Ɗa mokoshi mo yoku punu me ecei mu, “Anan yayi uma a nam pa a na a ukai aminya a̱ a̱ri a? Te ɗai a̱ uta̱?”
REV.7.14	Ɗa mu ushuki, “Vuzagbayin n yeve ba, amma vi yeve ta̱.”
REV.7.14	U danai mu, “Na va ele ɗaɗa uma a na o soꞋi atakaci a gbayin ɗa a̱ kpa̱ɗa̱i kukuwa̱. A̱ za̱Ꞌa̱ ta̱ aminya e le nu mpasa m Ma̱giri adama a na o okpo wa̱ a̱ri.
REV.7.15	“Adama a nam pa, i ta̱ kashani e kelime ka kakuba ko tsugono tsu Ka̱shile.† I ta̱ a kucikpa yi kanna n kayin a̱ a̱Ꞌisa̱ a̱ ni. Ka̱ta̱ vuza na u da̱sa̱ngi gaɗi vu kakuba ka wi ta̱ o kuyongo n ele ka̱ta̱ wi inda le.
REV.7.16	“Uma a nan lo o kudoku a pana kambulu kpamu ba, i kpamu o kudoku a pana kakuli ba. Kanna ka kutakacika le ba, usuɗukpi kpamu u kusongu le ba, 
REV.7.17	adama a na Ma̱giri ma na mi ɗevu n kakuba ka wi ta̱ o kokpo maguɓi me le. Wi ta̱ o kutono n ele a kubana a̱ ubuta̱ u na mini ma na me ci neke wuma mi a̱ kuta̱. Ka̱shile kpamu ki ta̱ a kura kujilya ku le ra̱ka̱.”
REV.8.1	Ana Ma̱giri ma kulukpai urotu u cirupa̱ u cindere wu ukocishi wa, ɗa a paɗai bini ɗe gaɗi, ali kagimi ka̱ viyum vi te.
REV.8.2	Ɗa me enei alingata a gbagbaꞋin e cindere aza a na i kashani e kelime ka̱ Ka̱shile ka, ɗa yaba dem vi le wi isai kavana.
REV.8.3	Kalingata ko yoku kau ku uta̱i ɗa ka shamgbai a katalikalyuka.† Wi ta̱ a̱ kuɓa̱na̱ kakpanu ka azanariya, a̱ ubuta̱ u na o tsu songu ili i ma̱gula̱ni. Wi isai ili i ma̱gula̱ni i nam pa n a̱bunda̱i i na u ci yaꞋanka alyuka koɓolo n kavasa ka uma a̱ Ka̱shile ra̱ka̱. Kalingata ka ka zuwai alyuka a nam pa a katalikalyuka ka na a yaꞋin n azanariya ka na ki e kelime ka kakuba ko tsugono ka. 
REV.8.4	Ili i ma̱gula̱ni ya a̱ kukula̱ punu a kakpanu ka na kalingata ka ki a̱ kuɓa̱na̱, ɗa ka̱nga̱ ka̱ ni koɓolo n avasa a uma a̱ Ka̱shile a kubana gaɗi u Ka̱shile. 
REV.8.5	Ɗa kalingata ka ka ɗikai cikina tsa akina a̱ ubuta̱ u katalikalyuka ɗa u shatangi kakpanu ka. Ɗa u ɓasangi kaꞋa a aduniyan: kutashi n ulaɗi maru-maru, n kacaꞋa, n akpanga a gbagbaꞋin, ɗa iɗika kpamu i gba̱ɗa̱i ka̱u.
REV.8.6	Ɗaɗa alingata e cindere a na i a̱ kuɓa̱na̱ avana e cindere o foɓusoi kulika̱ le.
REV.8.7	Ana kalingata ka iyain ka̱ lika̱i kavana ka̱ ni, ɗa alingata a taɗuki mini ma atali n akina usatari nu mpasa a aduniyan. Akina a o songi ugboku u te a̱ ka̱tsuma̱ ku ugboku u tatsu a aduniyan gbende, ɗa a̱ la̱nga̱sa̱i nɗanga ra̱ka̱ n yutishi yu ukambu ya. Ɗa ugboku u re a aduniyan o okpoi.
REV.8.8	Ɗa kalingata ke ire ka̱ lika̱i kavana ka̱ ni. Ɗa a taɗuki punu a mala ma ili tsu kusan ku gbayin ku na ki a̱ kukula̱. Ɗa ugboku u te a̱ ka̱tsuma̱ ku ugboku u tatsu a̱ mini ma mala ɗa u bonoi mpasa. 
REV.8.9	Ɗaɗa ili ra̱ka̱ a̱ ka̱tsuma̱ ki ili i tatsu i na yi o kuyongo punu a mala ma nan lo i kuwa̱i, ɗa kpamu antsu a na i punu a ugboku u mala u nan lo wa a̱ ciya̱i muna ra̱ka̱.
REV.8.10	Ɗaɗa kalingata ka tatsu ka̱ lika̱i kavana ka̱ ni, ɗa kazangata ka gbayin ka na ki a̱ kukula̱ an ka̱va̱sa̱, ku uta̱i gaɗi ɗa ka̱ yikpa̱i. Kazangata ka ka̱ yikpa̱i o kuɗolu ku te a̱ ka̱tsuma̱ ko nɗolu n tatsu, ɗa kpamu ka̱ yikpa̱i a̱ ka̱shi ka̱ mini ke te a̱ ka̱tsuma̱ ka tatsu. 
REV.8.11	Kula ku kazangata ka ku ɗaɗa A̱guma̱ o Okono, ɗa ukambu u te a̱ ka̱tsuma̱ ku ukambu u tatsu u mini wa u bonoi okono. Ɗa uma n a̱bunda̱i a̱ kuwa̱i adama a na mini ma mi ta̱ n okono.
REV.8.12	Ɗa kalingata ka̱ na̱shi ka̱ lika̱i kavana ka̱ ni. Ɗa ili i lapai ɗa i la̱nga̱sa̱i ukambu u te a̱ ka̱tsuma̱ ku ukambu u tatsu u kanna, n wotoi n azangata. Ɗa ayin a kutashi ku kanna e jebei, ɗa ka̱yimbi ka̱ kimba̱i ukambu u te a̱ ka̱tsuma̱ ku ukambu u tatsu u ayin a kutashi. Ɗa wotoi n azangata a̱ kpa̱ɗa̱i kudoku kuneke kutashi a ukambu u te a̱ ka̱tsuma̱ ku ukambu u tatsu.
REV.8.13	Ɗaɗa n la̱nuki ɗa me enei kajimba a ciꞋimkpi gaɗi zuva, o yoroli n kacaꞋa a kudana, “Ili ya atakaci! Ili ya atakaci! Ili ya atakaci yi ta̱ a kucina uma a aduniyan ra̱ka̱ a ayin a na baci alingata a tatsu a na a buwai a̱ kulika̱ avana e le.”
REV.9.1	Ɗaɗa kalingata ka tawun ka̱ lika̱i kavana ka̱ ni. Ɗa me enei ili an kazangata ka na ka̱ yikpa̱i a iɗika. Ɗa kazangata ki isai kagbaguratsu adama a na u ɓa̱yuwa̱ kpenle ku zururu. 
REV.9.2	Ana u ɓa̱yuwa̱i ku ɗa, ɗa ka̱nga̱ ku uta̱i a kpaꞋa ka akina ku na ki n usuɗukpi ka̱u. Ka̱nga̱ ka ka̱ ɗenga̱i ɗa ka shanai gaɗi ali kaꞋa ka palai kutashi ku kanna, ɗa ubuta̱ wo okpoi n ka̱yimbi.
REV.9.3	Ɗa akyuꞋun n a̱bunda̱i a̱ uta̱i ɗe a̱ ka̱nga̱ ka, ɗa a̱ cipa̱i a iɗika, ɗa e nekei le utsura u na a taɗa uma tsa adyaɓu. 
REV.9.4	Ɗa a danai le, “U gaꞋan ta̱ i taɗa aza a na i babu urotu u Ka̱shile a̱ a̱ca̱n e le. Amma ka̱ta̱ i taɗa nɗanga ko ica̱Ꞌa̱shi ba.” 
REV.9.5	Ka̱shile ka zuwai le e neke uma mɓa̱la̱ ka̱u n a̱bunda̱i n na n laꞋi n na m buwai, ali wotoi u tawun, amma u ka̱sa̱kpa̱ a una le ba. Mɓa̱la̱ n na a kupana n yotso ta̱ uteku u na kudyaɓu ku tsu taɗa vuza ka̱ta̱ u ɓa̱la̱. 
REV.9.6	A̱ ka̱tsuma̱ ka ayin a nan lo, uma i ta̱ a̱ kula̱nsa̱ ukpa̱, amma a̱ kuciya̱ u ɗa ba. A kuciga ta̱ a̱ kuwa̱, amma a kufuɗa ba.
REV.9.7	AkyuꞋun a nam pa i ta̱ an tsa odoku a na i ufoɓushi adama a na a bana kuvon. I ta̱ n oroliko o tsugono a azanariya a aci e le, n ukambu u a̱shi tsu uma. 
REV.9.8	A̱nji e le kpamu ugaɗi ugaɗi an ka̱nji ka vuka, anga e le an anga a ikawu. 
REV.9.9	A ukai ntogu mi iyum a̱ nka̱nga̱ n le. KacaꞋa ka na evelyu e le a yaꞋin ki ta̱ tsu na odoku o kuvon n a̱bunda̱i a ci yaꞋan moloko a kubana a̱ ubuta̱ u kuvon. 
REV.9.10	Nu ntaɗatsu a winja n na n kuneke le utsura u kuzuwa uma o soꞋo atakaci ali wotoi u tawun. 
REV.9.11	Mogono me le a̱yi ɗa kalingata ka na ki a kulyaꞋa tsugono e kpenle ku zururu. Kula ku ni ku ɗa MalyaꞋi. (N ci Ciyahuda ɗaɗa Abadon, n Cihelene† ɗaɗa Afoliyon).
REV.9.12	Atakaci a iyain o kotso ta̱. Amma atakaci e re a buwa ta̱ a na a̱ ta̱wa̱.
REV.9.13	Ɗa kalingata ka̱ ta̱li ka̱ lika̱i kavana ka̱ ni. M panai ka̱la̱ka̱tsu a kadanshi a̱ kuta̱ punu e mere ma avana a katalikalyuka ka azanariya ka na ki e kelime ka̱ Ka̱shile.
REV.9.14	Ka̱la̱ka̱tsu ka danai kalingata ka̱ ta̱li ka na ki a̱ kuɓa̱na̱ kavana ka, “Shikpa alingata a̱ na̱shi a na Ka̱shile ka shiyai o kuɗolu ku gbayin ku Yufiriti ka.” 
REV.9.15	Ɗaɗa kalingata ka̱ ta̱li ka ka shikpai alingata a̱ na̱shi a nan lo a na a̱ uta̱i kuna vuza te te a̱ ka̱tsuma̱ ka uma a tatsu a na i a aduniyan a. Ka̱shile ko foɓuso le ta̱ ɗe a yaꞋan nannai a̱ ka̱tsuma̱ ka ayin a nam pa a. 
REV.9.16	Alingata a a ukai osoji a na a kumbai odoku a kelime. M pana ta̱ a danai i ta̱ lo ali uma mbana amangatawenre (200,000,000).
REV.9.17	I na me enei tsalatani kpamu, me enei odoku n aza a na a kumbai le. A ukai ntogu mi iyum a̱ nka̱nga̱ n le n na mi ushili tsa akina, m bulu tsu kokocilili, koɓolo m mini mo tsuloꞋo. Aci o odoku a an aci a ikawu, n akina kpamu n ka̱nga̱ n farinwuta a̱ kuta̱ a̱ una̱ u le. 
REV.9.18	Ndukpa̱ n tatsu n nam pa ma, (n ɗaɗa akina n ka̱nga̱ n farinwuta a̱ kuta̱ a̱ una̱ wo odoku wa) a una ta̱ vuza te te a̱ ka̱tsuma̱ ka uma a tatsu a na i a aduniyan. 
REV.9.19	A̱ una̱ wo odoku u ɗa koci ba, amma ali n winja u le dem o kuforo uma. Winja u le wi ta̱ an oko n aci a kuluma uma.
REV.9.20	Amma uma a na a̱ kpa̱ɗa̱i kukuwa̱ nu ndukpa̱ n nan lo ali n gogo na a̱ ka̱sa̱kpa̱ ulinga u gbani-gbani u le ba. A lyaꞋi kelime n kucikpa wunla̱i u gbani-gbani n a̱ma̱li a na a̱ luwa̱i n azurufa n azanariya, n iyum i shili. Ɗa kpamu e sheꞋwei o yoku n atali, nu nɗanga. A̱ma̱li a nam pa e ce ene ko a pana ko a wala ba! 
REV.9.21	Uma a nam pa a̱ ka̱sa̱kpa̱ munanai, ko kuyaꞋan nkunu n na n laꞋi m gbani-gbani, ko tsugbani, ko uboki ba.
REV.10.1	Ɗa kpamu me enei kene, ɗa me enei kalingata ku utsura a̱ kuta̱ gaɗi. U shiyai keleshu u ka̱ra̱Ꞌa̱ka̱i ka̱ci ka̱ ni an mayaga, n vukamba kpamu a kaci ka̱ ni. Ɗa a̱shi a̱ ni a akanai an kanna, ene a̱ ni kpamu an akina a na a̱ ɗenga̱i tsu nshukpu. 
REV.10.2	U ka̱na̱i katagarda ke kenu ka na ki uɓa̱yuwi. U shamgbai n kune ku usingai ku ni a mala, n kune ku ugula̱ ku ni kpamu a iɗika. 
REV.10.3	Ɗa wo orukpoi n ka̱la̱ka̱tsu n kacaꞋa ka na ki ci izumgbi i ikawu. Ana wo orukpoi, ɗa akpanga e cindere a̱ ushuki. 
REV.10.4	Ana akpanga e cindere a yaꞋin kadanshi, ɗa n gita̱i kuɗana. Amma ɗa m panai ka̱la̱ka̱tsu gaɗi ka danai, “Sokongu mayin ili i na akpanga e cindere a a danai, ka̱ta̱ vu ɗana i ɗa ba.”
REV.10.5	Kalingata ka na ka shamgbai a mala koɓolo n iɗika ya ka̱ ɗengusa̱i kukiye ku usingai ku ni a kubana gaɗi. 
REV.10.6	Ɗa u kucinai n kula ku Ka̱shile, vuza na u tsu kuwa̱ ba, n vuza na u yaꞋin gaɗi n iɗika m mala n ili i na yi punu dem, a na wi a kudansa ili i mayun. U danai, “Ka̱shile ko kudoku ka vana ka̱ta̱ u yeve u yaꞋan ili i na u sheshei ba. 
REV.10.7	Amma kalingata ke cindere ka̱ lika̱ baci kavana ka̱ ni, Ka̱shile ki ta̱ a kuyaꞋan ili i na yi ishi lo usokongi ali gogo na, uteku u na u danai agbashi a̱ ni, eneki.”
REV.10.8	Ɗa ka̱la̱ka̱tsu ka na ki gaɗi va ko doku ke ɗekei mu kpamu: “Bana vi isa katagarda ka na a̱ ɓa̱yuwa̱i va, ka na Kalingata ka na ka shamgbai a mala koɓolo n iɗika ki a̱ kuɓa̱na̱ va.”
REV.10.9	Ɗa m banai u kalingata ka, ɗa n danai ni u neke mu katagarda ke kenu ka. Ɗa u danai mu, “Ɗika katagarda ka ka̱ta̱ vu takuma kaꞋa. A̱ una̱ u nu ki ta̱ o kuyokpo ci ishigi, amma ki ta̱ a kuyaꞋan okono a̱ ka̱tsuma̱ ka̱ nu.” 
REV.10.10	N ɗikai katagarda ka na wi a̱ kuɓa̱na̱ va, ɗa n takumai kaꞋa. Ɗa ko yokpoi ci ishigi a̱ una̱ u va̱, amma ana n soɗongi kaꞋa, ɗa ka kukucikpa ko bonoi okono a̱ ka̱tsuma̱ ka̱ va̱. 
REV.10.11	Ɗaɗa a danai mu, “Mayun ɗa vu sala kpamu gogo na ili i na Ka̱shile ke sheshei kuyaꞋanka uma a iɗika n a̱bunda̱i n umaci, aza a na i a kudansa kelentsu kakau, nu ngono ra̱ka̱.”
REV.11.1	Ɗaɗa mi isai kalangu ka kugisanku, ɗa Ka̱shile ka danai mu, “Bana vi gisangu A̱Ꞌisa̱ a Gbayin a̱ Ka̱shile n katalikalyuka, ka̱ta̱ vi kece uma a na i a kucikpa Ka̱shile punu. 
REV.11.2	Amma ka̱ta̱ vi gisangu ulanga u na wi lo pulai va̱ a̱Ꞌisa̱ va ba, adama a na n neke ta̱ na lo va wa aza a na a̱ kpa̱ɗa̱i kuneke a̱ɗu nu mpa. I ta̱ a kulyaꞋa tsugono a̱ likuci i va̱ ali wotoi amangere n u re.
REV.11.3	Mi ta̱ a̱ kusuku ngan n re n va̱, aza a na a kudana kadanshi ka̱ va̱ ka mayun u uma. I ta̱ a kuꞋuka aminya a na a ukai adama a̱ una̱mgbuka̱tsuma̱, ka̱ta̱ a̱ ka̱na̱ kudana uma kadanshi ka̱ va̱ a̱ ka̱tsuma̱ ka ayin ka̱kpa̱n ke te n amangatawenre n amangatatsu (1,260).”
REV.11.4	Ngan n re n na mi a kusala ukuna u kadanshi ka̱ Ka̱shile i ta̱ kashani e kelime ka Vuzavaguɗu, vuza na wi a kulyaꞋa tsugono tsa aduniyan a nam pa ra̱ka̱. Ele ɗa o okpoi a na nɗanga n zaitun n re n ashamkpatsu a̱ nkuni e re ɗe. 
REV.11.5	Vuza na baci u cigai kuforo le, akina i ta̱ a̱ kuta̱ punu a̱ una̱ u le ka̱ta̱ a una irala i le. Nannai ɗa Ka̱shile ka kuna yaba dem vu na baci u cigai kuneke le usa̱n. 
REV.11.6	A̱ ka̱tsuma̱ ka ayin a na i a kudana uma kadanshi ka̱ Ka̱shile, wi ta̱ e kuneke le utsura u na a̱ sa̱nka̱ mini ma̱ Ka̱shile. A̱ ciya̱ ta̱ kpamu utsura u na a kufuɗa kubonoko mini mo okpo mpasa, ka̱ta̱ a zuwa ma̱dukpa̱ ma na baci a cigai dem ma̱ ka̱na̱ kuneke uma a iɗika usa̱n. I ta̱ a kufuɗa kuyaꞋan ili i nam pa a ayin a na baci de dem a cikalai.
REV.11.7	Ayin a na ngan n re ma o kotsoi kudana akaka e le, ka̱di ka na ku uta̱i e kpenle ku zururu ka ki ta̱ a kuyaꞋan kuvon n ele. Wi ta̱ a kulyaꞋa le ali ka̱ta̱ wu una le. 
REV.11.8	I ta̱ a kuvakangu even a ikyamba i le a uye u gbayin u likuci a̱ ubuta̱ u na a kutangi Vuzagbayin vi le ikusa a maɗanga ma atakaci.† Uɗeki u na e ɗekei likuci i nan lo “Sodom”† ko “Masar” u yaꞋan ta̱ an kansa.
REV.11.9	Uma a iɗika dem, n umaci, n elentsu, n ka̱tsura̱ feu i ta̱ e kene even a ikyamba i nan lo. A̱ kuka̱sa̱kpa̱ vuza u ciɗa̱ngu le ba, sai a yaꞋan ayin a tatsu n kagimi. 
REV.11.10	Uma a aduniyan ra̱ka̱ i ta̱ a kuyaꞋan ma̱za̱nga̱ adama a na uma e re a nam pa a̱ kuwa̱ ta̱. I ta̱ a kuyaꞋan ka̱ɗiva̱ ka̱ta̱ a tsula kuneꞋe e nekenei, adama a na eneki e re a nam pa a zuwa ta̱ uma o soꞋi atakaci n a̱bunda̱i.
REV.11.11	Amma ana ayin a tatsu n kagimi a lazai, ɗa Ka̱shile ka̱ tsuwa̱nka̱i eneki e re a nan lo ayinviki a wuma kpamu. Ɗa a̱ ɗenga̱i a shamgbai kashani n ene e le, ɗa yaba dem vu na we enei le u panai wovon ka̱u. 
REV.11.12	Ɗa eneki e re a a panai ka̱la̱ka̱tsu ku utsura ku uta̱i gaɗi a kudana, “Ta̱wa̱i gaɗi na!” Ɗaɗa a̱ ɗenga̱i a kubana a̱ Ka̱shile punu a asuvu e eleshu, irala i le tamkpamu a iɗika a kinda le.
REV.11.13	Gogo va lo ɗa iɗika i gba̱ɗa̱i n utsura ɗa kasaka ke te a̱ ka̱tsuma̱ ka asaka kupa dem punu a̱ likuci ya a̱ yikpa̱i. Uma a̱kpa̱n e cindere a̱ kuwa̱i adama a̱ kugba̱ɗa̱ ki iɗika ku nan lo. Aza a na a buwai n wuma a panai wovon ka̱u ɗa e nekei Ka̱shile ka na ki a̱ ida̱shi na ɗe gaɗi tsugbayin. 
REV.11.14	Atakaci e ire o kotso ta̱, amma a tatsu a yawa ta̱ ɗevu n kuta̱wa̱.
REV.11.15	Ɗa kalingata ke cindere ka̱ lika̱i kavana ka̱ ni, ɗa m panai alingata na ɗe gaɗi a kuyaꞋan kadanshi n kacaꞋa a kudana,
REV.11.15	“Ka̱shile ka̱ tsu n vuza na u zagbai adama a na wo okpo Kishi, wi ta̱ n utsura u na u lyaꞋa tsugono a iɗika dem,
REV.11.15	Ka̱shile ki ta̱ a kulyaꞋa tsugono ali ayin a babu uteku.”
REV.11.16	Ɗa nkoshi m gba̱ra̱-gba̱ra̱ ele uma kamanga n aza a̱ na̱shi a, ele na i ida̱shi a akuba o tsugono a̱ ubuta̱ u te n Ka̱shile, a̱ kuɗa̱ngi ali a lyaꞋi kayala ɗa a cikpai ni. 
REV.11.17	A danai,
REV.11.17	“Vuzavaguɗu Ka̱shile Uba̱nga̱ri,
REV.11.17	vuza na wi n wuma gogo na, n ayin a ɗe,
REV.11.17	ci cikpa wu ta̱ a na vi o kuyotsongu utsura u gbayin u nu.
REV.11.17	Vi gita̱ ta̱ ɗe feu kulyaꞋa tsugono.
REV.11.18	Uma a aduniyan i ta̱ a wupa n avu,
REV.11.18	amma gogo na ayin a wupa a̱ nu a yawa ta̱.
REV.11.18	Ayin a ɗa a na va kuyaꞋanka a̱kpisa̱ afada,
REV.11.18	ka̱ta̱ vu tsupa agbashi a̱ nu.
REV.11.18	Vi ta̱ a kutsupa eneki a̱ nu n uma a ciɗa† a̱ nu,
REV.11.18	vi ta̱ a kutsupa aza a na a panai wovon u kula ku nu ra̱ka̱,
REV.11.18	u gita̱ a vuza na u laꞋi n kenu ali a kubana u vuza na u laꞋi m gbayin.
REV.11.18	Ka̱ta̱ vu una ra̱ka̱ aza a na a̱ tuka̱i n koli a iɗika.”
REV.11.19	A̱Ꞌisa̱ a̱ Ka̱shile na ɗe gaɗi a̱ ɓa̱yuwa̱i, ɗa a fuɗai e enei Akpati vu Uzuwakpani† punu a asuvu. Ɗa ulaɗi u ka̱na̱i kuyaꞋan maru-maru n cigiriwi n kacaꞋa ka akpanga, n kugba̱ɗa̱ ki iɗika, m mini ma atali n a̱bunda̱i.
REV.12.1	Ɗa me enei urotu u gbayin na ɗe gaɗi, u na u nekei yaba dem mereve. Vuka vi yoku ɗa vi lo, mayaga ma na u shiyai kpamu kanna kaꞋa. Ene a̱ ni i ta̱ ukiyangi a gaɗi vu wotoi. Wi ta̱ kpamu n oroliko n azangata kupa n e re a kaci ka̱ ni. 
REV.12.2	Limata i yawa yi ta̱ ɗevu, mɓa̱la̱ n atakaci a̱ a̱ga̱nda̱ a limata kpamu a zuwa yi ta̱ ma̱shi. 
REV.12.3	Gogo lo ɗa me enei urotu u yoku gaɗi. Me enei vungu vu gbayin vi shili n aci e cindere n avana kupa. Kaci dem ki ta̱ n oroliko e kenu.
REV.12.4	Winja u ni u ronoi kazangata ke te a̱ ka̱tsuma̱ ka azangata a tatsu dem a gaɗi, ɗa u taɗuki le a aduniyan. U shamgbai e kelime ka vuka ka adama a na u soɗongu maku ma̱ ni gogo lo a ayin a na baci u matsai. 
REV.12.5	Ɗa u matsai maku mo kolobo, ma na mi nu utsura ra̱ka̱ ma lyaꞋa tsugono n usuɗukpi a̱ ubuta̱ u uma a aduniyan ra̱ka̱. Amma ɗa kalingata ka kikpatsai maku ma, ɗa u bankai ni u Ka̱shile adama a na u da̱sa̱ngu a kakuba ko tsugono ka̱ ni. 
REV.12.6	Vuka va vu sumai ɗa vu banai a kakamba a̱ ubuta̱ u na Ka̱shile ko foɓusokoi ni. I ta̱ a̱ kula̱na̱ yi ɗe ali ayin ka̱kpa̱n ke te n amangatawenre n amangatatsu (1,260).
REV.12.7	Gogo lo ɗa a̱ gita̱i kuvon gaɗi: kalingata ka gbayin MikaꞋilu n alingata a̱ ni a̱ shilika̱i n vungu, ɗa vungu va n aza a̱ ni feu a shamkpai vishili. 
REV.12.8	Amma vungu va vi lyaꞋa utsura u le ba, i ta na feu a̱ kuka̱sa̱kpa̱ yi n aza a̱ ni o doku o yongo gaɗi ba. 
REV.12.9	Ɗa MikaꞋilu n alingata a̱ ni a taɗuki vungu vu nan lo a kubana a iɗika n aza a̱ ni. Vungu vu nam pa a̱yi ɗa vuza na u yongoi ali n ayin a mani-mani, a̱yi ɗa vuza na feu e ci ɗeke Kalijani ko MalyaꞋi. A̱yi ɗa vuza na u tsu ya̱nsa̱ yaba dem ka̱ta̱ u yaꞋan unushi.
REV.12.10	Ɗaɗa m panai vuza yoku ɗe gaɗi u danai n ka̱la̱ka̱tsu ka gbayin:
REV.12.10	“Gogo na Ka̱shile ka̱ tsu ki ta̱ a kisa uma a̱ ni!
REV.12.10	Gogo na wi ta̱ a kuyaꞋan ulinga n utsura u ni,
REV.12.10	ka̱ta̱ u lyaꞋa tsugono an mogono!
REV.12.10	Gogo na Kishi ka̱ ni ki ta̱ o kuyotsongu utsura u ni wa aduniyan!
REV.12.10	Adama a na Kalijani ko doku ka shamgba a̱ ubuta̱ u Ka̱shile u tsu ba,
REV.12.10	u buwa a kusatangu itoku i tsu agbashi kanna n kayin ba.
REV.12.10	A taɗuku ta̱ Kalijani pulai vu gaɗi!
REV.12.11	Uma a̱ tsu a lyaꞋa ta̱ utsura u Kalijani
REV.12.11	adama a mpasa m Ma̱giri ma,
REV.12.11	n akaka a̱ Ka̱shile a na kpamu i a kudansa.
REV.12.11	A pana wovon wu ukpa̱ ba.
REV.12.12	A̱ɗa̱ vu na yi gaɗi ra̱ka̱ yaꞋin ma̱za̱nga̱.
REV.12.12	Amma a̱ɗa̱ vu na yi a iɗika n asuvu a mala yi ta̱ o kusoꞋo atakaci ka̱u.
REV.12.12	Na va ɗaɗa adama a na Kalijani ka̱ cipa̱ ta̱ wa̱ ɗa̱,
REV.12.12	u yaꞋan ta̱ kpamu wupa ka̱u
REV.12.12	adama a na u yeve ta̱ ayin a̱ gusa̱ yi ta̱ an wa shamgba.”
REV.12.13	Ana vungu ve enei a taɗuki ni a iɗika, ɗa u gita̱i kuguva vuka vu na vu matsai maku mo kolobo ma. 
REV.12.14	Vuka va vi isai evelyu a kajimba ka gbayin adama a na u ciya̱ u imkpa o kubono a̱ ubuta̱ u ni a kakamba. Adama a na ta ɗe a̱ kula̱na̱ yi ali a̱ya̱ a tatsu n kagimi, vungu ta na wa kufuɗa wa yaꞋanka yi muna ba. 
REV.12.15	Ɗaɗa vungu vu cikpa̱i mini ɗa mo okpoi an kuɗolu ku na ka kulyaꞋa vuka va, adama a na ma laza n a̱yi. 
REV.12.16	Amma ɗa iɗika i ɓa̱nka̱i vuka va: i ɓa̱yuwa̱i una̱ u ni ɗa i soɗongi mini ma na vungu u cikpa̱i va. 
REV.12.17	Ɗa vungu va vi yaꞋin wupa n vuka va ka̱u, ɗa u ɗenga̱i kuyaꞋan kuvon m muku n ni n na m buwai ra̱ka̱. Muku n ni ma ele ɗa aza a na o tonoi wila̱ u Ka̱shile n aza na o tonoi akaka a na Yesu u yotsongushi.
REV.12.18	Ɗaɗa vungu va vi shamgbai a̱ ka̱kina̱ ka mala ka.
REV.13.1	A̱ ubuta̱ u kene u va̱, ɗa me enei ka̱di a̱ kuta̱ a mala. Wi ta̱ n aci e cindere n avana kupa. Kavana dem ki ta̱ n oroliko e kenu gaɗi vi ni. Kaci dem a ɗana ta̱ ɗe kula ki ishikushi i Ka̱shile 
REV.13.2	Ka̱di ka nam pa ko yotso ta̱ kanama, amma ene a̱ ni an manama ma kakamba ma na e ci ɗeke biya.
REV.13.3	Kaci ke te ka̱ ka̱di ka an kalana ku usa̱n ka na ka yawai ku una yi, amma usa̱n wa u ta̱na̱ ta̱ ɗe. Yaba dem a aduniyan u yaꞋin mereve ma̱ ka̱di ma. 
REV.13.4	Ra̱ka̱ vi le a cikpai vungu va, vuza na u nekei ka̱di ka utsura u ni. Ɗa feu a cikpai ka̱di ka ɗa a danai, “Vuza wi lo tsu ka̱di ka nam pa ba! Vuza wi lo a̱ kushilika̱ n a̱yi ka̱ta̱ u lyaꞋa yi utsura ba.”
REV.13.5	Ka̱shile ka̱ ka̱sa̱kpa̱i ka̱di ka ka yaꞋan a̱ra̱ɗi n utsura u ni ka̱ta̱ tsu nam pa u shika yi kpamu. Ka̱shile ka̱ ka̱sa̱kpa̱ yi ta̱ u ciya̱ utsura u tsugono ali wotoi amangere n u re. 
REV.13.6	Ɗa u gita̱i kushika Ka̱shile. U shikai feu kula ku Ka̱shile, n ubuta̱ u na wi o kuyongo, n aza a na i gaɗi ra̱ka̱. 
REV.13.7	Ka̱shile kpamu ka̱ ka̱sa̱kpa̱i ni u shilika̱ n uma a̱ ni ka̱ta̱ u lyaꞋa le utsura. E nekei ni feu utsura u na u laꞋi uma a iɗika dem, n umaci, n elentsu, n ka̱tsura̱ feu. 
REV.13.8	Yaba dem a aduniyan wi ta̱ kucikpa yi, saidei aza a na a ɗanai ula e le a Katagarda ka Aza a Wuma kafu a yaꞋan aduniyan. Katagarda ka nan lo ka̱ Ma̱giri kaꞋa ka na a unai.
REV.13.9	Vuza na wi n atsuvu dem u pana.
REV.13.10	Vuza na dem Ka̱shile ke sheshei a̱ ka̱na̱, i ta̱ a̱ kuka̱na̱ yi.
REV.13.10	Vuza na dem Ka̱shile ke sheshei a una n kotokobi,
REV.13.10	i ta̱ a kuna yi.
REV.13.10	Ili i nam pa ya uma a̱ Ka̱shile a̱ lulukpa̱,
REV.13.10	ka̱ta̱ kpamu a yaꞋan n uneki u ka̱ɗu.
REV.13.11	Ɗaɗa me enei ka̱di ko yoku ku uta̱i a iɗika. Wi ta̱ n avana e re an a̱ ma̱giri, ɗa u yaꞋin kadanshi n ka̱la̱ka̱tsu ka̱ vungu. 
REV.13.12	Ka̱di ka nam pa ka ka shamgbai a̱ ubuta̱ u ka̱di ka iyain ka, ɗa u yaꞋin ulinga n icuꞋu yu utsura u na ka̱di ka iyain ka ki n u ɗa. N utsura u nam pa u ɗa u tsu zuwa yaba dem vu na wi a aduniyan u cikpa ka̱di ka iyain ka, vuza na wi n usa̱n wu ukpa̱ u na u ta̱na̱i ɗe. 
REV.13.13	Ka̱di ke ire ka ka yaꞋin ili i mereve i gbagbaꞋin. Ali u zuwai akina a̱ uta̱ gaɗi ka̱ta̱ a̱ ta̱wa̱ a aduniyan, uma e kene. 
REV.13.14	Ka̱shile ka̱ ka̱sa̱kpa̱i ka̱di ke ire ka yaꞋan ili i mereve a̱ a̱shi a̱ ka̱di ka iyain. Adama a ili i mereve i nam pa ɗa u fuɗai u zuwai uma a aduniyan ra̱ka̱ a̱ puwa̱nka̱. U zuwai le a yaꞋan ka̱ma̱li ka̱ ka̱di ka iyain ka, vuza na a unai n kotokobi amma ko n nannai ɗa u bonoi n wuma. 
REV.13.15	Ka̱shile ka̱ ka̱sa̱kpa̱i ka̱di ke ire ka zuwa ka̱ma̱li ka̱ ka̱di ka iyain ka ko okpo n wuma, adama a na ka yaꞋan kadanshi ka̱ta̱ ka zuwa le a una yaba dem vu na u iwain kutono yi. 
REV.13.16	A gutsai uma ra̱ka̱ a zuwa urotu e ekiye a usingai e le ko a̱ a̱ca̱n, vuzagbayin ko vuza vi kenu, vuza vu uciyi ko vuza vu unambi, kagbashi ko vuza vi ida̱shi i ka̱ci ka̱ ni. 
REV.13.17	Aza a na i n urotu u nam pa koci ele ɗa a kutsula ko e denge. Urotu u nam pa u ɗa kula ku ka̱di ka ko lamba vu kula va.
REV.13.18	Sai vi n kuyeve ka̱ta̱ vi yeve lamba vu ka̱di va! Amma vi baci n kuyeve gogo vi ta̱ e kuyeve ili i nam pa. Lamba vi ni vu ɗaɗa amangatawa̱nta̱li n amangatatsu n ta̱li (666), lamba va kpamu vuza ɗa.
REV.14.1	Ɗaɗa me enei Ma̱giri ma kashani a Kusan ku Sihiyona.† Uma a a̱kpa̱n amangatawun n a̱kpa̱n amangere n a̱kpa̱n a̱ na̱shi (144,000) a shamgbai koɓolo n a̱yi. Uma a nam pa a ele ɗa aza a na a ɗanai punu a̱ a̱ca̱n n e le ula a Ma̱giri a n Esheku a̱ ni. 
REV.14.2	M panai vuza a kadanshi a̱ Ka̱shile. Ka̱la̱ka̱tsu ka̱ ni ki ta̱ tsu na mini me ci yene n a̱bunda̱i ko kakpanga ka gbayin. KacaꞋa ka uma n a̱bunda̱i kaꞋa a kuwaꞋa umolu kpamu.
REV.14.3	Ɗa uma a̱kpa̱n amangatawun n a̱kpa̱n amangere n a̱kpa̱n a̱ na̱shi (144,000) a shamgbai ɗevu n kakuba ko tsugono ka, koɓolo n ili i wuma i na̱shi, nu nkoshi m gba̱ra̱-gba̱ra̱ ma. I a kuyaꞋan vishipa vu savu, babu vuza na u kuyeve vu ɗa, sai ele koci. A̱ ka̱tsuma̱ ka uma a aduniyan ra̱ka̱, ele ɗa aza a na a̱ ciya̱i wishi. 
REV.14.4	Ele ɗa ali a na a̱ ka̱na̱i ka̱ci ka̱ le a̱ kpa̱ɗa̱i kuyaꞋan tsugbani, adama a nannai i ta̱ ciɗa. O yongoi o kutono Ma̱giri ma a̱ ubuta̱ u na baci u banai dem. Ele aza a̱ Ka̱shile a ɗa kpamu n aza a̱ Ma̱giri; i ta̱ ci ili ya avaꞋinka i na e ci neke Ka̱shile. 
REV.14.5	A ci yaꞋan aꞋuwa ba, i kpamu n unushi ba.
REV.14.6	Ɗaɗa me enei kalingata ko yoku kau a kuyaꞋan ciꞋimkpi gaɗi ka̱u. A̱yi a kubana kudana Arabali a Singai† a na i babu uteku wa aza a na i punu o kuyongo a aduniyan, koɓolo n uma a iɗika dem, n umaci, n elentsu, n ka̱tsura̱ feu. 
REV.14.7	Ɗa u dansai n ka̱la̱ka̱tsu ka̱u u danai, “U gaꞋan ta̱ i neke Ka̱shile tsugbayin, ka̱ta̱ i dansa tsu na tsugbayin ci ni ci. Adama a na ayin a yawa yi ta̱ a na wa yaꞋanka uma a aduniyan afada. Nekei ni tsugbayin, adama a na a̱yi ɗa vuza na u yaꞋin gaɗi n iɗika, mala n ubuta̱ u na a̱shi a̱ mini i a̱ kuwa̱.”
REV.14.8	Ɗaɗa kalingata ke ire ka imkpai gaɗi ka̱u tsu ka iyain ka a kudana, “Likuci i gbayin i Babila† i yikpa̱ ta̱! Na ɗa likuci i na tsugbani ci le tsu zuwai iɗika ra̱ka̱ yo okpoi ni nshinda̱. I ta̱ adanshi u neke le ta̱ ujari u tsugbani u ni, na wi ta̱ ta na a kuzuwa Ka̱shile ke neke le atakaci.”
REV.14.9+REV.14.10	Ɗa kalingata ka tatsu ko tonoi le, a kusala, “Uma a na i ra̱ka̱ o kutono ka̱di n ka̱ma̱li ka̱ ni, i ta̱ a̱ kuciya̱ urotu u ka̱di wa a̱ a̱ca̱n e le ko e ekiye e le. Ka̱shile ki ta̱ a kuzuwa le ra̱ka̱ o soꞋo ma̱kya̱n ma wupa ma̱ ni. Ma̱kya̱n ma nam pa a satara maꞋa m mini ba, ɗa Ka̱shile a̱ ka̱ci ka̱ ni u tsuwa̱in maꞋa a mataꞋan ma atakaci ma̱ ni. Uma a nam pa i ta̱ o kusoꞋo atakaci a̱ kukula̱ an farinwuta ɗevu n alingata a ciɗa a̱ Ma̱giri. 
REV.14.11	Akina a na e kuneke le atakaci a kusaꞋwa kukima̱ ba. Ele na i a kucikpa ka̱di n ka̱ma̱li ka̱ ni ɗa kpamu i n urotu u kula ku ni, atakaci o kukotso we le ba, ko kenu.” 
REV.14.12	Ili i na ili i nam pa yi a kudana i ɗaɗa uma a̱ Ka̱shile e reme a̱ɗu. Na ele ɗa uma a na o tonoi wila̱ u Ka̱shile ɗa o tonoi Yesu mayun.
REV.14.13	Ɗa m panai ka̱la̱ka̱tsu ka zuva a kudana, “Ɗana ili i nam pa: Aza a̱ ma̱za̱nga̱ a ɗa, aza a na a̱ kuwa̱i punu a̱ ubuta̱ u kutono Vuzagbayin gogo na ali a kubana a uteku.”
REV.14.13	Ayinviki a̱ Ka̱shile a̱ ushuki, “E, i ta̱ a kuvuka adama a ulinga wa atakaci u le, ka̱ta̱ arabali a ulinga u singai u le u tono le.”
REV.14.14	Ɗa mi indanai, ɗa me enei keleshu ka̱ a̱ri. Ili an vuma a̱ ida̱shi e keleshu ka. Wi ta̱ n oroliko o tsugono a azanariya wa alai a kaci ɗa u ka̱na̱i makaun ma alyu e kukiye ku ni. 
REV.14.15	Ɗa kalingata ko yoku kpamu kau ku uta̱i a̱ A̱Ꞌisa̱ a Gbayin ɗa u salai n ka̱la̱ka̱tsu ka̱u u vuza na wi ida̱shi e keleshu ka, “Gita̱ kukana m makaun ma̱ nu. Ili i na va kukana a iɗika gogo na i geꞋwe ta̱, gogo na ayin o kuɓolongu le a yawa ta̱.” 
REV.14.16	Ɗaɗa vuza na wi ida̱shi e keleshu u ukai makaun ma̱ ni ɗa u kanai ili i vikyaꞋa a iɗika ya.
REV.14.17	Ɗaɗa me enei kalingata ke ire ka ku uta̱i a̱ A̱Ꞌisa̱ a Gbayin na ɗe gaɗi, wi ta̱ feu m makaun ma alyu. 
REV.14.18	Ɗa kpamu kalingata ka tatsu, ka na ki n utsura wa akina, wu uta̱i a̱ ubuta̱ u katalikalyuka. Kalingata ka nam pa ke ɗekei kalingata ke ire, ɗa u danai, “Ɗika makaun ma alyu ma̱ nu ka̱ta̱ vu kana umaci wu nɗanga wa punu a ashina a iɗika a, adama a na umaci u ni u geꞋwe ta̱.”
REV.14.19	Ɗa kalingata ka ka ukai makaun ma̱ ni punu a iɗika. U ɓolongi umaci wu nɗanga wa, ɗa u tsungi u ɗa a̱ ubuta̱ u gbayin u na a kupisha le. Na ɗa tsu na wupa u Ka̱shile wi a ayin a na baci u takacikai aza a unushi. 
REV.14.20	Umaci wa a tsu pisha ta̱ u ɗa pulai vi likuci, ɗa mpasa n tsuwa̱in a̱ ubuta̱ u kupisha wa n a̱bunda̱i an kuyene ku na ku yawai ugaɗi meli amangatawenre (200) n uga̱vi u na u yawai ɗevu n udashi u tawun.
REV.15.1	Ɗa me enei urotu u gbayin u yoku na ɗe gaɗi u na u nekei yaba dem ili i mereve. Alingata e cindere a̱ kuɓa̱na̱ ndukpa̱ n cindere mu ukocishi. A ayin a na baci Ka̱shile ko kotsoi kutakacika uma nu ndukpa̱ n cindere ma, wi ta̱ a̱ kuka̱sa̱kpa̱ kuyaꞋan wupa. 
REV.15.2	Ɗaɗa me enei ili i na yi an mala a kutasa an mindatsu ma na a urai ferere usatari n akina. Ɗa kpamu me enei aza a na a lyaꞋi utsura u ka̱di, vuza na a ɗanai kula ku ni n lamba, n ka̱ma̱li ka̱ ni. Ele kashani a uɓon u mala ma mindatsu, a̱ kuɓa̱na̱ umolu u na Ka̱shile ke nekei le. 
REV.15.3	Ɗa a yaꞋin vishipa vu na Musa kagbashi ka̱ Ka̱shile, u yaꞋin n vishipa vu na Ma̱giri ma yaꞋin, a danai,
REV.15.3	“Avu, Ka̱shile Uba̱nga̱ri,
REV.15.3	vi yaꞋan ta̱ ulinga u gbagbaꞋin u mereve.
REV.15.3	Vi ta̱ o tsugono a iɗika ra̱ka̱.
REV.15.3	Ili i na vi yaꞋin dem i mayun i ɗa n yu ugaꞋin kpamu.
REV.15.4	Yaba dem u kuneke wu ta̱ tsugbayin, Vuzavaguɗu!
REV.15.4	Uma dem a kudana ta̱, ‘Vi ta̱ n tsugbayin n utsura.
REV.15.4	Vuza ciɗa wi lo ba, sai avu.
REV.15.4	Uma a aduniyan ra̱ka̱ a̱ kuta̱wa̱ ta̱ ka̱ta̱ a cikpa wu.
REV.15.4	Yaba dem we ene ta̱ ili i yu usuɓi i na vi yaꞋin.’ ”
REV.15.5+REV.15.6	Ɗaɗa me enei ɗe gaɗi, alingata e cindere a na i a̱ kuɓa̱na̱ ndukpa̱ n cindere ma a̱ kuta̱ punu asuvu o Mololo ma Ciɗa† punu a̱ Ma̱va̱li ma̱ Ka̱shile. Yaba dem u ukai ntogu ma̱ a̱ri n na mi a kutasa, koɓolo n kakashi ka kuminya ka azanariya ulapangi a̱ ma̱ka̱nga̱ ma̱ ni. 
REV.15.7	Vuza te a̱ ka̱tsuma̱ ki ili i wuma i na̱shi ya i nekei kalingata dem kakpanu ka azanariya ka na ki tukpa n atakaci a gbayin a̱ Ka̱shile, vuza vu wuma ko wanai n ko wanai, a na a̱ kutsungu a aduniyan. 
REV.15.8	Ɗa Mololo ma Ciɗa ma, ma shanai n ka̱nga̱ ka na ku uta̱i a̱ ubuta̱ u tsugbayin n utsura u Ka̱shile. Vuza wi lo u fuɗai u uwai a̱ Ma̱va̱li ma̱ Ka̱shile ma ba, sai a ayin a na ndukpa̱ n cindere n na alingata e cindere a̱ tuka̱i va n kotsoi.
REV.16.1	Ɗaɗa m panai ka̱la̱ka̱tsu ka̱u a̱ A̱Ꞌisa̱ a Gbayin a kudana alingata e cindere a, “Banai i tsuwa̱n akpanu e cindere a wupa u Ka̱shile a aduniyan.”
REV.16.2	Kalingata ka iyain ka banai ɗa ka̱ tsuwa̱in a aduniyan ili i na yi punu a kakpanu ka̱ ni. Ajakata a gbani-gbani a na i nu mɓa̱la̱ a̱ ka̱na̱i uma a na i n urotu u ka̱di wa, ɗa kpamu a cikpai ka̱ma̱li ka̱ ni.
REV.16.3	Kalingata ke ire ka̱ tsuwa̱in ili i na yi punu a kakpanu ka̱ ni a mala, ɗa mini ma mo okpoi ana mpasa n vuza na u kuwa̱i, ɗaɗa ili i wuma i na yi punu a̱ mala ma dem i kuwa̱i.
REV.16.4	Ɗa kalingata ka tatsu ka̱ tsuwa̱in ili i na yi a kakpanu ka̱ ni o nɗolu koɓolo n a̱shi a̱ mini, ɗa o bonoi tsu mpasa. 
REV.16.5	Ɗa m panai kalingata ka na ki a̱ kula̱na̱ mini ka danai,
REV.16.5	“Avu ɗa Ka̱shile ka Ciɗa.
REV.16.5	Avu ɗa Ka̱shile ka na ki n wuma gogo na n ayin a ɗe!
REV.16.5	U gaꞋan ta̱ vi yaꞋanka aduniyan afada tsu nam pa.
REV.16.6	Uma a gbani-gbani a̱ tsuwa̱n ta̱ mpasa n uma a̱ nu n eneki a̱ nu.
REV.16.6	Adama a nannai vi nekei le mpasa o soꞋo.
REV.16.6	I ta̱ a̱ kuciya̱ ili i na i gaꞋin a̱ ciya̱!”
REV.16.7	Ɗa m panai ka̱la̱ka̱tsu ka̱ uta̱i a̱ ubuta̱ u katalikalyuka a kudana:
REV.16.7	“E, Vuzavaguɗu Ka̱shile MalaꞋimili,
REV.16.7	tsu na vu ci neke uma a gbani-gbani atakaci mayun ɗa n derere kpamu.”
REV.16.8	Ɗaɗa kpamu kalingata ka̱ na̱shi ka̱ tsuwa̱in kakpanu ka̱ ni a kanna, ɗa u ka̱sa̱kpa̱i kanna ka̱ kpa̱ra̱i uma a aduniyan n usuɗukpi u ni. 
REV.16.9	Ɗa usuɗukpi wa̱ a̱bunda̱i wa u bakulai yaba dem, ɗa a shikai kula ku Ka̱shile, vuza na u suki ndukpa̱ n nan lo ra̱ka̱. Amma a iwain kuka̱sa̱kpa̱ unushi u le koɓolo n kucikpa tsugbayin tsu Ka̱shile.
REV.16.10+REV.16.11	Kalingata ka tawun ka̱ tsuwa̱in kakpanu ka̱ ni a kakuba ko tsugono ka̱ ka̱di ka, ɗa iɗika i na wi a kulyaꞋa tsugono tsa yo okpoi n ka̱yimbi. Uma a̱ ka̱na̱i kuluma a̱jivu e le n a kapatsai adama a ajakata a na i n a ɗa va, mɓa̱la̱ n le ma n laꞋa ta̱ kadanshi. Amma a yaꞋankai Ka̱shile ka zuva una̱ u gbani-gbani ɗa a̱ kpa̱ɗa̱i kuka̱sa̱kpa̱ kuyaꞋan ku unushi.
REV.16.12	Kalingata ka̱ ta̱li ka̱ tsuwa̱in ili i na yi punu a kakpanu ka̱ ni e kuyene ku gbayin ku Yufiriti adama a na mini ma na mi punu me ɗekpe gbende. Ili i nan lo i yaꞋan baci, ka̱ta̱ ngono n kasana n ciya̱ ubuta̱ u na a uwa n osoji e le. 
REV.16.13	Ɗa me enei wunla̱i u gbani-gbani u tatsu tso opoɗo a̱ kuta̱ a̱ una̱ u vungu va, una̱ u ka̱di ka iyain, koɓolo n una̱ u ka̱di ke ire, vuza na wi keneki ka aꞋuwa. 
REV.16.14	Wunla̱i u gbani-gbani† u nam pa wi ta̱ n utsura u na a kuyaꞋan ili i mereve. A banai wu ngono dem ma aduniyan, u ɓolongi le a yaꞋan kuvon n Ka̱shile MalaꞋimili a kanna ka gbayin ka na u kuyaꞋanka uma afada.
REV.16.15	Vuzavaguɗu u danai, “Zukai mayin! Mi ta̱ lo a̱ kuta̱wa̱ tsu na koboki ka̱ tsu ta̱wa̱ babu uyevi. Ka̱shile ki ta̱ a kuzuwaka vuza na u foɓusoi ntogu n ni a kuvana mayin una̱singai, adama a na u wala a̱ ubuta̱ u uma babu vuza kene ciyampa ci ni ka̱ta̱ wo okpo n wono.”
REV.16.16	Ɗaɗa wunla̱i u gbani-gbani wa u ɓolongi ngono ma a̱ ubuta̱ u te u na e ci ɗeke Aramagedon n Ciyahuda.
REV.16.17	Ɗa kalingata ke cindere ka̱ tsuwa̱in ili i na yi punu a kakpanu ka̱ ni na ɗe zuva. Ka̱shile ka yaꞋin kadanshi n ka̱la̱ka̱tsu ka̱u a kakuba ko tsugono ka̱ ni a̱ A̱Ꞌisa̱ a Gbayin, u danai, “N kotso ta̱ ili ra̱ka̱.” 
REV.16.18	Ɗa ulaɗi u ka̱na̱i kuyaꞋan maru-maru n cigiriwi n kacaꞋa ka akpanga, n kugba̱ɗa̱ ki iɗika n utsura ali u laꞋi uteku u na iɗika yi ishi i tsu gba̱ɗa̱ a ayin a na uma i a aduniyan. 
REV.16.19	Kugba̱ɗa̱ ki iɗika ka ku ɓatsai likuci i gbayin i Babila yo okpoi ugboku u tatsu. Likuci i yoku n a̱bunda̱i punu a aduniyan yo okpoi agali gbende-gbende. Ka̱shile ka ciɓai n unushi u Babila ra̱ka̱, ɗa u gutsakai ni u soꞋo ma̱kya̱n punu a mataꞋan ma na wupa u gbagbaꞋin u ni wi. 
REV.16.20	Ana iɗika i gba̱ɗa̱i nannai, ɗa otogu nu nsasan dem n niꞋwa̱in. 
REV.16.21	Mini ma atali a gbagbaꞋin a̱ ka̱na̱i kuvara uma. Katali dem ki ta̱ n a̱miki a na a yawai mudu amangatawun.
REV.17.1	Ɗa vuza te a̱ ka̱tsuma̱ ka alingata e cindere a na i n akpanu e cindere a u ta̱wa̱i wa̱ va̱ ɗa u danai, “Ta̱wa̱ ka̱ta̱ n yotsonku wu uteku u na a kutakacika kashakanlai ka na yaba dem u yevei, na va ɗaɗa likuci i gbayin i na a maꞋi ɗevu nu nɗolu ma̱ a̱bunda̱i. 
REV.17.2	Ngono ma aduniyan n yaꞋan ta̱ tsugbani n a̱yi, ulinga u wono u ni kpamu wi ta̱ an ma̱kya̱n ma na ma makai yaba dem a aduniyan.”
REV.17.3	A̱ ubuta̱ u kene kpamu Ayinviki a zuwai me enei, ɗa kalingata ka ɗikai mu a kubana a kakamba. Ta ɗe me enei vuka a̱ ida̱shi gaɗi vu ka̱di ka shili ka̱ɗa̱ɗa̱. A ɗana ta̱ ɗe ili yi ishikushi i Ka̱shile a ikyamba i ka̱di ya ra̱ka̱, wi ta̱ kpamu n aci e cindere n avana kupa. 
REV.17.4	Vuka va vu ukai ntogu n tsugono n na mi n ulima̱ u kuyene n ushili ka̱ɗa̱ɗa̱. Ɗa u ukai feu ili i tsuzogu ya azanariya, n atali i ikebe ka̱u kakau nu nwaru mi ikebe.† E kukiye ku usingai ku ni wi ta̱ uka̱ni m mataꞋan ma azanariya ma na mi tukpa m ma̱kya̱n, na va ɗaɗa idabu n ulinga u kavama u tsugbani ci ni. 
REV.17.5	A ɗana ta̱ ɗe kula ku na ki ili yi usokongi a̱ kuca̱n ku ni. Kula ku danai,
REV.17.5	“Mpa ɗa Babila vu utsura, a̱na̱ku a ashakanlai ra̱ka̱ n vuza na u gita̱i ulinga wi idabu ra̱ka̱ a aduniyan.”
REV.17.6	Ɗa me enei ashe vuka va vu soꞋo ta̱ mpasa n uma a̱ Ka̱shile, aza na a unai adama a na a yaꞋan ta̱ ma̱riki n Yesu. Ili i nam pa ya i zuwa yi ta̱ wo okpoi vuza na ma̱kya̱n ma makai.
REV.17.6	Ana me enei ni ɗa n yaꞋin mereve. 
REV.17.7	Ɗa kalingata ka ke ecei mu, “Yi ɗa̱i i zuwai ɗa vi yaꞋin mereve? Mi ta̱ a kudana wu ili yu usokongi i vuka vu nam pa n ka̱di ka na u livanki, vuza na wi n aci e cindere n avana kupa. 
REV.17.8	Ka̱di ka na ve enei gogo na va ki ishi ta̱ n wuma, amma wi ta̱ ukpa̱ gogo na. U yaꞋan ta̱ ɗevu an wa̱ kuta̱ e kpenle ku zururu ka̱ta̱ u bana a̱ ubuta̱ u na a̱ kula̱nga̱sa̱ yi. Uma a na i ida̱shi a aduniyan, aza a na Ka̱shile ka̱ kpa̱ɗa̱i kuɗana ula e le a Katagarda ka Aza a Wuma kafu a yaꞋan a aduniyan, i ta̱ a kuyaꞋan mereve ra̱ka̱ e ene baci ka̱di ka. Wi ishi ta̱ n wuma, gogo na wi ta̱ ukpa̱, amma wi ta̱ o kubono kpamu.
REV.17.9	“U gaꞋan ta̱ vi yaꞋan n ka̱ɗu ku ugboji ka̱ta̱ vi yeve ili i nam pa. Aci e cindere a a ɗaɗa nsasan n cindere n na vuka va vi ida̱shi. Aci a feu ngono n cindere n ɗa. 
REV.17.10	Ngono n tawun n yikpa̱ ta̱ ɗe, vuza ta̱li ɗa wi o tsugono gogo na, vuza cindere tamkpamu ka̱ta̱ u ta̱wa̱ ba, amma tsugono ci ni tsa kuyaꞋan megeshe ka̱u ba. 
REV.17.11	Ka̱di ka na ki ishi n wuma, amma ɗa gogo na ki ukpa̱, a̱yi feu mogono maꞋa ma̱ kunla̱i. Wi ta̱ a̱ ka̱tsuma̱ ko ngono n cindere ma, wi ta̱ ta na a kubana a̱ ubuta̱ wu ukpa̱.
REV.17.12	“Avana kupa a na ve enei va, ngono kupa ɗa n na ka̱ta̱ n gita̱i kulyaꞋa tsugono ba, amma i ta̱ a̱ kuciya̱ utsura u na a kulyaꞋa tsugono koɓolo n ka̱di ka, viyum vi te koci. 
REV.17.13	Dem vi le i ta̱ a̱ kushuku kuneke utsura u le n tsugono u ka̱di wa. 
REV.17.14	I ta̱ kuyaꞋan kuvon m Ma̱giri ma, amma wi ta̱ a kulyaꞋa utsura u le adama a na a̱yi ɗa Vuzagbayin va azagbagbaꞋin ra̱ka̱ m Mogono mo ngono. Uma a̱ ni ele ɗa aza a na u ɗekei, n aza a na u zagbai, ɗa i o kutono yi tutu.”
REV.17.15	Ɗaɗa kalingata ka danai mu, “Nɗolu n na ve enei a̱ ubuta̱ u na kashakanlai ki ida̱shi ya iɗika i ɗa, n umaci u uma n elentsu. 
REV.17.16	Avana kupa n ka̱di ka na ve enei i ta̱ a kuꞋiwan kashakanlai ka. I ta̱ a kuɗika ili i na wi n i ɗa ra̱ka̱ ka̱ta̱ a̱ ka̱sa̱kpa̱ yi koshomboɗi. I ta̱ a kuwazala ikyamba i ni ka̱ta̱ akina o songu ili i na yo okpoi ni ra̱ka̱. 
REV.17.17	Ngono kupa ma mi ta̱ a kuyaꞋan nannai adama a na Ka̱shile ka zuwa le ta̱ e sheshe kuyaꞋan ili i na u cigai le a yaꞋan. Adama a nannai ra̱ka̱ vi le i ta̱ a̱ kushuku kuneke ka̱di ka utsura u le ka̱ta̱ u lyaꞋa tsugono. I ta̱ o kutono ka̱di ka sai a ayin a na Ka̱shile ka zuwai kusheshe ku ni ra̱ka̱ ku shana cika. 
REV.17.18	Vuka vu na ve enei va vu ɗa likuci yu utsura i na mogono ma̱ ni mi a kulyaꞋa tsugono tsu ngono ma aduniyan ra̱ka̱.”
REV.18.1	Ana kene ku ukuna u vuka vu na vu kumbai ka̱di ka ku lazai, ɗa me enei kalingata ko yoku a̱ kucipa̱. Wi ta̱ kpamu n utsura n kutashi ka̱ a̱bunda̱i a̱ kuta̱ punu wa̱ ni, ɗa ka akanai aduniyan. 
REV.18.2	Ɗa u salai n utsura:
REV.18.2	“Likuci i gbayin i Babila i yikpa̱ ta̱.
REV.18.2	Uma a buwa punu a̱ ida̱shi ba,
REV.18.2	saidei wunla̱i u gbani-gbani u ɗa wi punu kakau.
REV.18.2	Koɓolo nu nnu mu unata kakau n ɗa mi punu o kuyongo.
REV.18.3	Aduniyan ra̱ka̱ o soꞋo ta̱ ma̱kya̱n ma̱ ni ɗa ma makai le,
REV.18.3	ma̱kya̱n ma, ma ɗaɗa kuciga kuyaꞋan tsugbani n a̱yi.
REV.18.3	Ngono ma aduniyan dem n yaꞋan ta̱ tsugbani n a̱yi,
REV.18.3	ɗa aza a tsulaga dem a̱ ciya̱i ikebe n a̱bunda̱i
REV.18.3	adama a na wi ta̱ a kuciga ili n a̱bunda̱i.”
REV.18.4	Ɗa kpamu m panai ka̱la̱ka̱tsu ko yoku gaɗi a kudana:
REV.18.4	“Uta̱i punu a̱ likuci i nan lo ya, uma a̱ va̱,
REV.18.4	adama a na yo okpo aza a unushi uteku ci ni ba,
REV.18.4	adama a na ta lo ya kisa atakaci a na e kuneke yi.
REV.18.5	Unushi u ni wo okpo ta̱ an kaginda ka gbayin
REV.18.5	ka na ka yawai ugaɗi ali a̱ Ka̱shile.
REV.18.5	Ka̱shile kpamu ka cinukpa n unushi u na u yaꞋansai ba.
REV.18.6	I yaꞋanka Babila atakaci
REV.18.6	uteku u na u yaꞋankai uma a na a buwai.
REV.18.6	Mayun sai a tsupa yi nannai ali kure tsu na u yaꞋin.
REV.18.6	Sai i tsuwa̱nka̱ yi m ma̱kya̱n a mataꞋan ma̱ ni
REV.18.6	ma na ma yawai kure utsura tsu na u nekei uma.
REV.18.7	U neke ta̱ ka̱ci ka̱ ni tsugbayin
REV.18.7	ɗa u ciya̱i ili i na wi a kuciga dem.
REV.18.7	Nekei ni atakaci n a̱bunda̱i koɓolo n una̱mgbuka̱tsuma̱.
REV.18.7	Ɗa kpamu u cikpai ka̱ci ka̱ ni u danai,
REV.18.7	‘N da̱sa̱ngu ta̱ na,
REV.18.7	mpa vuka ɗa mi a kulyaꞋa tsugono.
REV.18.7	Mi n vali vu na va̱ kukuwa̱ mu ba,
REV.18.7	adama a nannai mi kushika̱ adama a̱ ni ba.’
REV.18.8	Adama a na vuka va vi yaꞋan ta̱ a̱ra̱ɗi tsu nam pa,
REV.18.8	u buwa m megeshe ba, a na e kuneke yi atakaci nu mɓa̱la̱,
REV.18.8	n ukpa̱ u uma a̱ ni, n kambulu ka gbayin.
REV.18.8	Akina a ɗa o kusongu yi ra̱ka̱
REV.18.8	adama a̱ Ka̱shile ka na ka kuyaꞋanka yi afada,
REV.18.8	ki ta̱ n utsura wi ili dem.”
REV.18.9	“Ngono ma aduniyan n na n yaꞋin tsugbani n a̱yi, ɗa kpamu a̱ ciya̱i uciyi adama a̱ ni, i ta̱ e kene ka̱nga̱ ku ulalau ka na ki o kulyaꞋa Babila ka̱ta̱ a̱ shika̱ n a̱ na̱mgba̱i kpamu a̱tsuma̱ adama a ili i nan lo. 
REV.18.10	A shamgba ta̱ daꞋin adama o wovon ta lo o soꞋo atakaci a na wi o kusoꞋo. I ta̱ a kudana,
REV.18.10	‘Ili ya yi ta̱ n atakaci!
REV.18.10	Ili ya atakaci i ɗa wa̱ nu likuci i gbayin,
REV.18.10	likuci yu utsura i Babila,
REV.18.10	adama a na atakaci a̱ nu a̱ ta̱wa̱ ta̱ a̱ ka̱tsuma̱ ka̱ viyum vi te.’
REV.18.11	“Aza a tsulaga tsa aduniyan dem i ta̱ a̱ kushika̱ ka̱ta̱ a̱ na̱mgba̱ a̱tsuma̱ adama a̱ ni, adama a na gogo na vuza wi lo a kutsula ili i na i e kudenge ba. 
REV.18.12	Ili i nam pa ya i ɗaɗa: azanariya, n azurufa, n atali a ikebe,† nu nwaru mi ikebe,† n a̱kumbula̱ kakau a na a gaꞋin, icuꞋu ya aminya a na i n ulima̱ u kuyene n ushili ka̱ɗa̱ɗa̱, n ili i na a yaꞋin nu nɗanga n na mi m ma̱gula̱ni, koɓolo n anga a agiwa a na e sheꞋwei, nu nɗanga mi ikebe, n iyum i shili, n iyum, n atali a kumaꞋa a ikebe ka̱u, 
REV.18.13	n ili i ma̱gula̱ni
REV.18.14	“Ɗa aza a tsulaga a danai vuka va,
REV.18.14	‘Ili i singai i na vi a̱ kutsa̱n ki ɗa dem i ɗa i kotso ta̱,
REV.18.14	ili i na yi e kuneke wu tsuloboi dem i ɗa i puwa̱nka̱ ta̱,
REV.18.14	vi o kudoku va̱ ciya̱ i ɗa ba!’
REV.18.15	“Aza a tsulaga a na a yaꞋin uciyi n a̱yi adama ili i ni i na i e kudenge i ta̱ a kushamgba daꞋin, adama a na i ta̱ a kupana wovon ta lo o soꞋo atakaci tsu na a̱yi wi o kusoꞋo. I ta̱ a̱ kushika̱ ka̱ta̱ a̱ na̱mgba̱ a̱tsuma̱. 
REV.18.16	I ta̱ a kudana:
REV.18.16	‘Ili ya atakaci i ɗa
REV.18.16	ili i ya atakaci i ɗa a kubana a̱ likuci i gbayin!
REV.18.16	U ci yongo ta̱ a kuꞋuka a̱kumbula̱ a̱ ni
REV.18.16	a na i buza̱ n ulima̱ u kuyene n ushili ka̱ɗa̱ɗa̱.
REV.18.16	U uka ta̱ ili i tsuzogu ya azanariya,
REV.18.16	n atali a ikebe nu nwaru kakau.
REV.18.17	A̱ ka̱tsuma̱ ka̱ viyum vi te ɗa a̱ la̱nga̱sa̱i uciyi u ni ra̱ka̱!’
REV.18.17	“Jagaba vu kpantsu ku gbayin n aza a ulinga a̱ ni dem i ta̱ a kushamgba daꞋin, koɓolo n yaba dem vu na wi punu a nwalu a mala ma n aza a tsulaga ci ili i na a tsulai punu a kpantsu ka. 
REV.18.18	I ta̱ a̱ kushika̱ ka̱u ana enei ka̱nga̱ ku ulalau ka na ki o kusongu yi, ‘Likuci i yoku yi lo yu utsura uteku u nan lo ba!’
REV.18.19	“I ta̱ a̱ kubukula̱ ka̱ci ke le n kayala adama a na o yotsongu una̱mgbuka̱tsuma̱ u le. Ka̱ta̱ a dana:
REV.18.19	‘Ili ya atakaci i ɗa,
REV.18.19	ili ya atakaci i ɗa a kubana a̱ likuci i gbayin!
REV.18.19	Uciyi u ni u zuwa tsu ta̱ ra̱ka̱
REV.18.19	tso okpoi aza a uciyi.
REV.18.19	Gogo na a̱ ka̱tsuma̱ ka̱ viyum vi te ɗa ili i nan lo dem i lazai.’
REV.18.20	A̱ɗa̱ vu na yi o kuyongo gaɗi vu Ka̱shile,
REV.18.20	yaꞋin ma̱za̱nga̱ n a̱bunda̱i
REV.18.20	adama a na Ka̱shile ko yokumo ta̱ Babila ra̱ka̱.
REV.18.20	Uma a̱ Ka̱shile n azusuki
REV.18.20	n aza a na i eneki
REV.18.20	a yaꞋan ma̱za̱nga̱.
REV.18.20	Adama a na Ka̱shile ka yaꞋanka yi ta̱ ɗe afada
REV.18.20	adama a ili i gbani-gbani i na u yaꞋankai ɗa̱.”
REV.18.21	Ɗa kalingata ku utsura ko yoku ka ɗikai katali ka gbayin ko yoku, an kutali ku kiya, ɗa u vakangi kaꞋa a mala, ɗa u salai:
REV.18.21	“Babila likuci i gbayin,
REV.18.21	ta Ka̱shile ka kuna wu nannai
REV.18.21	uteku u na n vakangi katali ka!
REV.18.21	Uma o kudoku e kene likuci ya ba.
REV.18.22	Vuza wo kudoku wa pana uma a kuwaꞋa umolu ba,
REV.18.22	ko nzuɓi n aza a̱ ilikushi,
REV.18.22	vuza wo kudoku wa yaꞋan ulinga punu wa̱ nu ba.
REV.18.22	Vuza wo kudoku wa pana izumgbi i kiya ba.
REV.18.23	Vuza wo kudoku we kene kutashi ku ma̱kuni ku nu ba.
REV.18.23	Vuza wo kudoku wa pana ka̱la̱ka̱tsu ka vuka n vali
REV.18.23	a kuyaꞋan yolo ba.
REV.18.23	Aza a tsulaga a̱ likuci i nam pa ele ɗa ishi azagbagbaꞋin
REV.18.23	a laꞋi uma a aduniyan n utsura dem.
REV.18.23	Tsuboci ci likuci i nam pa tsu doro ta̱ uma a aduniyan ra̱ka̱.
REV.18.24	Ka̱shile ka takacika ta̱ Babila
REV.18.24	adama a na a una ta̱ uma a na i a kudansa kadanshi ka̱ Ka̱shile,
REV.18.24	n aza a na i ra̱ka̱ uma a̱ Ka̱shile.
REV.18.24	E, ta nannai Babila, wu una ta̱ uma a aduniyan n a̱bunda̱i.”
REV.19.1	A ayin a na kalingata ku utsura ko kotsoi kuyaꞋan kadanshi, ɗa m panai kacaꞋa ka uma n a̱bunda̱i na ɗe gaɗi a̱ ka̱na̱i kusala:
REV.19.1	“Cikpai Ka̱shile!
REV.19.1	Wishi, n tsugbayin, n utsura u Ka̱shile ka̱ tsu u ɗa!
REV.19.2	Tsu na u ci neke uma a gbani-gbani atakaci mayun ɗa n derere kpamu.
REV.19.2	U sheshe ta̱ ɗe tsu na u kuneke kashakanlai ka gbani-gbani atakaci,
REV.19.2	vuza na u zuwai uma a aduniyan a yaꞋan unushi a̱ ubuta̱ u kuyaꞋan tsugbani n a̱yi.
REV.19.2	Ka̱shile ka tsupa yi ta̱ adama a na wu una yi ta̱ agbashi.”
REV.19.3	Ɗa kpamu a salai:
REV.19.3	“Cikpai Ka̱shile!
REV.19.3	Ka̱nga̱ ku ulalau u na u songi likuci i gbayin ya
REV.19.3	ka̱ ɗenga̱i a kubana gaɗi ali uteku n uteku!”
REV.19.4	Nkoshi m gba̱ra̱-gba̱ra̱ kamanga n aza a̱ na̱shi a nan lo koɓolo n ili i wuma i na̱shi ya a̱ kuɗa̱ngi kucikpa Ka̱shile, vuza na wi a̱ ida̱shi a kakuba ko tsugono. A danai, “Ta nannai! Cikpai Ka̱shile!”
REV.19.5	Ɗa m panai vuma vi yoku e meɗevile a kakuba ko tsugono ka, a kudana:
REV.19.5	“A̱ɗa̱ uma ra̱ka̱,
REV.19.5	azagbagbaꞋin m muku dem,
REV.19.5	a̱ɗa̱ na yi a kucikpa Ka̱shile ra̱ka̱ danai ni,
REV.19.5	‘Ci neke wu ta̱ tsugbayin.’ ”
REV.19.6	Ɗa m panai izumgbi i ka̱bunda̱i ka uma ka gbangam na ɗe gaɗi o yoroli n kacaꞋa an mini ma na me ci yene n kurara n kakpanga ka gbayin. M panakai le a danai:
REV.19.6	“Cikpai Ka̱shile!
REV.19.6	Adama a na Vuzavaguɗu, Ka̱shile ka̱ tsu Uba̱nga̱ri, a̱yi ɗa Mogono!
REV.19.7	Ka̱sa̱kpa̱i ci yaꞋin ma̱za̱nga̱ n a̱bunda̱i.
REV.19.7	YaꞋan ci cikpa tsugbayin ci ni!
REV.19.7	Adama a na kanna ka yawa ta̱
REV.19.7	ka na a kuyaꞋan yolo i Ma̱giri.
REV.19.7	Vuka vu savu vi ni vu foɓuso ta̱ ɗe ka̱ci ka̱ ni adama a kaꞋa.
REV.19.8	Ka̱shile ke neke ta̱ ɗe vuka vu nan lo va a̱kumbula̱,
REV.19.8	a ɗa i ta̱ ciɗa, a kutasa langu-langu.”
REV.19.8	(A̱kumbula̱ a ɗaɗa ili i singai i na uma a̱ Ka̱shile a ci yaꞋan.)
REV.19.9	Ɗaɗa kalingata ka ka danai mu, “Ɗana ili i nam pa: Ka̱shile ki ta̱ e kuneke una̱singai wa aza a na a̱ ciya̱i a banuki le a̱ ubuta̱ u ka̱ɗiva̱ ko yolo i Ma̱giri.” Kalingata ka kpamu ka danai, “Ili i na Ka̱shile ka danai na mayun ɗa.”
REV.19.10	Ɗa n kuɗa̱ngi e kelime ka kalingata ka adama a na n cikpa yi, amma ɗa u danai mu, “A̱Ꞌa̱! Ka̱ta̱ vi cikpa mu ba! Mpa kagbashi kaꞋa tsu nu n tsa aza a na e nekei a̱ɗu e le kpamu, aza a na i o kutono mayun ra̱ka̱ i na Yesu wu uta̱ka̱i e keteshe. Cikpa Ka̱shile!”
REV.19.10	Ili i mayun i na Yesu wu uta̱ka̱i e keteshe i ɗaɗa i zuwai uma a fuɗai a danai uma kadanshi ka̱ Ka̱shile.
REV.19.11	Ɗa me enei gaɗi u ɓa̱yuwa̱i, kodoku ka̱ a̱ri ɗe kashani. Vuza na u kumbai kodoku ka e neꞋi ta̱ kula Ma̱riki m Mayun. U ci yaꞋan ta̱ afada a̱ ni mejege n kuvon kpamu nannai. 
REV.19.12	A̱shi a̱ ni a kakana a̱ ubuta̱ tsa akina, a kaci ka̱ ni u ukai oroliko o tsugono n a̱bunda̱i. A ɗana ta̱ ɗe kula a ikyamba i ni, amma a̱yi ɗa koci vuza na u yevei ili i na kula ka ki a kudana. 
REV.19.13	U ukai a̱kumbula̱ a na a̱ rumbuki nu mpasa. Kula ku ni ku ɗa “Kadanshi ka̱ Ka̱shile.” 
REV.19.14	Osoji a̱ Ka̱shile a kumbai odoku a̱ a̱ri o kutono yi. A ukai a̱kumbula̱ a̱ a̱ri, ciɗa-ciɗa. 
REV.19.15	Kotokobi ka alyu ka̱ uta̱i a̱ una̱ u ni, wi ta̱ a kuyaꞋan ulinga n kaꞋa adama a na u lyaꞋa iɗika kakau n kuvon. Wi ta̱ a kulyaꞋa tsugono we le n kalangu ka̱ viyum. Wi ta̱ o kuyotsongu le wupa u gbayin u Ka̱shile Uba̱nga̱ri a̱ ubuta̱ u kupisha umaci wu nɗanga a̱ ubuta̱ u na a ci yaꞋan ma̱kya̱n. 
REV.19.16	Punu a kuminya ku na a palai ma̱kuta̱ ma̱ ni a ɗana ta̱:
REV.19.17	Ɗa me enei kalingata kashani a kanna. Wo orukpoi n ka̱la̱ka̱tsu ka̱u adama a asakali a na i a ciꞋimkpi gaɗi: “Ta̱wa̱i! Gasai i lyaꞋa ilikulyaꞋa ya̱ a̱bunda̱i i ka̱ɗiva̱ i na Ka̱shile ki a̱ kula̱nsa̱ka̱ ɗa̱! 
REV.19.18	Ta̱wa̱i! Takumai even a ikyamba yi ngono, n i na anan jagaba a gbagbaꞋin, koɓolo n osoji, koɓolo kpamu n odoku ali n aza a na a kumbai a ɗa. Ta̱wa̱i! Takumai ikyamba i uma ra̱ka̱: agbashi koɓolo n aza a na i agbashi ba, uma a na i azagbagbaꞋin n aza a na i azagbagbaꞋin ba!”
REV.19.19	Ɗa me enei ka̱di ka koɓolo nu ngono ma aduniyan ra̱ka̱, koɓolo n osoji e le, o ɓolongi adama a na a yaꞋan vishili n vuza na u kumbai kodoku ka n osoji a̱ ni. 
REV.19.20	Ɗa a̱ ka̱na̱i ka̱di ka, koɓolo n keneki ka aꞋuwa vuza vu na u yaꞋankai ni ili i mereve. (U yaꞋan ta̱ ili i mereve i nan lo adama a na u ya̱nsa̱ aza a na i n urotu u ka̱di wa, ɗa kpamu a cikpai ka̱ma̱li ka̱ ni.) Ka̱di ka n keneki ka aꞋuwa ka, dem vi le a vakangi le n wuma a mala ma akina a na a̱ tsu kula̱ n farinwuta dem. 
REV.19.21	Vuza na u kumbai kodoku ka ɗa wu unai osoji e le ra̱ka̱ n kotokobi ka na ka̱ uta̱i a̱ una̱ u ni. Ɗa asakali a ra̱ka̱ a takumai even a ikyamba ya ali a̱tsuma̱ e le a̱ cuwa̱i ɗa o okpoi ba̱fa̱-ba̱fa̱.
REV.20.1	A ayin a na vuza na wi ukumbi o kodoku ka̱ a̱ri ka u lyaꞋi utsura u ka̱di wa, n keneki ka aꞋuwa ka, n osoji e le, ɗa me enei kalingata a̱ kuta̱ gaɗi, wi ta̱ a̱ kuɓa̱na̱ vukani va̱ a̱miki e kukiye ku ni, n ka̱ɓa̱yuwa̱tsu ke kpenle ku zururu. 
REV.20.2+REV.20.3	Kalingata ka̱ ka̱na̱i vungu vu gbayin va, koko ka mani-mani ka nan lo ka na feu e ci ɗeke Kalijani ko MalyaꞋi. U ɗikai vukani va ɗa u shiyai Kalijani ka kpan-kpaꞋan. Ɗaɗa u taɗuki ni e kpenle ku zururu. U gbagurai utsutsu u kpenle wa n ka̱ɓa̱yuwa̱tsu ka na wi a̱ kuɓa̱na̱ va, ɗa u zuwai urotu u cirupa̱ a̱ utsutsu wa ta lo vuza wa̱ ɓa̱yuwa̱ u ɗa. Mayun ɗa Kalijani ko yongo ɗe ali a̱ya̱ ka̱kpa̱n ke te (1,000), adama a na u fuɗa u ya̱nsa̱ uma a aduniyan ba. A ayin a na baci a̱ya̱ ka̱kpa̱n ke te a shanai, kalingata ka ki ta̱ a kushikpa yi u yaꞋan ayin ukeci kpamu.
REV.20.4	Ɗa me enei akuba o tsugono, aza a na kpamu i ida̱shi ɗe ele ɗa aza a na Ka̱shile ke nekei utsura a lyaꞋa tsugono. Ele ɗa a̱kpisa̱ a na irala i le a gbatyai aci adama a na a dansa ta̱ akaka e Yesu n kadanshi ka̱ Ka̱shile. Uma a nam pa a cikpa ka̱di ko ka̱ma̱li ka̱ ni ba, a isa kpamu urotu u ni a̱ a̱ca̱n e le ko e ekiye e le ba. O doku o bonoi n wuma ɗa a̱ da̱sa̱ngi a akuba o tsugono, ɗa a lyaꞋi tsugono koɓolo n Yesu ali a̱ya̱ ka̱kpa̱n ke te. 
REV.20.5	Na va ɗaɗa ugiti u na Ka̱shile ka̱ ɗengusa̱i a̱kpisa̱. (A̱kpisa̱ a na a buwai a̱ ɗenga̱ ba, sai a ayin a na a̱ya̱ ka̱kpa̱n ke te ka o kotsoi.) 
REV.20.6	Aza a na Ka̱shile ka̱ ɗengusa̱i ukpisa̱ a ayin a nam pa i ta̱ a̱ ma̱za̱nga̱ mayun; ele uma a̱ ni a ɗa. I a kuna le a mala ma akina a na a̱ tsu kula̱ n ka̱nga̱ ka̱ farinwuta ba, ɗaɗa ukpa̱ u ire. Amma i ta̱ a kuyaꞋanka Ka̱shile tsugbashi n Kishi ku Uzagbi ka̱ ni an anan ganu, ka̱ta̱ a lyaꞋa tsugono n a̱yi ali a̱ya̱ ka̱kpa̱n ke te (1,000).
REV.20.7+REV.20.8	A̱ya̱ ka̱kpa̱n ke te a o kotso baci, kalingata ka ki ta̱ a̱ kuka̱sa̱kpa̱ MalyaꞋi mu uta̱ a̱ ubuta̱ u na wi ushiyi, ka̱ta̱ wu uta̱ u ya̱nsa̱ uma a na i uvishuwi a aduniyan kpa̱kuru. Iɗika i nam pa i ɗa e ci ɗeke Gogu m Mogogu. MalyaꞋi mi ta̱ o kuɓolongu le ra̱ka̱ a̱ ubuta̱ u na a kuyaꞋan kuvon. I ta̱ a kuyimkpa n a̱bunda̱i ali vuza wa kufuɗa we kece le ba. 
REV.20.9	E pecuki vishuwi a aduniyan ɗa a kambuki ubuta̱ u uma a̱ Ka̱shile, ɗaɗa likuci i na u cigai. Amma ɗa akina uta̱i gaɗi ɗa a unai le. 
REV.20.10	Ɗa a vakangi ɗe ka̱di n keneki ka aꞋuwa ka a mala ma akina a na a̱ tsu kula̱ n ka̱nga̱ ka̱ farinwuta, ɗa a vakangi kpamu Kalijani,† vuza na u ya̱nsa̱i uma a nam pa ra̱ka̱. Akina a i ta̱ a kuzuwa dem vi le a takacika kanna n kayin ko wanai.
REV.20.11	Ɗaɗa me enei kakuba ko tsugono ka̱ a̱ri ka na ki wanshi, ɗa me enei vuza na u da̱sa̱ngi a kaꞋa. Ana wu uta̱i, ɗa iɗika n gaɗi a lazai, babu vuza na u doku we enei le. 
REV.20.12	Ɗa feu me enei a̱kpisa̱ ra̱ka̱ a kashani e kelime ka kakuba ka nan lo, azagbagbaꞋin n aza e kenkeꞋen. Ɗa a̱ ɓa̱yuwa̱i atagarda a̱ ubuta̱ u na a ɗanai ili ra̱ka̱ i na yaba dem u yaꞋin. Ɗa kpamu a̱ ɓa̱yuwa̱i katagarda ka aza wuma. A yaꞋankai a̱kpisa̱ ra̱ka̱ afada derere n ulinga u na a yaꞋin, uteku u na a ɗanai a atagarda a. 
REV.20.13	Ɗa aza a na a̱ kuwa̱i a mala a banai ɗa a shamgbai e kelime ka kakuba ka adama a na Ka̱shile ka yaꞋanka le afada. Ukpa̱ n Ubuta̱ wu Ukpisa̱ a̱ uta̱ka̱i n a̱kpisa̱ a na i punu we ele, ɗa Ka̱shile ka yaꞋankai le afada derere n ulinga u na a yaꞋin. 
REV.20.14	Ɗaɗa a vakangi Ukpa̱ n Ubuta̱ wu Ukpisa̱ a mala ma akina. (Mala ma akina ma ɗaɗa ukpa̱ u ire.) 
REV.20.15	Vuza na baci de dem ka̱ta̱ a ɗanai kula ku ni a Katagarda ka Aza Wuma ba, a vakangi ni a mala ma akina.
REV.21.1	Ana kene ku Ka̱shile ku ukuna wa afada ku lazai, ɗa me enei gaɗi vu savu n iɗika i savu. Gaɗi vu cau n iɗika i cau a̱ puwa̱nka̱ ta̱, mala kpamu ma buwa lo ba. 
REV.21.2	Ɗa me enei Likuci i Ciɗa i na Ka̱shile ka̱ suki i ɗaɗa Urishelima† vu savu, i ɗa a̱ kuta̱ gaɗi vu Ka̱shile a̱ kucipa̱ a iɗika. Likuci i savu ya yi ta̱ an vuka vu savu vu na a̱ ka̱ɓa̱nki amila e kujeꞋeke, u foɓuso ta̱ adama a na u cina vali vi ni vu na u kolo. 
REV.21.3	Ɗa m panai vuza yoku e meɗevile ɗe gaɗi vu kakuba ko tsugono, a kudana, “Gogo na kpaꞋa ku Ka̱shile ku shana ta̱ n uma! Wi ta̱ a̱ kuda̱sa̱ngu n uma a̱ ni, ele kpamu i ta̱ o kokpo uma a̱ ni. Ka̱shile n ka̱ci ka̱ ni wi ta̱ o kuyongo n ele. Ka̱ta̱ kpamu wo okpo Ka̱shile ke le. 
REV.21.4	Wi ta̱ kpamu a kura le kujilya ku na ki a̱ a̱shi e le dem. Vuza wi lo kpamu o kudoku wa̱ kuwa̱ ba. Vuza wi lo o kudoku wa yaꞋan una̱mgbuka̱tsuma̱ ba, ko ma̱shi a kupana mɓa̱la̱ n yoku ba. Ili i kuku dem i laza ta̱.”
REV.21.5	Vuza vi ida̱shi a gaɗi vu kakuba va u danai, “Inda! Mi ta̱ o kubonoko ili dem i savu!” Ɗa u danai mu, “Ɗana ili i nam pa ya, adama a na ili i nam pa ya mayun ɗa i ɗa i kuzuwaka utsura.”
REV.21.6	Ɗa u doku u danai, “N yaꞋan ta̱ ɗe ili i nam pa dem! Mpa ɗa Alfa n Omega.† Ɗaɗa feu, mpa ɗa Ugiti n Ukocishi. Mi ta̱ e kuneke yaba dem vu na wi n kakuli mini mo kusoꞋo ɗe a̱ ubuta̱ u na ka̱shi ka̱ mini ma wuma mi a̱ kuta̱. Ele a kutsupa ili ba. 
REV.21.7	Aza a na a lyaꞋi i ta̱ a kisa ili i nam pa wa̱ va̱: Mi ta̱ o kokpo Ka̱shile ke le, ele tamkpamu o okpo muku n va̱. 
REV.21.8	Amma uma a nam pa dem i ta̱ a kuꞋuwa a mala ma akina ma na ma̱ tsu kula̱ n ka̱nga̱ ka̱ farinwuta dem: Owovoni, n aza a na a̱ ka̱sa̱kpa̱i kutono mu, n aza a na o bonokoi ka̱ci ke le ili yu unata adama a̱ unushi u na a ci yaꞋansa, n aza a̱ ma̱ga̱la̱ka̱, n aza a tsugbani, n aza a̱ nkunu, n aza o kutono a̱ma̱li, n aza a aꞋuwa ra̱ka̱. Na va ɗaɗa ukpa̱ u ire.”
REV.21.9	Ɗa kalingata ka banai wa̱ va̱ ɗa ka danai mu, “Tono mu, mi ta̱ o kuyotsongu wu vuka vu savu vu Ma̱giri va.” (Kalingata ka nam pa a̱yi ɗa vuza te a̱ ka̱tsuma̱ ka aza e cindere a na a̱ ɓa̱na̱i akpanu e cindere a na i nu ndukpa̱ n cindere o ukocishi.) 
REV.21.10	Ɗa Ayinviki a̱ Ka̱shile o tonoi nu mpa ɗa kalingata ka ɗikai mu a kubana a kusan ku na ku laꞋi n ugaɗi tile-tile. Ɗa u yotsongi mu Likuci i Ciɗa i na Ka̱shile ka̱ suki, i ɗaɗa Urishelima, a̱ kuta̱ gaɗi. 
REV.21.11	Ɗa likuci ya i shanai n tsugbayin tsu Ka̱shile ɗa ya akanai n kutashi ku ulaɗi ki ili yu ushili m mini ma̱ a̱vuku tsa atali a ikebe,† an mindatsu ma na a urai ferere e kene ugboku u re dem. 
REV.21.12	Mashilya mu utsura n ugaɗi ka̱u a kanzakai i ɗa. Mi ta̱ n utsutsu kupa n u re, utsutsu dem wi ta̱ n kalingata† a kinda u ɗa. A utsutsu wa ɗa a ɗanai ɗe ula u umaci kupa n u re wa aza a Israila, kula ku te dem a utsutsu wa. 
REV.21.13	Kakambu dem ki ta̱ n utsutsu u tatsu: U tatsu a kasana, u tatsu gaɗi, u tatsu ɗaka, u tatsu kpamu a̱ ka̱livi. 
REV.21.14	A maꞋa ta̱ mashilya a̱ ubirini a gaɗi va atali a gbagbaꞋin kupa n e re. A katali dem a ɗana ta̱ kula ku vuza te a̱ ka̱tsuma̱ ka azusuki kupa n aza e re a̱ Ma̱giri a.
REV.21.15	Kalingata ka na ki a kadanshi nu mpa, ɗa u ka̱na̱i kalangu ka na a yaꞋin n azanariya, adama a na u gisanku likuci ya n kaꞋa, n utsutsu m mashilya ma̱ ni dem. 
REV.21.16	Ana u gisanki, ɗa u cinai adanshi akpati ɗa. Ugaɗi wa akambu, n kashani, n wanshi u ni dem u te u ɗa: Ugisanki wa ra̱ka̱ meli ka̱kpa̱n ke te n amangatawantawun (1,500).
REV.21.17	Ɗa kalingata ka ka gisanki mashilya ma, tsu na vuma u kugisanku wanshi, ɗaɗa udashi amangatawenre n kupa n u ta̱li (216). 
REV.21.18	A maꞋa ta̱ mashilya ma n atali a na i a kutasa langu-langu adanshi akina a shili a ɗa koɓolo m mini ma̱ a̱vuku. Ili dem a̱ likuci ya a yaꞋan ta̱ i ɗa n azanariya mayin a na i ciɗa ali kutashi ku uta̱i adanshi akina a ɗa a kakana a mindatsu ma. 
REV.21.19+REV.21.20	A maꞋakai n atali icuꞋu kakau kupa n e re,
REV.21.21	A̱ɓa̱ya̱ntsu a̱ utsutsu kupa n e re a i ta̱ ana nwaru mi ikebe. Utsutsu dem a yaꞋan ta̱ u ɗa m mawaru me te koci. Baya vu na vi punu a asuvu a̱ likuci a a yaꞋan ta̱ vu ɗa n azanariya a na i n tsuloboi ali a kakana n kutashi langu-langu tsu na mindatsu mi.
REV.21.22	Mpa n saꞋwa kene A̱Ꞌisa̱ a Gbayin a̱ likuci ba, adama a na Vuzavaguɗu Ka̱shile Uba̱nga̱ri m Ma̱giri ma o okpoi tsu A̱Ꞌisa̱ a Gbayin a nan lo. 
REV.21.23	Likuci i nan lo ya kuciga kanna ko wotoi adama a na ya akana ba, adama a na tsugbayin tsu Ka̱shile tsu akana ta̱ ɗe, ɗa kpamu Ma̱giri ma akanai tsu na ma̱kuni ma tsu akana. 
REV.21.24	Uma ra̱ka̱ a aduniyan i ta̱ o kuyongo n kutashi ku na ka kakana a̱ likuci ya. Ngono mi ta̱ a kubanka ɗe uciyi le. 
REV.21.25	A̱ɓa̱ya̱ntsu a̱ likuci a o ci yongo ta̱ uɓa̱yuwi ayin tutu. A̱ tsu ɓa̱ya̱ngu a ɗa ba, adama a na kayin ki ɗe a̱ ubuta̱ wa ba. 
REV.21.26	I ta̱ a̱ kutuka̱ n uciyi wa aduniyan koɓolo n ili i singai i uma a̱ likuci ya. 
REV.21.27	A̱ tsu ka̱sa̱kpa̱ ili i gbani-gbani i uwa punu, ko aza a na a ci yaꞋan ili i wono, ko aza a na a ci yaꞋan aꞋuwa a uwa ɗe ba. Amma aza a na ula e le i uɗani a Katagarda ka Aza a Wuma ka̱ Ma̱giri, ele ɗa a tsu uwa punu.
REV.22.1	A ayin a na kalingata ka ko yotsongi mu likuci i savu, ɗa u yotsongi mu kuɗolu ku na ki m mini ma na me ci neke wuma. Ku ɗa a kutasa an mindatsu ma na a urai ferere e kene ugboku u re dem. Ku ɗa e kuyene a̱ kuta̱ a kakuba ko tsugono a̱ ubuta̱ u na Ka̱shile ki ida̱shi m Ma̱giri. 
REV.22.2	Ku ɗa e kuyene kpamu e mere ma baya vi likuci va. Nɗanga n na n tsu matsa umaci n a̱bunda̱i u na u ci neke wuma m gbonguroi a apashi e re dem o kuɗolu ka. A tsu matsa ta̱ ali kupa n kure a̱ ka̱ya̱, na lo ɗaɗa kute dem o wotoi. Uma a aduniyan a ci yaꞋanka ta̱ a̱vuku e le a̱guma̱.
REV.22.3	Babu ili i na Ka̱shile ka yaꞋankai una̱ u gbani-gbani i kufuɗa ya shamgba punu a̱ likuci ya. Kakuba ko tsugono a̱ ubuta̱ u na Ka̱shile ki ida̱shi m Ma̱giri ma ta punu ki a̱ likuci ya, ka̱ta̱ agbashi a̱ ni a yaꞋanka yi tsugbashi. 
REV.22.4	I ta̱ e kene a̱shi a̱ Ka̱shile ka̱ta̱ u ɗana kula ku ni a̱ a̱ca̱n e le. 
REV.22.5	Kayin ko kudoku ka yaꞋan kpamu ba. A kuciga kutashi ku ma̱kuni ko ku kanna ba, adama a na Vuzavaguɗu Ka̱shile wi ta̱ e kuneke le kutashi. Ka̱ta̱ a lyaꞋa tsugono ali ayin a babu uteku.
REV.22.6	Ɗa kalingata ka danai mu, “Kadanshi ka nam pa mayun ɗa ki ta̱ kpamu kuzuwaka utsura. Ɗa Vuzavaguɗu Ka̱shile, vuza na u ci neke eneki Ayinviki a̱ ni, u suku ta̱ ɗe kalingata ko yotsongu agbashi a̱ ni ili i na i kuta̱wa̱ babu megeshe.”
REV.22.7	Yesu† u danai, “A̱ɗa̱ panai! Mi ta̱ lo o kubono gogoꞋo.
REV.22.7	“Katagarda ka nam pa ka dana tsu ta̱ ili n a̱bunda̱i adama a ili i na yi lo a̱ kuta̱wa̱ m megeshe ba. Ka̱shile ki ta̱ a kuzuwaka uma una̱singai aza a na o tonoi ili i nam pa ya.”
REV.22.8	Mpa ɗa Yahaya, vuza na u panai ɗa kpamu we enei ili i nam pa ya n a̱shi a̱ va̱. Ana n kotsoi kupana n kene le ra̱ka̱, ɗa n kuɗa̱ngi e kelime ka kalingata ka na ko yotsongi mu ili i nam pa ya adama a na n lyaꞋaka yi kayala. 
REV.22.9	Amma ɗa u danai mu, “A̱Ꞌa̱! Ka̱ta̱ vu lyaꞋaka mu kayala ba! Mpa kagbashi kaꞋa tsu nu, n aza a̱ nu eneki, koɓolo n aza a na o tonoi kadanshi ka na ki punu a katagarda ka nam pa. Cikpa Ka̱shile!”
REV.22.10	Ɗa u danai mu, “Ka̱ta̱ i kpada uma kuyeve ili i na a danai a katagarda ka nam pa a ukuna wi ili i na i kuta̱wa̱ gogo na m megeshe kpamu ba. A ayin a na ili i nam pa i kuyaꞋan i ta̱ lo a̱ kuta̱wa̱ gogoꞋo. 
REV.22.11	Sai ayin a nan lo a yawai, uma a na i a kuyaꞋan kagbani-gbani i ta̱ a kulyaꞋa kelime n kuyaꞋan, uma a na kpamu i a kuyaꞋan ili i wono a lyaꞋa kelime n kuyaꞋan ili i nan lo. Aza a na kpamu i a kuyaꞋan kasingai a lyaꞋa kelime n kuyaꞋan, aza a na kpamu i ciɗa a suma kuyaꞋan kagbani-gbani.”
REV.22.12	Yesu u danai kpamu, “A̱ɗa̱ panai! Mi ta̱ o kubono babu megeshe. Mi ta̱ o kubono adama a na ko n neke uma dem katsupu ko n neke le atakaci adama a ili i na a yaꞋin. 
REV.22.13	N zuwa ta̱ ili ra̱ka̱ i yaꞋan, ɗa n zuwai ili ra̱ka̱ a kubana uteku. Mpa ɗa Alfa n Omega.† Ɗaɗa feu, mpa ɗa Ugiti n Ukocishi.
REV.22.14	“Ka̱shile ki ta̱ a kuzuwaka aza a na a̱ za̱Ꞌi aminya e le ciɗa una̱singai, adama a nannai a fuɗa a lyaꞋa umaci wu nɗanga n na n ci neke wuma ka̱ta̱ a fuɗa a wala n utsutsu wa ali a uwa a̱ likuci ya. 
REV.22.15	Amma i ta̱ a̱ kusa̱nka̱ uma a nam pa kuꞋuwa a̱ likuci ya: aza a na o bonokoi ka̱ci ke le ɗe ili yi nshinda̱ n unushi u na a yaꞋin, koɓolo n aza a na a yaꞋin nkunu, n aza a tsugbani, n aza a̱ ma̱ga̱la̱ka̱, n aza a na i o kutono a̱ma̱li, koɓolo n yaba dem vu na u tsu dansa aꞋuwa.
REV.22.16	“Mpa Yesu, n suku ta̱ kalingata ka̱ va̱ ke neke ɗa̱ akaka a kubana wa aza o Kutoni n a̱bunda̱i. Mpa ɗa akaya m matsukaya o Mogono Dawuda.† Mpa ɗa Kazangata ka na ka tsa akana m kpasani.”
REV.22.17	Ayinviki a̱ Ka̱shile n vuka vu savu va a danai, “Ta̱wa̱!” Vuza na u panai dem u dana, “Ta̱wa̱!” Vuza na dem wi n kakuli, ka̱sa̱kpa̱ u ta̱wa̱, vuza na kpamu u cigai ka̱sa̱kpa̱i ni u ɗika kuneꞋe ku gbani ku mini ma wuma.
REV.22.18	Mpa, Yahaya, n ronoi atsuvu a yaba dem n utsura, vuza na u panai akaka a ukuna wi ili i na yi a nwalu gogo na, koɓolo n i na kpamu yi lo a̱ kuta̱wa̱ tsu na n ɗanai a katagarda ka nam pa: Vuza na baci u doki punu ili a̱ ubuta̱ wa akaka a nam pa, Ka̱shile ki ta̱ o kudoku yi atakaci. Wi ta̱ a kuyaꞋanka yi atakaci nu ndukpa̱ n cindere n na n yaꞋin kadanshi ke le punu a katagarda ka nam pa. 
REV.22.19	Vuza na baci u takpai ili punu a̱ ubuta̱ wa akaka a katagarda ka nam pa, Ka̱shile ki ta̱ a̱ kusa̱nka̱ yi kuciya̱ una̱singai u na a yaꞋin kadanshi punu a katagarda ka nam pa. Ka̱shile ki ta̱ feu a̱ kusa̱nka̱ yi kulyaꞋa umaci u maɗanga ma na me ci neke wuma, ka̱ta̱ a̱yi Ka̱shile u sa̱nka̱ vuma vu nan lo kuyongo a likuci i ciɗa ya.
REV.22.20	Yesu, vuza na u danai ili i nam pa ya mayun ɗa, u danai, “E, kuta̱wa̱ ku va̱ ki m megeshe ba.”
REV.22.20	Ta nannai. Ta̱wa̱ u Vuzagbayin Yesu!
REV.22.21	YaꞋan Vuzagbayin Yesu u yotsongu ɗa̱ ra̱ka̱ kasingai ka̱ ni ka gbayin. Ta nannai.
