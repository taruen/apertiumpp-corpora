MAT.1.1	Bɨ səŋ bɨ̂tà bɨ atsə bɨ Yesu Kristo, yìi mə à lɛ mfɛ̀'ɛ̀ a atsə David, mu Abraham aa mə:
MAT.1.2	Abraham à lɛ mbə ta bɨ̀ Isaac,
MAT.1.2	Isaac a bə ta bɨ̀ Yakob,
MAT.1.2	Yakob a bə ta bɨ̀ Yuda bo bɨ̀ bɔɔ bɨ maà bi bi mbâŋnə̀,
MAT.1.3	Yuda a bə ta bɨ̀ Perez bo Zerah yìi ǹdè wàà à lɛ mbə Tamar aa,
MAT.1.3	Perez a tɨgə̀ m̀bə ta bɨ̀ Hezron,
MAT.1.3	Hezron a tɨgə̀ m̀bə ta bɨ̀ Ram,
MAT.1.4	Ram a bə ta bɨ̀ Amminadab,
MAT.1.4	Amminadab a bə ta bɨ̀ Nashshon,
MAT.1.4	Nahshon, abə ta bɨ̀ salmon,
MAT.1.5	Salmon a bə ta bɨ̀ Boaz, yìi mə ǹdè yì à lɛ mbə Rahab aa,
MAT.1.5	Boaz a bə ta bɨ̀ Obed yìi ǹdè yì à lɛ mbə Ruth, mbə ta bɨ̀ Jesse, 
MAT.1.6	Jesse tɨgə̀ mbə ta bɨ̀ M̀fɔ̀ David.
MAT.1.6	David, yìi mə à lɛ mbə ta bɨ̀ Solomon yìi ǹdè yì à lɛ mbə ŋgwɛ Uriah aà,
MAT.1.7	Solomon a bə ta bɨ̀ Rehoboam,
MAT.1.7	Rehoboam a bə ta bɨ̀ Abijah,
MAT.1.7	Abijah a bə ta bɨ̀ Asa,
MAT.1.8	Asa a bə ta bɨ̀ Jehoshaphat,
MAT.1.8	Jehoshaphat a bə ta bɨ̀ Joram,
MAT.1.8	Joram a bə ta bɨ̀ Uzziah,
MAT.1.9	Uzziah a bə ta bɨ̀ Jotham,
MAT.1.9	Jotham a bə ta bɨ Ahaz,
MAT.1.9	Ahaz a bə ta bɨ̀ Hezikiah,
MAT.1.10	Hezekiah a bə ta bɨ̀ Manasseh,
MAT.1.10	Manasseh a bə ta bɨ̀ Amos,
MAT.1.10	Amos a bə ta bɨ̀ Josiah,
MAT.1.11	Josiah a bə ta bɨ̀ Jechoniah, yìi mə à lɛ njwe waa bɨ̀ bɔɔ bɨ maà bi fyâ noò mə bɨ lɛ nlɔ̀gə̀ baYuda ŋghɛɛ nɨ bu a ala'a Babylon tsǒ ɨbù'u ntsò aà.
MAT.1.12	Bo ghɛ̀ɛ̀ mə̂ ǹtswe a ala'a Babylon aa,
MAT.1.12	Jechoniah a bə ta bɨ̀ Shealtiel,
MAT.1.12	Shealtiel a bə ta bɨ̀ Zerubabel,
MAT.1.13	Zerubabel a bə ta bɨ̀ Abiud,
MAT.1.13	Abiud a bə ta bɨ̀ Eliakim,
MAT.1.13	Eliakim a bə ta bɨ̀ Azor,
MAT.1.14	Azor a bə ta bɨ̀ Zadok,
MAT.1.14	Zadok a bə ta bɨ̀ Achin,
MAT.1.14	Achin a bə ta bɨ̀ Eliud,
MAT.1.15	Eliud a bə ta bɨ̀ Eleazar,
MAT.1.15	Eleazar a bə ta bɨ̀ Matthan,
MAT.1.15	Matthan a bə ta bɨ̀ Yakob,
MAT.1.16	Yakob a bə ta bɨ̀ Joseph, yìi à lɛ mbə ndoo Mary, Mary mə à lɛ njwe Yesu yìi bɨ twoŋə nɨ Kristo aà.
MAT.1.17	Ma la a bə mə bɨ̀ta bɨ atsə bɨ Yesu, ǹlɔgɨnə a nu Abraham ŋkɔ'ɔ nywe'e a nu David, bɨ lɛ mbə nɨghûm ǹtsò nɨ̀kwà, m̀bu nlò a nu David ŋkɔ'ɔ nywe'e fyâ noò mə bɨ lɛ nlɔ̀gə̀ waa ŋghɛɛ nɨ bu a ala'a Babylon tsǒ ɨbù'u ntsò aa, bo kɨ̂ m̀bə nɨghûm ǹtsò nɨkwà, ŋ̀kɨ mbu nlɔ̀gɨ̀nə̀ wa noò ɨ̀bù'u ntsò ŋ̀kɔ'ɔ nywe'e a nu Kristo bo kɨ̂ m̀bə nɨghûm ǹtsò nɨ̀ kwà.
MAT.1.18	Bɨ lɛ njwe Yesu Kristo aa laà mə: Joseph à lɛ kosə Mary, ǹdè bɨ̀ Yesu nɨ̂ ŋ̀gwɛ̂ yì, lâ m̀bɔŋ tâ nòò nɨ̀yɔ'ɔ̀ yì à ku'u, Mary a yə mə Àzwì Nwî a bàŋnə̀ mə̂ ŋ̀ghɨrə yu tswe nɨ̀ mû! 
MAT.1.19	Tsǒ mə Joseph à lɛ mbə ŋû yìi mɨ̀nnù mi mɨ tsinə aa, kaa à lɛ ŋwa'à kɔ̀ŋ mə yu dɨ̀rɨ̀sə̌ atu Mary a nsi bə̀. À lɛ ntɨgə nlɔɔ nɨ mânjì yìi mə yu ka ŋe'esə tuu Mary ghu. 
MAT.1.20	À kà mə̂ aa kwa'atə nɨ̂ àtu nɨ ma yû ànnù, Angel M̀mà'àmbi a zî ghu mbo nɨ a njə̀ə̀, ǹswoŋ mə: “Joseph, mû m̀fɔ David, tsuu lǒ bɔ'ɔ a lɔ̀gə Mary nɨ̂ ŋ̀gwɛ̂ ghò bə̂, ǹloŋ mə mu wa mə à tswe nɨ ghu aa a fâ Àzwì Nwî yìi mə a laa màŋsə̀ aà. 
MAT.1.21	À ka jwe mûmbâŋnə̀ tâ ò tswe ɨkûm yi nɨ Yesu
MAT.1.22	Ma yû ànnù a lɛ mfɛ̀'ɛ̀ tsi'ì tsɨ̀m ma mùu ajàŋ aa, tâ ànnù yìi mə M̀mà'àmbî à lɛ ghɨ̀rə̀ ŋ̀gàŋntoò yì a swoŋ aa, tâ à fɛ'ɛ mbòòntə̀ tsi'ì maa ajàŋ mə:
MAT.1.23	“Yə̂ nɨ̀, Mûŋgɔ̀ɔ̀ màŋgyɛ̀ à ka yǐ tswe nɨ mu, ɨ jwe mûmbâŋnə̀,
MAT.1.23	tâ bɨ̀ tswe ɨkûm yi nɨ Emmanuel”
MAT.1.23	(ǹji'ì ɨ̀kùm ma ghû ɨ bə mə, “Nwì à tswe bi'inə̀”).
MAT.1.24	Joseph à bɨ̀ɨ̀nə̀ mə̂ wa njə̀ə̀, ǹyɔ'ɔ Mary tsi'ì wa ajàŋ mə Angel M̀mà'àmbi wa à lɛ nswoŋ ghu mbo mə tâ à ghɨrə aà. 
MAT.1.25	Lâ kaa à lɛ ŋwa'à nɨ ghu nɔ̂ŋ ǹywe'e a noò yìi mə Mary à lɛ njwe mû yì yî m̀bâŋnə̀ wa aà. À jwè mə̂ aa Joseph a tswê ɨ̀kûm yi nɨ Yesu.
MAT.2.1	Bɨ lɛ njwe Yesu aa a ala'a Bethlehem a mbù'ù Yudea, wa noò wa yìi mə Herod à lɛ mbə Mfɔ̀ aà. Ma mùu noò, bə̀ bî mɔ'ɔ bìi mə bɨ lɛ sɨ lìì nɨ mɨ̀njɔ̀ŋ aa, bɨ lɛ nlò a mbɨ nsa'a nòò, ǹzi a Yerusalem. 
MAT.2.2	Bo zì mə̂ aa, m̀betə mə: “Bɨ jwe mu wa mə à ka yǐ bə Mfɔ̀ baYuda aa fə aa ɛ? Bì'i lɛ nyə fɨ̂njɔ̀ŋ fi a ajàŋ yìi mə fɨ lɛ mfɛ̀'ɛ̀ a mbɨ̌ nsa'a nòò wa nòò yìi bɨ lɛ njwe yi aà. Bì'ì zi aa a mmiì yi.”
MAT.2.3	Mfɔ̀ Herod à yù'ù mə̂ laà, ǹtɔ̂ŋ yi ɨ lwî, nû yì ɨ tsɨgɨ̀nə̀, ɨ̀dɨ̀gə̀ ɨ kɨɨ̀ ǹtɨgə ntsɨgɨnə tsi'ì tsɨ̀gɨ̀nə̀ a Yerusalem. 
MAT.2.4	À lɛ ntwoŋ bɨlɨɨ bɨ ŋgǎŋmaa'anwì bɨ tsɨ̀m bo bɨ ŋgǎŋndɨ̀'ɨndɨ'ɨ Nwî tsɨ̀m bɨ zî a betə̀ a mbo bo mə: “Bɨ lɛ ntswe nɨ̂ ǹjwe Àyɔ'ɔ̀ Nwì wa aa a fə ɛ?” 
MAT.2.5	Bo kwi'i mə, “A njɔ̀'ɔ̀ àla'a Bethlehem a mbù'ù Yudea. Yulà à nɨ̂ ànnù yìi mə ŋ̀gàŋtoò Nwì à lɛ ŋŋwà'ànə̀ aà:
MAT.2.6	‘Wò, àla'a Bethlehem, a mbù'u Yudea,
MAT.2.6	wò, kaa ò sɨ̀ kə'ətə̀ bə̂, a tɨtɨ̀ɨ ɨla'a jì wè jìi mə ɨ tswe a mbù'ù Yudea aà;
MAT.2.6	ǹloŋ mə ǹtsyàsə̀ bə̀ à ka yǐ fɛ̀'ɛ̀ a tɨtɨ̀ɨ wò;
MAT.2.6	ŋù yìi mə à ka yǐ kɨ tsisə nɨ̂ bə̂ bâ, baIsrael aà.’”
MAT.2.7	Herod à yù'ù mə̂ lâlà, ǹtwoŋ ŋgǎŋnlii mɨ̀njɔ̀ŋ jya bo bo tswê ŋ̀ŋe'esə ŋghaanə, a betə̀ waa bo naŋsə̀ ǹswoŋə noò wa yìi mə bo lɛ nyə fɨ̂njɔ̀ŋ fya ghu aà. 
MAT.2.8	À yù'ù mə̂, ǹtɨgə ntoo waa a wa Bethlehem ǹswoŋ mə: “Nɨ̀ ghɛɛ naŋsə nlɔɔ mu wa; bɛɛ nɨ̀ lɔɔ nyə, nɨ̀ tɨgə̀ m̀bu mbɨ̀ɨ̀ nswoŋə a mbo mə̀, ta mə̀ kɨ ŋghɛɛ mmii yi.” 
MAT.2.9	Bo yù'ùtə̀ mə̂ ànnù ya mə mfɔ̀ wa à swòŋ aa, ntɨgə mfɛ'ɛ ŋghɛ̀ɛ̀ waa. Fɨ̀njɔ̀ŋ fya mə bo lɛ nyə a mbɨ̌ nsà'a nòò aa, fɨ tɨgə̀ ŋ̀ghɛɛ nɨ mbii bo, ŋ̀ghɛɛ ntəə wa adɨgə yìi mə bɨ lɛ njwe mu wa a tswe ghu aà. 
MAT.2.10	Bo yə̀ mə̂ fɨ̂njɔ̀ŋ fya m̀burə ndorɨtə tsi'ì a mbə̂ ànnù. 
MAT.2.11	Bo ghɛɛ̀ ŋ̀kuu wa nda, ǹyə mu wa bo ǹdè yi Mary, ŋ̀wo ghu nsi, m̀mii yi. Bo mìì mə̂ yi, ŋ̀ŋa'a ɨbàâ jyaa m̀fi'i njoo jìi mə bo lɛ nzì a ntsà'àtə mu wa nɨ̀ jù aa, mfa ntɨŋə yi ghu; bo lɛ mfa aa gold, nɨ frankinsense a bɔ̀'ɔ nɨ məə̀ ghu mbô. 
MAT.2.12	Bo fɛ̀'ɛ̀ mə̂ ŋ̀ka mbɨɨ waa fu m̀baŋnə ntɨgə ntsya nɨ mânjì yî dàŋ ǹloŋ mə à lɛ sɨ bə aa boŋ ǹjə̀ə̀ ɨ̀ lɛ̀ mə̂ waa, Nwì a swoŋ a mbo bo mə tâ bo tsuu bǔ bɨɨ ghɛ̀ɛ̀ fu wa a mbɛ̀ɛ mfɔ̀ Herod.
MAT.2.13	Nòò yìi mə bo lɛ mmà'àtə̀ ŋghɛɛ waa laa, angel Mmà'àmbi a zî a mbo Joseph a mûm ǹjə̀ə̀ ǹswoŋ ghu mbo mə, “Wa Herod à ka kɨ lɔ̀ɔ̀ mu wa mə yu zwitə, bɨ̀ɨ̀nə nlɔ̀gə̀ yi bô ǹdè yì, ŋ̀khə ŋghɛ̀ɛ̀ nɨ ghu a ala'a Egipto, ǹtɨgə ntswe ghu nywe'e a noò yìi mə̀ ka yǐ bǔ swoŋə a mbo wò aà.”
MAT.2.14	Joseph à lɛ mbɨ̀ɨ̀nə̀ ǹlɔgə mu wa bô ǹdè yì tsi'ì nɨ̀tugə, ŋghɛɛ a ala'a Egipto, 
MAT.2.15	ǹtɨgə ntswe ghu nywe'e a noò yìi mə Herod à lɛ ŋkwo aà. Ma yû ànnù a lɛ mfɛ̀'ɛ̀ aa a nlwensə ànnù yìi mə Mmà'àmbî à lɛ ghɨ̀rə̀ ŋ̀gàŋntoò yì a foò ǹswoŋ aa mə, “Mə̀ lɛ ntwoŋə mû ghà a fɛ'ɛ aa a ala'a Egipto.”
MAT.2.16	Nòò yìi mə Herod à lɛ nyə mə bə̀ bya mə bɨ lɛ nlò a mbɨ nsa'a nòò bɨ bwe'esə yi aa, ǹtɔ̂ŋ ɨ lɛ nlwì tsi'ì si'i si'i. A too bə̀ mə tâ bɨ̀ ghɛɛ nzwitə bɔɔ mbâŋnə̀ bɨ tsɨ̀m a ala'a Bethlehem bo bɨ̀ nɨ̂ ɨ̀la'a jìi ɨ lɛ ntswe ghu mbɛ̀ɛ̀ aa, ǹlɔ̀gɨnə nɨ bɔɔ bìi bɨ lɛ mbə ɨlòò ji baa aa ntɨgə nsɨgə, ǹyoŋə aa wa nɨ nòò wa mə bə̀ bya lɛ nswoŋ mə fɨ̀jɔ̀ŋ fya lɛ mfɛ̀'ɛ̀ aà.
MAT.2.17	Ma yû ànnù a lɛ mfɛ̀'ɛ̀ ǹlwensə aa annù yìi mə ŋgàŋntoo Nwì Yeremiah à lɛ nswoŋ aa mə:
MAT.2.18	“Ŋù a yə̀'ə a Rama,
MAT.2.18	nlərə nɨ̂ àkhɨɨ̀ yi,
MAT.2.18	Rachel a yə̀'ə bɔɔ̀ bi;
MAT.2.18	kaa wa'à biì nɨ mə mbə ŋù tsɨmsə̀ yi,
MAT.2.18	ǹloŋ mə bɨ kwòkə̀ mə̂ aà.”
MAT.2.19	Nòò yìi Herod à lɛ ŋkwo aa, Angel M̀mà'àmbi a zî a mbo Joseph a mûm ǹjə̀ə̀ a ala'a Egipto nswoŋ mə, 
MAT.2.20	“Bɨ̀ɨ̀nə nlɔgə mu wa bô ǹdè yì, m̀bɨɨ ala'a Israel, ǹloŋ mə bə̀ bya mə bɨ lɛ sɨ lɔ̀ɔ nzwitə mu wa aa bo kwòkə̀ mə̂.” 
MAT.2.21	À lɛ mbɨ̀ɨ̀nə̀ ǹlɔgə mu wa bo ǹdè yì, m̀bɨɨ a ala'a Israel. 
MAT.2.22	La à bɨ̀ɨ̀ mə̂ ǹyu'u mə Archelaus à lɛɛ̀ ǹjɨ ndâ taà yì ǹtɨgə mfɔ̀ a ala'a Judea, à lɛ mbɔ'ɔ a ŋghɛ̀ɛ ghu. Nwì à lɛ mbu ndɨ'ɨtə yi a mûm ǹjə̀ə̀ mə tâ à ghɛɛ a mbu'u ala'a Galilea. 
MAT.2.23	À lɛ nghɛɛ ntɨgə ŋka ntswe aa a njɔ̀'ɔ̀ àla'a Nazareth, ta lwensə annù yìi ŋgàŋntoò Nwì à lɛ nswoŋ aa, mə, “Bɨ ka yǐ kɨ twoŋə nii nɨ ŋù baNazareth.”
MAT.3.1	À lɛ mbə maa noò, Jɔn Ŋ̀gàŋmùrə bə̀ a ŋkì a zî a atu nta'a mɨwɛ̀ɛ̀ mɨwɛ̀ɛ̀ yìi ɨ lɛ ntswe a mbu'u Yudea aa, ǹlɔgɨnə ŋka nswoŋə nɨ̂ ànnù Nwî ghu. 
MAT.3.2	À lɛ sɨ swoŋə nɨ mə, “Nɨ̀ bəŋkə mɨ̂ntɨɨ̀ muu, mma'atə ɨbɨ̂ ghuu nloŋ mə annù nɨfɔ̌ aburə a tɨgə a abô.
MAT.3.3	Jɔn à lɛ mbə aa ŋù wa mə ŋgàŋntoò Nwì Yesaiah à lɛ nswoŋ nloŋ yi mə,
MAT.3.3	“Ǹjì ŋù ɨ tɔŋnə nɨ a atu nta'a mɨwɛ̀ɛ̀ mɨwɛ̀ɛ̀ ǹswoŋə nɨ mə,
MAT.3.3	‘Nɨ̀ naŋsə a mânjì M̀mà'àmbi,
MAT.3.3	ǹnaŋsə ɨyaà ji tâ ɨ̀ tsinə!”
MAT.3.4	Jɔn à lɛ sɨ wɛ'ɛ ɨtsə̀'ə̀ jìi bɨ lɛ naŋsə nɨ̂ ɨ̀nòŋ kamel aa, ŋkɨɨ ŋwɛ'ɛ nɨ̂ ɨ̀kô ŋ̀gùù a atìi yu; mɨ̀jɨ̂ mi mɨ lɛ mbə ŋgweenə bo nwu yì ǹtà'à. 
MAT.3.5	Bə̀ lɛ sɨ zì ghu mbɛ̀ɛ̀ ǹlo nɨ a Yerusalem, bo bɨ̌ a mbù'ù Yudea ntsɨ̀m, bo bɨ̀ nɨ̂ ɨ̀la'à tsɨ̀m jìi ɨ lɛ ntswe ŋkarəsə ŋkǐ Jordan aà. 
MAT.3.6	Bo lɛ sɨ bii nɨ̂ ɨ̀fansənnû jyaa, Jɔn a tɨgə̀ m̀murə nɨ̂ waa a ŋkì Jordan.
MAT.3.7	Lâ nòò yìi mə à lɛ nyə baFarisai bî ghà'àtə̀ bo bɨ̀ baSadukai bɨ zî ghu mbo mə tâ à murə waa a ŋkì aa, a lɛ nswoŋ a mbo bo mə, “Bǔ bɔɔ bɨ nô! A ghuu aa a wà'àsə wò mə tâ nɨ̀ khə̂ àlwintɔŋə Nwî yìi mə a zì aa ɛ? 
MAT.3.8	Nɨ̀ ka ŋkoonə mɨ̂ntà mìi mə mɨ dɨ̀'ɨ̀ nɨ mə nɨ̀ bə̀ŋkə̀ mə̂ mɨ̂ntɨɨ̀ muu, m̀ma'atə ɨbɨ̂ ghuu aà. 
MAT.3.9	Nɨ̀ tsee kɨ mɔ̀ɔ̀ntə̀ nɨ mə mbə nɨ̀ yî ŋ̀khə njo Nwì ǹloŋ mə nɨ swoŋə nɨ mə, ‘Taà yì'ì à nɨ aa Abraham.’ Mə̀ swòŋ a mbo bù mə mbə Nwî à zî àjàŋ mə mbə yu bəŋkə̀ ŋ̀gɔ̀'ɔ̀ jûlà ɨ tɨgə̀ bɔɔ bɨ Abraham! 
MAT.3.10	Tsi'ì tsɨ̀tsɔ̀ŋ wa bɨ nɔ̀ŋsə̀ mə̂ ǹjàà ǹlɔɔ nɨ̂ ŋ̀wâ ɨtì ghu tsi'ǐ mɨ̂ŋgàŋ! Ɨ̀tǐ tsɨ̀m jìi mə kaa ɨ sɨ mɨ̂ntà mî sɨgɨ̀nə̀ koonə aa, bɨ ka wǎ mmà'a a mɔ'ɔ tâ ɨ̀ khɨ.
MAT.3.11	“Mə murə ghuu aa a ŋkì a ndɨ̀'ɨ mə nɨ̀ bə̀ŋkə̀ mə̂ mɨ̂ntɨɨ̀ muu, lâ ŋù yì mɔ̀'ɔ a yòŋə a njɨm mə̀, yìi mə à kɔ̀'ɔ̀nə ntsyàtə ghâ, kaa mə̀ wa'à kù'ùnə̀ tsi'ǐ tugɨtə̂ ɨ̀baa kòrə̀ ji. À nɨ yu wa yìi à ka yǐ kɨ murə ghuu a mûm Àzwì yî Làà nɨ a mum mɔ'ɔ aà. 
MAT.3.12	Àyoo nsəgə mɨ̀sàŋ a tswe ghu abo, à ka səgə mɨ̂sàŋ mya ɨ tii ntsà'a tsɨ̀m fi'isə ɨ tɨgə ghotə mɨsàŋ mya a mûm àta yu, ɨ bàŋnə tɔɔ ntsà'à jya a nɨ mɔ'ɔ yìi mə ɨ khɨ kaa wa'à m̀mɛ̀ aà.”
MAT.3.13	Yesu à lɛ ntɨgə nlo a Galilea nzi a mbɛ̀ɛ Jɔn a ŋkǐ Jordan mə tâ à murə yi a ŋkì. 
MAT.3.14	Jɔn à lɛ ŋka nlɔɔ ntuù, ǹswoŋə nɨ mə, “A ku'unə mə boŋ a mùrə wò m̀murə gha a ŋkì, ò bâŋnə̀ m̀bu nzì bə a mbo mə̀ aa ɛ?” 
MAT.3.15	Yesu a kwi'i ghu mbo mə, “Mà'àtə tâ à bə̀ laà tsɨtsɔ̀ŋə̀; ǹloŋ mə àâ àjàŋ yìi mə a ku'unə mə tâ bɨ ghɨrə tâ ɨ̀nnù tsɨ̀m ɨ̀ tsinə aà.” Jɔn à lɛ ntɨgə mbii mmurə yi a ŋkì.
MAT.3.16	Nòò yìi bɨ lɛ mmurə Yesu a ŋkì aa, à lɛ ŋghɛ̀sə̀ mfɛ'ɛ wa mûm ŋ̀kì ŋ̀kɔ'ɔ ntəə a nta'à. Àbùrə̀ a lɛ ŋŋa'anə a yə Azwì Nwî a sɨgə, mbə tso bugɨrə mɨ̀kuu ntəə ghu atû. 
MAT.3.17	Ǹjì Nwì ɨ tɨgə̀ ŋ̀ghaa nlo a aburə nswoŋ mə, “Àa mû ghà yî m̀bâŋnə̀ yìi mə mə̀ kɔ̀ŋə aa à ghulà, mə naŋsə ndorɨtə nloŋə yì.”
MAT.4.1	Ma yaa annù a ghə̀ mə kɨ tsyà, Àzwi Nwì a tsyâsə Yesu a atu nta'a mɨwɛ̀ɛ̀ mɨwɛ̀ɛ̀ mə tâ Devil à kwa'anə yi ghu. 
MAT.4.2	À lɛ ntswe ghu mɨtugə mɨ njwi mɨ̀ghum mi nɨkwà, a si'inə bo bɨ̀ a tɨ̀tugə, ǹtuu njɨ̂, ǹjì ɨ yaŋə̀ yi. 
MAT.4.3	Ŋ̀gàŋkwà'ànə bə̀ wa a zî ghu mbo nswoŋ mə, “M̀bə ò bə Mu Nwì, ò swoŋ a mbô ŋ̀gɔ̀'ɔ̀ jû mə tâ ɨ̀ bəŋkə ntɨgə abaà.”
MAT.4.4	Yesu a kwi'i mə, “Bɨ ŋwa'anə a mûm àŋwà'ànə̀ Nwì mə,
MAT.4.4	‘Kaa ŋù à sɨ ntɨ̀ɨ̀ tswe nloŋ aa tsi'ì àbaa yu yu bə̂,
MAT.4.4	a kɨɨ nlɔɔ mɨghàà mɨ tsɨ̀m mìi mɨ fɛ̀'ɛ a ntsu Nwì aà.’”
MAT.4.5	Devil a bû ǹlɔgə Yesu ŋghɛɛ nɨ ghu wa njɔ̀'ɔ̀ àla'a yì ǹlàà maŋsə, ǹtɛ'ɛ yi wa atu nɨdòò nɨ ndâmà'anwì, 
MAT.4.6	ǹswoŋ ghu mbo mə, “M̀bə ò bə Mu Nwì, ò tsɔ'ɔnə̀ ǹlo fàa atu nda nnàŋə a nsyɛ̂; ǹloŋ mə bɨ ŋwa'anə mûm àŋwà'ànə Nwì mə,
MAT.4.6	‘Nwì à ka swoŋ annù a mbo baangel bi nloŋə ghô.’
MAT.4.6	M̀bu nswoŋ mə,
MAT.4.6	‘Bo ka tɨgə ŋɛɛ gho ɨ tugɨtə a mbo bo a ndəŋ
MAT.4.6	mbɨ̀'ɨ̀ ò tumə̀ àkòrə̂ yo a nɨ̂ ŋ̀gɔ̀'ɔ̀.’
MAT.4.7	Yesu a kwi'i mə, “Bɨ bû ŋ̀wà'ànə̀ a mûm àŋwà'ànə Nwì mə, ‘Tsùu Mmà'àmbî Nwìŋgɔ̂ŋ ghǒ kwà'ànə̀.’”
MAT.4.8	Devil a ku'ùsə̀ m̀bu nlɔ̀gə̀ Yesu ŋkɔ'ɔ ŋghɛɛ nɨ ghu a atu nta'a yìi a lɛ ŋkɔ'ɔ njɔŋnə aa, ǹdɨ'ɨ ɨtoò tsɨ̀m jìi mə bɨ̀fɔ̀ bɨ mbi bù sa'a aa bo bɨ̀ nɨ̀gha'à nyaa ghu mbô. 
MAT.4.9	Ǹswoŋ ghu mbo mə, “Mə̀ ka fa ŋgɔ̀ŋ ǹjoo ma jû tsɨ̀m a mbo wò mə mbə ò wo a nsyɛ mmii ghâ.” 
MAT.4.10	Yesu a kwi'i ghu mbo mə, “Lǒ ŋghɛ̀ɛ̂, Satan! Bɨ ŋwa'anə a mûm àŋwà'ànə Nwî mə,
MAT.4.10	‘Ka mii tsi'ì M̀mà'àmbi Nwìŋgɔ̀ŋ ghò,
MAT.4.10	ŋ̀kɨɨ ŋka mfa'a tsi'ì ghu mbo yuyu.’
MAT.4.11	Devil à lɛ ntɨgə mma'atə Yesu, baangel bɨ zî m̀fa'a ghu mbô.
MAT.4.12	Yesu à yù'ù mə mə bɨ nɨŋə Jɔn Ŋgàŋmurə bə̀ a ŋkì a atsaŋ, ǹtɨgə nlo ŋghɛ̀ɛ̀ a Galilea. 
MAT.4.13	À ghɛ̀ɛ̀ mə̂ ghuu aa, mma'atə Nazareth ŋ̀ghɛɛ ntɨgə ntswe a Kapernaum, a mbɛ̀ɛ̀ àtsumə Galilea, a mbù'u Zebulem bo Naphtali. 
MAT.4.14	A lɛ mfɛ̀'ɛ̀ laa a nlwensə annù yìi mə ntoò Nwì Yesaiah à lɛ nswoŋ aa mə,
MAT.4.15	“Àla'a Zebulum nɨ ala'a Naphtali,
MAT.4.15	jìi mə ɨ tswe a mbɛ̀ɛ ŋkì mɨyaa, a njii ŋkì Jordan,
MAT.4.15	Galilea, wò àla'a bɨ̂tɨ̀zi Nwî!
MAT.4.16	Bə̀ bìi mə bɨ lɛ sɨ tswe a mûm m̀fiì ɨ̀dɨ̀gə̀ aa
MAT.4.16	bɨ yə̀ mə ŋkà'à yî wè,
MAT.4.16	bə̀ bìi mə bɨ lɛ sɨ tswe a ala'a yìi mə àlɨləŋə nɨwo a lɛ ntswe ghu aa,
MAT.4.16	ŋkà'à ɨ tà mə a nu bo.”
MAT.4.17	Ǹlɔgɨnə maa noò Yesu a lɔgɨ̀nə̀ ŋ̀ka nswoŋə nɨ̂ ànnù Nwî ǹswoŋə nɨ mə, “Nɨ̀ bəŋkə mɨ̂ntɨɨ̀ muu, mma'atə ɨbɨ̂ ghuu, ǹloŋ mə annù nɨfɔ̌ aburə a tɨgə a abô.”
MAT.4.18	Yesu à kà mə̂ aa ntəə nzi a aghəŋə ŋkì mɨyaa Galilea nyə ŋgǎŋkômbwɛ̀ ji baa, a bə Simon yìi bɨ lɛ sɨ twoŋə nɨ Peta aa, bo mumaà yì Andrew, bɨ tswê wa mûm ŋ̀kì ǹlə nɨ̂ m̀bwɛ̀ nɨ̂ àmbunjya. 
MAT.4.19	Yesu a swoŋ a mbo bo mə, “Nɨ̀ zi ŋka nyoŋə nàâ, mə̀ ka ghɨ̀rə tâ nɨ̀ tɨgə mbə ŋgǎŋko bə̀.” 
MAT.4.20	Bo kɨ̂ ŋ̀ghɛnsə mmà'àtə mbunjya jyaa jya ǹyoŋə yi.
MAT.4.21	Bo bo kà mə̂ aa ŋghɛntə a bû ǹyə bɔɔ bɨ ma bî mɔ'ɔ bi baa, a bə Jɛms bo Jɔn, bɔɔ bɨ Zebedee. Bo bɨ̀ taà wàà Zebedee lɛ ntswe a mûm àkànu'u ŋkɛɛ nɨ̂ m̀bunjyâ jyaa. Yesu a twoŋə̀ waa. 
MAT.4.22	Bo kɨ̂ ŋ̀ghɛsə mma'atə akànu'ù yaa bo bɨ̀ taà wàà ǹyoŋə yi.
MAT.4.23	Yesu à lɛ ntɨgə ŋkarə nɨ ala'a Galilea tsɨ̀m ǹdɨ'ɨ nɨ̂ ɨ̀nnù a ndâghòtə baYuda, ŋ̀kɨɨ nswoŋə nɨ̂ ǹtoo yì ǹsɨgɨ̀nə̀ ya nloŋə annù nɨfɔ̌ aburə. Ŋ̀ghurə nɨ mɨ̀ghɔ̀ɔ̀ mɨ tsɨ̀m bo bɨ̀ ɨ̀lɔ̀'ɔ tsɨ̀m jìi ɨ lɛ ntswe a nu bə̀ aà. 
MAT.4.24	Ànnù ǹloŋ ŋgaà yì a lɛ ntɨgə nsɛɛnə a mûm àla'a Syria tsɨ̀mə̀. Bə̀ tɨgə̀ ǹlɔgə nɨ̂ ŋ̀gàŋmɨghɔ̀ɔ̀ jyaa tsɨ̀m, tsi'ì bə̀ bìi bɨ lɛ sɨ ghɔ̀ɔ̀ nɨ mɨ̀ghɔ̀ɔ̀ a mbuu mbuu, bo bə̀ bìi mə bɨ lɛ sɨ yu'u nyaŋə a mbuu mbuu aa, bə̀ bìi mə bɨ̀ demon lɛ ntswe a nu bo aa, ŋ̀gǎŋwo abùbùrə̀, bo bɨ̀ bɨ̀bwɛ̀nkə̀ ǹzi nɨ bo, a kɨɨ̀ ŋ̀ghurə waa. 
MAT.4.25	Mɨ̀nnɔ̀ɔ̀ mî ghà'àtə̀ lɛ ntɨgə nlo a mbù'u Galilea bo bɨ̀ nɨ a Njɔ̀'ɔ Ɨla'a Nɨghum, ǹlo a Yerusalem, nɨ a Yudea, nɨ a njii ŋkǐ Jordan ǹyoŋə nìi.
MAT.5.1	Yesu à yə̀ mə nnɔ̀ɔ̀ bə̂ wa ntɨgə ŋkɔ'ɔ ŋghɛɛ a atu nta'a, ntswe a nsyɛ, ŋgǎŋyəgə̂nnù ji ɨ yôŋ ǹtswe ghu mbɛ̀ɛ̀. 
MAT.5.2	A lɔgɨ̀nə̀ ŋ̀ka ndɨ'ɨ waa mə:
MAT.5.3	“M̀bɔɔnə a mbo bə̀ bìi mə bo fumə a mûm Àzwì aà, ǹloŋ mə ànnù nɨfɔ̌ aburə à nɨ̂ à yaa.
MAT.5.4	“M̀bɔɔnə a mbo bə̀ bìi mə mɨ̀ntɨɨ̀ myaa luu nɨ̂ àjəŋnə̀ aà, ǹloŋ mə bɨ ka tɨgə bɔrɨsə mɨ̂ntɨɨ̀ myaa.
MAT.5.5	“Mbɔɔnə a mbo bə̀ bìi mə bɨ bɔnə aà, ǹloŋ mə bo ka yǐ jɨ mbi yù aà.
MAT.5.6	“M̀bɔɔnə a mbo bə̀ bìi mə njì ɨ yaŋə nɨ̂ waa mɨ̀ntɨɨ̀ myaa kɨɨ̀ ǹloo nloŋ ɨnnù jìi ɨ tsinə aà, nloŋ mə bo ka yǐ ywurə.
MAT.5.7	“M̀bɔɔnə a mbo bə̀ bìi mə bɨ ko mɨlɨ̀ŋnə̀ bə̀ bi mɔ'ɔ aà, ǹloŋ mə bɨ ka yǐ kɨɨ ko mɨlə̀ŋnə̀ wàà.
MAT.5.8	“M̀bɔɔnə a mbo bə̀ bìi mə mɨ̀ntɨɨ̀ myaa mɨ laa aà, ǹloŋ mə bo ka yǐ yə Nwî.
MAT.5.9	“M̀bɔɔnə a mbo bə̀ bìi mə bɨ fà'à a ŋghɨrə mə tâ m̀bɔɔnə tswe a tɨtɨɨ̀ bə̀ aà, ǹloŋ mə baa yǐ tɨgə twoŋə waa nɨ bɔɔ bɨ Nwî.
MAT.5.10	“M̀bɔɔnə a mbo bə̀ bìi mə bɨ tsɔ'ɔ akòrə̂ yaa nloŋ mə bo ghɨ̀rə annù yìi a tsinə aà, ànnù nɨfɔ̌ aburə a nɨ̂ àyaa.
MAT.5.11	“M̀bɔɔnə a mbo bù mə mbə bə̀ ka mbəgɨtə nɨ̂ ghuu, ǹtsɔ'ɔ nɨ̂ àkòrə̂ yuu, ŋkɨɨ nswoŋə nɨ̂ m̀buu ɨnnù jì bɨ̂ tsɨ̀m, tsi'ì àdàŋə̀ dàŋə̀ a atu bù ǹloŋ ŋgaa yà aà. 
MAT.5.12	Nɨ̀ ka ndorɨtə ŋkɨɨ ŋwyɛ nsəgɨtə nloŋ mə mɨ̀tsɔ'ɔnə̀ mɨ afà'à mìi mɨ gha'a aa mɨ tswe mbo bù a aburə aà. Ǹloŋ mə à kɨ mbə ajàŋ yìi bɨ lɛ sɨ tsɔ'ɔ akorə ŋgǎŋntoo Nwî jìi ɨ lɛ ntswe a mbii bù aà.
MAT.5.13	“Nɨ̀ laa mbə fɨ̂ŋgwaŋ a mbô m̀bî. Lâ m̀bə fɨ̀ŋgwaŋ fɨ tuu nìi bǔ kɨ lìì, boŋ bɨ ka tɨgə bǔ ghɨ̀rə aa mə akə tâ fɨ̀ bǔ ka nlii aa ɛ? Kaa fɨ sɨ̀ nɨ̂ àfà'à bǔ ntswe, ntɨgə mbə aa mə tâ bɨ̀ me'e tâ bə̀ tɨgə ntəəntə ghu nɨ mɨ̀kòrə̀.
MAT.5.14	“Nɨ̀ laa mbə ŋkà'a mbi ghù. Kaa mbə bɨ wa'ǎ njɔ̀'ɔ̀ àla'a yìi ɨ̀ təə a atu nta'a aa lɔ̀'ɔ̀sə̀. 
MAT.5.15	Kaa bə̀ sɨ lâm kosə nnɨŋə nɨ a mûm àntɔ̀ɔ̀ ŋkusə, bɨ bàŋnə̀ ǹtɛ'ɛ aa bə a atu atɛtɛ̀, ŋ̀kà'â yi wa ɨ tɨgə̀ ǹta ŋke'etə nɨ bə̀ bɨ̀tsɨ̀m a mûm ǹdâ. 
MAT.5.16	Ma mùu ajàŋ, nɨ̀ ghɨrə tâ ŋ̀kà'â ghuu ka nta a nsi mi'i bə̀, tâ bo ka nyə ɨnnù jî sɨgɨ̀nə̀ jìi nɨ ghɨ̀rə̀ aa ta tɨgə gha'asə Taà ghùù yìi à tswe a aburə aà.
MAT.5.17	“Nɨ̀ tsee wa'atə mə mə̀ zì aa a mbwɛsə nɔ̀ŋsə̀ yìi à tswe a mûm àŋwà'ànə̀ Moses kə̀ ànnù yìi a tswe a mûm àŋwà'ànə ŋgǎŋntoo Nwî aà. Kaa mə̀ sɨ̀ zì aa a mbwɛsə nɔ̀ŋsə̀, mə̀ zì aa bə a nlwensə. 
MAT.5.18	Mə̀ swoŋ tsi'ǐ annù nɨ̂ŋkoŋ a mbo bù mə kaa nɨ̀li'i nɨ̂ àŋwà'ànə̀ nî fùùrə̀ kə̀ àntsɔ̀'ɔ̀nə̀ yî fùùrə̀ kaa ka yì wa'à bwɛ wa nɨ̂ àŋwà'ànə̀ nɔ̂ŋsə̀ ǹywe'e a noò yìi mə abùrə̀ bo ǹsyɛ ka yǐ tsyà aà; bɨ ka yǐ ghɨ̀rə ɨnnù jìi ɨ tswe ghu aa tsi'ì tsɨ̀m ya'a. 
MAT.5.19	Ŋù tsù yìi mə a wò tsi'ì ǹdɨ'ɨ yì kə̀gə yî mɔ̀'ɔ a nɨ̂ ǹdɨ'ɨ ma jû, ŋ̀kɨɨ ntɨgə ndɨ'ɨ nɨ a mbo bə̀ bî mɔ'ɔ mə bɨ̀ ka ŋghɨrə mala aa, bɨ ka yǐ twoŋə yi nɨ ŋù yî kə̀'ə̀tə nsɨgə nlwi'i a mûm ànnù nɨfɔ̌ aburə. Lâ ŋù yìi mə a lə̀ə ndɨ'ɨ mà jû ŋ̀kɨɨ mmɨrɨsə nɨ bə̀ bî mɔ'ɔ mə bɨ̀ kɨɨ ŋka nləə aa, bɨ ka yǐ twoŋə yi nɨ ŋù yì ŋ̀wè a mûm ànnù nɨfɔ̌ aburə.
MAT.5.20	Mə̀ swoŋ a mbo bù mə, mbə ɨnnǔ juu tsuu tsinə ɨ tsyatə ji ŋgǎŋndɨ'ɨ nɔ̀ŋsə̀ bo bɨ̀ ji baFarɨsai, bəə boŋ kaa nɨ̀ ka yǐ wa'ǎ a mum annù nɨfɔ̌ aburə kuù.
MAT.5.21	“Nɨ̀ yu'u mə bɨ lɛ sɨ swoŋə a mbo bə̀ a mbìì mə, ‘Tsee ŋû zwitə; ŋù yìi mə à ghɨ̀rə mala aa bɨ ka lɔ̀gə̀ yi ŋghɛɛ nɨ ghu a ndântsɔ̀'ɔ̀tə mɨ̀sa'à.’ 
MAT.5.22	Lâ, mə̀ swòŋə a mbo bù mə: ŋù yìi mə à lwìsə ntɔŋ a nû ǹdɨ̂m yì aa,
MAT.5.23	M̀bə ò yǐ nzì nɨ̂ ǹjoo mmà'anwì jo a nsi nɨ̀kèntə̀ nɨ mɔ'ɔ nɨ mmà'anwì, ŋ̀wa'atə mə ò fànsə annù a mbo ndɨm ghò, 
MAT.5.24	ò ma'àtə̀ ǹjoo mmà'anwì jya wa mbɛ̀ɛ nɨ̀kèntə̀ nɨ mɔ'ɔ, mfoo ŋghɛ̀ɛ̀ bǔ ndɨm ghò wa mâŋsə̀ ànnù ya, mbɔŋ tâ ò zi mfa njoo mmà'anwì jo jyâ.
MAT.5.25	“M̀bə ŋù yìi à nɨ̌ŋ ɨsa'a a nu wù a lɔgə gho ŋka ŋghɛɛ nɨ wò a kɔrə̀, ò swoŋ bu yu mâŋsə̀ ɨ̀sa'a wa a mânjì m̀bɔŋ ghɛɛ kuu wâ kɔrə̀; ǹloŋ mə bu yu bə ghɛɛ kuu ghu, boŋ à ka ghɛɛ fa gho a mbo ŋ̀gàŋnsa'a mɨ̀sa'a tâ à tɨgə mfa gho a mbô ŋ̀gàŋmbɛ̂ àtsàŋə̀ tâ à ghɛɛ nnɨŋə gho a atsaŋə̀. 
MAT.5.26	Mə̀ swǒŋ tsi'ì ànnù nɨ̂koŋ a mbo wò mə ò bə kuu wa atsaŋ boŋ ò ka tɨgə tswe ghu ɨ ywe'e a noò yìi ò ka yǐ màŋsə tu ŋkabə yìi mə o tswa nii ghu aa tsi'ì ǹtsɨ̀m, ɨ sɨgə ywe'e nɨ̂ ànini yìi a lwi'i aà.”
MAT.5.27	“Nɨ̀ lɛ nyu'u bɨ swoŋ a mbìì mə, ‘Tsee annǔ mâghàbə ghɨ̀rə̀.’ 
MAT.5.28	Lâ mə̀ swǒŋ a mbo bù mə, ŋù yìi mə à lèntə mâŋgyɛ̀ nyə'ətə yi aa, à ghɨ̀rə̀ mə annǔ mâghàbə bo yu a mûm ǹtɨɨ yu. 
MAT.5.29	Maa ajàŋ m̀bə nɨ̀li'ì no nì mà'à nɨ ghɨ̀rə mə tâ ò wo a mûm ɨnnù jî bɨ, ò twe'è m̀me'e! A bɔŋ mə tâ ò bwɛ adɨgə nû yo yǐ mɔ'ɔ ntsyatə mə tâ bɨ̀ yi mmà'a ɨbɨɨ nû gho tsɨ̀m a mum mɔ'ɔ Satan.
MAT.5.30	M̀bə abô yo yì mà'à a ghɨrə mə tâ ò wo a mûm ɨ̀nnù jî bɨ, ò kwyɛ̂ m̀me'e! A bɔŋ mə tâ ò bwɛ nɨkwɛɛ̀ no nǐ mɔ'ɔ ntsyatə mə tâ bɨ̀ yi mmà'a ɨbɨɨ nû gho tsɨ̀m a mum mɔ'ɔ Satan.
MAT.5.31	“Bɨ lɛ swoŋ mə, ‘Ŋù yìi à fì'i ŋgwɛ̂ yì a nda yu aa, tâ à yə mə yu fa àŋwà'ànə̌ nsà'ànə nɨ̀yɔ'ɔ ghu mbô.’ 
MAT.5.32	Lâ, mə̀ swǒŋ a mbo bù mə, m̀bə ŋù a fi'i ŋgwɛ̂ yì a nda yu, ntsuu nloŋ aa annǔ atsùùrə bə, bəə boŋ à ghɨ̀rə̀ aa mə tâ à tɨgə màŋgyâ àjɨrə̀; ŋùmbâŋnə̀ yìi à yɔ̀'ɔ yi aa, a ghɨrə̀ aa annǔ mâghàbə̀ bo màŋgyɛ̀ ma wâ.
MAT.5.33	“Nɨ̀ nyu'u mə bɨ lɛ sɨ swoŋə a mbìì mə, ‘Nɨ̀ tsuu kɨ kàà ànnù a mbwe'esə bə̀, lâ m̀bə ò tɛ'ɛ ŋkaa a mbo M̀mà'àmbi mə o ka ghɨ̀rə annù, ò ghɨ̀rə̀ ànnù ma yâ.’ 
MAT.5.34	La mə̀ swǒŋ a mbo bù mə, nɨ̀ tɛ'ɛ tsuu burə kɨ kaa kàà. Nɨ̀ yi tɨ kà'a annù nɨ̀ tsuu kɨ kàà. Nɨ tsee nɨ̂ àbùrə̀ kàà, ǹloŋ mə àa adɨ̀gə̀ yìi mə àbə̀rə̀ Nwî a tswe ghu aà; 
MAT.5.35	kə̌ a nsyɛ, nloŋ mə àa adɨ̀gə yìi mə Nwǐ a tɛtə mɨkòrə̂ mi ghu aà; kě nɨ̂ Yerusalem, ǹloŋ mə àa ǹjɔ̀'ɔ̀ àla'à M̀fɔ̀ yî ŋ̀wè aà. 
MAT.5.36	Nɨ̀ tsee kɨ kàà nɨ̂ àtû yuu, nloŋ mə kaa mbə nɨ̀ wa'ǎ ɨnùŋ yî m̀fù'ù kə̀ yî m̀fìì ghɨrə̀ aà. 
MAT.5.37	Tâ ànnù yìi mə nɨ̀ ka kɨ swoŋə aa tâ bə tsi'ì ‘ɨ̀ɨ̀ŋə’ kə̀ ‘ŋ̀gaŋ’; ànnù yi dàŋ yìi nɨ̌ bù ǹswoŋə aa a tɨgə nlo aa a mbo ŋù yì mbɨ wâ.
MAT.5.38	“Nɨ̀ lɛ nyu'u mə bɨ lɛ nswoŋ mə, ‘Nɨ̀li'i a atu nɨ̀li'ì, bo bɨ̀ nɨ̀sɔ̀ŋə̀ a atu nɨ̀sɔ̀ŋə̀.’ 
MAT.5.39	La mə̀ swòŋə a mbo bù mə, tsuu ɨbɨ yìi ŋù yì mbɨ a ghɨrə nu bù kɨ tuu. Lâ m̀bə ŋù a fɛɛ nɨgha'à no ni abô mà'à, ò bəŋkə̀ nî mɔ'ɔ mfa ghu mbô. 
MAT.5.40	M̀bə ŋù a lɔɔ gho nɨ̀ ɨ̀sa'a ŋka nlɔɔ mə yu kwɛrə atsə̀'ə̂ yo yì mà'à, ò kɨ̀ m̀fa akutə̀ yo ghu mbô. 
MAT.5.41	M̀bə ŋù a gaansə gho mə tâ ò kwɛtə yi tâ bu yu ghɛɛ mile yî m̀fùùrə̀, ò bii bu yu bâŋnə̀ ŋ̀ghɛɛ bi baà. 
MAT.5.42	M̀bə ŋù a yi nlɔɔ ayoo a mbo wò ò fâ, ǹtsee tuu a ntsɔ'ɔsə ŋù nɨ̂ àyoò.
MAT.5.43	“Nɨ̀ lɛ nyu'u bɨ swoŋ mə, ‘Ka kɔ̀ŋə̀ a ndɨ̂m ghò, ŋ̀ka mbaa ŋgàŋkɨ̀bàâ ghò.’ 
MAT.5.44	La mə̀ swòŋə a mbo bù mə, nɨ̀ ka ŋkɔŋ ŋgàŋkɨbàâ juu, ŋ̀ka ntsa'atə nɨ̂ Nwî a atu bə̀ bìi bɨ tsɔ'ɔ akòrə̂ yuu aa, 
MAT.5.45	tǎ tɨgə bə bɔɔ bɨ Taà ghùù yìi à tswe a aburə aà; ǹloŋ mə a ghɨ̀rə nɨ̀nòò yì a tâ nɨ a atu bə̀ bî bɨ bo bɨ̀ bì sɨgɨ̀nə̀, ŋ̀ghɨrə m̀bəŋ ɨ loò nɨ̀ bə̀ bìi annû yaa a tsinə aa bo bɨ̀ bìi annû yaa sɨ̀ tsinə̀ aà. 
MAT.5.46	M̀bə nɨ̀ ka ŋkɔŋ aa tsi'ì bə̀ bìi bɨ kɔ̀ŋə̀ ghuu aa, boŋ mbə Nwì a bû ǹtsɔ'ɔ ɨfà'à ghuu aa a ya aa ɛ? Tsi'ì ŋ̀gǎŋkwɛrə bɨ̀tax, bɨ sɨ ma mùu ajàŋ ghɨrə aa ɛ?
MAT.5.47	M̀bə nɨ̀ ka ntwoŋtə aa tsi'ǐ bɔɔ bɨ maà buu, boŋ kwensə nɨ̂ ànnù yìi nɨ ghɨ̀rə̀ aa à nɨ̂ àkə̀ aa ɛ? Tsi'ì bɨ̀tɨzi Nwî, bɨ sɨ maa ajàŋ kɨɨ ŋghɨrə aa ɛ?
MAT.5.48	Nɨ̀ ghɨrə tâ ɨ̀nnù juu ɨ bɔŋ màŋsə̀ tsi'ì àjàŋ mə Taà ghuu a aburə à bɔ̌ŋ màŋsə̀ aà.
MAT.6.1	“Nɨ̀ ka ntsyɛsə ghuu ntsuu ɨnnù jìi mə ɨ tsinə aa a nsi mi'i bə̀ kɨ ghɨ̀rə̀ bə mə tâ bɨ̀ ka nyə ghuu. Ǹloŋ mə nɨ̀ bə kɨ ghɨ̀rə̀ maa ajàŋ boŋ kaa nɨ̀ ka wa'ǎ mɨtsɔ'ɔnə̀ mɨ ɨfà'à a mbo Taà ghùu yìi à tswe a aburə aa kwɛrə̀.
MAT.6.2	“Maa ajàŋ, nɨ̀ yi tɨ fa ayoo a mbo ŋ̀gàŋə̂fumə nɨ̀ tsuu ntàŋ kɨ tɔŋə, tsi'ì tsǒ ajàŋ mə ŋgǎŋabagɨlə ɨ ghɨ̀rə a ndaŋghotə bo bɨ a nɨ mɨ̂mfàŋnə̀ mə tâ bɨ̀ ka ŋgha'asə wa aà. Mə̀ swòŋə a mbo bù tsi'ǐ annù nɨ̂koŋ mə bo kwɛ̀rə̀ mə̂ mɨtsɔ'ɔnə̀ mɨ ɨfà'â myaa mɨtsɨ̀mə̀. 
MAT.6.3	Lâ nɨ̀ yi mbàŋnə̀ tɨ fa ayoo a mbo ŋ̀gàŋə̂fumə, nɨ̀ tsuu ŋghɨrə mə tâ àbô yuu yî ŋ̀kwàbə̀ à zi ayoo yìi mə àbo yì mà'à a tugɨtə aà. 
MAT.6.4	Ta tâ ǹjoo jya mə nɨ fa aa tâ ɨ̀ tswe a alɔ̀'ɔ̀sə̀, boŋ Taà ghùu yìi mə a yə ɨdɨgə a alɔ̀'ɔ̀sə̀ aa, à ka tsɔ'ɔ ɨfà'â ghuu.
MAT.6.5	“Nɨ̀ yi tɨ tsà'àtə̀ Nwî nɨ̀ tsuu bə tsi'ì tsǒ ŋgǎŋəbagɨlə̀ mə bo kɔ̀ŋə mə bo kɨ bɨɨnə təə nɨ a ndaŋghotə kə̌ a mbɛ̀ɛ̀ mɨ̂mfâŋnə̀ mə bə̀ ka nyə waa aà. Mə̀ swòŋə a mbo bù tsi'ǐ annù nɨ̂koŋ mə bo kwɛ̀rə̀ mə̂ mɨtəŋnə̂ myaa. 
MAT.6.6	Lâ nɨ̀ yi mbàŋnə̀ tɨ tsà'àtə̀ Nwî, nɨ̀ kuu ŋghɛ̀ɛ̀ a mûm ǹja'à ǹda bù, ǹtsetə abà'à, m̀bu'u mbo a mbo Taà ghùù yìi à tswe alɔ̀'ɔ̀sə̀ aa, boŋ Taà ghùù yìi a yə ɨdɨgə alɔ̀'ɔ̀sə̀ aa, à ka təŋə ghuu.
MAT.6.7	“Nɨ̀ yi tɨ tsà'àtə̀ Nwî, nɨ̀ tsuu bu'usə̀ kɨ ghàà mɨ̀ghàà bə̂ àdàŋə̀ dàŋə̀ tsi'ì tsǒ ajàŋ yìi mə bɨ̀tɨ̀zî Nwî bɨ ghɨ̀rə̀ aà. Ǹloŋ mə bo wa'atə nɨ mə Nwɨ̀ŋgɔ̀ŋ à ka yu'u nɨyə̀'ə̂ nyaa ɨ yòŋə̀ aa mɨghàâ mya mî ghà'à ŋ̀gha'a. 
MAT.6.8	Nɨ̀ tsuu tsǒ bo bə, ǹloŋ mə Taà ghùù à zi njoo jya jìi mə nɨ boŋə aa mbɔŋ tâ nɨ̀ ka mbetə. 
MAT.6.9	Nɨ̀ tɨgə ŋka ntsa'atə Nwì aa laà mə:
MAT.6.9	Taà yi'i a aburə,
MAT.6.9	ghɨ̀rə̂ tâ bɨ̀ ka ŋgha'asə Ɨkûm ghô.
MAT.6.10	Tâ ànnù nɨfɔ̂ yo â zi,
MAT.6.10	Ta bǎnsyɛ aa nyu'u ndɨ'ɨ̀ jo tsǒ bǎburə.
MAT.6.11	Fa mɨjɨ mìi mə mɨ ku'unə a mbo bì'ì sii aà.*f*
MAT.6.12	Lì'ìnə ɨfansənnù ji'i a ajàŋ mə bì'i kɨɨ nli'inə nɨ̂ jî bə̂ bìi bɨ fànsə̀ a nu bì'ì aà.
MAT.6.13	Ǹtsuu bii bì'ì kwo a ŋkɨ̀rə̀ Satan bə̀. Lâ yweensə yi'i nɨ̂ ɨ̀nnù jì bɨ̂.*f*
MAT.6.14	“Ǹloŋ mə nɨ̀ bə kɨ lì'ìnə ɨfansənnù bə̂, bəə boŋ Taà ghùù yìi à tswe a aburə à ka kɨɨ lì'ìnə̂ juu. 
MAT.6.15	Lâ m̀bə nɨ̀ tsuu ɨfansənnù bə̂ kɨ lì'ìnə bəə boŋ kaa Taà ghùù kaa à ka wa'à juu ka nli'inə.
MAT.6.16	“Nɨ̀ yi tɨ si'isə ɨbɨɨ nû ghuu tɨ jɨ, nɨ̀ tsuu kɨ jəŋnə tsi'ǐ tso ŋgǎŋəbagɨlə̀ ǹloŋ mə bo tsuŋ mɨ̂nsî myaa mə tâ bə̀ ka nyə mə bo si'isə̂ ɨ̀bɨɨ nû waa tɨ jɨ̂. Mə̀ swòŋə a mbo bù tsi'ǐ annù nɨ̂ŋkoŋ mə bo kwɛ̀rə̀ mə̂ mɨtəŋnə myaa mɨtsɨ̀mə̀. 
MAT.6.17	Lâ nɨ̀ yi mbàŋnə̀ tɨ si'isə ɨbɨɨ nû ghuu tɨ jɨ, nɨ̀ ka nsi'itə mɨ̂nsî muu nyɔ'ɔ, 
MAT.6.18	tâ bə̀ tsee yə mə nɨ̀ sì'ìsə̂ ɨbɨɨ nû ghuu tɨ jɨ̂. Tâ Taà ghùù yìi à tswe alɔ̀'ɔ̀sə̀ aa, tâ yə. Boŋ Taà ghùù wa mə a yə ɨdɨgə a alɔ̀'ɔ̀sə̀ aa, à ka tɨŋə ghuu.
MAT.6.19	“Nɨ̀ tsuu afù'û yuu a ɨtà fàa nsyɛ kɨ lə̀ə̀, a adɨgə yìi mə mbə nsə̀gə̀ ɨ̀ kurə kə̀ ǹtsə̀bə̀ ɨ̀ kô, kə̀ bɨ̀yə̀rə bəgə nyə̀rə̀ aà. 
MAT.6.20	Nɨ̀ baŋnə ka ləə afù'û yuu bə a atǎ aburə, a adɨgə yìi mə m̀bə̂ ǹsə̀gə̀ ɨ̀ wa'à kurə, kaa ntsə̀bə̀ wa'à kɨ̀ ŋ̀ko, kaa bɨ̀yə̀rə wa'à kə̀ m̀bəgə nyərə. 
MAT.6.21	Ǹloŋ mə adɨ̀gə̀ yìi mə afù'û yo a tswe ghu aa, ǹtɨɨ̀ gho ɨ ka kɨɨ tswe aa ghu.
MAT.6.22	“Nɨ̀li'ì no laa mbə lmâ ɨbɨɨnû ghô. Nɨ̀li'ì no bə tswe sɨgɨnə̀, bəə boŋ mbɨ̀ɨ̀ nû yo ntsɨ̀m ɨ̀ luu nɨ̀ ŋ̀kà'à. 
MAT.6.23	Lâ nɨ̀li'ì mo bə tsuu ɨ sɨgɨnə̌ tswe boŋ m̀bɨ̀ɨ̀ nû yǒ ntsɨ̀m ɨ̀ luu nɨ̀ m̀fiì ɨ̀dɨ̀gə̀. M̀bə̂ ŋ̀kà'à yìi mə ɨ tswe a nu bù aa ɨ bə mfii ɨdɨ̀gə̀ bəə boŋ à nɨ̂ m̀fii ɨdɨ̀gə̀ yî ǹswèrə̀ ǹswerə.
MAT.6.24	“Kaa mbə ŋù à wa'à a mbo bɨ̀tà bɨ afà'à bi baa ka mfa'a; ǹloŋ mə à ka bàà yî mɔ̀'ɔ ɨ bàŋnə kɔ̀ŋ yì mɔ̀'ɔ̂; kə̀ a kâ m̀fa'a a mbo yì mɔ̀'ɔ nɨ̂ ǹtɨɨ̀ yi tsɨ̀m, m̀baŋnə ntsa'a nɨ yì mɔ̀'ɔ̂. Kaa mbə ò wa'ǎ a mbo Nwì bo bɨ̀ a mbô ŋ̀kabə ka mfa'a.”
MAT.6.25	“Ma mùu ajàŋ, mə̀ tɨgə̀ ǹswǒŋ a mbo bù mə nɨ̀ tsuu ɨnnǔ kɨ wa'a nloŋ ntswêntɨ̀ɨ̂ yùù, mə nɨ̀ ka jɨ aa àkə̀, kə̀ no aa akə̀ lɛ, kə̀ ǹloŋə ɨbɨɨnû ghuu, mə nɨ̀ ka wɛ'ɛ aa akə̀ lɛ. Ǹtswê ǹtɨɨ̀ yùu, ɨ̀ sɨ̀ mɨjɨ tsyàtə̀ aa ɛ? Mɨ̀bɨ̀ɨ̀mɨnû muu mɨ wa'a ɨ̀tsə̀'ə̀ kɨ ntsyatə aa ɛ? 
MAT.6.26	Nɨ̀ lentə bɨ̂sɨŋ bìi bɨ dàrə̀ a ndəŋ aà. Kaa bɨ sɨ waa njoo bwe'e, kaa wa'a kɨ̀ɨ̀ m̀fu'u nlə̀ə̀ nɨ a atà. Lâ Taà ghùù yìi à tswe a aburə aa a jɛ'ɛ̀ nɨ̀ waa. Ǹduù ghuu ɨ sɨ̌ ɨ waa tsyâtə aa ɛ? 
MAT.6.27	M̀bə ŋù nɨ̀bû ghùù yî tsù a ku'ùsə̀ mûbàŋtə̀ *f* a nɨ̂ ǹtswêntɨ̀ɨ̂ yì ǹloŋ mə a wa'a ɨnnù aa ɛ? 
MAT.6.28	Nɨ wa'a nɨ̂ ɨnnù ǹloŋ ɨtsə̀'ə̀ aa aya aa ɛ? Nɨ̀ lentə ɨbwì'i ŋgɛ̀ɛ̀ jìi ɨ kwe a ŋgɛ̀ɛ̀ aà. Kaa ɨ sɨ nwùgɨ̀nə̀, kaa kɨ'ɨ̀ nɨ̂ àsìsì kɨɨ mba'a. 
MAT.6.29	Mə̀ swòŋə a mbo bù mə tsi'ì m̀fɔ̀ Solomon a mûm nɨgha'à ni nɨ tsɨ̀m, kaa à lɛ ŋkɨ'ɨ atsə̀'ə̀ yî tsu wɛ'ɛ tâ à bɔŋ mbə tsi'ì tsô jyaa. 
MAT.6.30	Lâ m̀bə Nwìŋgɔ̀ŋ a ka nwɛ'a ɨtsə̀'ə̀ a nû ŋ̀gɛ̀ɛ̀ a ɨtu mɨnta'a, yìi mə ɨ kwe sii a lo tɨ bə a yɔɔ bɨ tɔɔ̀ a abu aa, boŋ mbə a kɨ'ɨ ɨtsə̀'ə̀ a nu bù naŋsə̀ ŋ̀wɛ'ɛ ntsyatə aa ɛ? Àbìintɨɨ̀ yuu a kə'ə bə laa aa a ya ɛ? 
MAT.6.31	Ma mùu ajàŋ a ku'unə mə nɨ̀ tsuu ɨnnù kɨ wa'a, ɨ betə nɨ mə, ‘Bì'ì ka jɨ aà àkə̀, kə̀ bì'ì ka no aà àkə̀, kə̀ bì'ì ka wɛ'ɛ aà àkə̀ lɛ?’ 
MAT.6.32	Ǹloŋ mə bɨ̀tɨ̀zî Nwî bɨ lɔ̀ɔ̀ ma jû ǹjoò tsɨ̀mə̀; lâ Taà ghùù a aburə à zi mə nɨ boŋ njoo mà jû tsi'ì tsɨ̀mə̀. 
MAT.6.33	Lâ tâ nɨ̀ foo ŋka nlɔɔ bə ànnù nɨfɔ̀ Nwî bo bɨ̀ ànnû yi yìi mə a tsinə aa boŋ à ka kɨɨ fa njoo mà jû tsi'ì tsɨ̀m a mbo bù.
MAT.6.34	Ma mùu ajàŋ nɨ̀ tsuu ɨnnù kɨ wa'a nloŋ annǔ ayɔɔ bə̂, ǹloŋ mə ɨyɔ̀ɔ̀ ka lǒ tswe nɨ ɨ̀ jii ɨnnù. Tâ ŋ̀gɨ'ɨ yì sii tâ ɨ̀ ku'unə siì.
MAT.7.1	“Tsuu mɨlɔ'ɔ mɨ bə̂ kɨ twi tâ bɨ̀ tsuu mo ɨ kɨɨ twi. 
MAT.7.2	Ǹloŋ mə àjàŋ yìi mə o twi mɨlɔ'ɔ mɨ bə̂ aa, à nɨ̂ àjàŋ yìi mə bɨ ka yǐ kɨɨ twi mô. Fɨ̀gə̀ yìi mə o fa nɨ a mbo bə̀ aa, à nɨ fɨ̀gə̀ yìi bɨ ka kɨɨ fa nɨ a mbo wò aà. 
MAT.7.3	A ghɨ̀rə̂ àkə̀ mə ò ka nyə nɨ̂ àbà'a ati yìi mə a tswe nɨli'i ndɨ̂m ghò kaa ŋkɨ'ɨ nɨ̀ koonə yìi mə à tswe nɨli'i wò aa yə aa ɛ? 
MAT.7.4	Kə̀ m̀bə ò tsyà aa la nswoŋ a mbo ǹdɨ̂m ghò mə, ‘Zǐ ta mə̀ fi'i abà'a ati a nɨli'i wò’, mə koonə à bàŋnə ntswe a nɨli'i wò aa ɛ? 
MAT.7.5	Wò ŋgàŋàbagɨlə̀, foo ntyǎ mbìì m̀fi'i koonə wa a nɨli'i wò, boŋ ò ka naŋsə yə abà'a ati ya a nɨli'i ndɨm ghò ɨ fi'i.
MAT.7.6	“Nɨ̀ tsuu njoo jìi ɨ laa màŋsə̀ aa a mbô m̀bu kɨ fa boŋ ɨ ka bəŋkə ɨ wǒ a nu bù. Nɨ̀ tsuu njoo atɨ̀ndùû juu a mbo bɨ̀kwiŋyàm kɨ fa boŋ bɨ ka nɨ̀ŋtə̀ ɨ ta ŋgɨ'ɨ ghu.
MAT.7.7	“Nɨ̀ ka mbetə boŋ bɨ ka kɨ fa a mbo bù. Nɨ̀ ka nlɔɔ boŋ nɨ̀ ka yə. Nɨ̀ ka ŋkwɛntə boŋ bɨ ka ŋa'a a mbo bù. 
MAT.7.8	Ǹloŋ mə ŋù ǹtsɨ̀m yìi a betə aa, a kwɛrə, ŋù ǹtsɨ̀n yìi a kɨɨ nlɔɔ aa, a yə. Ŋù yìi mə a kwɛ̀ntə̀ aa, bɨ kɨɨ̀ ŋ̀ŋa'a ghu mbô. 
MAT.7.9	Kə̀ à nɨ̂ m̀buu ŋû ghuu yìi mə à tswe a atɨtɨ̀ɨ bù mə mbə mû yì à betə yi mə tâ à fa abaa a mbo yu a bâŋnə̀ m̀fa bə̂ ŋ̀gɔ̀'ɔ̀ ghu mbo aa ɛ? 
MAT.7.10	Kə̀ bɛɛ mə a betə yi mə à fa fɨbwɛ̀ a mbo yu a bâŋnə̀ m̀fa bə no aa ɛ? 
MAT.7.11	M̀bə bù bìi mə nɨ̀ nɨ ŋgǎŋghɨ̀rə ɨnnù jì bɨ, nɨ̀ zi ajàŋ mə mbə nɨ̀ ka mfa njoo jì sɨgɨ̀nə̀ a mbo bɔɔ̀ buu, boŋ mbə Taà ghùù yìi à tswe aburə aa a kɨ'ɨ njoo jì sɨgɨ̀nə̀ a mbo bə̀ bìi mə bɨ betə aa ka mfa aa mə akə aa ɛ?
MAT.7.12	“Ka ŋghɨrə a nu bə̀ ɨ ɨnnù jya jìi mə o kɔ̀ŋə̀ mə bɨ̀ ka ŋghɨrə a nu wò aà. Ǹloŋ mə àâ ànnù yìi mə nɔ̀ŋsə̀ bo bɨ̀ nɨ̀ghàà nɨ ŋgǎŋntoo Nwì swoŋə aa a yûlà.
MAT.7.13	“Nɨ̀ tsya nɨ ǹtsǔ ŋkya yì kəgə wa ŋkuu, nloŋ mə ntsǔ ŋkya mà wa ɨ jwaanə ntəə mânjì yì a ŋkɨ mfwaatə, ɨ ghɛ̀ɛ̀ aa a ntsǔ nɨ̀wo nɨ nlwì'ì ǹjɨ̀mə̀, bə̀ kɨɨ̀ ǹzwu nyoŋə ghu ŋgha'a. 
MAT.7.14	Lâ ǹtsǔ ŋkya yìi mə ɨ ghɛ̀ɛ a mûm ntswêntɨ̀ɨ̀ aa ɨ kə'ətə; mânjì yìi mə a kɨɨ ŋghɛɛ ghu aa a tsyânə̀, a bə tsi'ì m̀bùmtə̀ bə̂ mə mbə bɨ yə̂.
MAT.7.15	“Nɨ̀ ka ntsyɛsə ghuu nɨ̂ ŋ̀gǎŋntoo Nwî m̀bwe'esə̀, jìi ɨ zǐ a mbo bù m̀ma'a ŋgùù m̀bînjə̀rə̀ a nu bo, lâ m̀baŋnə̀ mbə naàŋgwyɛ̀ mɨtsə'ə̀ aà. 
MAT.7.16	Wa nɨ̀ ka yǐ zi waa aa a njɨ̌m mɨ̀ntâ myaa. M̀bə̂ àtǐ njɔ̂ŋ ǹjɔŋ a koonə̀ bɨ̀lâmsì aa ɛ? Kə̀ ǹtsìbɨ̀njɔ̀ŋ ɨ koonə̀ ǹsàrə̀ aa ɛ? 
MAT.7.17	Wa àtì yî sɨgɨ̀nə̀ a koonə aa mɨ̀ntà mî sɨ̀gɨ̀nə̀, àtì yî bɨ a ŋkoonə aa mɨ̀ntà mî bɨ̂. 
MAT.7.18	Kaa mbə àtì yî sɨ̀gɨ̀nə̀ a kɨ'ɨ̀ yi mɨ̂ntà mî bɨ koonə̀. Kaa yì bɨ a wa'ǎ mîntà mî sɨgɨ̀nə̀ kɨ ŋkoonə. 
MAT.7.19	Àtǐ tsɨ̀m yìi kaa a sɨ mɨ̂ntà mî sɨgɨ̀nə̀ koonə aa, bɨ wà m̀ma'a a mum mɔ'ɔ. 
MAT.7.20	Wa nɨ̀ ka yǐ kɨ zi waa ɨ yòŋə aa a njɨ̌m mɨ̀ntâ myaa.
MAT.7.21	“Kaa à sɨ̀ ŋû ǹtsɨ̀m yìi mə a twoŋə nàa mə, ‘M̀mà'àmbî, M̀mà'àmbî’, aa bə mə à ka yǐ kuu a mûm ànnù nɨfɔ aburə. A ka yǐ kuu tsi'ì bə̀ bìi mə bɨ ghɨ̀rə annù yìi mə Taà ghà a aburə a lɔ̀ɔ̀ aà. 
MAT.7.22	À ka yǐ bə wa njwi ǹtsɔ̀'ɔ̀tə mɨ̀sa'a, tâ bə̀ bì ghà'àtə̀ zi nswoŋ a mbo mə̀ mə, ‘M̀mà'àmbî, M̀mà'àmbî, bì'ì lɛ sɨ swoŋ ntoo yì sɨgɨ̀nə̀ nɨ̂ ɨ̀kûm gho, m̀fi'i nɨ̂ ɨ̀zwì jî bɨ nɨ̂ ɨ̀kûm gho, ŋ̀kɨ ŋghɨrə ɨnnù jî yɛ̌yɛrə jî ghà'àtə̀ nɨ̂ ɨ̀kûm gho.’ 
MAT.7.23	Tâ mə̀ swoŋ a mbo bo nɨ̂ ǹsi nɨ̀ ǹsɨ mə, ‘Wa mə̀ lɛ wa'a ghuu zî. Nɨ̀ lo ghuu a mbɛ̀ɛ mə̀ ŋ̀ghɛɛ mba a ŋgǎŋghɨ̀rə̂ ɨ̀nnù jì bɨ̂!’
MAT.7.24	“Ŋù ǹtsɨ̀m yìi a yu'u mɨghàâ ma mù m̀fa nɨ mu aa, à bə̀ aa tsi'ì tsǒ ŋù mɨ̀tsyɛ̀ yìi mə à bɔ̀ɔ ndâ yì a atû àlàŋsə ŋgɔ̀'ɔ̀; 
MAT.7.25	bɛɛ mbə̀ŋ ɨ̀ zi nloo, ŋ̀kì ɨ luu, àfìsə̀ a kɨ ntsya ntum nda ya, kaa ɨ kɨ'ɨ̀ yi wô, ǹloŋ mə à lɛ mbɔɔ a atu alâŋsə ŋgɔ̀'ɔ̀ aà. 
MAT.7.26	Lâ ŋù yìi mə a yu'u mɨghàa ma mû kaa wa'à nɨ mu fa'a aa, à bə aa tsi'ì tsǒ àjɨ̀ŋtə̀ ŋû yìi mə à lɛ ghùrə ndâ yì a atû àwàŋə̀. 
MAT.7.27	Nòò yìi mbə̀ŋ ɨ̀ lɛ nloo mɨ̀ŋkì luuŋkə̀, à fìsə̀ a kɨɨ̀ ǹtsya ntumə nɨ̂ ǹda ya aa, ɨ wô tsi'ǐ nɨ nɨ̀wò nî wè.”
MAT.7.28	Nòò yìi Yesu à lɛ mmàŋsə̀ a swoŋ ma jû ɨ̀nnù aa, ɨ̀kùrə nnɔ̀ɔ̀ bə̂ wa ɨ yɛrə̀ ajàŋ yìi mə à lɛ sɨ dɨ̀'ɨ ànnù Nwì aa, 
MAT.7.29	Ǹloŋ mə à lɛ sɨ dɨ̀'ɨ̀ waa aa tsǒ ŋù yìi à tswe nɨ̂ àdà'à, kaa wa'à aa tsi'ì tsǒ ŋ̀gǎŋndɨ̀'ɨ nɔ̀ŋsə̀ jyaa dɨ'ɨ̀ bə̂.
MAT.8.1	Yesu à lò mə̂ wa atu nta'a nsɨgə mâběm ǹnɔ̀ɔ̀ ɨ yoŋə̀ yi. 
MAT.8.2	Ŋù àkɨ̀kwen yî mɔ̀'ɔ à lɛ ŋkɨ nzi ntsi'i yi, nswɛtə mɨku'utə̂ mi ghu nsi, ǹswoŋ mə, “M̀mà'àmbî, ò bə kɔ̌ŋ, boŋ ò ghɨrə̀ nû yà ɨ laà.”
MAT.8.3	Yesu a nâsə̀ àbô yi mmɔɔntə yi ghu, ǹswoŋ ghu mbo mə, “Mə̀ kɔ̀ŋə̂ tâ nû yò laa.” Àkɨkwen ya a lɛ kɨ mburə ŋghɛ̀sə̀ ǹsɨgə ghu nu, a laà. 
MAT.8.4	Yesu a tɨgə̀ ǹswoŋ ghu mbo mə, “Yə̂, ò ghɛɛ, ò tsuu annù tsu a mbo ŋù lǒ swoŋə, lâ m̀bàŋnə̀ ŋ̀ghɛɛ ndɨ̀'ɨ ɨbɨɨ nû gho a mbô ŋ̀gàŋmà'anwì, ŋ̀kɨ mfa ayoo mma'anwì yìi mə Moses à lɛ lə̀ə̀ aa, tâ dɨ̀'ɨ a mbo bə̀ mə nû yò ɨ̀ làà mə̂.”
MAT.8.5	Nòò yìi mə Yesu à lɛ ŋghɛ̀ɛ̀ ŋ̀kuu a Kapernaum aa, àtu bɨ̂sogyɛ ŋkhɨ̀ a lɛ nzi ntsi'i yi, m̀bu'u m̀bo ghu mbo mə à kwɛtə yi. 
MAT.8.6	Ǹswoŋ mə, “M̀mà'àmbî, nɨ̀ghɔ̀ɔ̀ bwentə a ŋgàŋàfà'â ghà, à nɔ̀ŋə ndâ tsi'ì nɨ̀ ŋ̀gɨ'ɨ̀.”
MAT.8.7	Yesu a tɨgə̀ ǹswoŋ mə, “Wa mə̀ ka zǐ ɨ ghùrə̀ yi.”
MAT.8.8	Àtu bɨ̂sogyɛ̀ ya a kwi'i mə, “M̀mà'àmbî, kaa mə̀ sɨ̀ ku'ùnə̀ mə mbə ò zî ŋ̀kuu a nda mə̀; lâ, ghɛ̀nsə ŋghàà tsi'ì nɨghàà nî fùùrə̀ boŋ ŋ̀gàŋàfà'â ghà ghû à ka tɨɨ. 
MAT.8.9	Ǹloŋ mə mə̀ laa mbə ŋû, ǹtswe nɨ̂ bə̀ bìi mə bɨ tswe nɨ̂ àda'a a atu mə̀ ǹsa'a nɨ̂ ghà, mə̀ kɨ̂ ǹtswe nɨ̂ àdà'a a atu bɨ̀sogyɛ̀ bìi mə mə sa'a aà: Mə̀ bə swoŋ nɨ yì mɔ̀'ɔ mə, ‘Ghɛ̀ɛ̂!’, boŋ à ghɛɛ̀; mə̀ kɨ nswoŋ nɨ yì mɔ̀'ɔ mə, ‘zǐ!’ a kɨ̂ ǹzî; Bɛɛ mə̀ kɨ nswoŋ a mbo àbù'û ya mə ‘Ghɨ̀rə̀ yulà ànnù!’ a kɨ̂ ŋ̀ghɨrə.”
MAT.8.10	Yesu à yù'ù mə̂ ànnù ya yìi mə à lɛ nswoŋ aa, nyɛrə, nswoŋ a mbo bə̀ bya mə bɨ lɛ sɨ yòŋə̀ nii aa mə, “Mə̀ swoŋ tsi'ǐ annù nɨ̂ŋkoŋ a mbo bù mə, tsi'ǐ a ala'a baIsrael, kaa mə̀ lɛɛ̀ ŋ̀kɨ'ɨ̌ abəŋə abìintɨɨ mà yû yə̂.” 
MAT.8.11	Mə̀ swòŋə a mbo bù mə bə̀ bî ghà'àtə̀ ka yǐ lò a mbɨ nsà'a nòò, nɨ a mbɨ ntso nòò, ɨ zǐ tswe a atu atɛtə̀ bo bɨ̀ Abraham, Isaac, nɨ Yakob wa a mûm annù nɨfɔ̌ aburə, 
MAT.8.12	lâ tâ bɨ̀ baŋnə mmè'e bɨbɔŋ bɨ annù nɨfɔ̀ Nwì a mûm m̀fiì ɨ̀dɨ̀gə̀ a abɛɛ; tâ bo tɨgə nyə'ə ghu ŋkurə nɨ̂ mɨ̀sɔ̀ŋə̂ myaa.” 
MAT.8.13	Yesu a tɨgə̀ m̀bu nswoŋ a mbo atu bɨ̂sogyɛ̀ ya mə, “Ka ŋghɛ̀ɛ̂; wa ànnù ya mə ò bìì aa a ka ghɨ̀rə̀ ŋ̀gàŋàfà'â gho wâ.” Ŋ̀gàŋàfà'â yì wa à lɛ ŋkɨ ntɨɨ tsi'ì maa noò.
MAT.8.14	Yesu à lɛ ŋghɛ̀ɛ̀ ŋ̀kuu a nda Peta ǹyə nɔ̂ŋsə̂ yì a nɔ̂ŋ ŋghɔɔ nɨ fibà. 
MAT.8.15	A ghɛnsə̀ àbô yi mmɔɔntə ghu, fibà wa a ma'àtə̀ yi, a bɨɨ̀nə̀ ǹtɨgə nlɔɔ mɨjɨ mfa a mbo bo bo jɨ̂.
MAT.8.16	À bə̀ mə̂ a noò ŋ̀kwɛ̂fɔ̀ bɨ zî nɨ̀ bə̀ bî ghà'àtə̀ bìi mə ɨ̀zwì jî bɨ ɨ lɛ ntswe a nu bo aà. Yesu a ghɛ̂sə̀ ŋ̀ghaa nɨghàà nî fùùrə̀ m̀furə ɨzwì jya, ŋ̀kɨ ŋghurə bə̀ bɨ̀tsɨ̀m bìi bɨ lɛ sɨ ghɔ̀ɔ̀ aà. 
MAT.8.17	À lɛ ghɨ̀rə̀ ma yû ànnù aa a lwensə ànnù yìi mə ŋgàŋntoò Nwì Isaiah à lɛ nswoŋ aa mə,
MAT.8.17	“À lɛ ŋkwɛrə ɨlɔ'ɔ̀ ji'inə̀ ŋkɨ be'e mɨghɔ̀ɔ̂ mi'inə̀ mɨ tsɨ̀mə̀.”
MAT.8.18	Àjàŋ mə Yesu à lɛ nyə mɨ̂nòò mî ghà'à ŋ̀gha'a mìi mə mɨ lɛ karɨsə yi aa, ǹswoŋə a mbo ŋgǎŋyəgənnù ji mə tâ bɨ̀ too ŋghɛɛ wa njii àtsùm yî mɔ'ɔ.
MAT.8.19	Ŋ̀gàŋndɨ'ɨ nɔ̀ŋsə̀ yî mɔ̀'ɔ, à lɛ nzì ǹswoŋ ghu mbo mə, “Ǹdɨ̀'ɨ̀nnù, mə̀ ka yòŋə̀ nɨ̂ gho a nɨ̂ ŋ̀gɔ̀ŋ ɨ̀dɨ̀gə̀ tsɨ̀m jìi mə o ghɛ̀ɛ̀ ghu aà.”
MAT.8.20	Yesu a kwi'i ghu mbo mə, “Ɨ̀tsò ɨ tswe nɨ̀ mɨ̀mborə̀ myaa, bɨsɨŋ kɨ̂ ǹstswe nɨ̂ ǹdâ jyaa; la kaa Mu Ŋù à sɨ̀ nɨ̂ àdɨ̀gə̀ yìi mə mbə a nɔ̂ŋsə̀ atû yi ghu mmɨɨntə aa tswê.”
MAT.8.21	Ŋ̀gàŋyə̀gə̂nnù yì yî mɔ̀'ɔ à lɛ ŋkɨ nswoŋ ghu mbo mə, “M̀mà'àmbî, lə̀ə tâ mə̀ bɨɨ ŋghɛ̀ɛ̀ m̀foo ntwiŋə taà ya'a.” 
MAT.8.22	La Yesu a swoŋ ghu mbo mə, “Zǐ ka nyòŋə̀ nàâ, m̀ma'atə tâ bɨ̀ku ka ntwiŋ bɨkû bɨ bə̂ byaa.”
MAT.8.23	Yesu à lɛ ntɨgə ŋkuu a mûm àkànu'u, ŋ̀gǎŋyəgə̂nnù ji jya ɨ kɨ̂ ǹyoŋə yi ŋkuu ghu. 
MAT.8.24	Bo kà mə̂ aa ŋghɛɛ, afìsə̀ yî tɨ̀ɨ̀ a lɛ ŋghɛ̀sə̀ m̀be'enə ŋka ntsya wa mûm ŋ̀kì. Ɨ̀kàŋə ŋkì ɨ tumə̀ nɨ̂ àkànu'u ya a tɨgə̀ ǹlɔɔ nɨ̂ m̀bwɛ wa mûm ŋ̀kì. La Yesu à lɛ mbàŋnə̀ ǹnɔŋə mbwii. 
MAT.8.25	Bɨ lɛ ŋghɛ̀ɛ̀ ǹtsɨgɨtə yi nswoŋ mə, “Yweensə yi'i, Mmà'àmbî; wa bì'ì tɨgə ntswe aa a ntsu nɨ̀ wô.” 
MAT.8.26	Yesu a kwi'i mə, “Nɨ naŋsə mbɔ'ɔ aa akə̀ laà aa ɛ? Àbìintɨɨ̀ yuu a kə'ə bɨ laa a ya aa ɛ?” À lɛ ntɨgə mbɨɨnə, ŋwenə afìsə̀ ya bo bɨ̀ ɨ̀kàŋnə ŋkì jya, ɨ̀dɨ̀gə̀ ɨ m̀bɔrə mə tùk ǹtɨgə ŋghɛɛ nɨ mə swee.
MAT.8.27	Bə̀ bɨ̀tsɨ̀m lɛ nyɛrə ntɨgə nswoŋə nɨ mə, “Àâ m̀buu ŋu akə a ghuà aa ɛ? Tsi'ì àfìsə̀ bo bɨ̀ ɨ̀kàŋnə ŋkì ɨ yu'unə̀ nii aa ɛ?”
MAT.8.28	Yesu à tòò mə atsùm ya, m̀fɛ'ɛ a ala'a Gadara m̀bâŋnə̀ ji baa jìi mə bɨ̀demon lɛ ntswe a ɨto'o bo aa, bɨ lô a ɨtu mɨsyɛ̀ ǹzi ntsi'i yi. Bə̀ ma bû lɛ ntsə'ə si'i ŋghɨrə mə tâ ŋù tsee maa mânjì kɨ tsyà. 
MAT.8.29	Bo ghɛ̀sə̀ mə̂ ǹyə Yesu aa, ŋka ntɔŋnə nswoŋə nɨ mə, “Sɨ̀ tswe aa nɨ̀ àkə aa ɛ, a Mu Nwì? Ò zǐ faa mə o zǐ nnɨŋ ŋgɨ'ɨ a nu bì'ì tɨghə nòò à kù'ù aa ɛ?
MAT.8.30	Àkàrə̀ bɨ̂kwiŋyàm a lɛ ntswe maa mbɛ̀ɛ̀ àdɨ̀gə̀ njɨ. 
MAT.8.31	Bɨ̀demons bya bɨ tɨgə̀ m̀bu'u mbo a mbo Yesu mə, “M̀bə ò ka mfi'i yi'i, ò toò yi'i bì'ì ghɛɛ̀ ŋ̀kuu a nu àkàrə̀ bɨ̂kwiŋyàm yî.”
MAT.8.32	Yesu a swoŋ a mbo bo mə, “Nɨ̀ ghɛɛ.” Bo lɛ mfɛ̀'ɛ̀ ŋ̀ghɛɛ ŋkuu a nu àkarə̀ bɨ̂kwiŋyàm yâ tsɨ̀m, a ju'ù ǹsɨgə mbaa yâ; ǹtɨgə ŋkoŋ wa a mûm ŋ̀kì.
MAT.8.33	Bə̀ bìi bɨ lɛ sɨ bɛ bɨ̂kwiŋyàm byaa, bɨ lɛ nlò ŋ̀khə ŋkuu wa njɔ̀'ɔ̀ àla'à ǹtɨgə nswoŋ ɨnnù tsɨ̀m bo bɨ̀ ànnù yìi a lɛ mfɛ̀'ɛ̀ a nu bə̀ bya bi baà. 
MAT.8.34	Bə̀ bɨtsɨ̀m lɛ mfɛ̀'ɛ̀ wa njɔ̀'ɔ̀ àla'a nzì ǹtsi'i Yesu. Bo yə̂ mə̂ yi aa mbu'u mbo ghu mbo mə tâ à ma'atə mbù'ù àla'à yàà ya mburə ŋghɛɛ yi tâ àgha'a sa'a.
MAT.9.1	Yesu à lɛ ŋkuu a mûm àkànu'u ntoo ŋghɛɛ a njɔ̀'ɔ̀ àla'a bo. 
MAT.9.2	Bə̀ lɛ mbè'e a mbweŋkə yi mɔ'ɔ nɨ̂ ɨ̀kùû yi nzi nɨ ghu ghu mbo. Yesu, à yə̀ mə abìintɨɨ̀ yaa, nswoŋə a mbo m̀bwènkə̀ wa mə, “Tswa ntɨɨ̀ gho mbǎ mû ghà; wa bɨ lì'ìnə̀ mə ɨbɨ̂ ghô.”
MAT.9.3	Ŋ̀gǎŋndɨ̀'ɨ nɔ̀ŋsə̀ jya ji mɔ'ɔ ɨ yu'u nswoŋ bo nɨ bo mə, “M̀bâ ghû a bə̀gɨ̀tə̀ aa Nwì.”
MAT.9.4	Yesu à lɛ nzi annù yìi mə bo lɛ sɨ mɔ̀ɔ̀ntə aa nswoŋ mə, “Nɨ mɔ̀ɔ̀ntə ɨjǎŋ ɨnnù jî bɨ juà a mûm mɨ̀ntɨɨ bù aa a ya lɛ? 
MAT.9.5	A waŋsə aa a swoŋ mə, ‘Bɨ lì'ì mə ɨfansənnù jo,’ kə̀ a nswoŋ mə, ‘Bɨ̀ɨ̀nə ŋka ntəə ghɛ̀ɛ̀ aa ɛ?’
MAT.9.6	“Lâ mə̀ ka dɨ̀'ɨ a mbo bù mə Mu Ŋù à tswe nɨ̀ àdà'à fàa atu nsyɛ a lì'ìnə̂ ɨ̀bɨ̂.” A tɨgə̀ m̀bu nswoŋ a mbô m̀bwènkə̀ wa mə, “Bɨ̀ɨ̀nə mbè'e ɨkuù gho ŋhɛ̀ɛ̀ gho a ndùgə̀.”
MAT.9.7	À lɛ mbɨ̀ɨ̀nə̀ ŋ̀ghɛɛ yi a ndùgə yu. 
MAT.9.8	Àjàŋ yìi mə nnɔ̀ɔ̀ bə̂ bya lɛ nyə laa, bo lɛ mbɔ'ɔ, ǹtɨgə ŋgha'asə nɨ̂ Nwî, nloŋ mə à fa ajàŋə ada'a ma ya a mbo bə̀ aà.
MAT.9.9	Yesu à lò mə̂ maa adɨgə ŋka ntsya, nyə Mateo, ŋù ŋkwɛrə bɨ̀tax a tswê a ndâfà'a yu. A swoŋ ghu mbo mə, “Ka nyòŋə̀ naà.” À lɛ mbɨ̀ɨ̀nə̀ ǹyoŋə yi.
MAT.9.10	Yesu à ghɛ̀ɛ̀ mə̂ ǹtswe ŋka njɨ a nda Mateo, ŋ̀gǎŋkwɛrə bɨ̀tax jÎ ghà'àtə̀ bo bɨ̀ ŋ̀gǎŋghɨ̀rə ɨnnù jî bɨ ɨ zî ǹtswe bo bɨ̀ Yesu nɨ̂ ŋ̀gǎŋyəgə̂nnù ji wa atu atɛtə̀. 
MAT.9.11	Bafarɨsai yə̀ mə̂ aa, mbetə ŋgǎŋyəgə̂nnù ji mə, “Ǹdɨ̀'ɨ̀nnù ghùù a jɨ bo bɨ̀ ŋ̀gǎŋkwɛrə bɨ̀tax nɨ bə̀ bî bɨ aa a ya?” 
MAT.9.12	Yesu a yu'u, ǹswoŋ a mbo mə, “Kaa bə̀ bìi mə bɨ tswe bɨtɨ̀ɨ̀ aa sɨ dokta lɔɔ, lâ a lɔ̀ɔ ŋgàŋmɨghɔ̀ɔ̀.
MAT.9.13	“Lâ nɨ̀ ghɛɛ nlɔ̀ɔ̀ ǹji'ì nɨ̀ghàà nɨ Nwî nya mə nɨ swoŋ mə: ‘Mə lɔ̀ɔ̀ aa annǔ ŋko mɨ̀lɨ̀ŋnə̀, kaa mə̀ sɨ aa njoo mmà'anwì lɔɔ.’ Kaa mə̀ lɛ ŋwa'à zì aa a ntwoŋ bə̀ bìi mə mɨ̀nnû myaa mɨ tsinə aà, mə̀ lɛ nzì aa a ntwoŋ bə̀ bìi bɨ ghɨ̀rə ɨnnù jì bɨ aà.”
MAT.9.14	Ŋ̀gǎŋyəgə̂nnǔ Jɔn ɨ lɛ nzì m̀betə Yesu mə, “Bì'i bɨ̀ baFarisai si'isə mɨbɨ̀ɨ̀ mɨ nû mi'i tɨ jɨ̂, kaa ŋgǎŋyəgə̂nnù jo wa'à si'isə̀ aa a ya lɛ?”
MAT.9.15	Yesu a kwi'i mə, “M̀bə bə̀ bìi bɨ twoŋə waa a adɨgə nɨyɔ'ɔ kâ ǹjəŋə wâ noò mə ǹdoo mûŋgèn à tswe bo bo aa ɛ? Ŋ̀gaŋ! Lâ nòò à ka yǐ zǐ yìi mə bɨ ka yǐ lɔ̀gə ndoo mûŋgèn wa ɨ lɔ̀'ɔ̀sə̀ a mbɛ̀ɛ bo aa, tâ bo bɔŋ tɨgə kɨ si'isə mɨbɨ̀ɨ̀ mɨ nû mya tɨ jɨ̂.
MAT.9.16	Kaa ŋù laa wa'à lɔ̀gə̀ nɨ̂ àsà'a atsə̀'ə̀ yî fii a nnɨŋə nɨ̂ àbù'u àtsə̀'ə̀ yî lwèn ǹtatə; à bə ghɨ̀rə̀ ma mùu ajàŋ boŋ a satə atsə̀'ə̀ yî fii ya a ka swùŋə̀ yî lwèn ya ɨ sà'àtə abù'ù yâ tâ à gha'atə. 
MAT.9.17	Kaa bɨ sɨ kɨɨ nlɔgə nɨ mɨ̀lù'ù mî fii nnɨ̀ŋə nɨ̂ ŋ̀gùu mɨlù'u jî lwèènə̀; bɨ bə nɨŋ, bəə boŋ ŋ̀gùù jya ɨ ka bwi'ikə, tâ mɨ̀lù'ù mya saa, tâ bɨ̀ kɨ nta ŋgɨ'ɨ nɨ̂ ŋ̀gùù jyâ. Lâ bɨ bə nɨŋ mɨlù'ù mî fii a nɨ̂ ŋ̀gùù jî fii, bəə boŋ ŋgùù jya ka tswe sɨgɨ̀nə̀ tâ mɨ̀lù'ù mya kɨ ntswe ghu.”
MAT.9.18	Nòò yìi mə Yesu à lɛ sɨ swoŋə ma ya ànnù aa, ǹtsyàsə̀ baYuda yî mɔ̀'ɔ a zî ghu mbô, ǹswɛtə mɨku'utə mi ghu nsi, nswoŋ mə, “Mû ghà yî màŋgyɛ̀ à ghɛ̀nsə ŋkwo; lâ zǐ nnɔ̀ŋsə abô yo ghu nu ta tâ à bu ntswe ntɨ̀ɨ̀.” 
MAT.9.19	Yesu à lɛ mbɨ̀ɨ̀nə̀ bo bɨ̀ ŋ̀gǎŋyəgə̂nnù ji, ŋghɛɛ bo bo.
MAT.9.20	Màŋgyɛ̀ yî mɔ̀'ɔ yìi mə à lɛ ŋghɔ̀ɔ̀ nɨghɔ̀ɔ̀ nɨ bâŋgyɛ̀ nɨ ɨ̀lòò nɨghûm ǹtsò baa, nɨ zî tsi'ì nɨ̀tɨ̀ɨ̀ kaa wa'à kɛntə̀ aa, à lɛ nyòŋ m̀mɔɔntə atsəŋə atsə̀'ə̀ Yesu; 
MAT.9.21	ǹloŋ mə à lɛ nswoŋə a mûm ǹtɨɨ yu mə, “Mə̀ bə tɛ'ɛ mɔ̀ɔ̀ntə̀ tsi'ǐ atsə̀'ə̂ yi boŋ mə̀ ka tɨ̀ɨ̀.”
MAT.9.22	Yesu à lɛ ŋkarɨkə, ǹyə yi, nswoŋ mə, “Tswa ntɨɨ̀ ghô m̀ba mû ghà yî màŋgyɛ̀; wa àbìintɨɨ̀ yo a ghɨ̀rə̀ mə̂ ò tɨɨ̀.” Màŋgyɛ̀ wa à lɛ mburə ŋkɨ ntɨɨ tsi'ì maa noò.
MAT.9.23	Yesu a ghɛɛ̀ ŋ̀kuu wa ndâ ǹtsyàsə̀ baYuda wa, ǹyə ŋgǎŋmbu'u mɨ̀kòò bo bɨ̀ ǹnɔ̀ɔ ŋgǎŋyə'ə nɨwo wa ɨ tsɨgə̀ nɨ̀ ɨ̀dɨ̀gə̀, 
MAT.9.24	ǹswoŋ mə, “Bə̀ bɨ̀tsɨ̀m lokə! Wa mumàŋgyɛ̀ ghû kaa à sɨ̀ aa kwò kwô; a bwii aà bwìì.” À swòŋ mə̂ laa aa bo kâ ŋ̀wyɛ yi. 
MAT.9.25	Lâ bɨ ghɨ̀rə̀ mə̂ nnɔ̀ɔ̀ wa ɨ fɛ'ɛ̀ ŋ̀ghɛɛ a abɛɛ, a kuu ntswa abo mu wa, a bɨɨ̀nə̀.
MAT.9.26	Ŋ̀gàn ǹloŋ ma yaà ànnù ɨ̀ lɛ nsɛ̀ɛ̀nə̀ ŋ̀ghɛɛ ɨdɨgə tsɨ̀m wa ala'à.
MAT.9.27	Yesu à mà'àtə̀ mə adɨgə ma ya ŋka ŋghɛɛ, bɨ̀fə̀'ə̀nə̀ bi baa kâ ǹyoŋə nii, ǹtɔŋnə nswoŋə nɨ mə, “Ko mɨlə̀ŋnə̀ yì'ì m̀bâ mu David.”
MAT.9.28	Yesu à ghɛ̀ɛ̀ mə̂ ŋ̀kuu a mûm ǹda aa, bɨ̀ fə̀'ə̀nə̀ bya bi baa bɨ zǐ ntsi'i yi. Yesu a betə̀ waa mə, “Nɨ̀ bii mə mbə mə̀ ghurə̀ ghuu aa ɛ?” Bo kwi'i mə, “Ɨ̀ɨ̀ŋə, Mmà'àmbî.”
MAT.9.29	Yesu a tɨgə̀ m̀mɔɔntə mi'ì myaa nswoŋ mə, “Ànnù ya mə nɨ̀ bìi aa, tâ à ghɨrə ghuu.” 
MAT.9.30	Mi'ì myaa mya lɛ nlaa, bo kâ ǹyə ɨdɨgə. Yesu a wa'àsə̀ waa tsi'ì nɨ̀tɨ̀ɨ̀ ǹswoŋ mə, “Nɨ̀ tsee annù yû a mbo ŋù swoŋə.”
MAT.9.31	Lâ bo lɛ nlò ŋ̀ghɛɛ ntɨgə nsɛɛnsə annù ǹloŋ Yesu wa mbù'à àla'à ǹtsɨ̀mə̀.
MAT.9.32	Nòò wa yìi mə bɨ fə̀'ə̀nə̀ bya lɛ mfɛ̀'ɛ̀ ŋ̀ka ŋghɛɛ aa, bə̀ bî mɔ'ɔ lɛ nzì nɨ ŋù yìi mə àzwì yî bɨ a lɛ ŋghɨ̀rə̀ kaa a wa'à ghàà aa a mbo Yesu. 
MAT.9.33	Yesu à fì'ì mə azwì yî bɨ ya, ŋù wa a lɔgɨ̀nə̀ ŋ̀ka ŋghaa; ǹnɔ̀ɔ̀ bə̂ wa ɨ lɛ nyɛrə mbu'u nɨ̂ ŋ̀gòò mə, “Kaa bì'ì lɛɛ̀ wa'ǎ mbuu annù yulà a ala'a Israel yə̂.”
MAT.9.34	BaFarɨsai bâŋnə̀ ǹswoŋ mə, “A fi'i bɨdemon aa nɨ̀ m̀fɔ̀ bɨ̀demon wa mə à tswe nɨ ghu aà.”
MAT.9.35	Yesu à lɛ sɨ tɨgə ŋkarə a mûm ǹjɔ̀'ɔ ala'a bo bɨ̀ bɔɔ bɨ ala'a, ǹdɨ'ɨ nɨ̂ nɨ̀ghàà nɨ Nwî a mûm ǹdaŋghotə nswoŋə nɨ̂ ǹtoo yì ǹsɨgɨ̀nə̀ ya nloŋə annù nɨfɔ̌ aburə, ŋ̀kɨɨ ŋghurə nɨ mɨ̀ghɔ̀ɔ̀ mɨtsɨ̀m bo bɨ̀ ɨ̀lɔ̀'ɔ tsɨ̀m jìi ɨ lɛ ntswe a nu bə̀ aà. 
MAT.9.36	Nòò yìi à lɛ nyə mɨnɔ̀ɔ̀ myaa, à lɛ ko mɨlɨ̀ŋnə̀ wàà ǹloŋ mə bo lɛ sɨ tsɨŋə nkarə nɨ̂ ŋ̀gɨ'ɨ kaa wa'à nɨ̂ àkwɛtə̀ tswê tsǒ m̀binjèrə̀ jìi mə kaa ɨ sɨ̀ nɨ̂ ǹtsèè tswe aà. 
MAT.9.37	Yesu a tɨgə̀ ǹswoŋə a mbô ŋ̀gǎŋyəgə̂nnù ji mə, “Mɨjɨ mɨ bè mə̂ a nsoo gha'a lâ bɨ̀fù'ù bâŋnə̀ ŋ̀kə'ətə; 
MAT.9.38	nɨ̀ ka ntsa'atə Nwî mə tâ M̀mà'àmbî m̀bɔ̂ŋ ǹsòò à too ŋgǎŋfà'à tâ ɨ̀ ghɛɛ mfù'ù mɨjɨ̂ mi myâ.”
MAT.10.1	Yesu a twôŋ ŋ̀gǎŋyəgə̂nnù ji jya nɨ̀ghûm ǹtsò baa mfa ada'a a mbo bo mə bo ghɛɛ ŋka mfi'i nɨ̂ ɨ̀zwì jɨ̂ bɨ ŋkɨɨ ŋghurə nɨ mɨ̀ghɔ̀ɔ̀ mɨtsɨ̀m bo bɨ̀ ɨ̀lɔ̀'ɔ tsɨ̀m a nu bə̀. 
MAT.10.2	Àa mɨ̀kùm mɨ ŋgǎŋtoo Kristo jya mɨ muà: ǹtsyàmbìɨ̀ à lɛ mbə Simon, yìi mə bɨ kɨɨ ntwoŋə nɨ Peta aà; nɨ Andrew yìi mə à lɛ mbə muma bɨ̀ Peta aà; Jɛms bo mumaà yì Jɔn, bɔɔ bɨ Zebedee; 
MAT.10.3	Philip bo Batholomew; thomas bo Mateo, yìi à lɛ mbə ŋgàŋkwɛrə tax; Jɛms mu Alfeus, bo Thaddaeus, 
MAT.10.4	Simon ŋù Cananaean, nɨ Judas Iscariot, yìi à lɛ mfèè Yesu aà.
MAT.10.5	Yesu à lɛ ntoo waa ma bû nɨghûm ǹtsò ji baa nswoŋ a mbo bo mə: “Nɨ̀ tsee ala'a bɨ̀tɨ̀zî Nwî ɨ lǒ kuu, kə̀ a njɔ̀'ɔ̀ àla'a Samaria yî tsù. 
MAT.10.6	Nɨ̀ ghɛɛ tsi'ì a mbo m̀bi njə̀rə̀ Israel jya mə ɨ bwɛ aà. 
MAT.10.7	Ŋ̀ghɛɛ ŋka nswoŋə nɨ mə, ‘Wa ànnù nɨfɔ̌ aburə a tɨgə a abô.’ mə̂.’ 
MAT.10.8	Nɨ̀ ka ŋghurə ŋgàŋmɨghɔ̀ɔ̀, m̀bɨɨnsə nɨ bɨ̀ku bɨ bə̂, ŋ̀ghurə nɨ̂ ŋ̀gàŋakɨ̀kwen, ŋkɨɨ mfurə nɨ̂ ɨ̀zwì jɨ̂ bɨ a nu bə̀. Nɨ̀ kwɛ̀rə aa tɨ̀ ŋ̀kabə̀, nɨ̀ kɨ mfa tɨ̂ ŋ̀kabə̀. 
MAT.10.9	Nɨ tsuu a gold, kə̀ silver, kə̀ ŋkabə̀ koper lǒ lɔ̀gə̀; 
MAT.10.10	Nɨ̀ tsee abàa nnɨŋ njoo, kə̌ ɨtsə̀'ə̀ ji baa, kə̌ ntam, kə̌ ati yî tswè'è lǒ lɔ̀gə̀. A ku'unə mə bɨ̀ ka mfa mɨjɨ a mbo ŋ̀gàŋàfà'à.
MAT.10.11	Nɨ̀ yǐ ŋghɛ̀ɛ̀ ŋ̀kuu a njɔ'ɔ ala'a yì tsù, kə̀ a nɨ àla'a yì kəgə, nɨ̀ lɔ̀ɔ ŋû yìi à kù'ùnə aa, ŋka ntswe bu bo nywe'e a noò yìi nɨ̀ ka mmà'àtə̀ aà. 
MAT.10.12	Nɨ̀ yǐ ŋkuu a nda, nɨ̀ swoŋ mə, ‘M̀bɔɔnə̀ a mbo bù.’ 
MAT.10.13	Bɛɛ mə banda bya bɨ ku'unə, boŋ m̀bɔɔnə ya ɨ̀ ka lwì'ì ghu; bɛɛ mə ǹda ya ɨ̀ sɨ̀ ku'ùnə̀, m̀bɔɔnə yùù ya ɨ bû m̀bɨɨ fu a nu bù. 
MAT.10.14	Bɛɛ nɨ̀ yǐ ŋghɛ̀ɛ̀ ŋ̀kuu a adɨgə ŋù tsuu ghuu kwɛrə, kə̀ ǹtsuu annù yìi mə nɨ swoŋə aa yu'utə, nɨ̀ yɛtə abɨrə yìi mə a tswe a mɨkòrə bù aa mfɛ'ɛ ghuu maa nda kə̀ maa njɔ̀'ɔ̀ àla'à. 
MAT.10.15	Mə̀ swòŋə a mbo bù tsi'ǐ annù nɨ̂ŋkoŋ mə, à ka yi bə wa njwî ǹtsɔ̀'ɔ̀tə mɨ̀sa'a tâ Nwì à ko mɨlɨ̀ŋnə̀ Sodom bo Gomorrah ntsyatə yî ǹjɔ̀'ɔ̀ àla'a ma yâ.
MAT.10.16	“Yə nɨ̀, mə too ghuu aa tsi'i tsǒ bɨ too mbinjə̀rə̀ a tɨtɨ̀ɨ bɨ̀takurə̀. Maa ajàŋ nɨ̀ tsyɛsə tsi'ì tsǒ no, ŋkɨ mbɔnə mbə tsǒ bɨ̀bugɨləmɨ̀kuù. 
MAT.10.17	Nɨ̀ ka ntsyɛsə ghuu, bɨ ka yǐ kɨ lɔ̀gə̀ nɨ̂ ghuu ɨ ghɛ̀ɛ̀ nɨ bù a mbo ŋgǎŋnsa'a mɨ̀sa'a, tâ bɨ̀ ghɔɔ nɨ̂ ghuu a ndâŋghòtə̂. 
MAT.10.18	Bɨ ka yǐ kɨ swùŋə̀ nɨ̂ ghuu zì nɨ bù a nsi bɨ̀gûmnàà bo bɨ̀ bɨ̀fɔ̀ ǹloŋ ɨkûm ghâ, mə tâ nɨ̀ zǐ nswoŋ ntoo yì ǹsɨgɨ̀nə̀ ya a mbo bo bɨ̀tɨ̀zî Nwî. 
MAT.10.19	Bɛɛ bɨ yi nlɔ̀gə̀ ghuu ŋghɛɛ nɨ bù, nɨ̀ tsee kɨ wa'a nloŋə annù yìi nɨ̀ ka swoŋə, kə̀ mânjì yìi nɨ̀ ka swoŋ ghu aà. Wa nòò à bə kù'ù boŋ bɨ ka fa annù yìi nɨ̀ ka swoŋ aa a mbo bù. 
MAT.10.20	Wa kaa à ka wa'a bu ka ŋghaa. Mɨ̀ghàà mìi nɨ̀ ka kɨ ghàà aa mɨ ka kɨ lò aa a mbo Àzwì Taà ghùù tâ à ka ŋghaa ntsyà nɨ a nu bù.
MAT.10.21	Ŋù à ka yǐ kɨ fa nɨ mumaà yì mə bɨ̀ zwitə, tâ tà à ka mfa nɨ mû yì mə bɨ̀ zwitə, tâ bɔɔ fa nɨ̂ bɨ̀taà byaa bo bɨ̀ bɨ̀maà byaa mə bɨ̀ zwitə.
MAT.10.22	Bə̀ bɨ̀tsɨ̀m ka yǐ kɨ bàà ghuu nloŋ ɨkûm ghâ. Lâ ŋù yìi mə à tswa ntɨɨ̀ yi nywe'e a nlwì'ì aa, à ka yi yweenə. 
MAT.10.23	Bɛɛ bɨ yǐ tɨ tsɔ'ɔ akòrə̂ yuu a mûm ǹjɔ̀'ɔ̀ àla'a yì tsù, nɨ̀ khə̂ ŋ̀ghɛɛ nɨ yì dàŋə̀. Mə̀ swoŋ tsi'ǐ annù nɨ̂ŋkoŋ a mbo bù mə, nòò yìi mə Mu Ŋù à ka yǐ bǔ bɨ̀ɨ̀ aa, kaa tâ nɨ̀ burətə a mûm ǹjɔ'ɔ ɨla'a baIsrael tsɨ̀m kuù.
MAT.10.24	“Kaa ŋ̀gàŋyəgə̂nnù kaa à sɨ ndɨ̀'ɨ̀ yì tsya, kaa ŋ̀gàŋàfà'à a wa'a nɨ ta àfà'â yì kɨɨ ntsyatə. 
MAT.10.25	ŋ̀gàŋyəgə̂nnù à bə bə tsi'ì tsǒ ǹdɨ̀'ɨ̀ yì boŋ a ku'unə̂, ŋ̀gàŋàfà'à a kɨ̂ m̀bə tsǒ ta àfà'â yì a ku'ùnə̀. M̀bə bɨ ka ntwoŋə a tâ ǹdùgə̀ nɨ Beelzebul, boŋ bɨ ka tɛ'ɛ twoŋ bandùgə̀ bya nɨ̂ ɨ̀kùm yìi ɨ bɨ'ɨ ntsyà ma wâ.
MAT.10.26	“Maa mùu ajàŋ, nɨ̀ tsuu bə̂ kɨ bɔ'ɔ; ànnù tsɨ̀m yìi mə bɨ bɔɔntə aa, a ka yǐ fɛ̀'ɛ yɛntə, kə̀ yìi mə bɨ lɔ'ɔsə aa, a ka fɛ̀'ɛ bɨ̀ yə.
MAT.10.27	Ànnù yìi mə mə swoŋ a mbo bù adɨgə yî fìì aa, nɨ̀ swoŋə a adɨgə yî làà, ànnù yìi mə mə tsùmtə a mbo bù aa, nɨ tɨgə ntəə a atu nɨdòò nɨ nda ŋkɛ̀'ɛ̀nə̀. 
MAT.10.28	Nɨ̀ tsee ŋû yìi mə mbə a zwitə̀ ɨ̀bɨɨ nû ghuu lâ kaa wa'ǎ nzwitə ǹtɨɨ̀ ghuu zi aa kɨ bɔ'ɔ; nɨ̀ ka mbɔ'ɔ ŋû yìi mə mbə a tsə̂ ŋ̀gɨ'ɨ a nɨ̂ ǹtɨɨ̀ ghuu nɨ̂ ɨ̀bɨ̀ɨ nû ghuu mma'a a mum mɔ'ɔ tɨ mɛ̀.*f*
MAT.10.29	Tɨgə bɨ fèe nda'a ji baa aa nɨ kabà aa ɛ? La kaa mbə ǹda'a yì m̀fùùrə̀ wa'ǎ a nsyɛ wò tɨghə̂ Taà ghùù à bìî. 
MAT.10.30	Lâ ŋ̀ghɛɛ nɨ yùu ŋgaa, tsi'ì ɨ̀nǒŋ atu jìi ɨ tswe a ɨtu bù aa, à sə̀ŋ mə̂ tsɨ̀mə̀. 
MAT.10.31	Maa ajàŋ, nɨ̀ tsee kɨ bɔ'ɔ; wa ǹdùû ghuu ɨ tɨɨ ntsyàtə̀ yi nda'a jî ghà'àtə̀!
MAT.10.32	“Ŋù yìi mə a bii gha nɨ̀ ǹsi nɨ nsi fàa mbi aa, mə̀ ka yǐ kɨ bii yi a nsi mi'i Taà yìi à tswe a aburə aà; 
MAT.10.33	lâ ŋù yìi mə a tuu nàa a nsi mi'i bə̀ aa, mə̀ ka yǐ kɨɨ tuu yi a nsi mi'i Taà yìi à tswe a aburə aà.
MAT.10.34	“Nɨ tsee wa'atə mə mə̀ zì aa a mfâ m̀bɔɔnə a mbô m̀bî; kàa mə̀ sɨ̀ zì aa a mfâ m̀bɔɔnə̂, mə̀ zì aa a ŋghɨ̀rə mə bə̀ ka nto nɨ munwî ǹtsò. 
MAT.10.35	Mə̀ zì aa a ŋghɨ̀rə mə tâ mûmbâŋnə̀ bo taà yì tɨgə mfunə ɨtû jyaa, tâ mumàŋgyɛ̀ bo ǹdè yì tɨgə mfunə nɨ̂ ɨ̀tû jyaa, tâ màŋgyɛ̀ bo manɨ̀ yì kɨɨ mfunə nɨ̂ ɨ̀tû jyaa; 
MAT.10.36	Tâ ŋ̀gàŋkɨbàa ŋû ɨ̀ baŋnə mbə aa bə̂ ŋ̀gǎŋgwɛ̀'ɛ̂ ji.
MAT.10.37	“Ŋù yìi à kɔ̀ŋə taà yì kə̌ ndè yì ǹtsyatə gha aa, kaa à sɨ̀ ku'ùnə̀ a mbə ŋgàŋyə̀gə̂nnù ghà. Ŋù yìi a kɔ̀ŋə mû yì yî m̀bâŋnə̀ kə̀ yî màŋgyɛ̀ ǹtsyatə gha aa, kaa à sɨ̀ ku'ùnə̀ a mbə ŋgàŋyə̀gə̂nnù ghà. 
MAT.10.38	Ŋù yìi mə kaa à sɨ̌ ati abàŋnə̀ bàŋnə̀ yi be'è ŋ̀ka nyoŋə nàa aa, kaa à sɨ̀ ku'ùnə̀ a mbə ŋgàŋyə̀gə̂nnù ghà.
MAT.10.39	Ŋù yìi mə a lɔ̀ɔ nlə̀ə ntswêntɨ̀ɨ̂ yì aa, à ka bàŋnə bwɛ, ŋù yìi mə à bwɛ ntswêntɨ̀ɨ̂ yì ǹloŋ ŋgaa yà aa, à ka baŋnə lə̀ə.
MAT.10.40	“Ŋù yìi mə a kwɛrə nɨ̂ ghuu laa, a kwɛrə aa ghâ; ŋù yìi mə a kwɛrə naa laa, a kwɛrə yu wa mə à lɛ ntoo gha aà.
MAT.10.41	Ŋù yìi mə à kwɛ̀rə ŋgàŋntoò Nwì ǹloŋ mə à nɨ ŋgàŋntoò Nwì aa, à ka ka yǐ kɨɨ kwɛrə mɨtəŋnə mìi à nɨ mi ŋgàŋntoò Nwì aà; ŋù yìi à kwɛ̀rə ŋû yìi mə ànnû yi tsinə nloŋ mə a ghɨ̀rə ɨnnù jìi ɨ tsinə aa, à ka yǐ kwɛrə mɨtəŋnə mìi à nɨ mî ŋû yìi mə ɨ̀nnù ji ɨ tsinə aà.
MAT.10.42	Ŋù yìi mə à fa tsi'ì ǹdɔ̂ŋ ŋ̀kì yî fwɛ̀tə̀ a mbo mûntsìrə̂ ŋù ghû yî mɔ̀'ɔ nloŋ mə à nɨ ŋgàŋyə̀gə̂nnù ghà aa, mə̀ swǒŋ tsi'ì ànnù nɨ̂ŋkoŋ mə kaa à ka yǐ wa'a mɨtəŋnə mi saà.”
MAT.11.1	Yesu à màŋsə̀ mə a ndɨ'ɨtə ŋgǎŋyəgə̂nnù ji jya nɨ̀ghûm ǹtsò baa, ǹtɨgə nlo ŋkuu ŋghɛɛ ntɨgə ndɨ'ɨ nɨ̂ ɨ̀nnù ŋ̀kɨɨ nswoŋə nɨ̂ ànnù Nwî a mûm ǹjɔ'ɔ ɨla'a jyaa maa kə'ə̀ àdɨgə̀.
MAT.11.2	Nòò yìi mə Jɔ̀n Ŋ̀gàŋmùrə bə̌ ŋkì à lɛ ntswe a ndâtsaŋ nyu'u ɨnnù tsɨ̀m jìi Kristo à lɛ sɨ ghɨ̀rə̀ aa, ntoo ŋgǎŋyəgə̂nnù ji a mbo Yesu. 
MAT.11.3	M̀betə yi mə, “Òo yu wa yìi mə à tswe nɨ̂ nzì aa ɛ? Kə̀ bì'ì ka nyu'utə yî dàŋ aa ɛ?” 
MAT.11.4	Yesu a kwi'i a mbo bo mə, “Nɨ̀ ghɛɛ nswoŋ a annù yìi mə nɨ̀ nyu'u ŋkɨ yə aa a mbo Jɔn; 
MAT.11.5	mə bɨ̀fə̀'ə̀nə̀ bɨ yənə, bɨ̀bwènkə̀ təə̀, nu ŋgàŋâkɨ̀kwenə ɨ laà, bɨ̀kwotu yu'unə̀ ɨnnù, bɨ bɨɨ̀nsə̀ nɨ bɨ̀ku bɨ bə̀ a nɨwo, ŋkɨɨ nswoŋə nɨ̂ ǹtoo yì sɨgɨ̀nə̀ ya a mbô ŋ̀gàŋâmfumə. 
MAT.11.6	M̀bɔɔnə a mbo ŋù yìi mə à sɨ ŋû yìi mə mə̀ nɨ ghu aa jɨ̀ŋkə̀ aà!”
MAT.11.7	Ŋ̀gǎŋyəgə̂nnù Jɔn jya ɨ mà'àtə̀ mə̂ ǹlo ŋka ŋghɛɛ aa, Yesu a lɔgɨ̀nə̀ ŋ̀ka nswoŋə a mbo ǹnɔ̀ɔ̀ bə̂ wa ǹloŋə Jɔn mə: “Nɨ̀ lɛ mfɛ̀'ɛ̀ ŋ̀ghɛɛ wa atu nta'a mɨwɛ̀ɛ̀ mɨwɛ̀ɛ̀ laa a nyə akə̀? A nyə ŋ̀kɨ̀ŋkà'à yìi mə àfìsə̀ a tsɨ̀gə̀ aa ɛ? 
MAT.11.8	Nɨ̀ lɛ nnaŋsə mfɛ'ɛ ŋghɛ̀ɛ̀ a nyə wò aa ɛ? A nyə ŋù yìi à wɛ'ɛ ɨtsə̀'ə̀ nɨfɔ̀ a nu yu aa ɛ? Yə nɨ̀, bə̀ bìi bɨ wɛ'ɛ ɨjǎŋ ɨtsə̀'ə̀ ma jya aa, bɨ tswe aa a ntɔ'ɔ̀. 
MAT.11.9	Nɨ̀ lɛ ntɨgə mfɛ'ɛ ŋghɛ̀ɛ̀ aa a ya aa ɛ? A nyə ŋgàŋntoò Nwì aa ɛ? Ɨ̀ɨ̀ŋə, mə̀ swòŋə a mbo bù mə, nɨ̀ lɛ nyə aa ŋù yìi à tsyàtə ŋgàŋntoo Nwì aà. 
MAT.11.10	Wa àa yu wa yìi bɨ lɛ ŋŋwà'ànə̀ ǹloŋə yi aà, mə,
MAT.11.10	‘Nwì à swòŋə mə mə̀ ka too ŋgàŋntoò ghà a mbìi wò
MAT.11.10	tâ à ghɛɛ nnaŋsə mânjî a mbo wò.’
MAT.11.11	Mə̀ swoŋ tsi'ì ànnù nɨ̂ŋkoŋ a mbo bù mə, a tɨtɨ̀ɨ bə̀ bɨ̀tsɨ̀m bìi mə bàŋgyɛ̀ bɨ jwe aa, kaa ŋù tsù à sɨ̀ ghu tswê yìi à kɔ̀'ɔ̀nə ntsyàtə̀ Jɔn Ŋ̀gàŋmùrə bə̀ a ŋkì; lâ ŋù yìi à kə̀'ə nsɨgə nlwi'i a mûm ànnù nɨfɔ̀ nɨ aburə aa, à kɔ̀'ɔ̀nə ntsyàtə̀ yi. 
MAT.11.12	Ǹlɔgɨnə wâ noò yìi mə Jɔn Ŋ̀gàŋmùrə bə̌ ŋkì à lɛ nzì aa, nyi nywe'e tsɨ̂tsɔ̀ŋ, ànnù nɨfɔ̀ aburə a yə mə ŋgɨ'ɨ yì ŋ̀ghà'àtə̀, bə̀ bî ghà'àtə̀ tonə nlɔɔ nɨ̂ ŋ̀kuu ghuu aa bə nɨ̀ mɨ̀dà'à. 
MAT.11.13	Ǹloŋ mə ŋgǎntoo Nwî tsɨ̀m bo bɨ̀ Nɔ̀ŋsə̀ lɛ sɨ ntɛ'ɛ nswoŋə aa annù nloŋ annù nɨfɔ aburə, ŋkɔ'ɔ nywe'e noò Jɔn. 
MAT.11.14	M̀bə nɨ ka ŋkɔŋ nyu'u ǹtoò yàà ya ɨ bii, tâ nɨ̀ zi mə Jɔn à bə aa Elijah wa mə bɨ lɛ nswoŋ mə à ka yǐ zì aà. 
MAT.11.15	Ŋù yìi à tswe nɨ̂ ɨ̀tônə̀ aa, tâ à yu'u.
MAT.11.16	“M̀bə mə̀ fɨgɨ̀nə̀ nɨ̀wàà nɨ bə̂ bûlà aa a nɨ̂ àkə̀ lɛ? Nɨ bə aa tso bôŋkhə bìi bɨ tswe a saanə mɨtaa ndorə ntwoŋə nɨ bî mɔ'ɔ mə bɨ̀ zi bo bo ka ndorə;
MAT.11.17	ǹswoŋə nɨ mə, ‘Bì'ì lɛ mbu'u ɨkòò nɨyɔ'ɔ a mbo bù nɨ̀ tuù m̀bènə̂;
MAT.11.17	bì'ì bû ǹyə'ə, m̀ma'a atsàà nɨwo, nɨ̀ tuù m̀biì!
MAT.11.18	Jɔn à lɛ nzì nsi'isə nɨ̂ ɨ̀bɨɨ nû yi tɨ jɨ, kaa wa'à nɨ̀ mɨ̀lù'ù kɨɨ nno, nɨ̀ swoŋ mə, ‘À tswe nɨ̀ demon!’ 
MAT.11.19	Mu ŋù a zî ǹjɨ ŋkɨɨ nno, bə̀ bɨ̀tsɨ̀m swoŋ mə, ‘Nɨ̀ yə a mbâ ghû! Àa lɛɛ̀nàà, m̀bə abarə mɨlù'ù, ŋkɨ mbə nsûkà'â ŋ̀gǎŋkwɛrə bɨ̀tax bo bɨ̀ ŋ̀gǎŋghɨ̀rə ɨnnù jî bɨ̂!’ Ka mə a bə laà aa, bɨ zi mɨtsyɛ̀ mɨ Nwî ǹyoŋə nɨ ɨ̀nnù jìi mə a ghɨ̀rə̀ aà.”
MAT.11.20	Yesu à lɛ ntɨgə nlɔ̀gɨ̀nə̀ ŋ̀ka ŋwenə bə̂ bìi mə bɨ lɛ ntswe nɨ̂ ǹjɔ̀'ɔ ala'a jya jìi mə à lɛ ŋghɨ̀rə ɨnnù jî yɛyɛrə jî wè ghu aa, ǹloŋ mə kaa bɨ lɛ ŋwa'à mɨ̂ntɨɨ̀ myaa bəŋkə̀ m̀mà'atə ɨbɨ̂ waa aà;
MAT.11.21	ŋwenə nɨ̂ waa nswoŋə nɨ mə, “Ŋ̀gɨ'ɨ yì ŋwe a mbo wò mba Chorazin! ŋ̀gɨ'ɨ yì ŋ̀we a mbo wò, Bethsaida! Ǹloŋ mə ɨ̀nnù jî yɛ̌yɛrə jî wè jya mə bɨ ghɨrə a mbo bù aa, bɨ lɛ mbaa ghɨ̀rə̀ aa mbo Tyre bo Sidon boŋ bo lɛɛ̀ m̀bəŋ mɨ̂ntɨɨ̀ myaa tsi'ì tɛ̀tɛ̀, ŋ̀wɛ̀'ɛ ɨtsə̀'ə ŋgɨ'ɨ ŋkɨ ŋkum ɨtû jyaa nɨ̂ àbû. 
MAT.11.22	La mə̀ swòŋ a mbo bù tsi'ǐ annù nɨ̂ŋkoŋ mə, àa yǐ bə wa njwî ǹtsɔ̀'ɔ̀tə mɨ̀sa'a tâ Nwì à ko mɨlə̀ŋnə̀ bə̀ bɨ Tyre nɨ̀ Sidon ǹtsyatə ghùù! 
MAT.11.23	A mbo wò, Kapernaum, ò bə tɛ'ɛ ŋentə ɨbɨɨ nû gho ɨ kɔ'ɔ ywe'e bə a aburə, boŋ baa yǐ sɨgɨsə gho ɨ mà'a a bâŋsyɛ̂. Ǹloŋ mə ɨnnù jî wè jî wè jya mə bɨ lɛ ŋghɨ̀rə a nu wò aa, bɨ lɛ mbaa ghɨ̀rə̀ aa a ala'a Sodom, boŋ kaa bɨ lɛ ŋwa'a yi bwɛsə̀. 
MAT.11.24	La mə̀ swoŋ tsi'ì ànnù nɨ̂ŋkoŋ a mbo bù mə àa yǐ bə wa njwî ǹtsɔ̀'ɔ̀tə mɨ̀sa'a tâ bɨ̀ ko mɨlə̀ŋnə̀ baSodom ǹtsya ghùù.”
MAT.11.25	Yesu a tɨgə̀ ǹswoŋ maa noò mə, “Mə̀ fâ m̀bɨ'ɨkə a mbo wò, Taà, M̀mà'ambi, àburə̀ bô ǹsyɛ, ǹloŋ mə ò lɔ̀'ɔ̀sə ɨnnù juà a mbo bə̀ bìi bə tswe nɨ̀ mɨ̀tsyɛ̀ ŋ̀kɨ nzi ɨnnù aà, m̀baŋnə ndɨ̀'ɨ̀ a mbo bɔɔ bì bɔrə aà; 
MAT.11.26	ɨ̀ɨ̀ŋə, Taà ghà, àjàŋ yìi mə a lɛ mbɔ̀ŋə̀ gho mə tâ ò ghɨrə aà.
MAT.11.27	“Taà ghà à fà mə ɨnnù tsɨ̀m a mbo mə̀. Kaa ŋù tsù à sɨ Mu zî, a kɨ nzi tsi'ì Tà. Kaa ŋù tsù wa'à Ta kɨ nzi, ntsyatə Mu nɨ ŋù yìi mə Mu à tsɔ̀'ɔ mə yu dɨ̀'ɨ̀ yi ghu mbo aà.
MAT.11.28	“Nɨ̀ zi a mbo mə̀, bù bɨ tsɨ̀m bìi nɨ nwùgə nû juu nɨ̂ ɨ̀fà'à ŋ̀kɨ mbe'e ɨbè'e jìi mə ɨ dɨ̀rə̀ ghuu aà, boŋ mə̀ ka ghɨ̀rə nɨ̀ fwɛtə. 
MAT.11.29	Nɨ̀ kwɛrə ɨkɔ'ɔ̀ gha nnɨŋ a ntɔŋ bù, ŋka nyəgə nɨ̂ ɨ̀nnù jìi mə mə ghɨ̀rə̀ aà; ǹloŋ mə mə̀ bɔ̀nə ŋkɨɨ nsɨgɨsə nɨ̂ ɨ̀bɨɨ nû gha a nsyɛ aa, boŋ mɨ̀ntɨɨ̀ muu ka fwɛtə. 
MAT.11.30	Ǹloŋ mə ɨ̀kɔ̀'ɔ̂ gha ɨ yaŋsə, àbè'ə̂ ya a kɨ̂ m̀fwaatə aà.”
MAT.12.1	Tsi'ì maa nɨ̂ àtɨɨ noò, Yesu bo bɨ̀ ŋ̀gǎŋyəgə̂nnù jɨ lɛ ŋghɛ̀ɛ̀ ŋ̀ka ntsya a mûm ǹsòo ansaŋ a njwîŋgɔ̀ŋ; ǹjɨ lɛ sɨ yaŋə nɨ̂ ŋ̀gǎŋyəgə̂nnù ji jya, bo lɔgɨ̀nə̀ ŋka ntɨɨ nɨ̂ ànsaŋ wa yì mɔ'ɔ ŋkurə. 
MAT.12.2	Bɨ kà mə aa ghɨrə aa baFarɨsai yə̂ waa, nswoŋ a mbo Yesu mə, “Yə̂, ŋ̀gǎŋyəgə̂nnù jo ɨ ghɨ̀rə annù yìi kaa a sɨ̀ ku'ùnə̀ a ŋghɨ̀rə a njwîŋgɔ̀ŋ aà!”
MAT.12.3	A swoŋ a mbo bo mə, “Nɨ̀ lɛɛ̀ annù ya mə David à lɛ ŋghɨ̀rə̀ aa twoŋə aa ɛ? Wâ noò yìi mə njì lɛ sɨ yaŋə nii bo bɨ̀ bə̀ bìi bo bo lɛ ntswe aa: 
MAT.12.4	mə à lɛ ŋkuu a ndânwì bo bɨ̀ bə̀ bi bya kurə àbaa ya mə bɨ lɛ nlə̀ə̀ a mbo Nwì, ka mə nɔ̀ŋsə̀ à lɛ ndɨ̀'ɨ mə kaa mbə bo wa'à kurə aà- ǹloŋ mə a abaa mà yu aa a lɛ sɨ kurə tsi'ì ŋ̀gàŋmà'a Nwì aà.
MAT.12.5	“Kə̀ nɨ̀ lɛɛ̀ ŋ̀wa'à kɨ̀ ǹtwoŋə a mûm àŋwà'ànə̀ mə, a yi mbə a njwîŋgɔ̀ŋ aa, tsi'ì ŋgǎŋmà'a Nwì ɨ wô nɨ̂ nɔ̂ŋsə̀ la kaa bə wa'à lɔ̀gə̀ nɨ mə bo wò aa annù aa ɛ? 
MAT.12.6	Lâ mə swoŋ a mbo bù aa mə wa àyoo yi mɔ'a a tswe faà mə a tsyatə ndâmà'anwì. 
MAT.12.7	Nɨ̀ lɛ mbaa kɨɨ zi yuà ànnù mə, ‘Wa mə kɔ̀ŋ aa annǔ ŋko mɨ̀lə̀ŋnə̀ ǹtsyatə a annǔ ntɔ̀ɔ njoo mmà'anwì,’ boŋ kaa nɨ sɨ ɨsa'a a nu bə̀ bìi bɨ sɨ̌ annù wô aa nɨŋə. 
MAT.12.8	Wa Mu Ŋù à laa mbə Mmà'àmbi yìi a sa'a ǹjwîŋɔ̀ŋ aà.”
MAT.12.9	Yesu a tɨgə̀ mbu nlò ŋ̀ghɛɛ ŋkuu a ndâŋghòtə bo. 
MAT.12.10	Ŋ̀û yì mɔ'ɔ yìi mə àbô yi a lɛ ŋkwo aa, à lɛ ntswe ghu. Bɨ tɨgə̀ m̀betə Yesu mə, “Nɔ̀ŋsə̀ à dɨ̀'ɨ mə mbə bɨ ghurə̀ ŋû a njwîŋgɔ̀ŋ aa ɛ?” Bɨ lɛ mbetə laa aa a ŋkwà'ànə yu tâ tsyà ghu ɨnnɨŋ ɨsa'a ghu nû.
MAT.12.11	Yesu a kwi'i mə, “M̀bə ŋù nɨ̀ bù a tswe nɨ̀ m̀bî yì, ɨ wô a mûm nɨ̀bɨrə a njwîŋgɔ̀ŋ, a wa'à swùŋ m̀fi'isə aa ɛ? 
MAT.12.12	Ŋù à sɨ mbi tsyàtə̀ aa ɛ? Tsǒ mə a bə laa, nɔ̀ŋsə à dɨ̀'ɨ mə, tâ bì'inə̀ ka ŋghɨrə ɨbɔ̀ŋ a njwîŋgɔ̀ŋə̀.”
MAT.12.13	A tɨgə̀ ǹswoŋə a mbo ŋù wa mə àbô yi ya a lɛ ŋkwo aa mə, “Sèntə abô yo ya.” Ŋù wa à lɛ sèntə abô yi ya a tɨɨ̀ ǹtɨgə mbə tsǒ yi mɔ'ɔ yâ.
MAT.12.14	BaFarɨsai lɛ mfɛ̀'ɛ̀ ŋ̀ghɛɛ ntɨgə ntaŋə mɨnàŋ a jàŋə mbə bɨ zwitə̀ yi aà.
MAT.12.15	Yesu à yù'ù mə bɨ taŋə mɨnàŋ a atu yu aa nlò maa adɨgə ŋghɛɛ yi. Ǹnɔ̀ɔ bə̂ yî ghà'àtə̀ ɨ lɛ nyòŋə̀ yi. A ghurə̀ bə̀ bɨ̀tsɨ̀m bìi bɨ lɛ sɨ ghɔ̀ɔ̀ aà, 
MAT.12.16	ǹswoŋə a mbo bo mə tâ bo tsuu lǒ ghɨ̀rə tâ bə̀ zi. 
MAT.12.17	À lɛ ŋghɨrə ma yuà ànnù aa a lwensə ànnù yìi ŋ̀gàŋntoònwì Yesaiah à lɛ nswoŋ aa mə:
MAT.12.18	“Yə̂ nɨ̀, àâ ŋ̀gàŋàfà'â ghà yìi mə mə̀ tsɔ̀'ɔ aa à ghuà,
MAT.12.18	yìi mə mə̀ kɔ̀ŋə, ǹtɨɨ̀ gha ɨ kɨɨ ndorɨtə ghu nû aà.
MAT.12.18	mə̀ ka nɨŋ Azwì ya ghu nû,
MAT.12.18	tâ à ka ŋkɛ'ɛnə annù Nwî yìi mə a zì nɨ̂ ànnù yî tsìnə̀ aa a mbo bɨ̀tɨ̀zî Nwî.
MAT.12.19	kaa à ka yi wa'à bo bɨ̀ bə̀ ka nyɔŋə, kə̀ ka ŋghaa nɨ̂ tɨ̀ɨ̀,
MAT.12.19	kə̀ tâ ŋù tsù à yu'u njì yì a mfâŋnə̀;
MAT.12.20	Kaa à ka yǐ wa'ǎ ŋkɨ̀ŋkà'à yìi ɨ yə̀ŋnə aa bəgə̀;
MAT.12.20	kə̌ fə'ə a lâm yìi a a tɨgə mbwɛnə aa ɨ bwɛtə,
MAT.12.20	ǹywe'e a noò yìi mə annù a tsinə aa a ka yǐ fɛ̀'ɛ laa;
MAT.12.21	Bɨ̀tɨ̀zî Nwî bɨtsɨ̀m ka yǐ tɨgə tɛ'ɛ atû yaa kɨ bɛ nii.”
MAT.12.22	Bə̀ bî mɔ'ɔ lɛ nzì nɨ ŋù yìi mə demon à lɛ nghɨ̀rə̀ a fə'ə̀, kaa a wa'à kɨ̀ɨ̀ ŋ̀ghaa aa a mbo Yesu mə tâ à ghurə yi. À lɛ ŋghùrə̀ a tɨgə̀ ŋ̀ghaa ŋkɨɨ nyə nɨ̂ ɨ̀dɨ̀gə̀. 
MAT.12.23	Bə̀ bɨ̀tsɨ̀m lɛ nyɛrə nloŋ annù ya yìi à lɛ ŋghɨ̀rə̀ aà. Ǹtɨgə mbetə nɨ mə, “M̀bə a bə mə àa Mu David wa à waà aa ɛ?”
MAT.12.24	Nòò yìi baFarɨsai lɛ nyu'u ma yû ànnù aa, bɨ lɛ ŋkwi'i mə, “Mbâ ghû a fi'i nɨ bɨ̀demon aa nɨ̂ àdà'a Beezebul, mfɔ̀ bɨ̀demon wa.”
MAT.12.25	Yesu à lɛ nzi annù yìi mə bo lɛ sɨ mɔ̀ɔ̀ntə̀ aa, ǹswoŋə a mbo bo mə, “Atoo yìi mə a yatə a akùrə kùrə, ntɨgə nto nɨ̂ waa bo bɨmbɔŋ aa, kaa a ka wa'à tɨ̀gɨ̀tə̀ a mbwɛ̂. Ǹjɔ̀'ɔ̀ àla'a kə̀ ŋ̀gwɛ̀'ɛ̀ yìi ɨ̀ kɨ nyàtə̀ ǹtɨgə ntonə bo nɨ bo aa, ɨ̀ ka jà'ànə̀.
MAT.12.26	“M̀bə a bə mə a mûm ànnù nɨfɔ̌ Satan, Satan à tɨgə̀ m̀furə nɨ yì mɔ'ɔ, bəə boŋ ànnù nɨfɔ̌ yi ya a yàtə̀ mə mbɛ̀ɛ̀ ji baa, m̀bə Satan a bû ǹtəə aa mə akə aa ɛ? 
MAT.12.27	M̀bə a bə yìi mə mə fi'i nɨ̂ bɨdemon aa nɨ̂ àdà'a Beezebul, bəə boŋ bɔɔ̀ buu bàŋnə̀ m̀fi'i aa nɨ̀ àdà'a wo aa ɛ? Maa ajàŋ tâ ànnù yìi mə bɔɔ̀ buu ghɨ̀rə̀ aa tâ à tɨgə ntsɔ'ɔtə̀ ɨsa'à ghuu. 
MAT.12.28	M̀bə mə̀ ka mfi'i bɨ̂demon aa nɨ̂ àdà'a Azwì Nwî, a dɨ'ɨ aa mə ànnù nɨfɔ̀ Nwî à zì mə̂ ǹtswe a tɨtɨ̀ɨ bù.
MAT.12.29	“Mbə ŋù a kuu mfu'u ndâ ǹtɨ̀ɨ̀ ŋù tɨ ghə̂ à foo ntswa ntɨ̀ɨ̀ ŋù wa ŋkwerə aa ɛ? À bə kwerə boŋ à ka bɔ̌ŋ fu'u ndâ yì yâ.
MAT.12.30	“Ŋù yìi à sɨ̀ bi'iyu tswê aa, à bə aa ŋùkɨ̀bàâ ghà, ŋù yìi à sɨ bi'iyu ghotə aa, a jà'à aa jà'à. 
MAT.12.31	Mə̀ swoŋ a mbu bù mə, bɨ ka yǐ lì'ìnə ɨbɨ̂ tsɨ̀m bo bɨ̀ m̀bə̀gɨ̀tə̀ yìi bə̌ bɨ̀gɨ̀tə̀ Nwî ghu aa, la kaa bɨ ka yǐ wa'ǎ mbə̀gɨ̀tə̀ yìi bɨ bɨgɨtə Azwì Nwî ghu aa lì'ìnə̀. 
MAT.12.32	Bɨ ka yǐ lì'inə ɨbɨ ŋû yìi mə à swòŋə annù yì bɨ a atu Mu Ŋù aà; la kaa bɨ ka yǐ wa'a ɨbɨ ŋù yìi mə à swòŋə annù a atu Azwì yî Làà aa lì'ìnə̀, kə̀ bə fàa mbi, kə̀ nɨ̂ m̀bi yìi ɨ̀ ka bǔ yǐ zì aà.
MAT.12.33	“Ghìrə tâ àtì tâ à bɔŋ, tâ tâ mɨ̀ntà mi kɨ mbɔŋə; kə̀ ò ghɨrə̀ àtì ya a bɨ'ɨ, mɨ̀ntâ mi kɨ̂ m̀bɨ'ɨ; ǹloŋ mə bɨ zi ati nyoŋə aa nɨ mɨ̀ntà mìi mə a koonə aà. 
MAT.12.34	Bǔ bɔɔ bɨ nô! m̀bə nɨ̀ kâ ŋ̀ghaa ɨnnù jî sɨgɨ̀nə̀ aa mə akə tsǒ mə nɨ̀ bə aa bə̀ bî bɨ aa ɛ? Ŋǔ ghàà aa annù yìi a luu ghu ntɨɨ aà. 
MAT.12.35	Ŋù yî ǹsɨgɨ̀nə̀ a fi'isə aa ɨnnù jî sɨgɨnə̀ jìi ɨ lò nɨ̂ àtǎ ɨnnù ji jî sɨ̀gɨ̀nə̀ jya aà, ŋù yì m̀bɨ ɨ kɨɨ̀ m̀fi'isə aa ɨnnù jì bɨ jìi ɨ lò nɨ̂ àtǎ ɨnnù jî bɨ ji jya aa.
MAT.12.36	“Mə̀ swoŋ a mbo bù mə, à ka yǐ bə wa njwî ǹtsɔ̀'ɔ̀tə mɨ̀sa'a tâ ŋù ǹtsɨ̀m à swoŋə annù ǹloŋ mɨghàà mɨ adàŋə̀ dàŋə̀ mɨtsɨ̀m mìi à lɛɛ̀ ŋghaa aà. 
MAT.12.37	Bɨ ka yǐ lɔ̀gə̀ aa mɨ̀ghaâ muu ɨ tsɔ'ɔtə mɨsa'à muu ghu. A ka yǐ ghɨrə mɨghàa muu mə tâ nɨ̀ jɨ ɨsa'a kə̀ kɨ ŋwo ɨsa'à.”
MAT.12.38	Ŋ̀gǎŋndɨ̀'i bɨ̀nɔ̀ŋsə̀ bo bɨ̀ baFarɨsai bî mɔ'ɔ lɛ ntɨgə mbu nswoŋ ghu mbo mə, “Ǹdɨ̀'ɨ̀nnù, bì'i lɔ̀ɔ̀ mə tâ ò ghɨrə alensə annù bì'ì yə.”
MAT.12.39	A kwi'i a mbo bo mə, “Àa tsi'ì nɨ̀wàà nɨ bə̂ bìi bɨ ghɨ̀rə ɨbɨ ŋkɨ mme'e Nwî aa mə bɨ lɔ̀ɔ̀ ɨlènsə ɨnnù; la kaa mbə bɨ wa'ǎ alènsə annù a mbo bo fa ntsyatə ya nloŋ ŋgàŋntoò Nwì Jona. 
MAT.12.40	Tsǒ àjàŋ yìi mə Jona à lɛ ntswe njwi ji tarə, nɨtugə nɨ̀ asì'ìnə̀, fya mum àto'o fɨ̀bwɛ̀ fî wè fya aa, àa ajàŋ mə Mu Ŋù à ka yǐ kɨɨ tswe njwi ji tarə nɨ̂tugə nɨ̀ àsì'ìnə̀ a nɨbǔm nsyɛ̂. 
MAT.12.41	À yǐ bə a njwî ǹtsɔ̀'ɔ̀tə mɨ̀sa'a tâ baNineveh bɨɨnə nnɨŋ ɨsa'a a nu bù, nɨ̀waa nɨ mbi nulà, ǹloŋ mə bo lɛ nyu'u annù Nwî yìi mə Jona à lɛ nswoŋ aa mbəŋkə mɨ̂ntɨɨ̀ myaa, mme'e ɨbɨ̂ waa. La tsɨtsɔ̀ŋ, àyoo yǐ mɔ'ɔ yìi a tsyatə Jonas aa, a tswe faà! 
MAT.12.42	Àa yǐ bə a njwi ǹtsɔ̀'ɔ̀tə mɨ̀sa'a tâ m̀fɔ̀màŋgyɛ yìi mə à lǒ a Sheha aa, tâ à bɨɨnə bo bɨ̀ nɨ̀wàà nɨ bə̂ bulà ǹnɨŋ ɨsa'a a nu bo; ǹloŋ mə à lɛ nlǒ a ala'a yu ǹzi a nyu'u annù ǹloŋ mɨtsyɛ̀ mɨ Solomon aà. Lâ tsɨtsɔ̀ŋ àyoo yǐ mɔ'ɔ a tswe faà mɨ a tsyatə Solomon!
MAT.12.43	“Àzwì yî bɨ a yi mfɛ̀'ɛ̀ a ntɨɨ ŋù aa, təə̀ ŋ̀karə a adɨgə jìi mə kaa ŋkì sɨ̀ ghu tswe aa, ǹlɔɔ nɨ̂ àfwɛtə̀ kaa wa'à yə̂. 
MAT.12.44	Ǹtɨgə nswoŋ mə, ‘Mə̀ ka bɨɨ ghɛ̀ɛ̀ wa nda mə mə̀ ghɨ̀rə mfɛ̀'ɛ̀ ghu aà.’ A bu mbɨɨ nyə nda ya ɨ tswe ŋɛ'ɛ, bɨ yɛ'ɛ ŋkɨ naŋsə ntaŋntə, 
MAT.12.45	boŋ à ka bǔ ghɛɛ ɨ lɔ̀ɔ ɨzwì jî mɔ'ɔ ji sàmbaa, jìi ɨ bɨ'ɨ ǹtsyàtə yi aa, tâ bo bo yi ŋku ntswe wa ndâ. Bɛɛ a ghɨrə laa, ànnù ŋû wa a tɨgə̀ m̀bɨ'ɨ ntsyatə ajàŋ yìi a lɛ mbə a mbìì aà. Àa ajàŋ yìi a ka yǐ kɨɨ fɛ̀'ɛ̀ a nu nɨ̀wàà nɨ bə̂ bî bɨ nulà aà.”
MAT.12.46	Nòò yìi mə Yesu à lɛ mburə ka kɨ ghàà bo bɨ̀ bə̀ bya aa, ǹdè yì bo bɨ̀ bɔɔ bɨmaà yì lɛ nzì, ǹtəə a abɛɛ, ǹlɔɔ nɨ mə tâ à zi bo bo ghaanə. [ 
MAT.12.47	Ŋù wa yì mɔ̀'ɔ à lɛ ntɨgə nswoŋ ghu mbo mə, “Yə̂, ǹdè gho bo bɨ̀ bɔɔ bɨmaà ghò təə a abɛɛ, nlɔɔ nɨ mə bǔ bo ghaanə.”]*f* 
MAT.12.48	A kwi'i ghu mbo mə, “Ǹdè ghà aa wò aa ɛ? Bɔɔ bɨmaà aa bɨ̀wò aa ɛ?” 
MAT.12.49	Ǹtɨgə nnansə abô yi, ǹdɨ'ɨ ŋgǎŋyəgə̂nnù ji nswoŋ mə, “Àâ ǹdè ghà bo bɨ̀ bɔɔ bɨmaà ba bɨ buà! 
MAT.12.50	Ŋù ǹtsɨ̀m yìi mə ghɨrə annù yìi mə Taà ghà a aburə a lɔ̀ɔ̀ aa, àa mumaà yî m̀bâŋnə̀, nɨ yì màŋgyɛ̀, nɨ ǹdè ghà.”
MAT.13.1	Tsi'i maa njwi, Yesu à lɛ mfɛ̀'ɛ a nda ŋghɛ̀ɛ̀ ǹtswe a mbɛ̀ɛ̀ àghəŋə ŋkì mɨyaa, 
MAT.13.2	ǹnɔ̀ɔ̀ bə̂ a kùrə kùrə̀ ɨ lɛ ŋghotə ŋkarɨsə yi. A tɨgə̀ ǹlɔgə akànu'u ŋkuu ghu ntswe a mûm ŋ̀kì. Ǹnɔ̀ɔ̀ bə̂ wa ɨ bâŋnə̀ ntəə wa aghəŋə ŋkì. 
MAT.13.3	A lɔgɨ̀nə̀ ǹnaa ɨnnù jî ghà'àtə a mbo bo a nɨ mɨ̀ghàà mî nanaa. Ǹswoŋə nɨ mə, “Ŋ̀gàŋmà'a njoo, à lɛ mfɛ̀'ɛ̀ ŋ̀ghɛɛ a mà'a njoo yu. 
MAT.13.4	À kà mə aa mma'a njoo jya aa, m̀bum njoo jya ji mɔ'ɔ ɨ wô a ndômânjì. Bɨ̀sɨŋ zî bwɛntə. 
MAT.13.5	Ji mɔ'ɔ ɨ wô a atû àlâŋsə ŋgɔ̀'ɔ̀ yìi mə ǹsyɛ̂ ɨ̀ lɛ mbɔɔ ntswe ghu tsi'ǐ muntsirə̂. Ɨ waŋsə̀ ǹtoo ŋkɔ'ɔ nloŋ mə kaa mânjì yìi mə mbə mɨ̀ŋgǎŋ mi kuu a nsyɛ aa kaa a lɛ ŋwa'à bə̂ aà. 
MAT.13.6	Lâ àjàŋə mə nòò yî ǹtɨ̀nsə̀ à lɛ nta aa, à lɛ ntɔɔ njoo jyâ. Tsǒ mə ɨ lɛ ŋwa'à nɨ mɨ̀ŋgàŋ tswê aa ɨ ghɛ̂nsə̀ ǹyoo yi. 
MAT.13.7	Ji mɔ'ɔ ɨ lɛ ŋwò a tɨtɨ̀ɨ bɨ̀kə̀rə̀ kərə. Bɨ̀kə̀rə̀ kərə bya kwi nzwitə njoo jyâ. 
MAT.13.8	Ji mɔ'ɔ ɨ wô nɨ̂ àbwènə nsyɛ yì sɨgɨ̀nə̀. Ǹtɨgə ŋkwi, ntɨgə mbaa, jǐ mɔ'ɔ ɨ baa ansaŋ ŋkhɨ̀ yî fùùrə̀, ji mɔ'ɔ ɨ baa mɨ̀ghum mi nto'o, jǐ mɔ'ɔ ɨ baa mɨ̀ghum mi ntarə̂. 
MAT.13.9	Ŋù yìi à tswe nɨ̂ àtoŋnə̀ aa, tâ à yu'u.”
MAT.13.10	Ŋ̀gǎŋyəgə̂nnù ji ɨ lɛ nzì ghu mbo mbetə yi mə, “O ghàa a mbo bo nɨ mɨ̀ghàà mî nanaa aa aya aa ɛ?” 
MAT.13.11	Yesu a kwi'i a mbo bo mə, “Nwì à fa mɨ̀tsyɛ̀ a mbo bù mə tâ nɨ̀ zi ɨnnù jî lɔ̀'ɔ̀sə̀ ǹloŋə annù nɨfɔ̌ aburə La, kaa wa'à a mbo bo fâ. 
MAT.13.12	Ǹloŋ mə a mbo ŋù yìi à tswe nɨ yu aa, bɨ ka kù'ùsə̀ ta tâ à tswe nɨ ju ɨ̀ gha'atə. Lâ a mbo ŋù yìi à sɨ̀ nɨ yu tswe aa, tsi'ì mû àtɨɨ yìi à tswe nɨ yu aa, bɨ ka kwɛrə. 
MAT.13.13	A bə ǹji'ì ànnù yìi mə mə ghàà nɨ a mbo bo nɨ mɨ̀ghàà mî nanaa aà. Ta tâ bo naŋsə ŋka nlii nlìì kaa wa'à yə̂. Ǹnaŋsə ŋka nyu'utə nyu'utə kaa wa'à yu'ù tâ àtû yaa a laa ghu. 
MAT.13.14	Ta tâ à lwensə annù yìi mə ŋgàŋntoo Nwì Yesaiah à lɛ nswoŋ nloŋ ŋgaà yàà aa mə,
MAT.13.14	‘Nɨ̀ ka yǐ kɨ naŋsə yu'u lâ kaa atû yuu wa'a ghu ka nlaa,
MAT.13.14	ɨ kɨɨ kɨ naŋsə yə kaa tâ mi'ì muu wa'a ghu laà.
MAT.13.15	Ǹloŋ mə mɨntɨɨ mɨ bə̂ bû luu nɨ̂ àjɨ̀ŋtə̀.
MAT.13.15	Bɨ jesə̀ ɨ̀tôŋnə̀ jyaa kaa bo wa'à nɨ̀ ɨ̀nnù bû ǹyu'u.
MAT.13.15	Ŋ̀kɨ ŋkusə mi'ì myaa
MAT.13.15	mbɨ̀'ɨ̀ bo lô ǹyə nɨ mi'ì myaa,
MAT.13.15	ŋ̀kɨ yu'u nɨ̂ ɨ̀tôŋnə̂ jyaa,
MAT.13.15	ŋkɨ nyu'u mɨ̀ntɨɨ̀ myaa laa ghu,
MAT.13.15	mbəŋkə waa, ǹzi a mbo mə̀, mə̀ ghurə̀ waa.’
MAT.13.16	Lâ, m̀bɔɔnə a mbo bù nloŋ mə mi'ì muu mɨ yə ɨdɨgə, ɨ̀tôŋnə̀ juu ɨ yu'ù nɨ̂ ɨ̀nnù aà. 
MAT.13.17	Mə̀ swǒŋ a mbo bù tsi'ǐ annù nɨ̂ŋkoŋ mə ŋ̀gǎŋntoo Nwî jî ghà'àtə̀ bo bɨ̀ bə̀ bìi mə annù yaa a tsinə aa bo lɛ sɨ yə̀'ə̀tə nɨ a nyə̂ ànnù yìi nɨ yə aa, lâ kaa ŋkɨ'ɨ̀ yə̂. Ǹyə'ətə nɨ a nyu'u annù yìi nɨ yu'u aa la ŋkaa ŋkɨ'ɨ̀ yu'ù.
MAT.13.18	“Nɨ̀ naŋsə nyu'utə la nyəgə annù yìi mə nɨ̀ghàà nî nǎnaa nloŋ ŋgàŋmà'â ǹjoo ghù swoŋə aà. 
MAT.13.19	Bə̀ bìi mə bɨ yu'u nɨghàà nloŋ annù nɨfɔ̀ Nwî kaa nɨ wa'ǎ nɨ a atu bo laa, ŋu yì mbɨ wa a ghɛ̂nsə̀ ǹzi nswà a mbo bo ŋghɛɛ nɨ nu aa, bɨ bə aa tsi'ì tsǒ mbǔm njoo jya mə ɨ lɛ ŋwò wa ndômânjì aà. 
MAT.13.20	M̀bùm jya jìi ɨ lɛ ŋwò a atû àlâŋsə ŋgɔ̀'ɔ̀ aa, ɨ bə aa tsi'ì tsǒ bə̀ bìi mə bɨ yu'u nɨghàà nɨ Nwì ŋ̀waŋsə ŋkwɛrə nɨ nɨ̀dorə̀. 
MAT.13.21	Lâ kaa nɨ wa'à mɨ̂ŋgàŋ mi a nu bo twiŋə̀, bo bɔɔ̀ ǹtswa ntugɨtə tsi'ì a nɨ mû àtɨɨ noò. Ŋ̀gɨ'ɨ ɨ yi ŋghɛ̀nsə̀ ghə̀ə kɨ zì ǹloŋ nɨghàà nɨ Nwî nya, kə̀ bɛɛ bɨ tɨ tsɔ'ɔ àkòrə̂ yaa aa, bo burə̀ m̀ma'atə ŋkhə̀. 
MAT.13.22	M̀bǔm njoo jya jìi ɨ lɛ ŋwò wa mûm bɨ̀kə̀rə̀ kərə aa, ɨ təə a atu bə̀ bìi mə bɨ yi nyu'u ntoo yì ǹsɨgɨ̀nə̀ ya, ànnǔ ŋka nwùgə nu nloŋ ntswêntɨ̀ɨ̂ yàà kə̀ ànnǔ ŋka ŋkɔ̌ŋ ŋ̀kabə, a fumsə̀ àzwǐ ntoo yì ǹsɨgɨ̀nə̀ ya, kaa bo wa'à mɨ̂ntà koonə̀. 
MAT.13.23	M̀bǔm njoo jya jɨ̀i ɨ lɛ ŋwò wa abwenə nsyɛ yì sɨgɨ̀nə̀ yaa, ɨ təə atu bə̀ bìi bɨ yu'u ntoo yì ǹsɨgɨ̀nə̀ ya ɨ laa a atu bo, bo tɨgə̀ ŋ̀koonə mɨ̂ntà, bi mɔ'ɔ, ŋ̀khɨ̀ yî fùùrə̀, bi mɔ'ɔ, mɨ̀ghum mi nto'o, bi mɔ'ɔ, mɨ̀ghum mi ntarə̂.
MAT.13.24	Yesu à lɛ ŋkù'ùsə̀ naa nɨghàà nî nanaa a mbo bo mə, “Ànnù nɨfɔ̌ a aburə a bə aa laà mə: ŋù yì mɔ̀'ɔ à lɛ mbwe'e nsoo mɨkuù yi. 
MAT.13.25	À bə̀ mə̂ nɨ̂tugə a noò yìi bə̀ bwiiŋkə aa, ŋ̀gàŋkɨ̀bàâ yì a ŋe'esə̀ ǹzi mmà'à bɨ̂nə̀ghə̀ ghu ŋghɛɛ yi. 
MAT.13.26	Nòo yìi mə mɨkuu mya mɨ lɛ ŋka ŋkwi aa, nòò ŋ̀kòònə a ku'ù aa, ŋ̀gwen ya ɨ kɨ̂ ŋ̀kɔ'ɔ tsǒ mɨ̀kuu myâ. 
MAT.13.27	Ŋ̀gǎŋafà'à ŋû wa ɨ lɛ nzì m̀betə yi mə, ‘Taà, ò lɛ mbwi'i aa mɨ̀kuu mì sɨgɨ̀nə̀ faa mûm ǹsòò, bɨ̀nə̀ghə̀ bû tɨgə̀ ǹlo aa a fə ghu aa ɛ?’ 
MAT.13.28	A kwi'i a mbo bo mə, ‘Wa ma yû ànnù aa a ghɨ̀rə̂ ŋ̀gàŋkɨ̀bàà.’ Bo betə̀ yi mə, ‘Bì'ì ghɛɛ ndwèn bɨ̂nə̀ghə̀ bya aa ɛ?’ 
MAT.13.29	A kwi'i a mbo bo mə, ‘Ŋ̀gaŋ, nɨ̀ tsuu ghɛ̀ɛ̀, ǹloŋ mə m̀bə nɨ̀ ghɛɛ̀ ŋ̀ka ndwenə, ndwùntə̀ mɨkuu mya mi mɔ'ɔ̀. 
MAT.13.30	Nɨ̀ ma'atə tâ mɨ̀kuu mya bo bɨ̀ bɨ̀nə̀ghə̀ bya ka ŋkwi, nywe'e a noò ŋkyâ. Boŋ mə̀ ka swoŋ a mbo ŋgàŋafà'â jya mə, tâ bo foo ntyǎ mbìì ǹdwen bɨ̂nə̀ghə̀ bya ŋkwerə a nɨbɨ̂ŋə̀ nɨbɨŋ, ntɔ̀ɔ̀, mbaŋnə ŋkya mɨkuu mya nnɨŋ a atǎ mə̀.’”
MAT.13.31	Yesu a bû ǹnaa nɨghàà nî nanaa a mbo bo mə, “Ànnù nɨfɔ̌ aburə a bə aa tsi'ì tsǒ abùrə mâghum yìi mə ŋù à lɛ nlɔ̀gə̀ m̀bwe'e a mûm ǹsòo yu. 
MAT.13.32	Àbùrə̀ ma yû, à nɨ fɨ̀ntà fî mɔ'ɔ fìi fɨ kə'ə nsɨgə nlwi'isə. Lâ fɨ yi ntoo aa, fɨ kwe ntɨgə mbə ati yìi mə a faŋ ntsyatə ɨti tsɨ̀m aa, bɨsɨŋ tɨgə̀ ŋ̀ghurə nɨ̂ ǹdâ jya ghu.
MAT.13.33	Yesu a ku'ùsə̀ m̀bu nnaa nɨ̂ghàà nî nanaa a mbo bo nswoŋ mə, “Ànnù nɨfɔ̌ aburə a bə aa lâlà: Màŋgyɛ̀ à lɛ nlɔ̀gə̀ a mûŋkùgə̀ m̀bɛ̀'ɛ̀ àbaa, nnɨŋ a nɨ̂ àkaŋ abaà, a tɨgə̀ m̀morə ŋkɔ'ɔ nluu ɨdɨgə.
MAT.13.34	Yesu à lɛ nlɔgə aa mɨ̀ghàà mî nanaa ndɨ'ɨ nɨ̂ ɨ̀nnù ma jû ghu a mbo nnɔ̀ɔ̀ bə̂ byâ. Kaa à lɛ ŋkɨ'ɨ annǔ tsu dɨ'ɨ̀ tɨ ghə̂ mə à nàa a nɨ nɨ̀ghàà. 
MAT.13.35	Ma yû a lɛ nlwensə aa nɨ̀ghàà nìi mə ŋ̀gàŋntoò Nwì à lɛ nswoŋ aa mə,
MAT.13.35	“Màa ŋa'a ntsû gha a nɨ mɨ̀ghàà mî nanaa,
MAT.13.35	ɨ swoŋ ɨnnù jìi ɨ lɛ ntswe a alɔ̀'ɔ̀sə̀,
MAT.13.35	ǹlɔgɨnə a noò ǹnàŋsə̂ m̀bi aà.”
MAT.13.36	Yesu à lɛ mmà'àtə nnɔ̀ɔ̀ wa ntɨgə mbu mbɨɨ fu a ndâ. Ŋ̀gǎŋyəgə̂nnù ji ɨ zî ghu mbɛ̀ɛ̀ ǹzi nswoŋ ghu mbo mə, “Tɔ'ɔtə nji'ì nɨ̀ghàà nî nanaa nloŋ ŋkwen ya a mbo bì'ì.” 
MAT.13.37	A kwi'i a mbo bo mə, “Ŋù yìi mə a bwi'i mɨkuu mya aa à laa mbə Mu Ŋù. 
MAT.13.38	Ǹsòò wa a bə m̀bi yù. Mɨ̀kuu mya, a bə bə̀ bɨ annù nɨfɔ̀ Nwî. Ŋ̀kwen ya a bə bə̀ bɨ ŋû yî m̀bɨ wâ. 
MAT.13.39	Ŋ̀gàŋkɨ̀bàà wa mə a bwi'i waa laa, a bə Devil. Nòò m̀fù'u mɨ̀jɨ wa, a bə nòò ǹlwì'î m̀bî. Bɨ̀fù'ù bɨ mɨjɨ bya, a bə baangel. 
MAT.13.40	Tsi'ì tsǒ ajàŋ mə bɨ lɛ ndwèn bɨ̂nə̀ghə̀ bya ŋkwerə ntɔɔ aa, àâ àjàŋ mə a ka yǐ kɨɨ bə a nlwì'î m̀bî aà. 
MAT.13.41	Mu Ŋù à ka yǐ too baangel bi tâ bɨ̀ ghɛɛ a mûm ànnù nɨfɔ̂ yi, mfi'i bə̂ bìi bɨ ghɨ̀rə bə̀ bî mɔ'ɔ bɨ ghɨrə̀ nɨ̀ ɨ̀nnù jì bɨ aa tsi'ì tsɨ̀m, bo bɨ̀ ŋ̀gǎŋmbù'u ɨnnù, 
MAT.13.42	tâ bɨ̀ ma'a waa a mum mɔ'ɔ yî tɨ̀ɨ̀ ntɨɨ wa, tâ bo tɨgə nyə'ə ŋkurə nɨ mɨ̀sɔ̀ŋə̂ myaa, 
MAT.13.43	tâ bə̀ bìi ɨnnû jyaa ɨ tsinə aa bɨ̀ baŋnə ŋka nta tsi'ì tsǒ nɨ̀nòò a mûm ànnù nɨfɔ̌ Taà wàà. Ŋù yìi à tswe nɨ̂ ɨ̀tɔŋnə̀ aa tâ à yu'u.
MAT.13.44	“Ànnù nɨfɔ̌ aburə a bə aa lâlà: Ŋù yì mɔ̀'ɔ à lɛ ŋghɛ̀ɛ̀ m̀fɛ'ɛ nɨ àfù'ù a nɨ nsòò yî mɔ'ɔ. M̀bɔɔ mbɔɔntə fu, ǹnaŋsə nluu nɨ nɨ̀dorə, ŋghɛ̀ɛ̀ ŋ̀ghɛɛ mfèe ŋgɔ̀ŋ ǹjoò tsɨ̀m jìi à tswe nɨ juu aa, ŋghɛɛ nyuu nsoo wâ.
MAT.13.45	“M̀bə bɨ kɨ̂ m̀bu mfɨ̀gɨ̀nə annù nɨfɔ̀ aburə lâlà: Ŋù ǹtaŋmɨ̀tàà yî mɔ̀'ɔ à lɛ ŋka nlɔɔ a ayoo tɨ̀ndùù, 
MAT.13.46	à ghɛ̀ɛ̀ mə̂ ǹyə â yìi a lɛ naŋsə mbɔŋ a nu yu, ŋghɛɛ mfèe njoò ji tsɨ̀m, ŋ̀ghɛɛ nyuu ghu.
MAT.13.47	“M̀bə bɨ bû m̀fɨgɨnə annù nɨfɔ̀ aburə aa laà mə: A bə aa tsi'ì tso fɨ̀lwà'a fìi mə ŋgǎŋkô m̀bwɛ̀ à mà'a a ŋkì, ŋ̀ko mbwɛ̀ ghu a mbuu, mbuù. 
MAT.13.48	Nòò yìi mə fɨluu aa, bo swûŋ m̀fɛ'ɛsə a ŋkì, ǹyarə mbwɛ̀ mî sɨgɨ̀nə̀ mya nnɨŋə a mûm ǹjoo bo, ǹtɨgə mme'e mî bɨ myâ. 
MAT.13.49	Àâ àjàŋə mə a ka yǐ kɨ bə a nlwì'î m̀bi aà. Baangel ka yǐ fɛ̀'ɛ ɨ ghɛɛ yàrə̀ bə̂ bî bɨ fi'isə a tɨtɨ̀ɨ bə̀ bìi mə annù yaa a tsinə aa, 
MAT.13.50	ɨ mà'à waa wa mum mɔ'ɔ yî tɨ̀ɨ̀ wa, tâ bo tɨgə nyə'ə ghu, ŋkurə nɨ mɨ̀sɔ̀ŋə̂ myaa.
MAT.13.51	“Nɨ̀ yu'ù ɨ̀nnù jû ɨ̀ tsɨ̀m aa, ɨ̀tû juu ɨ laa ghu aa ɛ?” Bo bii ghu mbo mə, “Ɨ̀ɨ̀ŋə.” 
MAT.13.52	A tɨgə̀ ǹswoŋ a mbo bo mə, “Tsǒ mə a bə laa, ŋùndɨ'ɨ bɨ̀nɔ̀ŋsə ntsɨ̀m yìi mə bɨ mɨrɨsə a nɨ ànnù nɨfɔ̀ aburə aa, à bə̀ aa tsi'ì tsǒ m̀bɔ̂ŋndùgə̀ yìi mə a fi'isə njoo jì fii bo bɨ̀ jì lwèn a atǎ yu.”
MAT.13.53	Àjàŋ mə Yesu à lɛ màŋsə̀ mɨghàà mî nanaa ma mû aa, à lɛ mmà'àtə̀ ŋ̀ghɛɛ. 
MAT.13.54	À ghɛ̀ɛ̀ mə̂ ǹywe'e a ala'a bo, ŋ̀kuu a ndâŋ̀ghòtə, ǹdɨ'ɨ annù ghu. Ànnù a gha'a bə̀ bya, bo tɨgə̀ m̀betə nɨ mə, “Ŋù ghû à nàŋsə nlɔ̀gə̀ mulà mɨ̀tsyɛ̀ bo bɨ̀ ɨ̀nnù jî wè juà aa a fə?” 
MAT.13.55	À sɨ mu kabindà wa à ghuà bə aa ɛ? Bɨ sɨ a ndè yì aa a nɨ Mary twoŋə lɛ? Jɛms, Joseph, nɨ Simon, nɨ Yuda, à sɨ bɔɔ bɨmaà yì bə aa ɛ? 
MAT.13.56	Bɨ̀jààntə̂ bi bɨ sɨ̀ a tɨtɨ̀ɨ bì'inə̀ tswê aa ɛ? Ŋù ghû a tɨgə̀ ǹlɔgə mbuu ɨnnù jû aa a fə aa ɛ?” 
MAT.13.57	Mɨ̀ntɔ̀ŋə̂ myaa lɛ nlwìnə̀ ghu nû. Lâ Yesu a swoŋ a mbo bo mə, “Bɨ ghu'usə ŋgàŋntoo Nwì a ɨdɨgə tsɨ̀m lâ kaa wa'à nii a ala'a bo kə̌ a nda bo ghu'usə̀. 
MAT.13.58	Kaa à lɛ ŋkɨ'ɨ ɨnnù jî wè jî wè jî ghà'àtə̀ ghu bû ŋ̀ghɨrə, ǹloŋ mə kaa bo lɛ ŋwa'à nɨ̂ àbìintɨɨ tswê aà.
MAT.14.1	A bə maa noò Herod yìi à lɛ mbə mfɔ̀, nsa'a nɨ̂ m̀bù'u Galilea aa, a yu'ù ànnù ǹloŋ ɨkum Yesu. 
MAT.14.2	Ǹtɨgə nswoŋ a mbo ntsendâ jì mə, “Wa à nɨ Jɔn Ŋ̀gàŋmùrə bə̀ a ŋkì mə à bù mə̂ bɨ bu nyweensə nɨ nɨ̀wô. A bə̂ ǹji'ì ànnù yìi mə mɨ̀dà'à muà mɨ fà'à ghu nu aà.” 
MAT.14.3	Ǹloŋ mə à lɛ tɨ bə maa noò aa boŋ Herod à bàŋnə̀ mə̂ Jɔn ŋkwerə yi, nnɨŋ yi a ndâtsaŋ, mbɨ'ɨ ŋgaa Herodias, ŋgwɛ ndɨ̂m yì Philip. 
MAT.14.4	Ǹloŋ mə Jɔŋ à lɛ sɨghɛ̀ɛ̀ ghu mbo nswoŋə nɨ mə, “Kaa a sɨ̀ ku'ùnə̀ a mbo wò a nyɔ'ɔ màŋgyɛ̀ ghû.” 
MAT.14.5	Ka mə à lɛ sɨ lɔ̀ɔ mə boŋ yu zwitə Jɔn aa, à lɛ mbɔ'ɔ mi'i mɨ bə̂ bya nloŋ mə bɨ lɛ bii mə Jɔn à nɨ̂ ŋ̀gàŋntoò Nwì aà. 
MAT.14.6	Lâ nòò yìi mə ǹjwî ǹjwe Herodias ɨ̀ lɛ mbòòntə̀ aa, mu Herodias yî màŋgyɛ̀ à lɛ naŋsə nzi mben ɨkòò a nsi bə̀ bìi bɨ lɛ twoŋə waa aà. Ǹtɨɨ Herod ɨ dorɨtə̀. 
MAT.14.7	A tɨgə̀ ŋ̀kaa, ŋka'a mə yu ka fa a ayoo yìi mə à bètə aà. 
MAT.14.8	Ǹdè yì a tintə̀ yi, ǹswoŋ mə tâ à swoŋ a mbo Herod mə, “Fa a atu Jɔn Ŋ̀gàŋmùrə bə̀ a ŋkì a mbo mə̀ a mûm àkaŋə̀.” 
MAT.14.9	Nû m̀fɔ̀ wa ɨ lɛ mbɨ'ɨ tsi'ì nɨ̂ m̀bə̂ ànnù. Lâ àjàŋ mə à lɛ ŋkaa a nsi mi'i bə̀ aa, a lɛ swoŋ mə tâ bɨ̀ fa. 
MAT.14.10	À lɛ ntoo bə̂ bɨ ghɛɛ ŋkwyɛ atu Jɔn wa ndâtsaŋ, 
MAT.14.11	ǹlɔgə atu ya nnɨŋ wa mum àkaŋ, mfa a mbo mûmàŋgyɛ̀ wa a ghɛɛ̀ m̀fa a mbô ǹdè yì. 
MAT.14.12	Ŋ̀gǎŋyəgə̂nnù Jɔn ɨ lɛ nyu'u, ŋghɛɛ nlɔ̀gə akû yi ŋghɛɛ ntwiŋ, ntɨgə ŋghɛɛ ŋkɛ̀'ɛ̀nə̀ a mbo Yesu.
MAT.14.13	Nòò yìi mə Yesu à lɛ nyu'u ma yû ànnù ǹloŋ Jɔn aa, à lɛ mmà'àtə̀ adɨgə ma ya ŋkuu a mûm àkànu'u ŋghɛɛ a adɨgə yi mɔ'ɔ yìi bə̀ sɨ̀ ghu tswe aa, mə yu tswe ghu tsi'ì yùyù. Nòò yìi mə nnɔ̀ɔ̀ bə̂ wa lɛ nyu'u maa ajàŋ aa, bɨ lɛ mfɛ̀'ɛ̀kə a njɔ'ɔ ala'a jyaa ntəə nɨ mɨ̀kòrə̀ ǹyoŋə yi ghu. 
MAT.14.14	Yesu à ghə̀ mə̂ mə yu kɨ fɛ̀'ɛ̀ wa a mûm àkànu'u, nyə nnɔ̀ɔ̀ bə̂ wâ. Ǹtɨɨ̀ yi ɨ luu nɨ̀ àjəŋnə̀ ǹloŋ ŋgaà yàà. A tɨgə̀ ŋ̀ghurə ŋgàŋmɨghɔ̀ɔ̀ a tɨtɨ̀ɨ bo.
MAT.14.15	À bə̀ mə a ŋkwɛ̂fɔ̀ tsi'ì maa njwi, ŋgǎŋgyəgə̂nnù ji ɨ zî ǹswoŋ ghu mbo mə, “Wa nòò à tɨgə̀ ǹtsya, àdɨ̀gə̀ yù a kɨ̂ m̀bə àfumnə adɨgə. Ghɨ̀rə tâ bə̀ bû sɛɛnə mə mbə bo ghɛɛ̀ ǹlɔɔ ayoo nɨjɨ yaa nɨ ɨla'a ɨtoo ji mɔ'ɔ nyuu njɨ. 
MAT.14.16	Yesu a kwi'i a mbo bo mə, “Kaa bo sɨ̀ nɨ̂ m̀mà'atə tswê, bùmbɔŋ, nɨ̀ fa ayoo a mbo bo bǒ jɨ.” 
MAT.14.17	Bo kwi'i ghu mbo mə, “Ayoo yìi bì'ì tswe nɨ yu faà, à nɨ tsi'ì ŋkya ɨbaa ji ntaà nɨ mbwɛ̀ mi mbaà. 
MAT.14.18	Yesu a swoŋ mə bɨ zi nɨ mu a mbo yu. 
MAT.14.19	A swoŋ a mbo nnɔ̀ɔ̀ bə̂ wa mə tâ bo tswetə a nyɛ nɨ̂ ŋ̀gɛ̀ɛ̀ yâ. Bɨ tswè mə̂ aa, a lɔ̀gə̀ ŋ̀kya ɨbaa jya ji ntaà bo bɨ̀ m̀bwɛ̀ mya mi mbaa, ŋ̀ŋɛntə mi'ì mi a ndəŋ, mfa mbɨ'ɨkə a mbo Nwì, m̀batə abaa ya mfa a mbo ŋgǎŋyəgə̂nnù ji mə tâ bo fa a mbo bə̀ byâ. 
MAT.14.20	Ŋù ǹtsɨ̀m à lɛ njɨ nyurə, ŋgǎŋyəgə̂nnù ji jya ɨ bû ǹtɨgə nsyɛ ɨbùgə̀ mɨjɨ jya ɨ luu a nɨ̂ ŋ̀kyɛ̀ nɨghûm ǹtsò baà. 
MAT.14.21	Ǹdùu mbâŋnə̀ yìi ɨ lɛ njɨ mɨjɨ myaa, ɨ lɛ mbə tsǒ ntsù'ù ji ntaà; kaa bɨ lɛ ŋwa'à bâŋgyɛ̀ bo bôŋkhə səŋə̀.
MAT.14.22	Yesu à lɛ swoŋ ŋgǎŋyəgə̂nnù ji ɨ kuu a mûm àkànu'u mbu ntoo ŋghɛɛ fu a njii yî mɔ̀'ɔ̂. Yu mbɔŋ a tɨgə̀ m̀baŋnə ntswe a njɨ̀m nswoŋ nnɔ̀ɔ̀ bə̂ wa ɨ sɛɛnə. 
MAT.14.23	Ǹnɔ̀ɔ̀ bə̂ wa ɨ sɛ̀ɛ̀nə̀ mə̂, a kɔ'ɔ ŋghɛ̀ɛ̀ wa atu nta'a tsi'ì yù yù a ntsà'àtə Nwì. Nòò ŋ̀kwɛ̂fɔ̀ à lɛ ŋkù'ù a tswê ghu tsi'ù yù yù, 
MAT.14.24	lɛ boŋ àkànu'u ya a bùrə̀ mə̂ ŋ̀ghɛɛ a mûm ŋ̀kì àgha'a a sa'à. Ɨ̀kàŋnə ŋkì ɨ tumə̀ ŋ̀ghɛɛ ntumə mbɨɨ nloŋ mə àfìsə̀ a lɛ ŋgha'a a mûm ŋ̀kì. 
MAT.14.25	À bə̀ mə̂ tsi'ì tsǒ bɨ̀nòò bi tarə a zî à mbo bo, ǹtəə nɨ a atu ŋkì. 
MAT.14.26	Nòò yìi ŋgǎŋyəgə̂nnù ji ɨ lɛ nyə yi a təə̀ wa atu ŋkì aa, nɨ̀bɔ'ɔ nì wè tswâ waa, bo tɨgə̀ ǹtɔŋnə nswoŋə nɨ mə, “À nɨ̂ ŋ̀kû!” 
MAT.14.27	Yesu a waŋsə ŋghaa a mbo bo nswoŋ mə, “Tswa nɨ ntɨɨ̀ ghuu, à wa nɨ mə̀. Nɨ̀ tsuu bɔ'ɔ.”
MAT.14.28	Peta a swoŋ ghu mbo mə, “M̀mà'àmbî, m̀bə a bə wô, ò swoŋ mə̀ zî a mbɛ̀ɛ wò fya a mûm ŋ̀kì.” 
MAT.14.29	Yesu a swoŋ ghu mbo mə, “Zǐ!” Peta à lɛ mfɛ̀'ɛ̀ wa mûm àkànu'u, ntəə wa atu ŋkì ŋ̀ghɛɛ a mbɛ̀ɛ Yesu. 
MAT.14.30	Lâ, àjàŋ mə à lɛ nyə afìsə̀ ya aa, nlɔ̀gɨ̀nə̀ ŋ̀ka mbɔ'ɔ, ntɨgə mbwɛ nsɨgə ŋghɛɛ wa mûm ŋ̀kì. Ǹtɔŋnə nyə'ə mə, “M̀mà'àmbî, yweensə ghâ.” 
MAT.14.31	Yesu a wâŋsə̀ ǹnasə abô yì ǹtswa yi ghu, nswoŋ mə, “Àbìintɨɨ̀ yo a kə'ə bə laà aa a ya aa ɛ? O nɨ̀ njɨŋkə aa a ya?” 
MAT.14.32	Nòò yìi bo lɛ ŋkɔ'ɔ ŋkuu wa mûm àkànu'u aa, àfìsə̀ ya a kɛntə̀. 
MAT.14.33	Bə̀ bìi bɨ lɛ ntswe wa mûm àkànu'u aa, bɨ miì yi nswoŋ mə, “Àâ ànnù nɨ̂koŋə̀, ò nɨ Mu Nwìŋgɔ̀ŋə̀.”
MAT.14.34	Bo tòò mə̂ ŋ̀ghɛɛ a ala'a Gennesaret. 
MAT.14.35	Badɨgə bya lɛ nyə yi nzi, ǹtsyasə ŋ̀kɨ̀ɨ̀ tsi'ǐ a ɨdɨgə ɨdɨgə maa mbɛ̀ɛ̀ àla'a mə bɨ̀ ghotə ŋgàŋmɨghɔ̀ɔ̀ ǹzi nɨ ju ghu mbô. 
MAT.14.36	Bo lɛ mbu'u mbo ghu mbo mə, tâ à ma'atə mə m̀bə ŋgàŋmɨ̀ghɔ̀ɔ̀ bɔɔ̀ m̀mɔɔntə tsi'ì àtsəŋ atsə̀'ə̂ yi. Bə̀ bɨtsɨ̀m bìi bɨ lɛ mmɔ̀ɔ̀ntə̀ aa, bɨ lɛ ntɨ̀ɨ̀ nɨghɔ̀ɔ̀.
MAT.15.1	BaFarɨsai bo bɨ̀ ŋgǎŋndɨ'ɨ nɔ̀ŋsə̀ lɛ nlǒ a Yerusalem nzi mbetə Yesu mə, 
MAT.15.2	“Kaa ŋgǎŋyəgə̂nnù jo ɨ sɨ bɨ̂nɔ̀ŋgɔ̀ŋ bɨ bɨ̂tà bɨ bɨ̂taà bi'i ləə aa a aya aa ɛ? Ǹloŋ mə kaa bɨ sɨ mbô myaa si'i a nɨ mânjì yìi kù'ùnə sì'ì m̀bɔŋ kɨ jɨ.”
MAT.15.3	Yesu a kwi'i mə, “Kaa nɨ̀ sɨ ndɨ'ɨ Nwî yu'unə, mbaŋnə yòŋə̀ bə̂ bɨ̀nɔ̀ŋgɔ̀ŋə̂ bu aa a ya aa ɛ? 
MAT.15.4	Ǹloŋ mə Nwì à lɛ ndɨ'ɨ mə, ‘Ka nyu'unə a taà ghò bo ǹdè ghò,’ 
MAT.15.5	Nɨ̀ bâŋnə̀ ǹswoŋə nɨ̂ yùu ŋgaa bə mə, M̀bə ŋù a swoŋə a mbo taà yì kə̀ ǹdè yì mə, ‘Wa àyoo yìi mə boŋ mə̀ fa ŋkwɛ̀tə gho ghu aa, mə̀ fà mə̂ a mbo Nwì,’ 
MAT.15.6	boŋ kaa à sɨ̀ nɨ̂ ǹyù'ùnə taà yì bû ǹtswe. Ma yû a dɨ'ɨ aa ajàŋ nɨ tɨgə̀ m̀ma'atə a nɔ̂ŋsə̀ Nwì m̀baŋnə ŋka nyoŋ nɨ̂ bɨ̀nɔ̀ŋgɔ̀ŋə̂ buu aà. 
MAT.15.7	Bǔ ŋgàŋabagɨlə̀! “Ŋ̀gàŋntoò Nwì Yesaiah à lɛ nyə aa tsi'ì sɨgɨ̀nə̀ ŋ̀ŋwà'ànə annù yìi mə Nwî à lɛ nswoŋ nloŋ ŋgaà yùù aà, mə,
MAT.15.8	‘Bə̀ buà, bɨ ghu'usə nɨ̂ gha aa tsi'ì nɨ̂ ɨ̀ghoŋ ntsǔ jyaa,
MAT.15.8	lâ mɨ̀ntɨɨ̀ myaa bâŋnə̀ ǹtswe a ndìsyà;
MAT.15.9	Bo mii nɨ̂ gha laa tsi'ì àdàŋə̀ àdàŋə̀
MAT.15.9	ǹloŋ mə bo bàŋnə̀ ndɨ'ɨ bə bɨ̀nɔ̀ŋsə̀ bɨ bə̂ tsǒ ǹdɨ̀'ɨ̂ jyâ!’
MAT.15.10	Yesu a tɨgə̀ ǹtwoŋ nnɔ̀ɔ̀ bə̂ wa ɨ zî ghu mbɛ̀ɛ̀ a swoŋ a mbo bo mə, “Nɨ̀ naŋsə nyu'u tâ à laa a atu bù: 
MAT.15.11	Àyoo yìi mə ŋǔ a jɨ a ntsǔ yu aa kaa a sɨ ma ya ghɨ̀rə mə tâ à tsee laa, a ajàŋ yìi mə nɔ̀ŋsə̀ à dɨ̀'ɨ̀ aà, a bàŋnə̀ ŋ̀ghɨrə ayoo yìi mə a fɛ̀'ɛ̀ ghu ntɨɨ aa mə tâ à tsuu laa.”
MAT.15.12	Ŋ̀gǎŋyəgə̂nnù ji ɨ zî ǹswoŋ ghu mbo mə, “Ò zî mə baFarɨsai ghɨrə nlwìsə ntɔŋ a nu wò ǹloŋ annù ya mə ò ghɨ̀rə nswoŋ aa ɛ?”
MAT.15.13	Yesu a kwi'i mə, “Àyoo yìi mə a sɨ̀ Taà ghà a aburə bî aa bɨ ka yǐ dwǔ lɔ̀'ɔ̀sə̀. 
MAT.15.14	Nɨ̀ ma'atə waa; bo bə aa bɨ̀fə̀'ə̀nə̀ mə bɨ tsyàsə̀ bî mɔ'ɔ. M̀fə̀'ə̀nə̀ à bə kɨ tsyàsə̀ yî mɔ̀'ɔ boŋ bo bɨtsɨ̀m ka wǒ a ataà.”
MAT.15.15	Peta a swoŋ ghu mbo mə, “Tɔ'ɔtə nji'ì nɨ̀ghàà nî nàà ma nû a mbo bì'ì.” 
MAT.15.16	Yesu a swoŋ mə, “Mala a bə mə, tsi'ì bù, kaa nɨ̀ sɨ̀ kɨ nzi aa ɛ? 
MAT.15.17	Nɨ̀ sɨ̀ zi mə àyoo yìi mə ŋǔ jɨ a ntsǔ yu aa, a sɨgə aa ghu ato'o a kɨ̂ m̀bu ŋyì aa ɛ? 
MAT.15.18	Lâ àyoo yìi mə a fɛ̀'ɛ̀ a ntsǔ ŋù aa a fɛ̀'ɛ̀ ghu ntɨɨ̀, ŋ̀ghɨ̀rə nɨ mə tâ à tsee laa. 
MAT.15.19	Ǹloŋ mə a ntɨɨ ŋù aa a fɛ̀'ɛ ɨmɔ̀ɔ̀ntə̀ jî bɨ̂, ànnǔ nzwitə ŋù, ànnǔ mâghàbə̀, ànnǔ ajɨrə̀ a tɨtɨ̀ɨ ŋgǎŋtɨyɔ'ɔ, ɨ̀yə̀rə, ǹswòŋə̂ àbaŋnənnù a atu ŋù, bo bɨ̀ ǹswòŋə̂ ànnù yì bɨ a atu ŋù. 
MAT.15.20	Àa ma jû ɨ̀nnù mə ɨ ghɨ̀rə mə ŋû à tsuu laa aà; kaa ǹjɨ tɨ̀ sì'ì m̀bo tsǒ mə bo swoŋə aa, kaa ɨ sɨ ghɨ̀rə mə ŋù à tsuu laa.”
MAT.15.21	Yesu à lɛ ntɨgə mma'atə adɨgə ma ya ŋghɛɛ a mbù'u Tyre bo Sidon. 
MAT.15.22	Màŋgyɛ baKana yî mɔ̀'ɔ, yìi à lɛ ntswe maa mbù'ù aa, à lɛ nzì nyə'ə nswoŋə nɨ mə, “Ko mɨlɨ̀ŋnə̀ ghà, m̀bâ M̀mà'àmbî Mu David! Demon yî mɔ̀'ɔ̂ à naŋsə ntswe a nu mû ghà yî màŋgyɛ̀ ǹdɨ nɨ̂ ŋ̀gɨ'ɨ ghu nu si'i.”
MAT.15.23	La kaa Yesu kaa a wa'a yi kwɛ'ɛ̀. Ŋ̀gǎnyəgə̂nnù ji ɨ tɨgə̀ ǹzi mbu'u mbo ghu mbo mə, “Furə mâŋgyɛ̀ ghû tâ à bɨɨ a njɨ̌m bì'inə̀! Wa a yə'ə ŋyoŋ aa nzwi nɨ̂ àtu ŋû.”
MAT.15.24	Yesu a kwi'i mə, “Bɨ lɛ ntoo gha aa tsi'ǐ a mbo mbi njə̀rə̀ jìi ɨ bwɛ a ŋkwɛ̀'ɛ nda baIsrael aà.”
MAT.15.25	Maà noò màŋgyɛ̀ wa a zî ǹswɛtə mɨku'utə mi ghu nsi, nswoŋ mə, “M̀mà'àmbî, Kwɛtə ghâ.”
MAT.15.26	Yesu a kwi'i mə, “Kaa a sɨ̀ ku'ùnə̀ a nlɔ̀gə̂ àbaa bɔɔ mbàŋnə̀ m̀ma'a a mbô m̀bû.”
MAT.15.27	Màŋgyɛ̀ wa a kwi'i mə, “Ɨ̀ɨ̀ŋə, Mmà'àmbî, lâ m̀bu jya ɨ syɛ̂ nɨ̀ ŋ̀kùgə abaa jya mə ɨ lò wa atu atɛtə̌ taà wàà ŋ̀wokə aa ŋkurə.”
MAT.15.28	Yesu a tɨgə̀ ŋ̀kwi'i ghu mbo mə, “Oh! Màŋgyɛ̀, ò tswe nɨ̀ àbìintɨɨ si'i! Wa ò ka tswe nɨ̂ ànnù ya yìi o lɔ̀ɔ̀ aà.” Mû yì wa à lɛ ŋghɛ̀nsə̀ ŋ̀kɨ ntɨɨ tsi'ì maà noò.
MAT.15.29	Yesu à lɛ ntɨgə nlo maa adɨgə ŋghɛɛ ntsyǎ a mbɛ̀ɛ àtsùmə̀ Galilea. Ŋ̀kɔ'ɔ ŋghɛɛ a atu nta'a ntɨgə ntswe a nsyɛ̂. 
MAT.15.30	Mâ m̀bêm ǹnɔ̀ɔ̀ à lɛ nzì ghu mbɛ̀ɛ̀ nɨ bɨ̀tsə̀ŋkərə̀, bɨ̀bwenkə̀, bɨ̀fə̀'ə̀nə̀, bɨ̀tɨ̀ghàà, nɨ̂ ŋ̀gàŋmɨghɔ̀ɔ̀ jî mɔ'ɔ tsi'ì jì ghà'àtə̀, ǹnɔŋsə a mɨkòrə Yesu a ghurə̀ waa. 
MAT.15.31	Bə̀ bya lɛ nyɛrə si'i a ajàŋ yìi mə bo lɛ nyə bɨ̀tɨ̀ghàà ghaà, bɨ̀bwènkə tɨɨ̀, bɨ̀tsə̀ŋkərə̀ təə̀, bɨ̀fə̀'ə̀nə̀ kɨɨ̀ ǹyə nɨ̂ ɨ̀dɨ̀gə̀ aà; bo lɛ ntɨgə ŋgha'asə Nwîŋgɔ̀ŋ baIsrael.
MAT.15.32	Yesu à lɛ ntɨgə ntwoŋ ŋgǎŋyəgə̂nnù ji jya nswoŋ a mbo bo mə, “Mə ko mɨlɨ̀ŋnə̀ bə̀ bû, ǹloŋ mə bɨ tswè mə̂ bi'ibo tsɨ̂tsɔ̌ŋ njwi ji tarə kaa wa'à nɨ̂ àyoo yì jɨ̀ tswê aà. Kaa mbə mə̀ wa'à swoŋ mə tâ bo lo ŋghɛ̀ɛ̀ nɨ̂ ǹjì ǹloŋ mə mbə bo ghɨrə̀ ŋ̀ghɛɛ ŋwòkə̀ a mânjì.”
MAT.15.33	Ŋ̀gǎŋyəgə̂nnù ji ɨ betə yi mə, “M̀bə bì'inə̀ lɔgə̌ abaa aa fə fàa a atu nta'a mɨwɛ̀ɛ̀ a ku'ùnə̀ a njɛ'ɛ mâmbêm ǹnɔ̀ɔ̀ ghû ghu aa ɛ?”
MAT.15.34	Yesu a betə̀ waa mə, “Nɨ̀ tswe nɨ̀ ŋ̀kya abaa aa ji səgə aa ɛ?” Bo kwi'i mə, “Ɨ nɨ ji sàmbaa nɨ̀ bɔɔ bɨ mbwɛ̀ bî mɔ'ɔ̂.”
MAT.15.35	Yesu a swoŋ mə tâ ǹnɔ̀ɔ̀ bə̂ wa tswe a nsyɛ̂. 
MAT.15.36	A tɨgə̀ ǹlɔgə ɨbaa jya ji sàmbaa nɨ mbwɛ̀ mya, mfa mbɨ'ɨkə a mbo Nwì, m̀batə, m̀fa a mbô ŋ̀gǎŋyəgə̂nnù ji bo yatə a mbo bə̀ byâ.
MAT.15.37	Bə̀ bya bɨ̀tsɨ̀m lɛ njɨ nyurə; bɨ̀ bwɛɛ̀ àbùgə̀ mɨjɨ ya, ɨ̀bà'a abaa jya bo bɨ̀ ɨ̀sà'a mbwɛ̀ jya, ɨ luu nɨ̂ ŋ̀kyɛ̀ ji sàmbaà. 
MAT.15.38	Ǹdùu mbâŋnə̀ jìi bɨ lɛ njɨ aa lɛ mbə ntsù'ù ji nɨkwà; kaa bɨ lɛ wa'à bâŋgyɛ̀ bo bɨ̀ bôŋkhə səŋə̀.
MAT.15.39	Yesu à lɛ ntɨgə nsɛɛnsə bə̂ bya, ŋ̀kuu a mûm àkànu'u ntoo ŋghɛɛ a mbù'ù àla'a Magadan.
MAT.16.1	BaFarɨsai bɨ̂ mɔ̀'ɔ bo bɨ̀ baSadukai bɨ lɛ nzì a bo Yesu nlɔɔ mə bɨ kwà'ànə̀ yi, m̀betə yi mə tâ à ghɨrə alènsə̌ annù a ndɨ̀'ɨ mə Nwì à tswe bo yu. 
MAT.16.2	Yesu a kwi'i waa nɨ̂ àbetə̀ mə, “A yǐ mbə a ŋkwɛ̂fɔ̀ aa nɨ̀ swoŋə̀ nɨ mə ‘Ɨ̀dɨ̀gə̀ ka ghɨ̀rə bɔ̀ŋə̀ ǹloŋ mə m̀bà'à àbùrə ɨ bàŋə̀.’ 
MAT.16.3	A yi ŋkɨ mbə a tɨ̀tugə aa nɨ̀ swoŋə̀ nɨ mə, ‘Sìi à ka ghɨ̀rə bə njwî àfìsə̀ ǹloŋ mə mə m̀bà'à àbùrə̀ ɨ bàŋə̀ ŋ̀kɨ mbosə nɨ̂ ɨ̀dɨ̀gə̀.’ Nɨ̀ zî àjàŋə mə nɨ̀ kâ ǹyə nɨ̂ ɨ̀nnù a ajàŋ mə m̀bà'à àbùrə ɨ dɨ̀'ɨ̀ aà. Lâ kaa mbə nɨ̀ wa'ǎ ɨlènsə̀ noò ŋ̀gù'u mbi yulà zî. 
MAT.16.4	Bǔ ŋgǎŋghɨ̀rə̂ ɨ̀nnù jî bɨ bɨ̀tɨ̀biì Nwî bɨ̀ ŋgù'ù bulà, nɨ betə nàa mə mə̀ dɨ'ɨ alensə annù a mbo bù aa ɛ? Ŋ̀gaŋ, alensə annù yìi mə mbə mə̀ dɨ'ɨ a mbo bù à kɨ mbə aa tsi'ì yì Jɔna.” À swòŋ mə̂ laa ntɨgə mma'atə waa ŋghɛɛ yi.
MAT.16.5	Nòò yìi mə ŋgǎŋyəgə̂nnù ji ɨ lɛ ntoo ŋghɛɛ nywe'e wa mbɛ̀ɛ̀ àtsùm ya yì mɔ̀'ɔ aa, bo lɛ yə mə bo li'inə a nlɔ̀gə àbaà. 
MAT.16.6	Yesu a swoŋ a mbo bo mə, “Nɨ̀ ka nstsyɛsə ghuu, ntsee nɨ̂ àtû yuu nloŋ mbɛ̀'ɛ̀ abaa baFarɨsai bo bɨ̀ yì baSadukai.” 
MAT.16.7	Bo lɔgɨ̀nə̀ ǹtɨgə ŋghaa a atɨtɨ̀ɨ bo nswoŋə nɨ mə, “À swǒŋ laà aa nloŋ mə kaa bì'inə̀ ghɨ̀rə ŋwa'ǎ abaa lɔ̀gə̀ aà.” 
MAT.16.8	Yesu a zî ànnù yìi mə a lɛ ntswe a ntɨɨ bo, ǹtɨgə nswoŋ mə, “Bù bə̂ bìi mə àbìintɨɨ̀ yaa akə'ətə, a ghɨ̀rə̂ àkə̀ mə nɨ̀ ka ŋghaa a atɨtɨ̀ɨ bù mə nɨ̀ sɨ̀ nɨ̂ àbaa tswe aa ɛ? 
MAT.16.9	Nɨ̀ sɨ annù zi tâ àtû yuu laa ghu aa ɛ? Nɨ̀ sɨ̀ burə kɨ wa'atə ajàŋ mə mə̀ kɨ̀ jɛ'ɛ bə̂ bya ǹtsù'ù ji ntaà nɨ̂ ŋ̀kya ɨbaa jya ji ntaà aa ɛ? Nɨ̀ lɛ nsyɛ̌ ŋkugə ji ɨ luu aa a nɨ̂ ŋ̀kyɛ̀ ji səgə aa ɛ? 
MAT.16.10	Nɨ̀ sɨ̀ kɨ ŋwa'atə ŋkya abaa jya ji sàmbaa mə mə̀ kɨ̀ jɛ'ɛ bə̌ ntsù'ù ji nɨkwà ghu aa ɛ? Nɨ̀ lɛ ŋkɨ nsyɛ ŋkùgə̂ ji ɨ luu aa a nɨ̂ ŋ̀kyɛ̀ ji səgə aa ɛ? 
MAT.16.11	Â tɨgə̀ ŋ̀ghɨrə akə mə nɨ̀ bu ŋka njɨŋkə, kaa ŋkɨ'ɨ̀ zi mə mə̀ sɨ aa annǔ nloŋə abaa ghàà aa ɛ? Nɨ̀ ka ntsyɛsə ghuu nɨ̂ m̀bɛ̀'ɛ̂ àbaà baFarɨsai nɨ baSadukai.” 
MAT.16.12	Bo tɨgə̀ ǹzi maa noò a laa mə kaa à sɨ a mbo bo ghaa mə tâ bo ka ntsyɛsə nloŋ aa m̀bɛ̀'ɛ̀ àbaa. À bàŋnə̀ ŋ̀ghaa nloŋ aa ɨ̀nnù jìi mə baFarɨsai bo bɨ̀ baSadukai lɛ sɨ dɨ̀'ɨ aà.
MAT.16.13	Yesu à lɛ ŋghɛ̀ɛ̀ ŋ̀ka ŋkoontə a mbɛ̀ɛ Caesarea Philippi, m̀betə ŋgǎŋyəgə̂nnù ji mə, “Bə̌ swoŋə nɨ mə Mu Ŋù à bə aa wo aa ɛ?” 
MAT.16.14	Bo kwi'i mə, “Bǐ mɔ'ɔ swoŋə nɨ mə, Jɔn Ŋgàŋmurə bə̂ a ŋkì, bǐ mɔ'ɔ swoŋə̀ nɨ mə, Elijah, bǐ mɔ'ɔ kɨɨ̀ m̀bu nswoŋə nɨ mə, Yeremiah, kə̀ ŋ̀gàŋntoò Nwì wa yì mɔ̀'ɔ̂.” 
MAT.16.15	A betə̀ waa mə, “Lâ nɨ̀ swǒŋ yuu ŋgaa mə mə̀ laa mbə wo aa ɛ?” 
MAT.16.16	Simon Peta a kwi'i mə, “Ò nɨ̂ Àyɔ'ɔ̀ Nwì wâ, m̀bə Mu Nwìŋgɔ̀ŋ yìi mə à tswe ntɨ̀ɨ̀ aà.” 
MAT.16.17	Yesu a swoŋ ghu mbo mə, “M̀bɔɔnə a mbo wò mbâ Simon mu Jɔna nloŋ mə a ma yû ànnù nɨ̂ŋkoŋ a mbo wò aa kaa a sɨ ŋûmɨ̀sɔ̀ŋ dɨ'ɨ̀. A dɨ̀'ɨ Taà ghà a aburə a mbo wò. 
MAT.16.18	Mə̀ swòŋə a mbo wò mə, ò laa mbə Peta
MAT.16.19	Mə̀ ka fa bɨ̂key bɨ anù nɨfɔ̌ aburə a mbo wò. Ànnù yìi mə ò kwerə fàa nsyɛ aa boŋ baa kɨɨ kwerə a aburə. Ànnù yìi mə ò fɛ̀ɛ fàa nsyɛ aa boŋ baa kɨɨ fɛ̀ɛ a aburə.” 
MAT.16.20	A tɨgə̀ ǹnaŋsə ŋkwantə ŋgǎŋyəgə̂nnù ji mə tâ bɨ̀ tsuu a mbo ŋǔ lǒ swoŋ mə yu laa mbə Ayɔ'ɔ̀ Nwì wâ.
MAT.16.21	Ǹlɔgɨnə maa noò Yesu a lɔ̀gɨ̀nə̀ ǹdɨ'ɨ a mbo ŋ̀gǎŋyəgə̂nnù ji mə, yu tswe nɨ̀ ǹlɨ̀gɨ̀nə ŋkɔ'ɔ ŋghɛ̀ɛ a Yerusalem ɨ ghɛ̀ɛ ɨ yə mbuu ŋgɨ'ɨ jì ghà'àtə̀ ghu a mbo bɨ̀tà bɨ ala'a, bo bɨ̀ bɨ̀lɨ̀ɨ bɨ ŋgǎŋmà'anwì nɨ̂ ŋ̀gǎŋndɨ̀'ɨ̀ nɔ̀ŋsə̀, tâ bɨ̀ zwìtə yi, a tɨ bə nɨ̂ ǹjwi ji tarə bɨ bu nyweensə yi fu nɨ nɨ̀wô. 
MAT.16.22	Peta à lɛ nswùŋtə̀ yi ŋghɛntə nɨ ghu, ǹlɔgɨnə ŋka ŋghaantə nii nswoŋə nɨ mə, wa mbə Nwì wa'ǎ ma yû ànnù bii, Mmà'àmbî. Wa kaa mbə ajàŋə annù ma yû a wa'ǎ a nu wò fɛ'ɛ̀.” 
MAT.16.23	A bəŋkə̀ yi nswoŋ a mbo Peta mə, “Tsyǎ mbɨ̀ɨ a njɨ̌m mə̀, m̀bâ Satan! Ò nɨ̀ m̀fànsə̀ mânjì a mbo mə̀ ǹloŋ mə kaa ò sɨ̀ aa a njɨ̌m Nwì təə̀, ò bàŋnə ntəə aa a njɨ̌m bə̀.”
MAT.16.24	Yesu a tɨgə̀ ǹswoŋ a mbô ŋ̀gǎŋyəgə̂nnù ji mə, “M̀bə ŋù tsù a ka nlɔɔ a ŋka nyòŋə a njɨ̌m mə̀, a tuù ɨ̀bɨɨ nû yi, mbe'e abàŋnə̀ bàŋnə̂ yi ŋka nyoŋə nàâ. 
MAT.16.25	Ǹloŋ mə ŋù yìi mə a lɔ̀ɔ mə yu yweensə ɨbɨɨ nû yi aa, à ka bàŋnə bwɛ. Ŋù yìi mə a bàŋnə̀ m̀bwɛ ɨbɨɨ nû yi nloŋ ŋkwi atû gha aa, à ka bàŋnə tswe nɨ ghu. 
MAT.16.26	M̀bə a kwɛtə ŋû tsù aa nɨ̂ àkə̀ mə mbə a tswe nɨ̂ m̀bi yǔ ntsɨ̀m m̀baŋnə mbwɛ ntswêntɨ̀ɨ yì aa ɛ? Kə̀ m̀bə ŋù a fa aa akə̀ ŋ̀kwensə̂ ǹtswêntɨ̀ɨ̂ yì ghu aa ɛ? 
MAT.16.27	Ǹloŋ mə Mu Ŋù à ka yǐ zǐ bo bɨ̀ baangel bi a mûm nɨ̀gha'a nɨ Taà yì ɨ tsɔ'ɔ ɨfà'à ŋû ǹtsɨ̀m ɨ yòŋə nɨ̂ àfà'à yìi mə à lɛ mfà'a aà. 
MAT.16.28	Mə̀ swòŋə a mbo bù tsi'ǐ annù nɨ̂ŋkoŋ mə bə̀ bî mɔ'ɔ bɨ təə faà bìi mə kaa bo ka yǐ wa'à nɨwo ywe'etə̀ tɨ yə nòò wa mə Mu Ŋù à ka yǐ zì a mum annù nɨfɔ̌ yu aà.
MAT.17.1	Ǹjwi ɨ tsyà mə̂ ji nto'o, Yesu a lɔ̀gə Peta bo Jɛms nɨ mumaà yì Jɔn bo bo kɔ'ɔ ghɛ̀ɛ̀ a atu nta'a yì syà yî mɔ'ɔ, ǹtswe ghu tsi'ì bò bo. 
MAT.17.2	Nû yì ɨ bəŋkə̀ a nsi bo, ǹsî yi ɨ tɨgə̀ ǹta tsi'ì tsǒ nɨ̀nòò, ɨ̀tsə̀'ə̀ jì ɨ fu'ù ǹjɛɛŋkə. 
MAT.17.3	Bo ghəə kɨ yə Moses nɨ Elijah wi'ìkə̀ m̀fɛ'ɛ ntɨgə ŋghaanə bo bɨ̀ Yesu. 
MAT.17.4	Peta a swoŋ a mbo Yesu mə, “M̀mà'àmbî, a bɔŋ mə bì'inə̀ tswe faà aà. Ò bə kɔ̌ŋ boŋ mə̀ ka ghùrə̀ mɨ̂ntàŋ mi ntarə faà, tâ yì fùùrə̀ ɨ̀ tswe a mbo wò, yǐ mɔ'ɔ ɨ̀ tswe a mbo Moses, tâ yǐ mɔ'ɔ ɨ̀ tɨgə ntswe a mbo Elijah.” 
MAT.17.5	Àjàŋ mə à lɛ mburə kɨ ghàa aa mbà'à yî ǹtà yî mɔ̀'ɔ ɨ wi'ìkə̀ ŋ̀kusə waa, ǹjì ŋù ɨ fɛ'ɛ̀ wa mûm m̀bà'à ǹswoŋ mə, “Àa mû ghà yî m̀bâŋnə̀ yìi mə mə̀ kɔ̀ŋə aa à ghulà, mə naŋsə ndorɨtə nloŋə yì. Nɨ̀ ka nyu'u annù yìi a swoŋə aà.” 
MAT.17.6	Nòò yìi ŋgǎŋyəgə̂nnù ji ɨ lɛ yu'u lâlàà aa, bo lɛ ŋwǒ a nsyɛ àkùu kuu, nluu nɨ nɨ̀bɔ'ɔ̀. 
MAT.17.7	Lâ Yesu à lɛ nzì ǹzi mmɔ̀ɔ̀ntə̀ waa nswoŋ mə, “Bɨ̀ɨ̀nə̂ nɨ̀, nɨ̀ tsuu kɨ bɔ'ɔ.” 
MAT.17.8	Bo ŋɛntə̀ mi'ì myaa ntɨgə yə tsi'ì Yesu, kaa ŋkɨ'ɨ̀ ŋû dàŋ bû ǹyə.
MAT.17.9	Àjàŋ mə bo lɛ nlò wa atu nta'a ŋka nsɨgə aa, Yesu a swoŋ a mbo bo mə, “Nɨ̀ tsuu annù ǹloŋ njə̀ə̀ təə təə ma yû a mbo ŋǔ lǒ swoŋə, ɨ ywe'e noò yìi mə Mu Ŋù à ka yǐ yweenə nɨ nɨ̀wo aà.” 
MAT.17.10	Ŋ̀gǎŋyəgə̂nnù ji jya ɨ betə̀ yì mə, “Ŋ̀gǎŋndɨ'ɨ bɨ̀nɔ̀ŋsə ɨ nswoŋə nɨ mə Elijah à tswe nɨ̀ m̀fòo ntsyǎ mbìì ɨ zì aa a ya aa ɛ?” 
MAT.17.11	Yesu a kwi'i a mbo bo mə, “Elijah à tswe nɨ̀ zî, ŋ̀kɨ tswe nɨ̂ ǹzǐ tsisə ɨ̀nnù tsɨ̀m fu ɨ bɨ̀nsə̀ a ajàŋ ɨ lɛ ntswe aà.” 
MAT.17.12	La mə̀ swòŋə a mbo bù mə Elijah à tɛ̀'ɛ̀ mə̂ ǹzi, kaa bo wa'à yi zî, m̀baŋnə ŋghɨ̀rə annù yìi mə bɨ kɔ̀ŋə aa ghu nû. À kɨ mbə a ŋgɨ̌ŋgɨ̀ŋ a ajàŋ mə Mu Ŋù à ka yə ŋgɨ'ɨ a mbo bo aà. 
MAT.17.13	Ŋ̀gǎŋyəgə̂nnù ji jya ɨ tɨgə̀ ǹyu'u a laa atu bo maa noò mə a swoŋə aa annù ǹloŋ ŋgaa Jɔn Ŋ̀gàŋmùrə bə̂ a ŋkì.
MAT.17.14	Nòò yìi mə bo lɛ mbù m̀bɨɨ ntsi'i nnɔ̀ɔ̀ bə̂ wa aa, ŋùmbâŋnə̀ yî mɔ̀'ɔ̀ à lɛ nzì ǹswɛtə mɨku'utə̂ mi a nsi Yesu, ǹswoŋ mə, 
MAT.17.15	“M̀mà'àmbî, ko mɨlɨ̀ŋnə̀ mû ghà ghû, ǹloŋ mə a wǒ àbùbùrə̀ ǹnaŋsə nyə nɨ̂ ŋ̀gɨ'ɨ tsi'ì nɨ̂ m̀bə̂ ànnù. A yi mbə noò mɔ̀'ɔ a wô a mum mɔ'ɔ, a bə a noò mɔ̀'ɔ a wô a mûm ŋ̀kì. 
MAT.17.16	Mə̀ ghɨ̀rə nzì nɨ ghu a mbô ŋ̀gǎŋyəgə̂nnù jo kaa bo kɨ'ɨ̀ àjàŋ mə mbə bo ghurə̀ yi zî.” 
MAT.17.17	Yesu a swoŋ mə, “Oò, bǔ nɨwaa nɨ bə̂ bìi bɨ sɨ̀ nɨ̂ àbìintɨɨ tswê, ŋ̀ghɨrə nɨ̂ ɨ̀nnù jìi ɨ sɨ̀ tsinə̀ aa, mə̀ ka tswe bi'inə̀ ɨ ywe'e aa a noò àkə̀ aa ɛ? Mə̀ ka kɨ tswa ntɨɨ̀ gha nloŋ ŋgaà yùù ɨ ghɛɛ ywe'e aa a noò àkə̀ aa ɛ? Nɨ̀ zi nɨ ghu a mbo mə̀.” 
MAT.17.18	Yesu a wenə̀ demon wa, a burə̀ m̀fɛ'ɛ ghu nu, mu wa a ghɛsə̀ ǹtɨɨ. 
MAT.17.19	Ŋ̀gǎŋyəgə̂nnù Yesu ɨ lɛ ntɨgə nzi ghu mbo a alɔ̀'ɔ̀sə̀ m̀betə yi mə, “Bì'ì ghɨrə ŋkɨ'ɨ a mfi'i demon wa zi aa a ya aa ɛ?” 
MAT.17.20	A kwi'i a mbo bo mə, “Ǹloŋ mə àbìintɨɨ̀ yuu a kə'ə aà. Mə̀ swǒŋ a mbo bù tsi'ǎ annù nɨ̂ŋkoŋ mə, mbə nɨ̀ tswe nɨ̂ àbìintɨɨ a tɛ'ɛ ŋkə'ə mbə tsi'ì tsǒ àbùrə mâghum, bəə boŋ mbə nɨ̀ swoŋə a mbô ǹta'a ghǔ mə, ‘Bɨ̀ɨ̀nə̀ faà ŋ̀ghɛɛ ntəə fiì’ ɨ kɨ̂ m̀bɨɨnə. Maa mùu ajàŋ boŋ kaa mbə ànnû tsu a wa'à ghuu tsyâ. [ 
MAT.17.21	M̀buu demon ma ghû a lɔ̀ɔ̀ aa mə mbə nɨ̀ si'isə̀ ɨ̀bɨɨ nû ghuu tɨ jɨ ǹtsa'atə Nwî m̀bɔŋ fi'i.”]
MAT.17.22	Nòò yìi mə ŋ̀gǎŋyəgə̂nnù jɨ ɨ lɛ mbù ŋ̀ghotə a ala'a Galilea aa, Yesu a swoŋ a mbo bo mə, “Bɨ ka fa Mu Ŋù a mbo bə̀, 
MAT.17.23	tâ bɨ̀ zwitə yi, a tɨ bə a nɨ̂ ǹjwi ji tarə̀ bɨ bû m̀bɨɨnsə yi fu a nɨwô.” Nû yàà ɨ̀ lɛ nnaŋsə mbɨ'ɨ tsi'ì nɨ̂ m̀bə̂ ɨ̀nnù.
MAT.17.24	Nòò yìi bo lɛ nzì ŋ̀ku'u a Kapernaum aa, ŋ̀gǎŋkwɛrə tax ndâmà'anwì bo zî a mbo Peta mbetə yi mə, “Ǹdɨ̀'ɨ̀nnù ghùù ghû, à sɨ tax ǹdâmà'anwì tu aa ɛ?” 
MAT.17.25	Peta a kwi'i mə, “A tu.” Nòò yìi mə Peta à lɛ ŋkuu a nda aa, Yesu a betə yi mə, “Simon, àmɔ̀ɔ̀ntə yo a nɨ mə akə aa ɛ? A tax a mbo bɨ̀fɔ̀ bî fàa nsyɛ aa a tu wo aa ɛ? Bə̀ bɨ ala'a bya, kə̀ bɨ̀gɨ̀ɨ̀ aa ɛ?” 
MAT.17.26	Peta a kwi'i mə, “Bɨ̀gɨ̀ɨ̀.” Yesu a tɨgə̀ ǹswoŋ mə, “M̀bə a bə la boŋ kaa bǎla'a bya sɨ̀ nɨ̂ ǹtǔ tswê. 
MAT.17.27	Lâ kaa bì'inə̀ sɨ lɔ̀ɔ̀ mə mbə bì'inə̀ lwîsə̀ mɨ̀ntɔ̂n myaa. Tsǒ mə a bə laa, ghɛ̀ɛ̀ fìi tsùm m̀ma'a ǹsa'a ghu. Fɨ̀bwɛ̀ fɨ mbìi fìi ò ko aa, ò ŋa'atə̀ ǹtsû yi, boŋ ò ka fi'i abàtə ŋkabə ghu tâ à ku'u a ntu tax ǹdâmà'anwì ghà bo ghò. Lɔ̀gə ŋghɛ̀ɛ ntu tax yì'ô ghu a mbo bo.”
MAT.18.1	À bə maa noò, ŋ̀gǎŋyəgə̂nnù Yesu zî ghu mbo mbetə yi mə, “Ŋù yìi mə à kɔ̀'ɔ ntsɨrə a mûm ànnù nɨfɔ̀ aburə aa à nɨ̂ wò aa ɛ?” 
MAT.18.2	Yesu a twoŋə̀ mûŋkhə nzì ǹtɛ'ɛ a tɨtɨ̀ɨ bo 
MAT.18.3	ǹswoŋ mə, “Mə̀ swòŋə a mbo bù tsi'ǐ annù nɨ̂ŋkoŋ mə mbə nɨ̀ tsuu ghuu bəŋkə ɨ bə tsi'ì tsǒ bôŋkhə boŋ kaa nɨ̀ ka yǐ wa'à a mûm ànnù nɨfɔ̌ aburə kuù. 
MAT.18.4	Ŋù ǹtsɨ̀m yìi mə à sɨ̀gɨ̀sə ɨbɨ̀ɨ nû yì a nsyɛ tsǒ mu ghùlà aa, àa bə ŋù yìi à kɔ̀'ɔ̂ ǹtsɨrə a mûm ànnù nɨfɔ̌ a aburə.
MAT.18.5	“Ŋù ǹtsɨ̀m yìi mə à kwɛrə ajàŋ mu mà yû nɨ̂ ɨ̀kûm gha aa boŋ à kwɛ̀rə aa ghâ. 
MAT.18.6	Lâ ŋù yìi mə à ghɨ̀rə mə ajàŋə mu ma yû yî mɔ'ɔ mə à nɨ̌ŋ ntɨɨ̀ yi a nu mə̀ aa tâ à wo a mûm ɨ̀nnù jî bɨ, a bɔŋ mə tâ bɨ̀ kwerə ŋgɔ̀'ɔ abaa yì ŋ̀wè ghu ntɔŋ, m̀ma'a yi a mûm ŋ̀kì mɨyaa tâ à bwɛ nsɨgə ŋghɛɛ a nsyɛ̂ ŋ̀kì.
MAT.18.7	“Ŋ̀gɨ'ɨ yì ŋ̀wè a mbô mbì mə ɨ zì nɨ̂ ɨ̀kwà'ànə̀ jìi mə bə̌ wò ghu aà. Ɨ̀kwà'ànə̀ ɨ tɛ'ɛ ntswe nɨ̂ ǹzî, lâ ŋ̀gɨ'ɨ yì ŋ̀wè a nu ŋù yìi mə ɨ̀kwà'ànə̀ ma jya ɨ tsya ghu njɨ̀m ǹzi aà. 
MAT.18.8	M̀bə abô yo kə̀ àkòrə̂ yo a ghɨrə mə tâ ò wo a mûm ɨ̀nnù jî bɨ ò kwyɛ̂ m̀me'e. A bɔŋ mə ta ò bə abô mɔ̀'ɔ kə̀ àkòrə̀ mɔ'ɔ ǹtsyatə a ntswe nɨ̀ mbo mi mbaa kə̀ mɨ̀kòrə̀ mi mbaa, tâ bɨ̀ yi mbàŋnə̀ m̀ma'a gho a mum mɔ'ɔ tɨ mɛ̀. 
MAT.18.9	M̀bə nɨ̀li'ì no nɨ ghɨrə mə ò wo a mûm ɨ̀nnù jî bɨ, ò twe'è m̀me'e. A bɔŋ mə tâ ò bə nɨ nɨ̀li'ì mɔ'ɔ nyi ŋkuu a mûm ǹtswêntɨ̀ɨ̀, ǹtsyatə a ntswe nɨ̀ m̀mi'i mi mbaa tâ bɨ̀ yi mbàŋnə̀ m̀ma'a gho a mum mɔ'ɔ Satan.
MAT.18.10	“A nɨ̀ yə mə kaa nɨ̀ sɨ bɔɔ bì kəgə tsǒ buà bû tsa'a. Mə̀ swòŋə a mbo bù tsi'ǐ annù nɨ̂ŋkoŋ mə baangel byaa bɨ təə a nsi mi'i Taà a ŋgɔ̀ŋ bɨ̀nòò bɨtsɨ̀m a aburə. [ 
MAT.18.11	Ǹloŋ mə Mu Ŋù à lɛ nzì aa nyweensə bə̀ bìi mə bɨ bwɛ aà.]
MAT.18.12	Nɨ̀ wa'atə mə akə aa ɛ? M̀bə ŋù à tswe nɨ mbi njə̀rə̂ ji ŋkhɨ̀, bɛɛ yì mɔ̀'ɔ ɨ fa'anə mbwɛ, a wa'à jî mɔ'ɔ jya mɨ̀ghum mi bù'u ntsò bù'u a atu nta'a mmà'àtə̀ ŋ̀ghɛɛ nlɔ̀ɔ̀ ya mə ɨ̀ fà'a a mânjì aa ɛ? 
MAT.18.13	Bɛ lə mə a yə, boŋ mə̀ swòŋə a mbo bù nɨ̂ ànnù nɨ̂ŋkoŋ mə àa kɨ dorɨtə nloŋ ŋgaa mbî mà ya ɨ tsyǎ ajàŋ mə a dorɨtə nloŋ ŋgaa jya mɨghum mi bù'u ǹtsò bù'u mə kaa ɨ ghɨrə wa'ǎ a mânjì fa'à aà. 
MAT.18.14	À kɨ mbə a ŋgɨ̀ŋgɨŋ ajàŋ mə Taà ghùù yìi à tswe a aburə aa, kaa à sɨ kɔ̀ŋ mə tâ mûntsirə̀ mu ghulà yî mɔ̀'ɔ tâ à bwɛ.
MAT.18.15	“M̀bə ndɨ̂m ghò ghɨrə annù yî bɨ a nu wò, ò ghɛɛ̀ ghu mbɛ̀ɛ̀, bu yu tswê tsi'ì bǔ yu bi baa, ò dɨ'ɨ̀ ɨ̀bɨ̂ yi ghu mbô. Bɛɛ a yu'utə bəə boŋ ò bù mə̂ ǹtswe nɨ̂ ǹdɨ̂m ghò wa fu. 
MAT.18.16	Bɛɛ a tsuu yi yu'utə, ò bû ǹtwoŋtə a ŋû yî m̀fùùrə̀ kə̀ bə̂ bi baa, bɨ zî nɨ̀ ghɛɛ̀ bǔ bo, ta tâ ɨ̀nnù tsɨ̀m jìi mə bɨ swoŋ aa tâ tswe nɨ bɨ̀yəfə bi baa kə̀ bi tarə bìi bɨ beentə. 
MAT.18.17	Bɛɛ mə a kɨ mbu ntuu yi a nyu'utə ànnù yìi mə bǔ bo swoŋ aa, nɨ̀ lɔgə̀ yi ŋghɛɛ nɨ ghu a nsî ŋ̀ghòtə̂. Bɛɛ a kɨ mbu ntuu annù yìi mə ŋ̀ghòtə ɨ̀ swòŋə aa, nɨ̀ lêntə̀ yi tsi'ì tsǒ tɨ̀zî Nwî kə̀ ŋ̀gàŋkwɛrə tax.
MAT.18.18	“Mə̀ swòŋə a mbo bù tsi'ì ànnù nɨ̂ŋkoŋ mə, ànnù yìi mə nɨ̀ kwerə fàa nsyɛ aa boŋ baa kɨɨ kwerə a aburə, yìi mə nɨ̀ fɛ̀ɛ fàa nsyɛ aa boŋ baa kɨɨ fɛ̀ɛ a aburə. 
MAT.18.19	Mə̀ ku'ùsə̀ m̀bu nswoŋ a mbo bù tsi'ǐ annù nɨ̂ŋkoŋ mə, mbə bù bi baa biinə fàa nsyɛ a nlɔɔ ayoo boŋ Taà ghà yìi à tswe a aburə aa à ka fa a mbo bù. 
MAT.18.20	Ǹloŋ mə àdɨ̀gə̀ yìi mə bə̀ ghotə ntswe ghu bi baa kə̀ bi tarə nɨ̂ ɨ̀kûm gha aa, mə̀ tswe a tɨtɨ̀ɨ bo.”
MAT.18.21	Peta à lɛ nzì a mbo Yesu mbetə yi mə, “M̀mà'àmbî, m̀bə ndɨm ghà a ghɨrə̀ ànnù yî bɨ a nu mə̀ aa ŋgàà ji sɨgə mə̀ kɨ̂ ǹli'inə ɨ tsɨ̀m aa ɛ? Mbə ŋgàà ji sàmbaa ɨ ku'ù aa ɛ? 
MAT.18.22	Yesu a kwi'i ghu mbo mə, “Kaa mə̀ ka wa'à a mbo wò swoŋ mə ŋgàà ji sàmbaa, mə̀ ka bàŋnə swoŋ mə, ŋ̀gàà mɨghum mi sàmbaa ŋgàà ji sàmbaà.
MAT.18.23	“Ma mùu ajàŋ, mbə bì'inə̀ fɨgɨ̀nə̀ ànnù nɨfɔ̌ aburə tsǒ mfɔ̀ yî mɔ̀'ɔ yìi mə à lɛ nlɔ̀ɔ̀ mə yu sèntə ɨnnǔ ŋkabə̂ ji bo bɨ̀ ŋ̀gǎŋafà'â ji, 
MAT.18.24	Nòò yìi mə bɨ lɛ nlɔ̀gɨ̀nə̀ ŋ̀ka nlentə aa, bɨ zî nɨ ŋù yì mɔ̀'ɔ yìi à lɛ sɨ tswa nìi nɨ bɨ milion bɨ francs bi nɨghumə̀. 
MAT.18.25	Tsǒ mə kaa à lɛ ŋkɨ'ɨ ajàŋ yìi mə mbə yu tû ŋ̀kabə ya zi aa, m̀fɔ̀ wa a swoŋ mə bɨ̀ tswa yi mfee a bɔ̀'ɔ bɨ̀ ŋ̀gwɛ̂ yì nɨ bɔɔ̀ bì, nɨ̂ ŋ̀gɔ̀ŋjoò tsɨ̀m jìi à tswe nɨ ju aa ntu ŋkabə̀ yì ya ghu. 
MAT.18.26	Ŋ̀gàŋàfà'à wa a swɛ̂tə̀ mɨ̀kù'ùtə̀ mi a nsyɛ, mbu'u mbo ghu mbo, nswoŋ mə, ‘M̀mà'ambî, tswa ntɨɨ̀ gho a nu mə̀, wa mə̀ ka yǐ tu njoò tsɨ̀mə̀.’ 
MAT.18.27	M̀fɔ̀ wa a kô mɨlɨ̀ŋnə̀ yì, m̀ma'atə yi, nswoŋ mə tâ à tsuu ŋkabə ya bǔ tu.
MAT.18.28	“Tsi'ì ma waà ŋ̀gàŋàfà'à à ghə̀ mə yu kɨ fɛ̀'ɛ, m̀boo ŋû nɨ̀bô wàà yî mɔ̀'ɔ yì yìi à lɛ sɨ bàŋnə̀ ǹtswa nii nɨ ǹtsù'ù ji nɨghum, m̀faŋ a nɨ ntɔŋ, nswoŋ mə, ‘Tu ŋkabə̀ yà yâ.’ 
MAT.18.29	A wô ghu nsi, ǹyə'ə mə, ‘tswa ntɨɨ̀ gho a nu mə̀, wa mə̀ ka yi tu ŋkabə̀ yò yâ.’ 
MAT.18.30	A tuù yi, ǹswuŋ yi ŋghɛɛ nɨ ghu, ŋghɛɛ nnɨŋə a ndâtsaŋ mə tâ tswe ghu nywe'e a noò yìi à ka yǐ tu nɨkarə̀ ni nya aà. 
MAT.18.31	Nòò yìi mə ŋgǎŋfà'à jya jî mɔ'ɔ ɨ lɛ nyə ma ya ànnù aa, nû yàà ɨ bɨ'ɨ tsi'ì nɨ̂ m̀bə̂nnù. Bo ghɛɛ̀ ŋ̀kɛ'ɛnə ŋgɔ̀ŋ ɨ̀nnù tsɨ̀m jìi ɨ lɛ mfɛ̀'ɛ̀ aa a mbô m̀fɔ̀ wâ. 
MAT.18.32	M̀fɔ̀ wa à lɛ ntwoŋə yi a zî a swoŋ ghu mbo mə, ‘Wò ŋ̀gàŋàfà'à àbɨ̀'ɨntɨɨ̀, mə̀ kɨ̀ lɛ mmà'àtə̀ nɨkarə nya nɨ̀ tsɨ̀m nìi ò lɛ ntswa gha ghu aa, nloŋ ajàŋ mə ò lɛ nyə̀'ə̀ a mbo mə̀ aà. 
MAT.18.33	Ò kə̀ wa'à zî àjàŋə mə mbə ò ko mɨ̀lɨ̀ŋnə̀ ǹdɨm ghò, tsi'ì tsǒ ajàŋ mə mə lɛ ŋko ghò aa ɛ? 
MAT.18.34	M̀fɔ̀ wa à lɛ nlwìnsə ntɔŋ, ntwoŋ ŋgǎŋmfɨ̀ɨ bə̀, m̀fa yi ghu mbo mə bɨ̀ ghɛɛ mfɨ̀ɨ̀ yi nywe'e a noò yìi à ka yǐ tu nɨkarə̀ ni nya nɨ̀tsɨ̀mə̀.
MAT.18.35	“Àa ajàŋə mə Taà ghà mə à tswe a aburə aa, àa yi ghɨ̀rə a nu ŋù nɨ̀bù bɨ tsɨ̀m, mə mbə nɨ̀ tsuu ɨfansənnǔ bɨlɨ̂m buu a mûm ǹtɨɨ bù ɨ kɨ lì'ìnə̀.”
MAT.19.1	Nòò yìi mə Yesu à lɛ màŋsə nswoŋ ma jû ɨ̀nnǔ tsɨ̀m aa, à lɛ mà'àtə ala'a Galilea ŋghɛɛ a mbu'u Yudea a njii Jordan, 
MAT.19.2	Mɨ̀nɔ̀ɔ̀ mɨ bə̂ mî ghà'àtə lɛ nyòŋə̀ yi, a ghurə̀ mɨ̀ghɔ̀ɔ̀ a nu bo maa adɨgə.
MAT.19.3	BaFarisai bî mɔ'ɔ bɨ lɛ nzì, a ŋkwà'ànə̂ yi, mbetə yi mə, “Nɔ̀ŋsə̀ a bìi mə mbə ŋù a fi'i ŋgwɛ̂ yì ǹloŋ annǔ tsu mə à ghɨ̀rə aa ɛ?” 
MAT.19.4	A betə̀ waa mə, “Nɨ̀ lɛɛ ŋkɨ'ɨ̀ twoŋ mə, ŋù yìi à lɛ naŋsə waa nlɔgɨnə a nlɔ̀gɨ̀nə aa, à lɛ naŋsə waa aa ŋùmbâŋnə̀ bo mâŋgyɛ̀ aa ɛ?
MAT.19.5	Ǹtɨgə nswoŋ mə, ‘Tsǒ mə a bə laà, ŋùmbâŋnə̀ à ka kɨ mà'àtə̀ taà yì bô ǹdè yì, ɨ zî bòònsə̀ bô ŋ̀gwɛ̂ yì, tâ bo bì baa tɨgə mbə njyǎ nu yì m̀fùùrə̀ aa ɛ.’
MAT.19.6	Maa ajàŋ kaa tâ bo wa'à bə̂ bî baa bù m̀bə, ntɨgə mbə njyǎnu yì m̀fùùrə̀. Àyoo yìi mə Nwìŋgɔ̀ŋ à bòònsə̀ mə̂ aa, tâ ŋù tsù à tsuu lǒ yàtə̀.” 
MAT.19.7	Bo bû m̀betə yi mə, “Moses à lɛ ntɨgə nswoŋə mə mbə ŋù à tse fa aŋwà'ànə nsà'a nɨ̀yɔ'ɔ a mbo ŋ̀gwɛ̂ yì, ɨ fi'i yi aa a ya aa ɛ?” 
MAT.19.8	A kwi'i a mbo bo mə, “Moses à lɛ mbeentə mə mbə ŋù kâ m̀fi'i ŋgwɛ̂ yì aa nloŋ ajàŋ mə mɨ̀ntɨɨ̀ muu tɨɨ aà. Lâ kaa a wa'ǎ aa ajàŋ mə a lɛ ntswe a nlɔ̀gɨ̀nə aa bə̂. 
MAT.19.9	Mə̀ swǒŋ a mbo bù mə mbə ŋù a f'i ŋgwɛ̂ yì a nda yu, ntsuu nloŋ aa annǔ atsùùrə̀ bə, m̀bu nyɔ'ɔ yî dàŋ, bəə boŋ à ghɨ̀rə aa annǔ mâghàbə̀.”
MAT.19.10	Ŋ̀gǎŋyəgə̂nnù ji ɨ betə̀ yi mə, “M̀bə a bə ma mùu ajàŋ a tɨtɨ̀ɨ ŋùmbâŋnə̀ bô ŋ̀gwɛ̂ yì a kɨ'ɨ kù'ùnə̀ aa bə mə tâ ŋùmbâŋnə̀ wa a tswe yi tɨ yɔ'ɔ aa ɛ?” 
MAT.19.11	Lâ a kwi'i a mbo bo mə, “Ànnù ma yû mə mə dɨ̀'ɨ̀ aa, kaa mbə a kɨ'ɨ a mbo ŋù ǹtsɨ̀m ghɛɛ̀. M̀bə a kɨ̂ ŋ̀ghɛɛ aa tsi'ǐ a mbo bə̀ bìi mə Nwìŋgɔ̀ŋ à tsɔ̀'ɔ mfa a mbo bo aà. 
MAT.19.12	Ǹloŋ mə bə̀ bî mɔ'ɔ à nɨ bɨ̀sɔ̀ŋ aa a njwî, bǐ mɔ'ɔ, bɨ ghɨrə̀ nɨ̂ m̀bô, bǐ mɔ'ɔ bɨ ghɨrə ɨbɨɨnû waa maa ajàŋ mbɨ'ɨ annù nɨfɔ̌ aburə. Ŋù yìi mə mbə kwɛrə̌ annù ma yû mə mə dɨ̀'ɨ̀ aa, tâ à kwɛrə.”
MAT.19.13	Bə̀ bî mɔ'ɔ lɛ nzì nɨ bôŋkhə ghu mbo mə tâ à nɔŋsə mbô mi a atu bo ntsa'atə Nwî. Ŋ̀gǎŋyəgə̂nnù ji ɨ wenə̂ bə̂ byâ. 
MAT.19.14	Lâ Yesu a swoŋ mə, “Nɨ̀ ma'atə bɔɔ bya tâ bɨ̀ zi a mbo mə̀, ǹtsuu waa kɨ kɨ̀ŋə̀ bə̂; ǹloŋ mə annù nɨfɔ̌ aburə a tswe aa a mbo bə̀ tsǒ bo.” 
MAT.19.15	À swòŋ mə̂ laà aa ntɨgə nnɔŋsə mbô mi a atu bo, ŋghɛɛ yi.
MAT.19.16	Ŋù yî mɔ̀'ɔ à lɛ nzì ghu mbo mbetə yi mə, “Ǹdɨ̀'ɨ̀nnù, ànnù yî sɨgɨ̀nə̀ yìi mbə mə̀ kâ ŋ̀ghɨrə nyi ŋkuu a mûm ǹtswêntɨ̀ɨ̀ yìi ɨ̀ lwì'i nɨ̂ŋkoŋ aa à nɨ yu aa ɛ?” 
MAT.19.17	Yesu a betə yi mə, “Ò bètə gha nloŋ annù yî sɨgɨ̀nə̀ aa a ya aa ɛ? Wa ŋù yìi à bɔ̀ŋ aa, à nɨ tsi'ì ŋù yî m̀fùùrə̀. M̀bə ò ka ŋkɔŋ mə o kuu a mûm ǹtswêntɨ̀ɨ̀, ò kâ ǹləə ndɨ'ɨ Nwî jyâ.” 
MAT.19.18	A betə Yesu mə, “Ɨ juu aa ɛ?” Yesu a kwi'i ghu mbo mə, ‘Tsèe ŋû zwitə. Tsèe annǔ mâghàbə ghɨ̀rə̀. Tsèe yə̀rə̀. Tsèe abàŋnənnù tswɛɛ. 
MAT.19.19	Ka nyu'unə taà ghò bô ǹdè ghò.
MAT.19.20	Mûŋgwà'à wa a kwi'i ghu mbo mə, “Mə̀ lə̀ə̀ mə ndɨ'ɨ ma jû tsi'ì tsɨ̀mə̀, a tɨ̀gə mboŋ akə a mbo mə̀ aa ɛ?”
MAT.19.21	Yesu a kwi'i ghu mbo mə, “M̀bə ò ka ŋkɔŋ mə òo bɔ̌ŋ màŋsə̀, ò ghɛɛ̀ m̀fee ŋgɔ̀ŋ ǹjoò tsɨ̀m jìi ò tswe nɨ ju aa, mfa a mbo ŋgàŋâmfumə, nzi ŋka yoŋə naa, boŋ ò ka tswe nɨ̂ àfù'ù a aburə.”
MAT.19.22	Mûŋgwà'à wa à yù'ù mə̂ ma yû ànnù aa, ǹlo ŋghɛɛ yi nɨ̂ àjəŋnə̀ ǹloŋ mə ǹjoò ji ɨ lɛ ŋgha'a.
MAT.19.23	Yesu a tɨgə̀ ǹswoŋ a mbô ŋ̀gǎŋyəgə̂nnù ji mə, “Mə̀ swǒŋ tsi'ǐ annù nɨ̂koŋ a mbo bù mə a tsyanə a mbo ŋ̀gàŋkabə a ŋkuu a mûm ànnù nɨfɔ̌ aburə. 
MAT.19.24	Mə̀ bu ŋkù'ùsə̀ ǹswoŋ a mbo bù tsi'ǐ annù nɨ̂ŋkoŋ mə, a fwaatə a mbo kamel a ntsurə̀ a nɨli'i nɨ nsa'a, ntsyatə a mbô ŋ̀gàŋkabə a ŋkuu a mûm ànnù nɨfɔ̀ Nwî.”
MAT.19.25	Ŋ̀gǎŋyəgə̂nnù ji yù'ù mə̂ ma yû ànnù aa, ànnù a tsyâ waa tsi'ǐ mbə̂nnù. Bo tɨgə̀ m̀betə yi mə, “Ŋù yìi mbə a yweenə̀ aa a tɨgə̀ m̀bə aa wò aa ɛ?”
MAT.19.26	Yesu a liì ǹsî waa nswoŋ a mbo bo mə, “A tsyà aa ŋùmɨ̀sɔ̀ŋ, lâ a ghɛ̀ɛ nɨ Nwì, mbə à tse ghɨ̀rə ɨnnù tsɨ̀mə̀.”
MAT.19.27	Peta à kwi'i nswoŋ mə, “Yə̂, bì'ì bìi bì'ì mà'àtə̀ mə ŋgɔ̀ŋ ǹjoò tsɨ̀m ǹyoŋə ghô aa, bì'ì ka yǐ tɨgə nnaŋsə tswe aa nɨ̀ àkə̀ aa ɛ?”
MAT.19.28	Yesu a swoŋ a mbo bo mə, “Mə̀ swòŋə a mbo bù tsi'ǐ annù nɨ̂koŋ mə wa a mûm m̀bi yì m̀fii, wa a noò yìi mə Mu Ŋù à ka yǐ ŋaŋnə a nɨ̂ àbə̀rə̀ nɨgha'a yu aa, bù bya bìi mə nɨ̀ lɛ ŋka nyoŋə nàa aa, nɨ̀ ka yǐ kɨɨ ŋaŋnə nɨ̂ ɨ̀bə̀rə̀ nɨghûm ǹtsò baa, ɨ tɨgə sa'a ɨtsə baIsrael jya nɨ̀ghûm ǹtsò baà. 
MAT.19.29	Ŋù ǹtsɨ̀m yìi à mà'àtə mɨla'à mi, kə̀ bɨ̀lə̂m bi, kə̀ bɨ̀jààntə̀ bi, kə̌ taà yì, kə̌ ndè yì kə̀ bɔɔ̀ bi, kə̌ ɨbwɛ̀nə nsyɛ̂ ji, nloŋ ɨkûm gha aa, à ka yǐ bǔ tswe nɨ̂ ǹjoo mà jya ŋ̀gàa ŋkhɨ̀; ɨ kɨ bǔ tswe nɨ̂ ǹtswêntɨ̀ɨ̀ yìi ɨ̀ lwì'i nɨ̂ŋkoŋ aà. 
MAT.19.30	Lâ bə̀ bî ghà'àtə̀ bìi mə à nɨ bɨ̂tsyà bɨ mbìì tsɨ̂tsɔ̀ŋ aa, bɨ ka yǐ tɨgə bə bɨtsɨrə bɨ njɨ̀mə̀, tâ bɨ̀tsɨrə bɨ njɨ̀m tɨgə mbə bɨtsyà bɨ mbìì.”
MAT.20.1	“Ǹloŋ mə annù nɨfɔ̀ aburə a bə aa tsi'ì tsǒ ajàŋ yìi mə ŋù yî mɔ̀'ɔ à lɛ mfɛ̀'ɛ̀ tsi'ì a tɨ̀tugə a mbà'a mbà'à ŋ̀ghɛɛ a nlɔ̀ɔ̀ bə̂ mɨ bɨ̀ zi mfà'à a akǒ mɨlù'u yu. 
MAT.20.2	À lɛ mbii mə yu ka tu waa nɨ̂ ŋ̀kabə yìi ɨ̀ kù'ùnə nɨ̂ ɨ̀fà'a njwi yì m̀fùùrə̀ aà, ǹtɨgə ntoo waa wa mûm àkò mɨlù'u yu. 
MAT.20.3	À bù mə̂ m̀bə a nlòòntə nòò, a bû m̀fɛ'ɛ ŋghɛ̀ɛ̀ ǹyə bə̂ bî mɔ'ɔ bɨ təə a nsaanə mɨtaa tsi'ì àdàŋà dàŋà; 
MAT.20.4	a swoŋ a mbo bo mə, ‘Nɨ̀ kɨ ŋghɛɛ wa mûm àkò, wa mə̀ ka ghɨ̀rə fa ayoo yìi mə a ku'unə aa a mbo bù.’ 
MAT.20.5	Bo tɨgə̀ ŋ̀kɨ ŋghɛɛ. A bû m̀fɛ'ɛ a nsi'i nòò bo bɨ̀ a nyə̌ŋ nòò, ŋkɨ ŋghɛɛ ŋghɨ̀rə̀ tsi'ì wa ajàŋ mə à lɛ ŋghɨ̀rə a mbìì aà. 
MAT.20.6	À bə̀ mə a mbǎŋ nòò, a bû ŋ̀ghɛɛ nyə bə̂ bî mɔ'ɔ bo təə, a swoŋ a mbo bo mə, ‘Nɨ̀ si'i ntəə faà m̀bwɛsə nɨ̂ ǹjwi yù a adàŋə̀ dàŋə̀ aa a ya aa ɛ?’ 
MAT.20.7	Bo kwi'i ghu mbo mə, ‘Kaa ŋù tsù à ghɨ̀rə wa'à yi'i lɔgə̀ mə bì'ì zi mfà'à a mbo yu.’ A swoŋ a mbo bo mə, ‘Nɨ̀ kɨ ŋghɛɛ ŋka mfa'a wa mûm àkò.’
MAT.20.8	“Nòò ǹtso nòò à kù'ù mə̂ m̀bɔŋə̀ àkò mɨlù'ù wa a swoŋ a mbô ŋ̀gàŋǹlèntə̂ ǹjoò yì mə, ‘Twoŋ ŋgǎŋfà'à jya ntu ŋkabə̀ yàà, ǹlɔgɨnə nɨ bǐ nlwì'ì ǹjɨ̀m bya, ŋkɔ'ɔ mmàŋsə̀ nɨ bǐ ntsyàmbìì byâ.’
MAT.20.9	“Bə̀ bya mə bɨ lɛ nlɔ̀gə̀ waa a noò m̀baŋ nòò aa bɨ zì mə̂, ŋù yî mɔ̀'ɔ yî mɔ̀'ɔ a kwɛrə̀ ŋ̀kabə yìi mə ɨ̀ kù'ùnə a ntû ŋ̀gàŋàfà'à ghu a atû ǹjwi aà. 
MAT.20.10	Nòò yìi mə bɨ̀tsyà bɨ mbìì bya bɨ lɛ nzì aa, bo lɛ ŋwa'atə mə ɨ̀ yàa ŋkabə ɨ̀ ka gha'atə; la ŋù ǹtsɨ̀m a kɨ̂ ŋ̀kwɛrə tsi'ì ŋ̀kabə yìi mə bɨ tu ŋû ghu a atû ǹjwi aà. 
MAT.20.11	Bô kwɛ̀rə̀ mə̂, ǹlɔgɨnə ŋka nwurɨkə a mbɔ̂ŋ àkò wâ, 
MAT.20.12	ǹswoŋə nɨ mə, ‘Bə̀ bi nlwì'ì ǹjɨ̀m bû bɨ fa'a aa tsi'ì a atu mu fɨ̀bàŋtə̀, lâ bì'ì bâŋnə̀ ǹsi'i nyɔ'ɔ nɨ̂nòò m̀fa'a njwi yǔ ntsɨ̀m, ò tû ŋ̀kabə̀ yi'ibo ɨ ku'ùnə̀!’ 
MAT.20.13	M̀bɔ̂ŋ àkò wa a kwi'i a mbo ŋù nɨ̀bô wàà yî mɔ̀'ɔ mə, ‘Ǹsûkà'a ghà, kaa mə̀ sɨ̌ annù a mbo wò fânsə̀; ò ghɨ̀rə wa'à bii aa mə ò ka kwɛrə aa ŋ̀kabə yìi mə ɨ̀ kù'ùnə nɨ̂ ɨ̀fà'a njwi yì m̀fùùrə̀ aa a mbo mə̀ aa ɛ? 
MAT.20.14	Lɔ̀gə ŋkabə̀ ò ya ŋghɛ̀ɛ̀ ghô; à wa a kɔ̌ŋ mə̀ ŋ̀kɔŋ a ŋkɨ mfâ àyòò yìi mə mə̀ fa a mbo wò aa a mbo ŋù ǹlwì'ì ǹjɨ̀m ghû.
MAT.20.15	“M̀bə mə̀ wa'ǎ annù yìi mə̀ kɔ̀ŋ aa nɨ̀ ǹjoo jìi mə à nɨ̂ ɨ̀ ja aa ghɨ̀rə̀ aa ɛ? Kə̀ nɨ ghə̀'ə̀nə̀ aa gha nloŋ mə mə fa aa ɛ?’”
MAT.20.16	Yesu a tɨgə̀ ǹlwi'isə nswoŋ mə, “Ma mùu ajàŋ, bɨ̀lwì'ì bɨ njɨ̀m ka yǐ bə bɨ̂tsyà bɨ mbìì, tâ bɨ̀tsyà bɨ mbìì tɨgə mbə bɨ̂ lwì'ì bɨ njɨ̀mə̀.”
MAT.20.17	Yesu à kà mə̂ aa ŋkɔ'ɔ ŋghɛɛ a Yerusalem, ŋlɔgə ŋgǎŋyəgə̂nnù ji jyâ ǹtsò baà, a tswê tsi'ì bò bo. Bo kà mə̂ aa ŋghɛɛ a mânjì a swoŋ mbo bo mə, 
MAT.20.18	“Yə̂ nɨ̀, àjàŋə mə bì'inə ŋkɔ'ɔ ŋghɛɛ nɨ a Yerusalem laà aa, bɨ ka tswa Mu Ŋù ɨ fa a mbo bɨ̀lɨ̀ɨ bɨ ŋgǎŋmà'anwì bo bɨ̀ ŋ̀gǎŋdɨ̀'ɨ Nɔ̀ŋsə̀ tâ bo tsɔ'ɔtə ɨsa'à yi ǹtsərə mə bɨ̀ zwitə yi, 
MAT.20.19	tâ bɨ̀ fa yi a mbo bɨ̀tɨ̀zî Nwî tâ bo wyɛ yi, ŋ̀ghɔɔ yi, ŋ̀kweentə yi a atu atibàŋnə̀ bàŋnə̀; lâ a tɨ bə nɨ̂ ǹjwi ji tarə bɨ bû m̀bɨɨnsə yi nɨwô.”
MAT.20.20	Ǹdè bɨ̀ bɔɔ bɨ Zebedee à lɛ ntɨgə nzi a mbo Yesu bo bɨ̀ bɔɔ̀ bi, ǹswɛtə mɨku'utə̂ mi ghu nsi, ǹlɔɔ annù yî mɔ'ɔ ghu mbô.
MAT.20.21	Yesu a betə̀ ghu mbo mə, “O lɔ̀ɔ̀ aà àkə̀ aa ɛ?”
MAT.20.21	A kwi'i ghu mbo mə, “Bii mə tâ bɔɔ̀ aa bù bi baa bɨ̀ yǐ ntswe a mûm ànnù nɨfɔ̌ wò, tâ yì mɔ̀'ɔ a tswe a abo wò yî mà'à, tâ yì mɔ̀'ɔ a tswe a abo wò yî ŋ̀kwàbə̀.”
MAT.20.22	Yesu a kwi'i a mbo bɔɔ bya mə, “Kaa nɨ̀ sɨ̌ annù yìi mə nɨ betə aa zî. M̀bə nɨ̀ nô ǹdɔŋ yìi mə mə̀ ka no aa ɛ? ”
MAT.20.22	Bo kwi'i gho mbo mə, “M̀bə bì'ì nô.”
MAT.20.23	Yesu a swoŋ a mbo bo mə, “Tsi'ǐ annù nɨ̂ŋkoŋə̀, nɨ̀ ka no ndɔŋ yìi mə mə̀ tswe nɨ̀ nno aà, tâ bɨ̀ kɨ mmurə ghuu a mûm ŋ̀kì a ajàŋ yìi mə bɨ tswe nɨ̀ m̀mùrə mə̀ ghu aà. La kaa a sɨ adɨgə ya bə̂ a ntsɔ'ɔ bə̀ bìi mə bɨ ka yǐ tswe a mbɛ̀ɛ̀ nɨ̀kwɛɛ mə̀ nî mà'à kə̀ nî ŋ̀kwàbə̀ aà, a nɨ̂ ɨ̀dɨ̀gə̀ ma jû aa a ka yǐ tswe bə̂ bìi mə Taà ghà à nàŋsə nlə̀ə̀ a mbo bo aà.”
MAT.20.24	Àbùgə ŋgǎŋyəgə̂nnù jya nɨ̀ghum ɨ yù'ù mə̂ ànnù ma ya, ǹlwisə ntɔŋ a nu bo bya bi baà. 
MAT.20.25	Lâ Yesu a twoŋə̀ waa bɨtsɨ̀m, ǹswoŋ mə, “Nɨ̀ zi mə bə̀ bìi mə bɨ sa'a bɨ̀tɨ̀zî Nwî aa, bɨ nɔŋ aa atu bo, m̀bu'utə nɨ̂ waa; bə̀ bî wè byaa bɨ tswê nɨ̂ àdà'à a atu bo. 
MAT.20.26	Kaa m̀bə wa'ǎ maa ajàŋ a tɨtɨ̀ɨ bù bə̂; ŋù yìi mə a lɔ̀ɔ mbə ŋù yî ŋ̀wè a tɨtɨ̀ɨ bù aa, tâ à bə ŋgàŋàfà'â ghùù, 
MAT.20.27	tâ ŋù yìi mə a lɔ̀ɔ mbə ǹtsyàmbìì aa, tâ à bə abù'û yuu; 
MAT.20.28	ǹloŋ mə, tsi'ì Mu Ŋù, kaa à lɛ ŋwa'à zì aa mə tâ bɨ̀ ka mfa'a ghu mbô. À lɛ nzì aa a mfà'a a mbo bə̀, ɨ kɨɨ fa ntswêntɨ̀ɨ̀ yì a ntsu'u atu bə̂ bî ghà'àtə̀ ghu.”
MAT.20.29	Yesu bo bɨ̀ ŋ̀gǎŋyəgə̂nnù jì kà mə̂ aa mfɛ'ɛ a Jericho, mâmbêm ǹnɔ̀ɔ̀ a kâ ǹyoŋə waa. 
MAT.20.30	Bɨ̀fə̀'ə̀nə̀ bi baa lɛ ntswe a mbɛ̀ɛ̀ mânjì ǹyu'u mə Yesu a tsyà. Ǹlɔgɨnə ntɨgə ntɔŋnə nswoŋə nɨ mə, “Ko mɨlɨ̀ŋə̀ yì'ì, Mu David!” 
MAT.20.31	Ǹnɔ̀ɔ̀ wa ɨ wenə̀ waa nswoŋ mə tâ bo kutə ntsù waa; la bo bâŋnə̀ ŋ̀ku'usə ntɔŋnə nswoŋ mə, “Mmà'àmbî, ko mɨlɨ̀ŋnə̀ yì'ì, Mu David!”
MAT.20.32	Yesu à lɛ ntəə ntwoŋə waa mbetə mə, “Nɨ lɔ̀ɔ̀ aa mə tâ mə̀ ghɨrə mə akə nɨ bù aa ɛ?”
MAT.20.33	Bo kwi'i mə, “M̀mà'àmbî, ghɨ̀rə tâ bì'ì bu ŋka nyə ɨdɨgə.”
MAT.20.34	Yesu à lɛ ŋko mɨlɨ̀ŋnə̀ wàà, m̀mɔɔntə mi'ì myaa, bo ghɛ̂sə̀ ǹlɔgɨnə ŋka nyə ɨdɨgə, ǹlo ntɨgə nyoŋə nii.
MAT.21.1	Bô ghɛ̀ɛ̀ mə̂ ŋ̀ka ywe'e a Yerusalem ŋ̀kuu a Bethphage yìi à lɛ ntswe a nji'ì ǹta'a Olive aà. Yesu a toò ŋ̀gǎŋyəgə̂nnù ji ji baa a mbìì 
MAT.21.2	ǹswoŋ a mbo bo mə, “Nɨ̀ ghɛɛ fìi a nɨ mû àla'a yì a mbìi bù, àjàŋ yìi nɨ̀ ka ghɛ̀ɛ kɨ kuu aa, ɨ yə jàkasì yìi bɨ tɨŋnə bo mu yì. Nɨ̀ yə, nɨ̀ fɛɛ̀ ǹzi nɨ ju mfa a mbo mə̀.” 
MAT.21.3	Bɛɛ ŋù a betə annù a mbo bù, nɨ̀ swoŋ ghu mbo mə, ‘A lɔ̀ɔ Mmà'àmbî,’ boŋ à ka tɨgə ghɛ̀sə swoŋ tâ nɨ̀ lɔgə.”
MAT.21.4	Ma yû ànnù a lɛ mfɛ̀'ɛ̀ aa a nlwensə̂ ànnù ya yìi mə ǹtoò Nwì à lɛ nswoŋ aa mə,
MAT.21.5	“Swoŋ a mbo bɔɔ bɨ Zion mə,
MAT.21.5	‘Yə̂ nɨ̀, m̀fɔ̀ ghùù à waà mə a zì a mbo bù aà!’
MAT.21.5	À sɨ̀gɨ̀sə ɨbɨ̀ɨ nû yi a nsyɛ, ŋkɔ'ɔ a atu jàkâsì,
MAT.21.5	a bə tsi'ì mu jàkâsì yî ŋ̀kə̀gə̂.”
MAT.21.6	Ŋ̀gǎŋyəgə̂nnù ji jya ɨ lɛ ntɨgə ghɛɛ ŋkɨ ŋghɨrə tsi'ì ànnù ya mə à lɛ nswoŋ mə tâ bo ghɨrə aà; 
MAT.21.7	Bo lɛ nzì nɨ jàkâsì wa bo mû yì, ǹnɔŋsə ɨtsə̀'ə̂ jyaa a njɨ̌m nnàà jya a tɨgə̀ ŋ̀kɔ'ɔ ntswe ghu. 
MAT.21.8	Bə̀ bî ghà'àtə̀ wa a tɨtɨ̀ɨ nnɔ̀ɔ̀ wa lɛ nsàŋtə ɨtsə̀'ə̂ jyaa a mânjì, bǐ mɔ'ɔ kwyɛ̂ ǹtaa ɨti ŋkɨ saŋtə wa a mânjì. 
MAT.21.9	Ǹnɔ̀ɔ̀ yìi ɨ lɛ sɨ ghɛ̀ɛ a mbìì bo bɨ̀ yìi ɨ lɛ sɨ yòŋə a njɨ̀mə̀ aa ɨ lɛ nlɔ̀gɨ̀nə̀ ŋ̀ka ntɔŋnə mə,
MAT.21.9	“Hosiana, a mbo Mu David! Bì'inə̀ gha'asə yu wa yìi mə a zì nɨ̂ ɨ̀kǔm Mmà'àmbi aà!
MAT.21.9	Hosiana a mbô Nwì Àkɔ'ɔ̀ntsɨrə!”
MAT.21.10	Yesu à kɔ̀'ɔ̀ mə̂ ŋkuu a mûm ǹjɔ̀'ɔ̀ àla'à Yerusalem aa, ɨ̀dɨ̀gə tsɨ̀m ghu ɨ tɨgə̀ ǹtsɨgɨnə tsi'ì ǹtsɨ̀gɨ̀nə̀, bə̀ tɨgə̀ m̀betə nɨ mə, “Àâ wòô ghûlà aa ɛ?”
MAT.21.11	Ǹnɔ̀ɔ̀ wa ɨ kwi'i mə, “Àa Yesu, ŋ̀gàŋntoò Nwì yìi mə à lo a Nazareth a mbù'u Galilea aà.”
MAT.21.12	Yesu à lɛ ŋghɛ̀ɛ̀ ŋ̀kuu a mûm ǹdâmà'anwì, m̀furə bə̂ bɨ̀tsɨ̀m bìi bɨ lɛ ntswe ghu mfee nɨ̂ ǹjoo ŋkɨɨ nyuu aà. À lɛ ntii ɨtɛtə̌ bə̀ bìi mə bɨ lɛ sɨ kwensə nɨ̂ ŋ̀kabə bo bɨ̀ ɨ̀lə̀ŋ bə̀ bìi mə bɨ lɛ sɨ fèè nɨ̂ bɨ̀ bugɨlə mɨ̀kuu aa mmà'ànə̀ a nsyɛ̂. 
MAT.21.13	Ǹswoŋ a mbo bo mə, “Bɨ ŋwà'ànə̀ a mûm àŋwà'ànə Nwì mə,
MAT.21.13	‘Bɨ ka yǐ kɨ twoŋ ndâ yà aa nɨ̂ ǹdâ ǹtsà'àtə Nwì.’*f*
MAT.21.13	Lâ nɨ̀ ghɨ̀rə̀ mə̂ ɨ tɨgə̀ m̀bə a adɨgə nlə̀ə̀ntə bɨ̀yə̀rə̂!
MAT.21.14	Bɨ̀fə̀'ə̀nə̀ bo bɨ̀ bɨ̀bwènkə̀ lɛ nzì ǹtsi'i yi wa ndâmà'anwì, a ghurə̀ waa. 
MAT.21.15	Bɨ̀lɨɨ bɨ ŋgǎŋmà'anwì bo bɨ̀ ŋ̀gǎŋndɨ'ɨ nɔ̀ŋsə̀ yə̀ mə ɨnnǔtsyâmbô jya jìi mə à lɛ ghɨ̀rə̀ aa, ŋkɨ nyə bɔɔ bya mə bɨ lɛ ntswe wa ndâmà'anwì ǹtɔŋnə nɨ mə, “Hosiana a mbo Mu David!” aa mɨ̀tɔ̂ŋ myaa bâŋnə̀ ǹlwi lwì, 
MAT.21.16	bo swoŋ a mbo Yesu mə, “Ò yù'û ànnù yù mə bɔɔ bù swoŋə aa ɛ?”
MAT.21.16	Yesu a kwi'i mə, “Ɨ̀ɨ̀ŋə; nɨ̀ lɛɛ̀ ŋ̀wa'à twoŋ, a mûm àŋwà'ànə Nwì mə,
MAT.21.16	‘Wò Nwì ò ghɨ̀rə̀ mə mə tâ bɔɔ bì bɔrə bo bɨ̀ bìi bɨ burə aa kɨ nɔŋsə aa
MAT.21.16	tâ bɨ̀ ka mfa nɨgha'a nìi nɨ bɔŋ màŋsə̀ aa a mbo wò’
MAT.21.17	Yesu à lɛ ntɨgə mmà'àtə̀ waa, m̀fɛ'ɛ ŋghɛ̀ɛ a ala'a Bethany, ǹlɛ ghu.
MAT.21.18	À bə̀ mə a tɨ̀tugə a noò yìi mə à lɛ mbù ŋ̀ka ŋkuu ŋghɛɛ a Yerusalem aa, ǹjì ɨ yaŋə̀ yi. 
MAT.21.19	A yə̂ àtì figə̀ yî mɔ'ɔ a mbɛ̀ɛ̀ mânjì, ŋ̀ghɛɛ ghu, kaa wa'à fɨ̂ntà ghu yə a njɨ̂, a bâŋnə̀ ǹluu tsi'ì ɨ̀yə̀ŋ ghu. A swoŋ a mbô àtì ya mə, “Tâ ò yǐ ntsùù fɨ̂ntà ɨ lǒ bǔ koonə!” Àtì ya lɛ kɨ mburə ŋghɛnsə nyoo ŋkwo.
MAT.21.20	Ŋ̀gǎŋyəgə̂nnù ɨ lɛ nyə ma ya annù, ǹyɛrə, ǹswoŋ mə, “A ghɨ̀rə̂ àkə̀ àtì yû a burə̀ ŋ̀ghɛsə ŋkwo tsi'ì lâ aa ɛ?”
MAT.21.21	Yesu a kwi'i a mbo bò mə, “Mə̀ swoŋ tsi'ì ànnù nɨ̂ŋkoŋ a mbo bù mə, nɨ̀ bə tswe nɨ̂ àbìintɨɨ ɨ tsuu kɨ jɨ̀ŋkə̀ bəə boŋ mbə nɨ̀ ghɨrə̀ ànnù yù mə mə̀ ghɨ̀rə a nû àtì figə̀ yû aà. Kaa wa'ǎ aa tsi'ì ma yû ghɨrə̀ bə̂, boŋ m̀bə nɨ̀ tɛ̀'ɛ swoŋ bə a mbô ǹta'a ghû mə, ‘Tsɔ'ɔnə nlò faà ŋ̀ghɛɛ nnàŋə a mûm ŋ̀kì mɨyaa,’ boŋ wa ɨ ka kɨɨ lo ghɛ̀ɛ nnaŋ ghu. 
MAT.21.22	Nɨ̀ bə tswe nɨ̂ àbìintɨɨ boŋ nɨ ka kɨ kwɛrə nɨ̂ ŋ̀gɔ̌ŋ ɨnnǔ tsɨ̀m jìi mə nɨ betə nɨ a mûm àtsà'àtə̀ Nwî aà.”
MAT.21.23	Yesu à ghɛ̀ɛ̀ mə̂ ŋ̀kuu a ndâmà'anwì bɨ̀lɨ̀ɨ bɨ ŋgǎŋmà'anwì bo bɨ̀ bɨ̀tà bɨ ala'a zî ǹtsi'i yi ghu a noò yìi à lɛ sɨ dɨ̀'ɨ annù Nwî aà, m̀betə yi mə, “O ghɨ̀rə ɨnnù juà jìi mə o ghɨ̀rə̀ aa nɨ̂ àda'a wo aa ɛ? A adà'à ma yû a mbo wò aa, a fa wò aa ɛ?”
MAT.21.24	Yesu a kwi'i mə, “Mə̀ ka kɨɨ betə ghuu nɨ̂ àbetə̀, bɛɛ mə nɨ̀ fa akwi'i a mbo mə̀ bəə boŋ mə̀ ka kɨɨ swoŋə a adɨgə yìi mə mə̀ lɔ̀gə ada'a ya mə mə̀ tswe nɨ yu a ŋka ŋghɨ̀rə̂ ɨ̀nnù jû ghu aà.
MAT.21.25	“Jɔn à lɛ nlɔ̀gə ada'a aa fə a ŋka mmurə bə̌ ŋkì aa ɛ? A lɛ nlò aa a mbo Nwì kə̀ a mbo bə̀ aa ɛ?”
MAT.21.25	Bo lɛ nlɔ̀gɨ̀nə̀ ŋ̀ka nswuŋnə bo nɨ bo nswoŋə nɨ mə, “M̀bə bì'inə̀ swoŋ mə ‘A lɛ nlò aa a mbo Nwì,’ boŋ à ka swoŋ a mbo bì'inə̀ mə, ‘Nɨ̀ lɛɛ̀ ǹtɨgə wa'ǎ annǔ yìi mə àlɛ sɨ swoŋ bii aa a ya aa ɛ?’ 
MAT.21.26	Kə̀ m̀bə̂ bì'inə̀ swoŋ mə ‘A lɛ nlò aa a mbo bə̀,’ boŋ bì'inə̀ aa kɨ bɔ'ɔ nnɔ̀ɔ̀ bə̂ bù; ǹloŋ mə bə̀ bɨ̀tsɨ̀m bii mə Jɔn à lɛ mbə aa ŋ̀gàŋntoò Nwì.” 
MAT.21.27	Maa ajàŋ bo lɛ ntɨgə ŋkwi'i mə, “Kaa bì'ì sɨ̀ zî.”
MAT.21.27	A tɨgə̀ ǹswoŋ a mbo bo mə, “Kaa mə̀ ka wa'à ŋû yìi mə̂ à fa ada'a mə̀ ghɨrə̀ nɨ̂ ɨ̀nnù jû ghu aa a mbo bù kɨ nswoŋə.”
MAT.21.28	“Nɨ̀ mɔ̀ɔ̀ntə mə akə aa ɛ? Ŋù yì mɔ̀'ɔ à lɛ ntswe nɨ bɔɔ mbâŋnə̀ bi baa, ŋ̀ghɛɛ nswoŋ a mbo yì ǹtsyàmbìì mə, ‘Mû ghà, ghɛ̀ɛ mfà'à wa mûm àkò mɨlùlù siì.’ 
MAT.21.29	Mu wa a kwi'i mə, ‘Kaa mə̀ ka wa'à ghɛ̀ɛ̀.’ Lâ m̀bu ŋkwà'àtə̀ atû yi ŋghɛɛ. 
MAT.21.30	À lɛ mbù ŋ̀ghɛɛ ntoo mu yì yìi à ywe'e bi baa tsi'ì maa ajàŋ; a kwi'i mə, ‘Wa mə̀ ka ghɛ̀ɛ̀, taà,’ la kaa wa'a yi bâŋnə̀ ŋ̀ghɛɛ. 
MAT.21.31	Àa ghuu mu a tɨtɨ̀ɨ bɔɔ bya bi baa mə à lɛ ŋghɨ̀rə annù yìi mə taà yì à lɛ sɨ lɔ̀ɔ̀ aa ɛ?”
MAT.21.31	Bo swoŋ mə, “Àa yì ǹtsyàmbìì wâ.”
MAT.21.31	Yesu a swoŋ a mbo bo mə, “Mə̀ swǒŋ tsi'ì ànnù nɨ̂ŋkoŋ a mbo bù mə, ŋgǎŋkwɛrə bɨ̀tax bo bɨ̀ ɨ̀kwàrə̀ ka yǐ fòo kuu a mûm ànnù nɨfɔ̀ Nwî tɨ bù. 
MAT.21.32	Ǹloŋ mə Jon à lɛ nzì a mbo bù ǹdɨ'ɨ nɨ mânjì yìi à tsìnə̀ aa kaa nɨ̀ wa'ǎ annǔ yi biì. Lâ ŋ̀gǎŋkwɛrə bɨ̀tax bo bɨ̀ ɨ̀kwàrə̀ ɨ bâŋnə̀ m̀bii. Ka mə nɨ̀ lɛ nyə annù ma yû aa, kaa nɨ̀ lɛ ŋwa'à mɨ̂ntɨɨ̀ muu kɨ mbəŋkə mbii annû yi.
MAT.21.33	“Nɨ̀ yu'utə nɨghàà nî nanaa nî mɔ'ɔ. “Ŋù yî mɔ̀'ɔ à lɛ mbě akò mɨlù'û yi, ǹji'i ŋkya ŋ̀karɨsə ghu, ŋkɨ toŋ nɨgho nɨ nɨ̌ŋ mɨ̀lù'ù wa mûm ŋ̀kyâ, m̀bɔɔ ndânɨ̀kàŋ yìi bɨ ka kɨ tswe ghu ɨ bɛ nɨ̂ àkò ya aà. À lɛ ntɨgə nlɛnsə akò ya a mbo bə̀, m̀fɛ'ɛ ŋghɛ̀ɛ̀ yi a atoo dàŋ. 
MAT.21.34	Nòò ŋ̀kya mɨ̀ntà mɨ ati mɨ̀lu'u mya à kù'ù mə̂ a toò ŋ̀gàŋafà'à ji mə tâ bɨ̀ ghɛɛ ŋkwɛrə mɨ̂ntà mɨ ati mɨlù'ù mya mi mɔ'ɔ a mbo bɨ̀lɛnsə bɨ akò byâ. 
MAT.21.35	Bɨ̀lɛnsə bɨ akò bya lɛ ntswa ŋgǎŋfà'â ji jya, ŋ̀ghɔɔ yî mɔ̀'ɔ, ǹzwitə yî mɔ̀'ɔ, ŋkɨ ntumntə yî mɔ̀'ɔ nɨ̀ ŋ̀gɔ̀'ɔ̀. 
MAT.21.36	À lɛ mbù ǹtoo ŋgàŋafà'à jìi ɨ lɛ ŋgha'atə ntsya ji mbìì jya. Bo bû ŋ̀ghɨrə tsi'ì ŋgɨŋgɨ̀ŋ a nu bo. 
MAT.21.37	A nlwì'ìsə, a tɨgə̀ ǹtoo a mû yì m̀bâŋnə̀, ǹswoŋə nɨ mə, ‘Bo ka bɔ'ɔtə mû ghà ghû.’ 
MAT.21.38	Lâ bə̀ byâ yə̀ mə mu wa, nswoŋ bo nɨ bo mə, ‘Àâ ǹjɨ̂ndâ yì à ghûlà mə, nɨ̀ zi bì'inə̀ zwitə yi tǎ tɨgə jɨ njoò ji jû.’ 
MAT.21.39	Bɨ lɛ ntɨgə nlɔgə mu wa mma'a a abɛɛ wa njɨ̀m ŋ̀kya mɨlù'ù ǹzwitə yi.
MAT.21.40	“Ma mùu ajàŋ nɨ̀ mɔɔ̀ntə̀ mə nòò yìi mə mbɔ̂ŋ àkò mɨlù'ù wa à ka yǐ bɨ̀ɨ̀ aa, àa yǐ ghɨ̀rə mə akə nɨ bɨ̀lɛnsə akò bya aa ɛ?”
MAT.21.41	Bo kwi'i mə, “Tsi'ǐ annù nɨ̂ŋkoŋə̀, à ka yǐ naŋsə zwitə bɨ̂ku bɨ kwe'èfɔ̀ ma bya, ɨ tɨgə lɛnsə akò mɨlù'ù ya a mbo bǎdàŋ bìi mə bɨ ka kɨ fa mii mɨ̂ntà mɨ ati mɨlù'ù mya a nɨ nòò yìi à kù'ùnə aà.”
MAT.21.42	Yesu a bû ǹswoŋ a mbo bo mə, “Nɨ̀ lɛɛ̀ wa'ǎ nɨghàà nɨ Nwî nya twoŋ mə nɨ swoŋə mə:
MAT.21.42	‘Tsi'ì ŋ̀gɔ̀'ɔ̀ ya mə bɨ̀bɔɔ bɨ nda ɨ lɛ ntuu aa,
MAT.21.42	ɨ̀ bə̀ŋ mə̂ ǹtɨgə ŋgɔ̀'ɔ̀ nɨ̀buu nɨ nda yì ŋ̀wè;
MAT.21.42	a ma yû ànnù aa a ghɨ̀rə Mmà'àmbî,
MAT.21.42	a bə̂ ànnù yî yɛ̌yɛrə a mbo bì'ì.’*F* 
MAT.21.43	“Ma mùu ajàŋ mə̀ tɨgə̀ ǹswoŋ a mbo bù mə, ‘Bɨ ka yǐ kwɛrə annǔ nɨfɔ̀ Nwî a mbo bù, ɨ fa a mbo bə̀ bɨ atoo dàŋ bìi bɨ ka kɨ koonə mɨ̂ntà mìi mɨ ku'unə a mûm ànnù nɨfɔ̀ aà.” [ 
MAT.21.44	Ŋù yìi à ka wǒ a nɨ̂ ŋ̀gɔ̀'ɔ̀ ma yû aa, à ka bəgɨkə; kə̀ bɛɛ mə ɨ wo a nu ŋù bəə boŋ ɨ̀ ka ghɔ̀'ɔ̀ yi.”]
MAT.21.45	Bɨ̀lɨɨ bɨ ŋgǎŋmà'anwì bo bɨ̀ baFarɨsai lɛ nyu'u mɨghàà mî nàà mû aa, ǹzi mə Yesu à lɛ sɨ ŋghàà ǹloŋ aà ŋ̀gaà yàà. 
MAT.21.46	Bo lɛ ntɨgə ŋka nlɔɔ a ntswâ yi, lâ m̀bɔ'ɔ nnɔ̀ɔ̀ wa, nloŋ mə nnɔ̀ɔ wa ɨ lɛ mbii mə Yesu à bə aa ǹtoò Nwì.
MAT.22.1	Yesu a ghɛ̀ɛ̀ nɨ̂ m̀bìì ŋ̀ghaa a mbo bo nɨ mɨ̀ghàà mî nanaa, ǹswoŋ mə, 
MAT.22.2	“Ànnù nɨfɔ̌ aburə mbə bɨ fɨgɨ̀nə̀ aa a nɨ mfɔ̀ yî mɔ̀'ɔ yìi mə à lɛ ŋkà'a adina nɨyɔ'ɔ nɨ mû yì yî m̀bâŋnə̀, 
MAT.22.3	ǹtoo ŋgǎŋfà'â ji mə tâ bɨ̀ ghɛɛ ntwoŋ bə̂ bìi mə à lɛ ntwoŋə waa wa adɨgə adina nɨyɔ'ɔ aà; lâ bə̀ bìi mə à lɛ ntwoŋə waa aa kaa bo wa'à kɔ̀ŋ a nzî. 
MAT.22.4	À bû ŋ̀ghɛɛ nɨ̂ m̀bìì ǹtoo ŋgǎŋfà'â ji ji dàŋ, ǹswoŋ a mbo bo mə, ‘Nɨ̀ ghɛɛ nswoŋ a mbo bə̀ bìi mə mə̀ twòŋə waa wa adɨgə adinà aa mə, Yə̂ nɨ̀, nòò adinà wa à kù'ù mə̂, mə̀ wâ m̀bɔ̀ŋ bo bɨ̀ bɨ̀kaù bìi bɨ jɛ'ɛ bɨ naŋsə mfaŋkə aà, bɨ̀ kɨ̀ mə̂ ǹtaŋtə njoò tsɨ̀m nləə; nɨ̀ zi wa adɨgə àdinà nɨyɔ'ɔ̀.’ 
MAT.22.5	Lâ bə̀ bya mə bɨ lɛ ntwoŋə aa, kaa bɨ lɛ ŋwa'à waa laŋtə̀. M̀baŋnə ŋghɛ̀ɛ̀ nɨ̂ waa bə a adɨgə bo, yì mɔ̀'ɔ a ghɛɛ̀ yi a nsoo yu, yì mɔ̀'ɔ a ghɛɛ̀ yi a adɨgə mɨtaa yu, 
MAT.22.6	Àbùgə̂ yaa, bɨ tswâ ŋ̀gǎŋfà'à jya ŋ̀ghɔɔ waa tsi'ǐ a bə̂nnù ǹzwitə. 
MAT.22.7	Ǹtɔ̀ŋə mfɔ̀ wa ɨ lwî si'i si'i, a too bɨ̀sogyɛ̀, bɨ ghɛɛ̀ ǹta ŋgɨ'ɨ a nu bə̀ bya mə bɨ lɛ nzwitə ŋgǎŋfà'â ji jya aa, ŋkɨ ntɔɔ njɔ̀'ɔ̀ àla'â yaa. 
MAT.22.8	M̀fɔ̀ wa a ŋghɛɛ̀ nɨ̂ m̀bìì ǹswoŋ a mbô ŋ̀gǎŋfà'â ji mə, ‘Nòò ǹjɨ àdinà nɨyɔ'ɔ wa à kù'ù mə̂, lâ bə̀ bìi mə mə̀ twǒŋ mə bɨ̀ zi fàa adɨgə adinà nɨyɔ'ɔ aa, à nɨ bɨ̀tɨ̀zî ɨ̀bɔ̀ŋə̀. 
MAT.22.9	Nɨ̀ tɨgə ŋghɛɛ la a atu mɨ̂mfâŋnə̀ ǹtwoŋ bə̂ bɨ̀tsɨ̀m bìi mə nɨ̀ yə aa, mə bɨ̀ zi fàa adɨgə adinà nɨyɔ'ɔ̀.’ 
MAT.22.10	Ma jyâ ŋ̀gǎŋfà'à ɨ fɛ'ɛ̀ ŋ̀ghɛɛ a atu mɨ̂ŋfâŋnə̀, ŋ̀ghotə bə̂ bɨ̀tsɨ̀m bìi mə bo lɛ nyə aa, bì bɨ, bo bɨ̀ bì sɨgɨ̀nə̀; maa ajàŋ ǹdâ àdinà nɨyɔ'ɔ ya ɨ luu nɨ̀ bɨ̀gɨ̀ɨ̀.
MAT.22.11	“Lâ m̀fɔ̀ wa à kùù mə̂ a nlèntə bɨ̀gɨ̀ɨ̀ bìi bɨ lɛ ntswe wa ndâ àdina aa, a nyə ŋù yì mɔ̀'ɔ yìi mə kaa à lɛ ŋwa'ǎ atsə̀'ə̂ àdinà nɨyɔ'ɔ mà'à; 
MAT.22.12	m̀betə yi mə, ‘Ǹsûkà'â ghà, ò tsyà aa mə akə, ŋkuu a adɨgə adinà nɨyɔ'ɔ tɨ̂ àtsə̀'ə̀ nɨyɔ'ɔ aa ɛ?’ Kaa ŋù wa a wa'ǎ nɨ̂ ànnù yî àkwì'ì tswê. 
MAT.22.13	M̀fɔ̀ wa a swoŋ a mbo bɨ̀tsè bɨ ndâ bi mə, ‘Nɨ̀ kwerə mbô mi bo bɨ̀ mɨ̀kòrə̂ mi, mma'a yi a abɛɛ a mûm m̀fìî ɨ̀dɨ̀gə̀; a adɨgə yìi mə bə̀ ka yǐ kɨ yə̀'ə̀ ghu ɨ kurə nɨ mɨ̀sɔ̀ŋə̂ myaa aà.’ 
MAT.22.14	Ǹloŋ mə bɨ twoŋ aa bə̀ bî ghà'àtə̀, m̀baŋnə ntsɔ'ɔ tsi'ì m̀bùmtə̀.”
MAT.22.15	BaFarɨsai bɨ ghɛɛ̀ ǹtaŋ mɨnàŋ a ntswâ yi a nɨ nɨ̀ghàâ ni. 
MAT.22.16	Bo toò ŋ̀gǎŋyəgə̂nnù jyaa jî mɔ'ɔ bo bɨ̀ ŋ̀gǎŋnjɨ̌m Herod ghu mbo bɨ betə̀ yi mə, “Ǹdɨ̀'ɨ̀nnù, bì'ì zi mə, ànnù yìi mə o dɨ̀'ɨ̀ aa, à nɨ̂ ànnù nɨ̂ŋkoŋə̀, ŋ̀kɨɨ naŋsə ndɨ'ɨ nɨ mânjì yìi mə Nwì a lɔ̀ɔ mə bə̀ ka ntswe ghu aa tsi'ì ànnù nɨ̂ŋkoŋə̀, ŋkaa wa'à nɨ̂ ǹsi ŋû liì; ǹloŋ mə kaa ò sɨ abwarə bə̂ laŋtə. 
MAT.22.17	Tsɨ̂tsɔ̀ŋ, swoŋ a mbo bì'ì, àyoò àmɔ̀ɔ̀ntə̀ a nɨ mə akə . A ku'unə nɨ nɔ̀ŋsə̀ yì'inə̀ a ntu bɨtax a mbo Kaisa kə̀ ŋ̀gaŋ aa ɛ?” 
MAT.22.18	Lâ Yesu à zî àtaŋtə̀ yî bɨ yaa, ŋ̀kwi'i a mbo bo mə, “Nɨ lɔ̀ɔ ŋkwà'ànə̂ a gha aa a ya aa ɛ, a ŋgàŋabagɨlə̀. 
MAT.22.19	Nɨ̀ dɨ'ɨ aba'atə ŋkabə yìi mə nɨ tu tax ghu aa a mbo mə̀.” Bo zî nɨ̀ yì mɔ̀'ɔ mfa ghu mbô. 
MAT.22.20	Yesu a betə̀ waa mə, “A tswê àtu wo bo bɨ̀ ɨ̀kǔm wo fàa nɨ̂ ŋ̀kabə aa ɛ?” 
MAT.22.21	Bo kwi'i mə, “Àa yǐ Kaisa.” Yesu a tɨgə̀ ǹswoŋ a mbo bo mə, “Mala a bə mə nɨ̀ ka mfa njoo jìi mə à nɨ jî Kaisa aa a mbo Kaisa ŋkɨɨ mfa nɨ̂ ǹjoo jìi mə à nɨ jî Nwî aa a mbo Nwì.” 
MAT.22.22	Bo yù'ù mə̂ mala aa, ànnù a tsyâ waa; bo ma'àtə̀ yi, ŋghɛɛ waa.
MAT.22.23	A bə tsi'ì maa njwi, baSadukai bìi mə bɨ swoŋə nɨ mə kaa bə̀ sɨ a nɨ nɨ̀wo yweenə aa, bɨ zî a mbo Yesu, m̀betə yi mə, 
MAT.22.24	“Ǹdɨ̀'ɨ̀nnù, Moses à lɛ nswoŋ mə, ‘M̀bə ŋù a kwo tɨ mu, ǹdɨ̂m yì a lɔgə̀ ŋ̀kwi'i yì, ǹjwe bɔɔ bo yu a mbo ǹdɨ̂m yì wa.’ 
MAT.22.25	Tsɨ̂tsɔ̀ŋ bɔɔ bɨma bi mbâŋnə̀ bi sàmbaa bɨ lɛ ntswe ghu faà; yì ǹtsyàmbìì a yɔ'ɔ̀ mâŋgyɛ̀ ŋ̀kwo yi tɨghə̂ bo yu tswe nɨ̀ mû, m̀ma'atə mâŋgyɛ̀ wa a mbô ǹdɨ̂m yì. 
MAT.22.26	Àbùgə̀ bɨlɨ̂m bi bya bi nto'o bɨ lɔgə̀ mâŋgyɛ̀ wa yî mɔ̀'ɔ yî mɔ̀'ɔ, ŋkɨ ŋkwokə waa tɨ mû. 
MAT.22.27	M̀bâŋnə̀ jya tsɨ̀m ɨ kwòkə̀ mə̂ aa, màŋgyɛ̀ wa a kɨ̂ ŋ̀kwo yìi ŋgaa a njɨ̀m. 
MAT.22.28	Nòò yìi mə bə̀ ka yǐ yweenə nɨ nɨ̀wo aa ta màŋgyɛ̀ ghû à bə aa ŋgwɛ̂ wò a tɨtɨ̀ɨ bɔɔ bɨ ma bû bi sàmbaa aa ɛ? Ǹloŋ mə bo bɨtsɨ̀m bɨ lɛ nyɔ'ɔ yi aà.”
MAT.22.29	Yesu a kwi'i a mbo bo mə, “Ànnù yìi mə nɨ̀ swòŋə aa kaa a sɨ̀ ku'ùnə̀ ǹloŋ mə kaa nɨ̀ sɨ̌ annù yìi mə a tswe a mûm àŋwà'ànə Nwì aa zi, kaa wa'à mɨdà'à mɨ Nwî kɨ nzi aà. 
MAT.22.30	Ǹloŋ mə nòò yìi bə̀ ka yǐ yweenə nɨ nɨ̀wo aa, kaa baa yǐ wa'à kà ǹyɔ'ɔ, kaa wa'à bâŋgyɛ̀ a nda nɨ̀yɔ'ɔ ka mfa, ɨ bàŋnə bə aa tsi'ì tso baangel a aburə. 
MAT.22.31	Lâ ŋ̀ghɛɛ nɨ̂ ànnǔ a nyweenə nɨ̀ nɨ̀wo, nɨ̀ lɛɛ̀ ŋ̀wa'a a annù yìi mə Nwì à lɛ ŋŋwà'ànə a mbo bù aa twoŋ, a ajàŋ mə a swǒŋ mə, 
MAT.22.32	‘Mə̀ laa mbə Nwîŋgɔ̀ŋ Abraham, m̀bə Nwîŋgɔ̀ŋ Isaac, ŋ̀kɨ mbə Nwîŋgɔ̀ŋ Yakob aa ɛ’?
MAT.22.33	Ǹnɔ̀ɔ̀ bə̂ wa ɨ yù'ù mə̂ aa, ǹyɛrə a nɨ̂ ɨ̀nnù jìi à lɛ sɨ dɨ̀'ɨ̀ aà.
MAT.22.34	Nòò yìi mə baFarɨsai lɛ nyu'u mə à kùtə̀ mə̂ mɨ̂ntsù mɨ baSadukai aa, bo ghotə̀ ǹzi. 
MAT.22.35	Ŋù nɨ bò yî mɔ̀'ɔ, mbə ndɨ̀'ɨ̀ bɨ̀nɔ̀ŋsə, a betə̀ yi nɨ̂ àbetə̀ a ŋkwà'ànə yu. 
MAT.22.36	“Ǹdɨ̀'ɨ̀nnù, ǹdɨ̀'ɨ yì àkɔ'ɔ̂ntsɨrə a mum bɨ̀nɔ̀ŋsə̀ àa yu aa ɛ?”
MAT.22.37	Yesu a kwi'i ghu mbo mə, “Tɨgə kɔ̀ŋə a Mmà'àmbì Nwìŋɔ̀ŋ ghò nɨ̂ ǹtɨɨ̀ gho ɨ̀ tsɨ̀m, nɨ̂ ǹtswêntɨ̀ɨ̂ yǒ ntsɨ̀m, nɨ mɨ̀tsyɛ̂ mo mɨ̀tsɨ̀mə̀.
MAT.22.38	Àa ndɨ'ɨ yî àkɔ'ɔ̂ ǹtsɨrə ŋkɨ mbə yî ǹtsyàmbìì. 
MAT.22.39	Yìi mə ɨ̀ yɔ̀ŋtə aa, ɨ̀ kɨ mbə ŋgɨŋ ŋgɨ̀ŋ tsǒ ma yû. Tɨgə kɔ̀ŋə̀ a ndɨ̂m ghò tsǒ ɨ̀bɨ̀ɨ nû ghô.
MAT.22.40	Bɨ̀nɔ̀ŋsə̀ bɨtsɨ̀m, nɨ̂ ɨ̀nnǔ tsɨ̀m jìi mə ǹtoo Nwî lɛ ŋgwà'ànə̀ aa, ɨ tsugɨnə aa a nɨ̂ ǹdɨ'i mà jû ji baà.”
MAT.22.41	Tsǒ mə baFarɨsai lɛ ŋghotə ntswe aa, Yesu a betə waa nɨ̂ àbetə̀ yuà: 
MAT.22.42	“Nɨ̀ mɔ̀ɔ̀ntə mə akə nloŋ Ayɔ'ɔ̀ Nwì wa aa ɛ? À bə aa mû wò aa ɛ?”
MAT.22.42	Bo kwi'i ghu mbo mə, “À bə aa mu David.”
MAT.22.43	Yesu a betə waa mə, “A tɨgə̀ ǹtsya aa mə akə mə mə David, ǹyoŋ ajàŋ mə Àzwì Nwî a lɛ ntintə yi aa, mə tâ à twoŋə yi nɨ Mmà'àmbi aa ɛ? Ǹloŋ mə à lɛ nswoŋ mə,
MAT.22.44	‘M̀mà'àmbi a swoŋ a mbô M̀mà'àmbî ghà mə,
MAT.22.44	tswe a mbɛ̀ɛ̀ nɨ̀kwɛɛ mə̀ nî mà'à,
MAT.22.44	ǹywe'e a noò yìi mə mə̀ ka yǐ nɔ̀ŋsə ŋgàŋkɨ̀bàâ jò a nji'i mɨkòrə̂ wò aà.’
MAT.22.45	“Ma mùu ajàŋ m̀bə David a ka ntwoŋə yi nɨ̂ M̀mà'àmbi, a tɨgə̀ m̀bu ntsyà aa la mbə mu David aa ɛ?
MAT.22.46	Kaa ŋù nɨ bò yî tsù à lɛ wa'à nɨ̂ ànnù a ŋkwi'i tswê, kə̀ ǹlɔgɨnə maa njwi, kaa ŋù a wa'à nɨ̂ yi nɨ̂ ànnù yî tsu bǔ mbetə̂ yì nɨ̂ àbetə̀.
MAT.23.1	Yesu a bəŋkə̀ a mbo ǹnɔ̀ɔ̀ bə̂ wa bo bɨ̀ ŋ̀gǎŋyəgə̂nnù ji ǹswoŋ a mbo bo mə, 
MAT.23.2	“Ŋ̀gǎŋndɨ̀'ɨ nɔ̀ŋsə̀ bo bɨ̀ baFarɨsai, bɨ tswe nɨ̂ àlə̀ŋə Moses. 
MAT.23.3	Maa ajàŋ a ku'ùnə̀ mə tâ nɨ̀ ka nyu'unə nɨ waa ŋkɨɨ ŋghɨrə nɨ̂ ɨ̀nnù tsɨ̀m jìi bɨ swoŋ a mbo bù aà, lâ ǹtsuu nɨ̂ ɨ̀nnù jìi mə bo ghɨ̀rə̀ aa kɨ ghɨ̀rə̀; ǹloŋ mə bo dɨ̀'ɨ̀ nɨ̂ ɨ̀nnù la kaa wa'à bàŋnə̀ ŋ̀ghɨrə. 
MAT.23.4	Bo kwerə nɨ̂ ɨ̀bè'è jìi mə ɨ dɨ̀rə̀ aa ǹnɔŋsə nɨ a mbɨ̀gɨ̀nə bə̀; la kaa bo bɨ̂mbɔŋ wa'à nɨ a muswɛ̂bo ghu nɔ̂ŋsə̀ a ŋkwɛtə abè'è yâ. 
MAT.23.5	Bɨ ghɨ̀rə ɨnnù tsɨ̀m aa bə mə bə̀ ka nyə waa; jyaa ɨbàa ŋgùù jìi mə bɨ ŋwà'ànə̀ nɨghàà nɨ Nwî nɨnə ghu aa bo bɨ̀ ɨ̀ jyaa ɨtsəŋə ɨtsə̀'ə̀, bo ghɨ̀rə̀ ɨ naŋsə̀ m̀faŋ ŋkɨɨ nsa'a! 
MAT.23.6	Bo kɔ̀ŋə̀ nɨ̂ ɨ̀lə̀ŋ jìi ɨ kɔ'ɔnə aa, a adɨgə àdinà, ŋ̀kɔŋ a ntswe a nɨ̂ ɨ̀ləŋ jìi ɨ tswe a mbìì a ndâŋghòtə̂, 
MAT.23.7	ŋ̀kɨɨ ŋkɔ̀ŋə nɨ mə tâ bə̀ ka ntsa'atə waa nɨ̂ àghu'usə̀ a nsaanə mɨtaa, ŋkɨɨ ŋkɔŋə nɨ mə bɨ̀ ka ntwoŋə nɨ̂ waa nɨ̂ ‘Ǹdɨ̀'ɨnnù.’
MAT.23.8	Lâ nɨ̀ tsuu lǒ bii tâ ŋù à twoŋə ghuu nɨ̂ ‘ǹdɨ̀'ìnnù,’ ǹloŋ mə nɨ̀ tswe nɨ̀ Ǹdɨ̀'ɨ̀nnù aa tsi'ì yì m̀fùùrə̀, bù bɨtsɨ̀m bâŋnə̀ m̀bə aa bə bɨ̀lɨ̀m bɨlɨmə. 
MAT.23.9	Nɨ̀ tsuu ŋû tsù fàa a atu nsyɛ nɨ Taà ghùu kɨɨ twoŋə, ǹloŋ mə nɨ̀ tswe nɨ̀ tà aa tsi'ì yì m̀fùùrə̀, yìi mə à tswe a aburə aa. 
MAT.23.10	Nɨ̀ tsuu kɨɨ bìì tâ bàa ntwoŋə ghuu nɨ bɨ̀masà, ǹloŋ mə nɨ̀ tswe nɨ̀ Masà aa tsi'ì yì m̀fùùrə̀, a bə̂ Àyɔ'ɔ̀ Nwì wâ. 
MAT.23.11	Ŋù yìi mə à kɔ̀'ɔ̀nə a tɨtɨ̀ɨ bù ǹtsyatə abùgə̀ bə̂ aa, tâ à baŋnə bə ŋgàŋàfà'â ghùù. 
MAT.23.12	Ŋù yì mə a ŋentə nɨ m̀bɨ̀ɨ̀ nû yì aa, baa sɨgɨtə nɨ ghu, lâ ŋù yìi mə a bàŋnə̀ nsɨ̀gɨ̀sə nɨ̂ m̀bɨ̀ɨ̀ nû yì a nsyɛ aa, baa bàŋnə ŋŋɛntə yi.
MAT.23.13	“Lâ ŋ̀gɨ'ɨ yì ŋ̀wè a mbo bù, m̀ba ŋgǎŋndɨ̀'ɨ nɔ̀ŋsə̀, bo bɨ̀ ba Farɨsai, ŋ̀gǎŋabagɨlə̀! Ǹloŋ mə nɨ tsetə abà'a annù nɨfɔ̌ aburə a nsi bə̀. Kaa bù bumbɔŋ kaa nɨ̀ wa'à ghu kuu, kaa wa'à kɨ̀ m̀ma'atə bə̂ bìi mə bɨ kɔ̀ŋə ŋkuu aa mə bɨ̀ kuu ghu! [ 
MAT.23.14	Ŋ̀gɨ'ɨ yì ŋ̀wè a mbo bù m̀ba ŋgǎŋndɨ'ɨ nɔ̀ŋsə̀ bo bɨ̀ baFarɨsai, ŋgǎŋabagɨlə̀! nɨ nɨ̀'ɨ̀ nɨ bɨ̀kwì'ì bɨ bâŋgyɛ̀, ŋ̀kwɛrə nɨ̂ ǹjoò jyaa nɨ mɨ̀la'à myaa, m̀bagɨlə ntsa'atə nɨ̂ Nwî nɨ̂ ɨdaŋə mɨghàà. Ma mùu ajàŋ, wâ ŋ̀gɨ'ɨ yìi ɨ̀ ka yǐ kuu a nu bù aa ɨ̀ ka yǐ swèrə̀!”]*f*
MAT.23.15	“Ŋ̀gɨ'ɨ yì ŋ̀wè a mbo bù m̀ba, ŋ̀gǎŋndɨ̀'ɨ nɔ̀ŋsə̀ bo bɨ̀ baFarɨsai, ŋ̀gǎŋabagɨlə̀! Bù bìi mə nɨ too nɨ bɨ̀ mɨ̀yàà, ŋ̀ghɛɛ nɨ a ɨtoo ɨtoo, a nyə mə mbə nɨ̀ ghɨrə̀ ŋù yî m̀fùùrə̀ a biì ànnùnwî yuu, nòò yìi mə nɨ̀ ghɨ̀rə̀ mə̂ a bəŋkə̀ m̀bii aa, nɨ̀ bâŋnə̀ ŋ̀ghɨrə a ku'ùnə̀ bə ŋkuu a mɔ'ɔ Satan, ǹtsyatə ghuu.
MAT.23.16	“Ŋ̀gɨ'ɨ yì ŋ̀wè a mbo bù m̀ba, bɨ̂tsyàsə̀ bìi bɨ fə'ə aà, nɨ dɨ̀'ɨ̀ mə, ‘Ŋù à bə kàa nɨ̂ ɨ̀kǔm ǹdâmà'anwì, boŋ ŋ̀kàa mà ya ɨ̀ tsyâ àdàŋə̀ dàŋə̀; lâ ŋù à bə kàà nɨ ɨ̀kǔm atɨɨ gold yìi a tswe a ndâmà'anwì aa, boŋ à tswe nɨ̀ ǹlə̀ə akàà ma yâ.’ 
MAT.23.17	Bǔ ɨtɨ̀rə̀ jìi ɨ kɨ mfə'ə aa! Nɨ̀ zi mə a kɔ̀'ɔ̀nə yuu aa ɛ, àtɨ̀ɨ̀ gold ya kə̀ ǹdâmà'anwì ya yìi mə ɨ̀ ghɨ̀rə atɨɨ gold ya a tɨgə̀ àyoo aba'atə̀ aa ɛ? 
MAT.23.18	Nɨ kɨɨ nswoŋə nɨ mə, ‘Ŋù à bə kàà nɨ nɨ̀kèntə̀ nɨ mɔ'ɔ nɨ mà'anwì, boŋ àkàà ma ya a tsya yi a dàŋə̀ dàŋə̀; la mbə ŋù a baŋnə ŋkàà nɨ̂ ǹjoo mmà'a Nwì jìi mə ɨ nɔŋ wa a nɨkentə aa, boŋ à tswe nɨ̀ ǹlə̀ə̂ àkàà ma yâ.’ 
MAT.23.19	Bù bɨfə̀'ə̀nə̀! Àyìi mə a kɔ'ɔnə aa, à nɨ yuu aa ɛ, àyoo mmà'anwì ya, kə̀ nɨ̀kèntə̀ nɨ mmà'a Nwì nya mə nɨ ghɨ̀rə àyoo mmà'anwì ya a tɨgə̀ àyoo yìi a laa màŋsə̀ aa ɛ? 
MAT.23.20	Maa ajàŋ, ŋù yìi mə a kàà nɨ nɨ̀kèntə̀ nɨ mmà'anwì aa, a kàà aa nɨ̀ nɨ̀kèntə̀ nya bo bɨ̀ ǹjoò tsɨ̀m jìi mə ɨ nɔŋ ghu aà; 
MAT.23.21	Ŋù yìi mə a kɨɨ ŋkaa nɨ̂ ǹdâmà'anwì aa, a kàà aa nɨ̀ ǹda ya bo bɨ̀ wa yìi à tswe ghu aà; 
MAT.23.22	ŋù yìi mə a kɨɨ ŋkaa nɨ̂ àbùrə̀ aa, a kàà aa nɨ̀ àbə̀rə̀ Nwî bo bɨ̀ yu wa yìi mə à ŋàŋnə wa nɨ̂ àbə̀rə̀ aà.
MAT.23.23	“Ŋ̀gɨ'ɨ yì ŋwè a mbo bǔ ŋgǎŋndɨ̀'ɨ nɔ̀ŋsə̀ bo bɨ̀ baFarɨsai, ŋgǎŋabagɨlə̀! Nɨ yàtə̀ bâmbɔ̀rə̀ bî kə̀'ə̀kə̀ tsi'ì tsǒ bɨ̀ mint, nɨ dill, nɨ cummin, jìi à nɨ̂ ǹjoo àghɔ̀'ɔ̀ aa, ɨtɨɨ nɨ̀ghum, mfa nɨ̂ àtɨɨ yì fùùrə̀ a mbo Nwì, m̀baŋnə mmà'àtə̀ nɨ̂ ɨ̀nnù jî wè jìi mə ɨ tswe a mum nɔ̀ŋsə̀, tsi'ì tsǒ annù yìi mə atsinə aa, bo bɨ̀ ŋ̀ko mɨ̀lɨ̀ŋnə̀, nɨ̂ àbìintɨɨ̀; boŋ nɨ̀ laa mfà'à nɨ̂ ɨ̀nnù ma jû tsi'ì tsɨ̀m kaa wa'a nɨ̂ ji mɔ'ɔ mà'àtə̀. 
MAT.23.24	Bɨ̀tsyàsə̀ bìi bɨ fə'ə aà! Nɨ kɛɛ fɨrɨ̂njì a nɨ mɨ̀lù'ù m̀baŋnə nno nɨ̂ ləŋə ghu bɔ̀'ɔ̀!
MAT.23.25	“Ŋ̀gɨ'ɨ yì ŋwè a mbo bǔ ŋgǎŋndɨ̀'ɨ nɔ̀ŋsə̀ bo bɨ̀ baFarɨsai, ŋgǎŋabagɨlə̀! Ǹloŋ mə nɨ nlɔ̀gə̀ nɨ̂ nòò ǹsì'i nɨ̂ ndɔŋ bo bɨ̀ ɨ̀kaŋ tsi'ǎ a abɛɛ abɛɛ, lâ mûm yì ɨ bâŋnə̀ ǹluu nɨ̂ ɨ̀yə̀rə bo bɨ̀ àghə̀'ə̀nə̀. 
MAT.23.26	Bǔ baFarɨsai, bɨ̀fə̀'ə̀nə̀! nɨ̀ foo nlɔ̀gɨ̀nə̀ ǹsi'i mûm ǹdɔŋ ya bo bɨ̀ àkaŋ ya ya'a, boŋ njɨ̀m àbɛ̀ɛ̀ ɨ̀ ka bɔ̌ŋ nlaa.
MAT.23.27	“Ŋ̀gɨ'ɨ yì ŋwè a mbo bǔ ŋgǎŋndɨ̀'ɨ nɔ̀ŋsə̀ bo bɨ̀ baFarɨsai, ŋgǎŋabagɨlə̀! nɨ̀ bə aa tsi'ì tsǒ mɨ̀syɛ̀ mìi mə bɨ yɔ'ɔ nɨ̂ m̀bə̀ə̀ yî m̀fù'ù, m̀bɔŋə nɨ a ŋkɨrə tsi'ì àbɛ̀ɛ abɛɛ, la ò tɨ kuu ghu mum, mɨ bâŋnə̀ ǹluu nɨ̂ ɨ̀kwɛ̀ɛ ɨku bə̂ bɨ̀ ǹjoo jìi mə ɨ sɨ̀ laa aà. 
MAT.23.28	Àa ŋgɨŋ ŋgɨ̀ŋ ajàŋ yìi mə nɨ kɨrə abɛɛ aà, tsi'ì tsǒ bə̀ bìi mə ànnù yaa a tsinə, lâ bɨ tɨ kuu a mûm ǹtɨɨ bù, nɨ̀ luu nɨ̀ àbagɨlə̀ nɨ̂ ɨ̀nnù jî bɨ̂.
MAT.23.29	“Ŋ̀gɨ'ɨ yì ŋwè a mbo bǔ ŋgǎŋndɨ̀'ɨ nɔ̀ŋsə̀ bo bɨ̀ baFarɨsai, ŋgǎŋabagɨlə̀! ǹloŋ mə nɨ bɔɔ nɨ mɨ̀syɛ̀ mɨ ŋgǎŋtoo Nwî, ŋ̀kɨɨ nnaŋsə nləŋtə nɨ mɨ̀syɛ̀ mɨ bə̂ bìi ɨ̀nnù jyaa ɨ tsinə aa, 
MAT.23.30	nswoŋə nɨ mə, ‘Bì'ì lɛ mbaa tswe aa a noò bɨ̀tà bɨ bɨ̂taà bi'i boŋ kaa bì'ì lɛ wa'ǎ abo yi'i nɨŋ a nsaansə aləə ŋgǎŋntoo Nwî.’ 
MAT.23.31	Ma mùu ajàŋ nɨ̀ fɨ̀gɨ̀tə̀ aa mə nɨ bàyə̂fə̂ buu bûmbɔŋ mə nɨ̀ laa mbə bɔɔ bɨ bə̂ bìi mə bɨ lɛ nzwitə ŋgǎŋntoo Nwî aà. 
MAT.23.32	Nɨ̀ ghɛɛ la nɨ̀ m̀bìì m̀maŋsə afà'a yìi mə bɨ̀tà bɨ bɨ̂taà buu lɛ nlɔ̀gɨ̀nə̀ aà. 
MAT.23.33	Bǔ nô, bǔ bɔɔ bɨ bɨ̂mwe'enə, mbə nɨ̀ tsyâ aa mə akə ŋkhə a ŋkuu a mɔ'ɔ Satan aa mə aa ɛ? 
MAT.23.34	M̀bə yìi mə a bə ma mùu ajàŋ aa, mə too nɨ̂ ŋ̀gǎŋntoo Nwî bo bɨ̀ ŋ̀gàŋmɨtsyɛ̀, nɨ̂ ŋ̀gǎŋndɨ̀'ɨ nɔ̀ŋsə̀, bǐ mɔ'ɔ bìi mə ka zwitə a ajàŋ mə nɨ̀ ka kwèèntə̀ waa a ati bàŋnə̀ bàŋnə̀ aa, ɨ bàŋnə ghɔ̀ɔ̀ bî mɔ'ɔ a ndâŋghòtə bù, ɨ kɨɨ kɨ tsɔ'ɔ nɨ̂ àkòrə̂ yaa, ɨ yòŋə̀ nɨ̂ waa a nɨ̂ ɨ̀la'a jìi bo khə̀ ŋ̀ghɛɛ ghu aà. 
MAT.23.35	ta tâ àləə bə̂ bìi ànnù yaa a tsinə, mə nɨ lɛ nzwitə waa tɨ ghə̌ bo fansə ànnù aa, ǹlɔgɨnə nɨ yì Abel ŋghɛɛ nywe'e nɨ yi Zacharias mu Barachiah, yìi mə nɨ̀ lɛ nzwitə, a tɨtɨ̀ɨ̀ ndâmà'anwì bo bɨ̀ nɨ̀kèntə̀ nɨ mà'anwì aa, tâ à kuu a atu bù. 
MAT.23.36	Mə̀ swòŋə a mbo bù tsi'ǐ annù nɨ̂ŋkoŋ mə, ǹjo ɨnnù ma jû ɨ̀ ka kuu a atu nɨ̀wàà nɨ bə̂ buà.
MAT.23.37	“Wɛɛ! Yerusalem, Yerusalem! Wò yìi mə o zwitə nɨ ŋgǎŋntoo Nwî, ŋ̀kɨɨ ntumntə nɨ̂ bə̀ bìi mə bɨ too a mbo wò aa! Yə̂ nɨ̀ àjàŋ yìi mə mə kɔ̀ŋ ŋka ŋghotə bɔɔ̀ buu, tsi'ì tsǒ ajàŋ yìi mə mâŋgu a ghotə bɔɔ̀ bi a nji'i mɨbǎ yu aà. Lâ kaa nɨ̀ wa'à bàŋnə̀ ŋ̀kɔŋə! 
MAT.23.38	Yə̂ nɨ̀ lâ, ǹdâ yùù à ka tɨgə ghɛ̀ɛ̀ nɨ̂ m̀fùmndùgə̀. 
MAT.23.39	Mə̀ swòŋə a mbo bù mə, ǹlɔgɨnə tsɨ̂tsɔ̀ŋ mə kaa nɨ̀ ka wa'à gha bù ǹyə, ɨ ywe'e a noò yìi mə nàa tɨgə swoŋə mə, ‘M̀bɔɔnə a mbo yu wa yìi mə a zì nɨ̂ ɨ̀kǔm M̀mà'àmbi aà.
MAT.24.1	Yesu à fɛ̀'ɛ̀ mə̂ wa ndâmà'anwì ŋ̀ka ŋghɛɛ, ŋ̀gǎŋyəgə̂nnù ji ɨ zî, ǹdɨ'ɨ ndâmà'anwì ya mə tâ à yə ajàŋ yìi mə bɨ lɛ naŋsə mbɔɔ tsi'ì sɨgɨ̀nə̀ aà. 
MAT.24.2	A bâŋnə̀ ŋ̀kwi'i a mbo bo mə, “Tɨgə nɨ̀ naŋsə nyə, kə̀ a sɨ̀ la bə aa ɛ? Mə̀ swǒŋ tsi'ì ànnù nɨ̂ŋkoŋ a mbo bù mə, Kaa tsi'ì ŋ̀gɔ̀'ɔ̀ yî m̀fùùrə̀ kaa ɨ̀ ka yǐ wa'à a atu yì mɔ'ɔ bû nɔŋə. Bɨ ka yǐ sà'à tsi'ì tsɨ̀m mà'ànə a nsyɛ̂.”
MAT.24.3	Yesu à ghɛ̀ɛ̀ mə̂ ǹtswe a nsyɛ a atu nta'a Olive, ŋ̀gǎŋyəgə̂nnù ji jya ɨ zî ghu mbɛ̀ɛ̀ a tswê tsi'ì bo bo, mbetə yi mə, “Naŋsə nwoŋ tâ bì'ì yu'u, ɨ̀nnù ma jû ɨ ka yǐ fɛ̀'ɛ̀ aa a noò àkə̀ aa ɛ? Àlènsə̀ jìi mə ɨ ka yǐ dɨ̀'ɨ a noò ǹzi ghò bo bɨ̀ nòò ǹlwì'î m̀bi aa à ka yǐ bə aa akə̀ aa ɛ?”
MAT.24.4	Yesu a kwi'i mə, “Nɨ̀ ka ntsyɛsə ghuu ntsee lǒ lə̀ə̀ tâ ŋù tsù à bwe'esə ghuu. 
MAT.24.5	Bə̀ bî ghà'àtə̀ ka yǐ kɨ zì a nɨ̂ ɨ̀kûm gha ɨ swoŋə nɨ mə, ‘Wa mə̀ bə̀ aa Àyɔ'ɔ̀ Nwì wâ,’ ɨ bwe'esə nɨ̂ bə̀ bî ghà'àtə̀. 
MAT.24.6	Nɨ̀ ka yǐ kɨ yu'u mə bɨ mà'a ntsò, ɨ kɨɨ yu'u nɨ̂ fɨswoŋ ǹloŋ mɨ̂ntsò. Lâ nɨ̀ yi tɨ yu'u nɨ̀ tsuu kɨ bɔ'ɔ, nloŋ mə ma jû ɨ̀nnù ɨ tswe nɨ̀ m̀fɛ̀'ɛ̂, lâ kaa a wa'à bə aa mə nòò ǹlwì'î m̀bi wa à kù'ù mə̂. 
MAT.24.7	Ǹloŋ mə ɨtoo ɨ ka yǐ kɨ mà'a ntsò bo bɨ̀ ji mɔ'ɔ, tâ ɨ̀too jìi mə bɨfɔ̀ bu'utə aa tâ ɨ̀ kɨ ŋka ma'anə bo bɨ̀ ji mɔ'ɔ̀; tâ mɨ̀kwenə̀ à kuu a ala'à. Tâ ǹsyɛ ɨ tsɨgɨnə nɨ̂ a ɨdɨgə ɨdɨgə. 
MAT.24.8	Ma jû ɨ̀nnǔ tsɨ̀m ɨ ka yǐ bə aa tsǒ ajàŋ yìi maburə̀ à lɔ̀gɨ̀nə a nyu'u nyaŋə a noò yìi à tsɨ̀gə̀ aà.
MAT.24.9	“Bɨ ka yǐ tswa ghuu ɨ fa a mbo bə̀ tâ bɨ̀ nɨŋ ŋgɨ'ɨ yì ŋ̀wè a nu bù kə̀ ɨ zwitə ghuu. M̀bî ǹtsɨ̀m ɨ̀ ka yǐ kɨ bàà ghuu nloŋ ɨkûm ghâ. 
MAT.24.10	Bə̀ bì ghà'àtə̀ ka yǐ mà'àtə abìintɨɨ̀ yaa, ɨ fèè nɨ̂ waa bo nɨ bo ɨ kɨɨ bànə̀ nɨ̂ waa. 
MAT.24.11	Ŋ̀gǎŋntoo Nwi mbwe'esə̀ jî ghà'àtə̀ ɨ ka yǐ fɛ̀'ɛ ɨ kɨ bwe'esə nɨ̂ bə̀ bî ghà'àtə̀. 
MAT.24.12	Ɨ̀bɨ ɨ ka yǐ gha'a si'i tâ àkɔ̀ŋnə̀ bə̂ bî ghà'àtə̀ à bɔrə. 
MAT.24.13	Lâ ŋù yìi à tswa ntɨɨ̀ yi nywe'ə a nlwì'ì aa, à ka yǐ yweenə. 
MAT.24.14	Bɨ ka yǐ swoŋ ntoo yì sɨgɨ̀nə̀ yû ǹloŋ annù nɨfɔ̀ aburə a mbô m̀bî ǹtsɨ̀m, tâ ɨ̀ bə àyəfə a mbo ŋ̀gwɛ̀'ɛ̀ mu ŋǔ ntsɨ̀m, mbɔŋ tâ nòò ǹlwì'î m̀bi à zi.
MAT.24.15	“Nɨ̀ ka yǐ yə annù yî swèrə̀ nswerə ya mə ŋgàŋntoò Nwì Daniel à lɛ nswoŋə aà, tâ à tswe wa Adɨgə yî Làà maŋsə. (Tâ ŋù yìi a twoŋ annù yuà aa tâ à naŋsə nyu'u nzi.) 
MAT.24.16	Bɛɛ mə nɨ̀ yə ma mùu ajàŋ, tâ bə̀ bìi mə bɨ tswe a ala'a Yudea aa bɨ̀ fɛ'ɛ ŋkhə̀kə̀ ŋ̀kɔ'ɔ ŋghɛɛ a ɨtu mɨ̂nta'à. 
MAT.24.17	Tâ ŋù yìi à tswe a atu nda aa, tâ à tsee lǒ bǔ sɨgə ɨ kuu a nlɔ̀gə̂ ǹjoò ji jìi ɨ tswe a mûm ǹda aà. 
MAT.24.18	Tâ ŋù yìi mə à tswe a mûm ǹsòò aa tâ à tsuu bǔ bɨ̀ɨ̀ a nlɔ̀gə̂ àkutə̀ yi. 
MAT.24.19	Wɛɛ! Ŋ̀gɨ'ɨ̀ bɨ̀maburə̀ bi ato'o bo bɨ̀ yì bìi mə bɨ nɔŋsə bɔɔ maa nɨ̂ ǹjwi ma jya aà! 
MAT.24.20	Nɨ̀ ka ntsa'atə Nwî tâ ɨ̀nnù ma jû ɨ̀ yi ntsuu fɛ̀'ɛ aa a noò m̀fə'ə, kə̀ a njwîŋgɔ̀ŋə̀. 
MAT.24.21	Ǹloŋ mə ŋgɨ'ɨ yìi ɨ̀ ka yǐ tswe maà noò aa ɨ̀ ka yǐ swèrə ɨ tsyǎ ŋgɨ'ɨ̀ ǹtsɨ̀m yìi ɨ̀ lɛɛ̀ m̀fɛ'ɛ nlɔ̀gɨ̀nə̀ a noò yìi mə Nwì à lɛ naŋsə mbi, ɨ kɔ'ɔ ywe'e tsɨtsɔ̀ŋə̀. Kaa yì dàŋ ɨ̀ ka yǐ wa'à bù m̀fɛ'ɛ tsǒ ma yû. 
MAT.24.22	Lâ Nwì à ka yǐ kwyɛ̀tə ndùu njwi mà jû ǹloŋ ŋkwitu bə̂ bi bìi à tsɔ̀'ɔ̀ aà. A sɨ̀ laa bə boŋ kaa ŋù tsù à ka yǐ wa'a yweenə̀.
MAT.24.23	“M̀bə ŋù a zi tɨ swoŋə a mbo bù mə, ‘Yə̂, Àyɔ'ɔ̀ Nwì wa à ghuà!’ kə̀ ‘Yə̂, à wiì!’ nɨ̀ tsee annù yìi a swoŋ aa lǒ bii. 
MAT.24.24	Ǹloŋ mə bÀyɔ'ɔ̀ Nwì bɨ mbwe'sə̀ bo bɨ̀ ŋ̀gǎŋntoo Nwi mbwe'esə̀ ɨ ka yǐ fɛ̀'ɛ ɨ kɨ ghɨ̀rə̀ nɨ̂ ɨlensə ɨnnù jî wè bo bɨ̀ ɨ̀nnǔtsyâmbo a mbwe'sə bə̀ ghu, ɨ tɛ'ɛ kɨ ywe'etə nɨ a mbwe'esə tsi'ì bə̀ bii mə Nwì à tsɔ̀'ɔ aà. 
MAT.24.25	Yə̂ nɨ̀, wa mə̀ swòŋ mə̂ a mbo bù m̀bɔŋ tâ nòò ma wa a ku'u.
MAT.24.26	“Maa ajàŋ, m̀bə bə̀ yi ka nswoŋə nɨ a mbo bù, ‘Yə̂, wa à tswe a atu nta'a mɨwɛ̀ɛ̀ mɨwɛ̀ɛ̀,’ nɨ̀ tseè ghu ghɛ̀ɛ̀; kə̀ bɨ swoŋ mə, ‘Yə̂, à tswe a mûm ǹja'a nda jǐ mum,’ nɨ̀ tsee lǒ bii. 
MAT.24.27	Ǹloŋ mə ànnǔ nzǐ Mu Ŋù a ka yǐ bə aa tsi'ì tsǒ ajàŋ mə mbə̌ŋ ŋwà'à a mbɨ̌ nsà'a nòò ŋ̀kà'â yi wa ɨ ta ŋghɛ̀ɛ̀ ǹywe'e a mbɨ ntso nòò aà.
MAT.24.28	“Àdɨ̀gə yìi mə àkwo ayoo a nɔŋ ghu aa, bɨ̀bu'ùmbɨ̀rə̀ ghotə ghu.
MAT.24.29	“Ǹjwi ŋgɨ'ɨ mà jya ɨ ka yǐ ghɛ̀sə̀ kɨ mɛ̀ aa, tâ nɨ̀nòò à fii, kaa tâ sàŋ à wa'à bù ŋ̀ka nta, tâ mɨ̀njɔ̀ŋ mɨ ka nlo a aburə ŋwokə nɨ a nsyɛ̂, tâ bɨ̀ tsɨgə ɨda'a tsɨ̀m jìi ɨ tswe a aburə aà. 
MAT.24.30	Maa noò tâ àlènsə̌ Mu Ŋù tâ à fɛ'ɛ a aburə, tâ ŋ̀gwɛ̀'ɛ̀ mu ŋù ǹtsɨ̀m a nsyɛ tâ à yə'ə, nyə Mu ŋù tâ à zi nɨ a mûm m̀bà'à àbùrə̀ nɨ mɨ̀dà'à nɨ nɨ̀gha'a nì wè. 
MAT.24.31	Ǹtàŋ Nwì ɨ̀ ka yǐ ghàà nɨ̂ tɨ̀ɨ̀, tâ à too baangel bi a nɨ̂ m̀bɛ̀ɛ mbi ji nɨkwà mə tâ bo ghɛɛ ŋghotə bə̂ bi bìi mə à tsɔ̀'ɔ̀ aa, ǹlɔgɨnə a mbɛ̀ɛ̀ m̀bî yì mɔ̀'ɔ ŋghɛɛ nlwì'ìsə nɨ yì mɔ̀'ɔ̂.
MAT.24.32	“Tâ nɨ̀ yə annù nɨ̂ àtì figə̀. A yi mbə a noò yìi ntaà ji ɨ fì'ìsə̀ mə ɨyə̀ŋ jî fii aa, nɨ̀ zi mə nòò ǹtsǔ mbə̀ŋ à tɨ̀gə a abô. 
MAT.24.33	A kɨ̂ m̀bə nɨ a ŋgɨŋ ŋgɨ̀ŋ mə, mbə nɨ̀ yǐ nyə ɨnnù juà tsɨ̀m, nɨ̀ zi mə à zì mə̂ ŋkoontə, ǹtɨgə aa tsi'ǐ a ntsǔbù'ù. 
MAT.24.34	Mə̀ swoŋ tsi'ǐ annù nɨ̂ŋkoŋ a mbo bù mə, kaa nɨ̀wàà nɨ bə̂ nuà nɨ ka wa'à tsyà tɨ̀ ghə mə ɨ̀nnù ma jû tsɨ̀m ɨ fɛ̀'ɛ̀ mə̂. 
MAT.24.35	Àbùrə̀ bô ǹsyɛ ka yǐ tsyà, lâ kaa tâ nɨ̀ghaâ na nɨ̀ wa'à tsyà.
MAT.24.36	“Kaa ŋù tsù à sɨ̌ njwi kə̀ nòò wa zî, kaa tsi'ì baangel bii bɨ tswe a aburə aa, kə̀ Mû. A kɨ nzi tsi'i Tà yuyu. 
MAT.24.37	Àjàŋ yìi mə a lɛ mbə wa noò Noah aa, aâ àjàŋ yìi a ka yǐ kɨɨ bə a nòò yìi mə Mu Ŋù à ka yǐ kɨ zì aà. 
MAT.24.38	Tsi'ì tsǒ mə a lɛ mbə wa noò m̀bɔŋ mɨ̀yaa m̀bə̀ŋ wa a fɛ'ɛ aa, bə̀ lɛ sɨ jɨ kɨɨ nno, nyɔ'ɔkə nɨ bàŋgyɛ̀, ŋkɨɨ mfa nɨ̂ bɔɔ byaa a nda nɨ̀yɔ'ɔ̀, ǹywe'e wa njwi mə Noah à lɛ ŋkuu wa mûm àbaŋ aa, 
MAT.24.39	kaa wa'a annù tsu zi, nywe'e wâ noò mə mɨ̀yaa mbə̀ŋ wa à lɛ nzì ǹyɛ'ɛ waa aà. Àâ àjàŋ yìi mə a ka yǐ kɨɨ bə a noò yìi mə Mu Ŋù à ka yǐ zì aà. 
MAT.24.40	M̀bâŋnə̀ ji baa ɨ ka yǐ kɨ fà'à a afɔ̀ tâ bɨ̀ yi nlɔ̀gə̀ yî m̀fùùrə̀ m̀ma'atə yî mɔ̀'ɔ̂. 
MAT.24.41	Bàŋgyɛ̀ bi baa ka yǐ tswe adɨgə ŋghɔ̀'ɔ̂ àbaa tâ bɨ̀ zi nlɔ̀gə̀ yî m̀fùùrə̀ m̀ma'atə yî mɔ̀'ɔ̂. 
MAT.24.42	Maa ajàŋ, nɨ̀ ka ntsyɛsə ghuu nloŋ mə kaa nɨ̀ sɨ njwi ya yìi mə Mmà'àmbi ghùù à ka zì ghu aa zî. 
MAT.24.43	Nɨ̀ zi tâ à laa mə, m̀bɔ̂ŋ ǹdâ wa à lɛ mbaa zi a noò yìi mə nyə̀rə̂ à ka zì ghu nɨ̂tugə aa boŋ à tswe nɨkerə̀ ŋka bɛ ndâ yì ya mə tâ ǹyərə wa à tsee zǐ bəgə ɨ kuu ghu. 
MAT.24.44	Maa ajàŋ, nɨ̀ ka ŋkɨɨ ntaŋtə nû juu, nloŋ mə Mu Ŋù à ka yǐ zì aa a noò yìi mə kaa nɨ̀ sɨ̀ zî aà.
MAT.24.45	Ŋ̀gàŋàfà'à yî sɨgɨ̀nə̀ yìi à kɨ ntswe nɨ mɨ̀tsyɛ̀ aa, yìi mə taà yì à lə̀ə mə tâ à ka nlentə ndâ yì, ŋ̀ka mfa nɨ mɨ̀jɨ a mbo banda bya a nɨ nòò yìi a kù'ùnə aa, à nɨ wò aa ɛ? 
MAT.24.46	Nɨ̀dorə a mbo ŋgàŋàfà'à ma wa mə mbə taà yì a ka mbɨɨ nyə a ghɨ̀rə̀ maa ajàŋə̀. 
MAT.24.47	Mə̀ swoŋ tsi'ǐ annù nɨ̂ŋkoŋ a mbo bù mə, taà yì wa à ka tɨgə ghɨ̀rə̀ mə à ka nlentə njoò ji tsi'ì tsɨ̀mə̀. 
MAT.24.48	Lâ m̀bə ŋgàŋàfà'à yî m̀bɨ wa a swoŋ a mbo ɨbɨɨ nû yi mə, ‘Tâfà'à ghà à ka tɨ̀gə’ 
MAT.24.49	ǹlɔgɨnə ŋka ŋghɔɔ ŋgǎŋfà'à jya ji mɔ'ɔ, ǹjɨ, nno mbaanə, 
MAT.24.50	boŋ taà yì wa à ka zǐ a njwi yìi à sɨ nii yu'utə aa, bo a nɨ nòò yìi kaa à sɨ̀ zi aa, 
MAT.24.51	ɨ nɨŋ njo ghu nu, ɨ lɔ̀gə̀ yi ɨ lə̀ə̀ bo bɨ̀ ŋ̀gàŋabagɨlə̀; maa adɨgə bə̌ yə̀'ə̀ ghu ŋkɨɨ kurə nɨ mɨ̀sɔ̀ŋə̂ myaa.
MAT.25.1	“Bì'inə̀ fɨgɨnə annù nɨfɔ̌ aburə nɨ bɔɔ ŋgɔ̀ɔ̀ bi nɨghum bìi bɨ lɛ nlɔ̀gə̀ bɨ̂lâm byaa ŋghɛɛ a mbòo ndòò nɨ̀yɔ'ɔ ghu. 
MAT.25.2	Bì bi ntaà lɛ njɨ̀ŋtə̀, bì bi ntaà bɨ bâŋnə̀ ǹtsyɛsə. 
MAT.25.3	Bǐ ajɨ̀ŋtə̀ bya lɛ nlɔ̀gə̀ bɨ̂lâm byaa kaa kɨ'ɨ̀ bɨ̂ywe'e bɨ mɨghurə bi dàŋ bû ǹtugɨlə. 
MAT.25.4	Lâ bì tsyɛ̀sə̀ bya lɛ ntugɨlə bɨywe'e bɨ mɨghurə bi dàŋ. 
MAT.25.5	Tsǒ mə ndòò nɨyɔ'ɔ wa à lɛ ntɨ̀gə̀ a nzi aa, bo bɨ tsɨ̀m lɛ ntsɨŋ fɨ̀lo mbwiiŋkə. 
MAT.25.6	Lâ à bə̀ mə̂ nɨ̂ ǹtɨɨ̀ ɨ̀tugə, bə̀ tɔŋnə̀ ǹswoŋ mə, ‘Wa ndoo nɨ̀yɔ'ɔ wa à zì mə̂, nɨ̀ ghɨrə bì'inə̀ fɛ'ɛ ntsi'i yi.’ 
MAT.25.7	Bɔɔ ŋgɔ̀ɔ̀ bya bɨ̀tsɨ̀m lɛ mbɨ̀ɨ̀nə̀, ŋ̀kɔ'ɔtə nɨ mɨ̀ŋkɨ̀rə̀ mɨ bɨ̂lâm byaa. 
MAT.25.8	Bǐ jɨ̀ŋtə̀ bya swoŋ a mbo bì mɨtsyɛ̀ bya mə, ‘Fa nɨ̀ yi'i nɨ mɨ̀ghurə̀ ǹloŋ mə bɨ̀lâm bi'i bwɛnə ŋghɛɛ.’ 
MAT.25.9	Lâ bì mɨtsyɛ̀ bya kwi'i a mbo bo mə, ‘M̀bə bì'ì fa boŋ kaa mɨ ka wa'à mbo bì'inə̀ bɨtsɨ̀m ku'ùnə̀. Nɨ̀ ghɛɛ a mbô ŋ̀gàŋmɨtaa nyuu muu ghu.’ 
MAT.25.10	Bô lò mə̂ ŋ̀ghɛɛ a nyuu, ǹdoo nɨ̀yɔ'ɔ wa a zî. Ǹlɔgə bə̂ bìi bɨ lɛ ntaŋtə nû yàà ǹtɨgə nyu'utə aa bo bo kuu ŋghɛ̀ɛ̀ waa wa adɨgə njɨ nɨ̀yɔ'ɔ ntsetə ntsǔndâ. 
MAT.25.11	Àbàŋtə̀ a bə̀ mə̂, bɔɔ ŋgɔ̀ɔ̀ bya bǐ mɔ'ɔ kɨ̂ ǹzi, ntɨgə ntwoŋə nswoŋə nɨ mə ‘M̀mà'àmbî, mà'àmbî, ŋa'a ntsǔnda a mbo bì'ì.’ 
MAT.25.12	Lâ ǹdoo nɨ̀yɔ'ɔ wa a kwi'i a mbo bo mə, “Mə̀ swǒŋ annù nɨ̂koŋ a mbo bù mə kaa mə̀ sɨ̀ ghuu zî. 
MAT.25.13	Ma mùu ajàŋ nɨ̀ tswe nɨkərə̀ ŋka mbɛ nloŋ mə kaa nɨ̀ sɨ njwi ya kə̌ abàŋtə̀ noò ya zî.”
MAT.25.14	Maà noò a ka yǐ bə aa tsǒ ŋû yìi à lɛ sɨ ghɛ̀ɛ̀ a nɨghaa a ndɨsyà ǹtwoŋ ŋgǎŋfà'â ji, m̀fa njoò ji a mbo bo. 
MAT.25.15	A mbo yì mɔ̀'ɔ, a fa bɨ̀talent bi ntaà.
MAT.25.16	Ŋù wa mə à lɛ ŋkwɛrə bɨ̂talent bi ntaà, à lɛ mburə ŋghɛɛ ŋka ntaŋə mɨtaa nɨ ghu. Àbìì a yoŋ ghu mbə bɨ̂talent bi ntaà. 
MAT.25.17	Wa yìi à lɛ ŋkwɛrə bɨ̂talent bi baa aa, à lɛ ŋkɨ ŋghɛɛ ntaŋə mɨtaa ghu, àbìì a kɨ̂ ǹyoŋ ghu, mbə bɨ̂talent bi baà. 
MAT.25.18	La wa yìi mə à lɛ ŋkwɛrə talent yî m̀fùùrə̀ aa, à lɛ mbàŋnə̀ ŋ̀ghɛɛ ntoŋ nsyɛ ntwiŋ ŋkabə̀ taà yì ya ghu. 
MAT.25.19	Àgha'a a lɛɛ̀ ǹsa'a, taà waa wa a bɨɨ̀ wa a nɨghaa, ntwoŋə waa mə bo bo tswe a nsyɛ nlèntə annǔ ŋkabə yâ. 
MAT.25.20	Wa mə à lɛ ŋkwɛre bɨ̂talent bi ntaà aa, à lɛ ntsyà ǹtəə a nsyɛ nswoŋ mə, ‘Taà, ò lɛ mfa aa bɨ̀talent bi ntaà a mbo mə̀, mə̀ fù'ù mə̂ bi ntaà ŋ̀ku'usə ghu.’ 
MAT.25.21	Taà yì wa a swoŋ ghu mbo mə, ‘Ò ghɨ̀rə̂ sɨgɨ̀nə̀ m̀bǎ ŋgàŋàfà'â ghâ yî sɨgɨ̀nə̀ yìi à tsyɛ̀sə aà. Àjàŋə mə ò lèntə ayoo yì kə̀'ə̀tə̀ nɨ̀ ǹtɨɨ̀ gho tsɨ̀mə̀ aa, mə̀ aa lə̀ə̀ gho tâ ò ka nlentə jî ghà'àtə̀. Tɨgə ŋkuu nzǐ tâ sɨ̀ ka ndorɨtə.’ 
MAT.25.22	Wa yìi à lɛ ŋkwɛrə bɨ̂talent bi baa aa, à lɛ ŋkɨ ntsya ntəə yìi ŋgaa nswoŋ mə, ‘Taà ghà, ò kɨ̀ fa aa bɨ̀talent bi baa a mbo mə̀, mə̀ bù mə̂ m̀fu'u bi baa ŋkù'ùsə̀ ghu, bɨ bulà.’ 
MAT.25.23	Taà yì wa a swoŋ ghu mbo mə, ‘Wa ò ghɨ̀rə sɨgɨ̀nə̀ m̀ba ŋgàŋàfà'â ghà yî sɨgɨ̀nə̀ yìi à tsyɛ̀sə aà. Àjàŋə mə ò kɨ̀ lèntə ayoo yì kə̀'ə̀tə̀ nɨ̂ ǹtɨɨ̀ ghô tsɨ̀mə̀ aa, mə̀ aa tɨgə lə̀ə̀ gho tâ ò tɨgə nlentə jî ghà'àtə̀. Kuu nzǐ tâ sɨ̀ ka ndorɨtə.’ 
MAT.25.24	Wa yìi mə à lɛ ŋkwɛrə a talent yî m̀fùùrə̀ aa, à lɛ ntsyà ǹtəə, nswoŋ mə, ‘Taà, mə̀ zi gho mə ò nɨ̂ àtɨntə ŋû, m̀fu'u nɨ mɨ̀jɨ a adɨgə yìi kaa ò sɨ̀ ghu bê, ŋ̀kɨɨ kya tɨ ghə ò bwì'î. 
MAT.25.25	Mə̀ kɨ̀ sɨ bɔ'ɔ nɨ̂ ghô, ŋ̀ghɛ̀ɛ̀ ǹtoŋ nsyɛ nnɨŋə a talent gho wa ghu. Kò, àyoo yìi à nɨ à yo aa a yûlà.’ 
MAT.25.26	Lâ, tâfà'à yì wa a swoŋ ghu mbo mə, ‘Àbɔrɨkə ŋgàŋàfà'à yî m̀bɨ̂! Ò lɛ nzi mə mə fù'ù tɨ ghə̂ mə̀ be, ŋkɨɨ ŋkya tɨ ghə mə̀ bwi'i, 
MAT.25.27	boŋ ò lɛ mbaa ŋghɛ̀ɛ̀ ǹləə ŋkabə̀ yà ya a ndânlə̀ə̂ ŋ̀kabə̀, tà mə̀ tɨ bɨ̀ɨ, mə̀ kwɛrə ayoo yìi a nɨ̂ àyaa nɨ̀ àbìì ghu. 
MAT.25.28	Tsɨ̂tsɔ̀ŋ, tâ nɨ̀ kwɛrə a talent gha wa ghu mbo mfa a mbo ŋù wa mə à tswe nɨ bɨ̀talent bi nɨghum aà. 
MAT.25.29	Ǹloŋ mə, a mbo ŋù ǹtsɨ̀m yìi à tswe nɨ̂ ǹjoo aa, bɨ aa kù'ùsə̀ tâ à tswe nɨ ju ɨ̀ gha'a. Lâ, ŋù yìi mə à sɨ̀ nɨ̂ ǹjoo tswê aa, bɨ ka kwɛrə, ɨ kwɛrə mûntsirə̀ yìi à tswe nɨ ghu aà. 
MAT.25.30	Ŋ̀ghɛɛ nɨ ndə̌ abɔrɨkə ŋgàŋàfà'à ghû, nɨ̀ ma'a yi a abɛɛ a mûm m̀fiì ɨ̀dɨ̀gə̀; a adɨgə yìi mə bə̌ yə̀'ə̀ ŋ̀kurə nɨ mɨ̀sɔ̀ŋə̂ myaa ghu aà.’
MAT.25.31	Nòò yìi mə Mu Ŋù à ka yǐ zì, a mum nɨ̀gha'a yu bo bɨ̀ baangel bɨtsɨ̀m aa, à ka yi ŋaŋnə nɨ̂ àbə̀rə̀ nɨfɔ̀ yî wè. 
MAT.25.32	Ɨ̀too ɨtsɨ̀m ɨ ka yǐ tɨgə ghotə tswe ghu nsi, tâ à yatə waa mbɛ̀ɛ̀ baa tsi'ì tsǒ ajàŋ mə ntsèè m̀bi a yàrə mbinjə̀rə̀ mfi'isə nɨ atɨtɨ̀ɨ mbi ndɔŋ aà. 
MAT.25.33	Ɨ tɨgə lə̀ə mbinjə̀rə̀ jya a abo yu yî mà'à, ɨ bàŋnə ləə ji ndɔŋ jya a abo yu yî ŋ̀kwàbə̀. 
MAT.25.34	Tâ m̀fɔ̀ wa a tɨgə nswoŋ a mbo bə̀ bya mə bɨ tswe a abo yu yî mà'à aa mə, ‘Nɨ̀ zi mbâ bə̀ bìi mə Taà ghà à nɨ̌ŋ mbɔɔnə a nu bù aà, nzi njɨ nɨ̌ annù nɨfɔ̀ yìi bɨ lɛ ntaŋtə nləə a mbo bù ǹlɔgɨnə a nlɔ̀gɨ̀nə̂ m̀bi aà. 
MAT.25.35	Ǹloŋ mə njì ɨ̀ lɛ sɨ yaŋə naa, nɨ̀ fa mɨ̀jɨ a mbo mə̀. Ǹjì ŋ̀kì ɨ kâ yaŋə naa, nɨ̀ fâ ŋ̀kì à mbo mə̀. Mə̀ bə̂ ŋ̀gɨ̀ɨ̀, nɨ̀ kwɛrə̂ ghâ. 
MAT.25.36	Mə̀ tswê ǹswèrə̀ ǹswèrə̀, nɨ̀ fâ àtsə̀'ə̀ a mbo mə̀. Mə̀ kâ ŋ̀ghɔɔ, nɨ̀ lêntə̀ nɨ̀ghɔ̀ɔ̂ nâ. Mə̀ tswê a ndâtsaŋ, nɨ̀ lêntə̀ ghâ. 
MAT.25.37	Maa noò, tâ bə̀ bya mə annù yaa a tsinə aa tâ bɨ̀ betə yi mə, ‘M̀mà'àmbî, bì'ì lɛ nyə gho aa a fə, ǹjì ɨ kâ ǹyaŋə noo, bì'ì jɛ'ɛ̀ gho, kə̀ ŋ̀kɨ mfa ayoo yì nò a mbo wò a jaŋə njì ŋkɨ lɛ sɨ yaŋə nòo aa ɛ? 
MAT.25.38	Bì'ì lɛ nyə gho aa a fə ò bə̂ ŋ̀gɨ̀ɨ̀ bì'ì kwɛrə̀ gho, kə̀ ò tswê ǹswèrə̀ bì'ì wɛ'ɛ̀ àtsə̀'ə̀ a nu wò aa ɛ? 
MAT.25.39	Bì'ì lɛ nlèntə̀ nɨghɔ̀ɔ̀ no aa a fə, kə̀ ŋ̀kɨ lentə gho a ndâtsaŋ aa a fə aa ɛ?’ 
MAT.25.40	Tâ m̀fɔ̀ wa a kwi'i a mbo bo mə, ‘Mə̀ swòŋ a mbo bù tsi'ǐ annù nɨ̂ŋkoŋ mə, àjàŋə mə nɨ̀ lɛ ŋghɨ̀rə̀ ma ya annù a nu mumaà ghà ghû yî mɔ̀'ɔ yìi à kə̀'ə nsɨgə nlwi'i aa, nɨ̀ lɛ ghɨ̀rə̀ aa a nu mə̀.
MAT.25.41	“A ŋghɛ̀ɛ a nɨ bə̀ bya bìi mə bɨ tswe a abô yi yî ŋ̀kwàbə̀ aa, â swoŋə a mbo bo mə, ‘Lǒ nɨ̀ ghuu a mbɛ̀ɛ mə̀ mba ŋgǎŋndɔ̀ɔ̀, ŋ̀ghɛɛ ŋkuu nɨ mɔ'ɔ tɨ mɛ̀ wa yìi bɨ naŋsə a mbo Devil bo bɨ̀ baangel bi aà. 
MAT.25.42	Ǹloŋ mə ǹjì ɨ̀ lɛ sɨ yaŋə naa kaa nɨ̀ wa'ǎ mɨjɨ a mbo mə̀ fâ; ǹjì ŋ̀kì ɨ kâ ǹyaŋə naa, kaa nɨ̀ kɨ'ɨ̌ ayoo yì nò a mbo mə̀ fâ. 
MAT.25.43	Mə̀ lɛ mbə ŋgɨ̀ɨ̀ kaa nɨ̀ kɨ'ɨ̀ gha kwɛrə̀; mə̀ tswê ǹswèrə̀ ǹswèrə̀ kaa nɨ̀ wa'ǎ atsə̀'ə̀ a nu mə̀ wɛ'ɛ̀. Mə̀ ghɔɔ̀ kaa nɨ̀ kɨ'ɨ̀ nɨghɔ̀ɔ̂ na lèntə̀. Mə̀ tswê a ndâtsaŋ, kaa nɨ̀ kɨ'ɨ̀ gha ghantə̀.’ 
MAT.25.44	Tâ bo kɨ mbetə yi mə, ‘M̀mà'àmbî, bì'ì lɛ nyə gho aa a fə, ǹjì ɨ yaŋə̀ noo, kə̀ ǹjì ŋ̀kì ɨ yaŋə̀ noo, kə̀ ò kɨ̂ m̀bə ŋgɨ̀ɨ̀, kə̀ ò kɨ̂ ǹtswe a nswèrə̀ ǹswèrə̀, kə̀ ŋkɨɨ ŋghɔɔ, kə̀ ŋ̀kɨ ntswe a ndâtsaŋ kaa bì'ì kɨ'ɨ̌ annǔ tsu a nu wò ghɨrə̀ aa ɛ?’ 
MAT.25.45	Boŋ à ka kwi'i a mbo bo mə, ‘Mə̀ swòŋ a mbo bù tsi'ǐ annù nɨ̂koŋ mə, àjàŋə mə nɨ̀ lɛ ŋkɨ'ɨ a nu ghûlà yî mɔ̀'ɔ yìi à kə̀'ə nsɨgə nlwi'isə aa ghɨ̀rə̀ aa, kaa nɨ̀ lɛ ŋkɨ'ɨ aa a nu mə̀ kɨ ŋghɨrə.’ 
MAT.25.46	A bo tɨgə nlo ŋghɛ̀ɛ̀, ŋ̀ghɛɛ ŋkuu a nɨ ǹjo tɨ̀ mɛ̀ ya. Tâ bə̀ bìi mə ànnù yaa a tsinə aa tâ bo baŋnə ŋkuu a mûm ǹtswêntɨ̀ɨ̀ yìi ɨ̀ lwì'i nɨ̂koŋə̀ aà.”
MAT.26.1	Yesu à màŋsə̀ mə̂ a ndɨ̀'ɨ̂ ɨ̀nnù ma jû, ǹswoŋə a mbô ŋ̀gǎŋyəgə̂nnù ji mə, “Nɨ̀ zi mə 
MAT.26.2	ǹjwî Passa ɨ̀ tswe aa a njɨ̌m njwi ji baà. Bɨ ka fa Mu Ŋù, tâ bɨ̀ lɔgə ŋghɛ̀ɛ̀ ŋ̀kwèèntə̀ a ati bàŋnə̀bàŋnə̀.”
MAT.26.3	Maà nòò, bɨ̀lɨɨ bɨ ŋgǎŋmà'anwì, a bɔ̀'ɔ nɨ bɨ̀tà bɨ ala'a bo lɛ mbòòntə̀ a ntɔ'ɔ ŋgàŋmà'anwi yî ŋ̀wè mə bɨ lɛ sɨ twoŋə nɨ Kaifas aa, 
MAT.26.4	a ntaŋə̀ a ajaŋ mə bo ka ŋi'isə tswa Yesu ghɛɛ zwitə aà. 
MAT.26.5	Lâ bo lɛ nswoŋ mə, “A bɔŋ mə tâ bì'inə̀ tsuu ma yuà ànnù fàa njwî Passa ghɨ̀rə̀ nloŋ mə mbə bì'inə̀ tswa yi boŋ fɨ̀kɔ̀rə̀ ka fɛ'ɛ a tɨtɨ̀ɨ bə̀ ɨ bùùrə ɨdɨgə.
MAT.26.6	Yesu à lɛ ntswe a Bethany a nda Simon yìi mə à lɛɛ̀ m̀bə ŋûkɨkwen aa ŋka jɨ, 
MAT.26.7	màngyɛ̀ yî mɔ̀'ɔ a zî ghu mbɛ̀ɛ̀, nɨ mɨ̀ghurə mì lùmtə̀ mɨ antɨ̀ndùû mî sɨgɨ̀nə̀ nɨ̂ ǹtsɨ̂ŋ ŋ̀gɔ̀'ɔ̀ alabasta aà. À zì mə aa, ǹlɔ̀gə̀ mɨghùrə̀ mya ntswentə nyɔ'ɔ atu Yesu ghu. 
MAT.26.8	Ŋ̀gǎŋyəgə̂nnù Yesu bo yə, mɨ̀ntɔ̂ŋ myaa mɨ lwî, bo betə mə, “À nàŋsə nta ŋgɨ'ɨ nɨ mɨ̀ghurə mu laà aa a ya?” 
MAT.26.9	Ǹloŋ mə mbə bɨ lɔgə̀ mɨ̀ghurə mà mû m̀fee nɨ̂ ŋ̀kabə yì ŋwè m̀fa a mbo ŋgàŋə̂mfumə aa ɛ?
MAT.26.10	Yesu a yu'ù à àjàŋ yìi mə bo ghàà laà aa, ǹswoŋə a mbo bo mə̀, “Nɨ fa ŋgɨ'ɨ a mbo màŋgyɛ̀ ghu aa a ya ɛ? Nɨ̀ sɨ̀ zi mə à nɨ̂ ànnù yî sɨgɨ̀nə̀ mə à ghɨ̀rə a nu mə̀ ɛ? 
MAT.26.11	Ŋ̀gàŋə̂mfumə ɨ tswe a tɨtɨ̀ɨ bù aa bɨ̀nòò bɨ̂tsɨ̀mə̀, lâ kaa mə̀ ka wa'a a tɨtɨ̀ɨ bu aa a ŋgɔ̀ŋ bɨ̀nòò bɨ̂tsɨ̀m tswê. 
MAT.26.12	À yɔ'ɔ gha nɨ̀ mɨ̀ghurə mù, ǹnaŋsə aa nû yà m̀bɔŋ tâ nòò twìŋə̂ ghà à ku'u. 
MAT.26.13	Mə̀ swoŋ a mbo bù tsi'ì ànnù nɨ̂ŋkoŋ mə, a nɨ̂ ŋ̀gɔ̌ŋ ɨdɨ̀gə tsɨ̀m jìi mə bɨ ka yǐ kɨ swoŋə nɨ̂ ǹtoo yì ǹsɨgɨ̀nə̀ yû ghu fàa mbi aa, bɨ ka yi kɨɨ kɨ swoŋə nɨ̂ ànnù yuà mə màŋgyɛ̀ ghuà à ghɨ̀rə a nu mə̀ aà, ŋ̀wa'atə nɨ̂ yi.
MAT.26.14	Ma mùu noò ŋù yî mɔ̀'ɔ a tɨtɨ̀ɨ ŋgǎŋyəgə̂nnù Yesu jya nɨ̀ghûm ntsò baa mə bɨ lɛ sɨ twoŋə nɨ Judas Iscariot aa, a ghɛɛ a mbɛ̀ɛ bɨ̀lɨɨ bɨ ŋ̀gǎŋmà'anwì 
MAT.26.15	ǹswoŋə a mbo bo mə: “M̀bə mə̀ fee Yesu a mbo bù boŋ nɨ̀ ka fa akə a mbo mə̀ aa ɛ?” Bɨ̀lɨɨ bɨ ŋgǎŋmà'a Nwì bya bo lɔɔ̀ ɨ̀bà'atə ŋkabə Silva mɨ̀ghum mi ntarə mfa ghu mbô. 
MAT.26.16	Ǹlɔgɨnə maà noò Judas à lɛ sɨ tɨgə nlɔɔ nɨ̂ mânjì yìi mə mbə yu tsyâ ghu mfee Yesu.
MAT.26.17	A bə a njwi yì ǹtsyà m̀bìì a njwi ŋ̀kurə̂ àbaa tɨ kɔ'ɔ, ŋ̀gǎŋyəgə̂nnù Yesu ɨ zî m̀betə ghu mbo mə, “Ò lɔɔ mə bɨ naŋsə aa yuu adɨgə a mbo wò ta tâ ò jɨ mɨjɨ mə Passa ghu ɛ?”
MAT.26.18	Yɛ̀ɛso a kwi'i a mbo bo mə, “Nɨ̀ ghɛɛ a mbɛ̀ɛ ŋù kɨ̀kyɛ̀ a mûm àla'a, ǹswoŋ ghu mbo mə, ‘Ǹdɨ̀'ɨ̀nnù à swòŋ mə nòò ghà à kù'ù mə̂. Wa mə̀ ka jɨ mɨjɨ mɨ Passa bì'i bɨ̀ ŋ̀gǎŋyəgə̂nnù ja aa a nda wò.’ ”
MAT.26.19	Ŋ̀gǎnyəgə̂nnù Yesu jya ɨ kɨ̂ ŋ̀ghɛɛ ŋghɨ̀rə̀ tsi'ì wa ajàŋ mə Yesu à swòŋə aà, ǹnaŋsə njoo njɨ Passa jyâ.
MAT.26.20	Nòò ŋ̀kwɛ̂fɔ̀ à kù'ù mə̂, a tswe a atu atɛtə̀ ŋ̀ka jɨ bo bɨ̀ ŋ̀gǎŋyəgə̂nnù ji jya nɨ̀ghûm ǹtsò baà. 
MAT.26.21	Bô kà mə aa njɨ, Yesu a swoŋ a mbo bo mə, “Mə̀ swòŋə a mbo bù tsi'ǐ annù nɨ̂ ŋ̀koŋə mə, ŋù yî mɔ̀'ɔ a tɨtɨ̀ɨ bu à ka ghɨ̀rə fèè ghâ.”
MAT.26.22	Bo lɛ mburə njəŋnə si'i si'i a nyu'u annù ma yu, ǹtɨgə nlɔgənə ŋka mbetə nɨ̂ Yesu yi mɔ̀'ɔ, yi mɔ̀'ɔ mə, “M̀mà'àmbî, à nɨ mə̀ aa ɛ?”
MAT.26.23	Yesu a kwi'i a mbo bo mə, “Ŋù yìi mə bì'i yu jɨ, a nɨŋə̀ nɨ̂ àbô yi bi'iyu a akaŋ yì fùùrə̀ aa, à ka ghɨ̀rə fèè ghâ. 
MAT.26.24	Lâ ànnù ma yû a ka yə Mu Ŋù aa tsi'ì à àjàŋ yìi mə bɨ ŋwa'anə a mûm àŋwà'ànə̀ Nwî ǹloŋ ŋgaa yì aà. Ŋ̀gɨ'ɨ yì ǹswèrə̀ ǹswerə a nu ŋù yìi à fèe Mu Ŋu aà. Lâ a lɛ mbaa mbɔ̀ŋ mə tâ bɨ̀ tsee ajàŋ ŋû ma yû lô burə jwe, jwe bə̂.
MAT.26.25	Judas mə a lɛ ntswe nɨ̂ m̀fèe yi aa, a kɨ̂ m̀betə yìi ŋgaa mə, “Rabbi, tɨgə kaa ò sɨ aa gha swoŋə aa ɛ?” Yesu a kwi'i ghu mbo mə, “Ò swòŋ mə̂!”
MAT.26.26	Bo kà maa njɨ, Yesu a lɔgə̀ àbaa, mfa mbɨ'ɨkə a mbo Nwì, m̀batə, mfa a mbô ǹgǎŋyəgə̂nnù ji jya, ǹswoŋ mə: “Kò ŋkurə nɨ̀; à nɨ̂ ɨ̀bɨ̀ɨ nû gha ɨ ghùa.”
MAT.26.27	M̀bu ntɨgə nlɔgə ndɔ̂ŋ mɨ̀lù'ù, m̀fa mbɨ'ɨkə a mbo Nwî, m̀fa a mbo bo, nswoŋ mə, “Kò nô nɨ̀ bu bɨtsɨ̀mə̀. 
MAT.26.28	À nɨ̂ àləə nû ya â yuà, àləə ŋwàrə̂ àkàà yìi mə bɨ ka saansə atu bə̀ bî ghà'àtə̀ aà. 
MAT.26.29	Mə̀ swǒŋ a mbo bù tsi'ǐ annù nɨ̂ŋkoŋ mə, ǹlɔgɨnə tsɨ̂tsɔ̀ŋ, kaa mə̀ ka yi wa'à mɨlù'ù bû ǹno, nywe'e a njwi yìi mə mə̀ ka yǐ bǔ no mɨlù'ù mî fii bi'inə̀ a mûm ànnù nɨfɔ̀ Taà ghà a aburə aà.”
MAT.26.30	Bo yəə̀ ɨ̀kòò, m̀fɛ'ɛ ŋkɔ'ɔ ŋghɛɛ a atu nta'a Olive.
MAT.26.31	Bo kɔ̀'ɔ̀ mə̂ ǹywe'e ghu, Yesu a swoŋ a mbo bo mə, “Bù tsi'ì bɨ̀tsɨ̀m, nɨ̀ ka ghɨ̀rə mà'àtə̀ gha khə̀kə̀ nɨ̂tugə siì, ǹloŋ mə a tswe a mûm àŋwà'ànə̀ Nwî mə, ‘Mə̀ ka zwitə ntsèèmbi tâ àkàrə mbinjə̀rə̂ yi tâ à ja'anə.’
MAT.26.32	Lâ nòò yìi mə mə̀ ka yǐ yweenə nɨ nɨ̀wo aa, mə̀ ka yǐ tsyǎ a mbìi bù, ɨ fòo ŋghɛ̀ɛ̀ a Galilea.”
MAT.26.33	Peta swoŋ ghu mbo mə, “Mbə bə̀ bɨ̀ tsɨ̀m tɛ'ɛ kɨ mà'àtə̀ nɨ̂ ghô mà'àtə̀ khə̀ boŋ kaa mbə mə̀ wa'à gho mà'àtə̀ bə̂.”
MAT.26.34	Yesu a kwi'i ghu mbo mə, “Mə̀ swǒŋ a mbo wò tsi'ì ànnù nɨ̂ŋkoŋ mə, tsi'ì nɨ̀tugə sìi, m̀bɔŋ tâ àŋkə̀gə̀ tâ à tɔŋ boŋ ò tùù mə̂ ghâ ŋ̀gàà ji tarə̀.”
MAT.26.35	Peta a kwi'i mə, “À tɛ̀'ɛ kɨ bə bə̂ ànnù nɨ̀wo boŋ mə̀ ka kwo bi'ò; kaa mbə mə̀ wa'à gho tuù.”
MAT.26.35	Ŋ̀gǎŋyəgə̂nnù Yesu jyâ tsɨ̀m bo lɛ ŋkɨ nswoŋ tsi'ì maa ajàŋə̀.
MAT.26.36	Yesu a bɔ'ɔ nɨ ŋgǎŋyəgə̂nnù ji jya ghɛ̀ɛ̀ mə̂ nywe'e a adɨgə yî mɔ̀'ɔ yìi mə bɨ lɛ sɨ twoŋə nɨ Gethsemane aa, Yesu a swoŋ a mbo bo mə, “Nɨ̀ tswe faà, tâ mə̀ ghɛɛ ntsà'àtə̀ Nwî fiì.” 
MAT.26.37	Yesu à kà mə aa ŋghɛɛ aa, ǹlɔ̀gə̀ Peta a bɔ'ɔ nɨ bɔɔ bɨ Zebedee bya bi baà. Nû yì ɨ̀ lɛ nlɔ̀gɨ̀nə̀ ŋ̀ka mbɨ'ɨ, ǹtɨɨ̀ yi ɨ luu nɨ̂ àjəŋnə̀. 
MAT.26.38	Yesu a swoŋ a mbo bo mə, “Àjəŋnə̀ a luu a ntɨɨ mə̀ si'i mburə mbə tsi'i a nzwitə mə̀; nɨ̀ tswe faà, ǹtswe nɨkɨrə̀ bi'inə̀.
MAT.26.39	A ma'àtə̀ waa, ŋghɛntə a mbìì, ŋ̀wo nnɔ̀ŋə a nsyɛ a kùu kuu, ǹtsa'atə Nwî ǹswoŋ mə, “Taà ghà, m̀bə mânjì a tswe ghu, Ò ghɨrə̀ mə tâ ǹdɔ̂ŋ ŋ̀gɨ'ɨ yuà ɨ tsyâ. Lâ mə kɔ̀ŋ aa ŋghɨ̀rə annù yìi mə o lɔ̀ɔ̀ aà, kaa wa'ǎ bə̂ ànnù yìi mə mə lɔ̀ɔ̀ aa bə̂.”
MAT.26.40	A bɨɨnə̀ m̀bɨɨ ŋghɛ̀ɛ̀ a mbɛɛ ŋgǎŋyəgə̂nnù ji jya ǹyə bo bɨtsɨ̀m bwiì. A twoŋtə̀ Peta m̀betə ghu mbo mə, “M̀bə nɨ̀ wa'à nɨkərə̀ bì'inə̀ a nɨ àbàŋtə̀ noò yî fùùrə̀ tswê aa ɛ? 
MAT.26.41	Nɨ̀ ka ntswe nɨkərə̀ ǹtsa'atə nɨ̂ Nwî ta wa'a a ŋkɨ̀rə̀ Satan lô ŋ̀wo; mə̀ zi mə ntɨɨ̀ ghuu ɨ lɔ̀ɔ̀ ŋghɨrə ànnù yìi a ku'unə aà, lâ njyǎnû yùù ɨ bâŋnə̀ m̀bɔrə.”
MAT.26.42	Yesu a ma'àtə̀ waa, m̀bu ŋghɛ̀ɛ̀ ǹtsa'atə Nwî mə, “Taà ghà, mbə a bə yìi mə mânjì kaa à sɨ̀ ghu tswê a ŋkwɛrə ndɔ̂ŋ ŋ̀gɨ'ɨ yù a mbo mə̀, ta tâ mə̀ tsuu no, Ò tɨgə̀ ŋghɨrə bə̂ ànnù yìi mə o lɔ̀ɔ̀ aà.” 
MAT.26.43	A bû m̀bɨɨ ŋghɛ̀ɛ̀, ǹyə ŋgǎŋyəgə̂nnù ji jya ɨ burə̀ kɨ bwii tsi'ì bwìì, nloŋ mə fɨ̀lo lɛ nluu a mi'i bo aà.
MAT.26.44	A ma'àtə̀ waa mbu ŋghɛ̀ɛ̀ ǹtsa'asə a Nwî a nɨ̂ ŋ̀gàà jìi mə ɨ ywe'e ji tarə aa, m̀bu nswoŋ tsi'ì ànnù ya yìi mə a lɛ mfòò swoŋə a mbìì aà ghu mbô. 
MAT.26.45	À màŋsə̀ mə̂, m̀bu mbɨ̀ɨ̀ wa a mbɛ̀ɛ ŋgǎŋyəgə̂nnù ji jya, ǹswoŋ a mbo bo mə, “Nɨ̀ burə ka kɨ bwii tsi'ì bwìì, m̀mɨɨntə nɨ̂ ghuu aa ɛ? Wa nòò à tɨgə a abô; bɨ fèè mə Mu Ŋù a mbo bə̀ bî bɨ̂. 
MAT.26.46	Bɨ̀ɨ̀nə nɨ̀ tâ bì'inə̀ ghɛɛ, wa ŋù yìi mə à fèe gha aa, à zì mə̂.”
MAT.26.47	Yesu à kà mə aa ŋghaa laà, kaa mburə tɨ màŋsə̀, Judas, ŋù yì mɔ̀'ɔ wa atɨtɨ̀ɨ ŋgǎŋyəgə̂nnù Yesu jya nɨ̀ghûm ǹtsò baa, a burə nzi bo bɨ̀ nnɔ̀ɔ̀ bə̂ yî ghà'àtə̀ mə bɨ̀lɨɨ bɨ ŋgǎŋmà'a Nwi nɨ̂ ŋ̀gǎŋdɨ'ɨ nɔ̀ŋsə̀ bo bɨ bɨ̀tà bɨ ala'a bo lɛ ntoo. Bo lɛ ntugɨtə nwi ntsò nɨ mɨ̀bu'ù. 
MAT.26.48	Judas, yìi mə à lɛ mfèè yi aa, à lɛ mfa alènsə̀ a mbo bo mə, “Ŋù yìi mə mə̀ ka ghɛ̀ɛ̀ nɔŋ mɨghə̀gə̂ mi aa, boŋ à nɨ ghu; nɨ̀ baŋnə̀ yi.”
MAT.26.49	À zì mə̂, m̀burə ntsinə ŋghɛɛ a mbɛ̀ɛ Yesu, ǹnɔŋ mɨghə̀gə̂ mi, ǹswoŋ ghu mbo mə, “Rabbi, mə tsà'àtə̀ nɨ̂ ghô.”
MAT.26.50	Yesu a kwi'i ghu mbo mə, “Nsû ghà, ghɨ̀rə annù yìi mə̀ ò tswe nɨ̂ ŋ̀ghɨ̀rə aà.” Bə̀ bya mə bo bɨ Judas lɛ nzì aa, bo tɨgə̀ m̀baŋnə Yesu. 
MAT.26.51	Bo bàŋnə̀ mə̂ yi aa, ŋ̀gàŋyə̀gə̂nnù yì wa yì mɔ̀'ɔ a tsɔ'ɔ munwi yì ŋ̀kwyɛ atôŋnə̌ abù'u ŋgàŋmà'anwì yî ŋ̀wè ghu nlɔ'ɔsə. 
MAT.26.52	Yesu a swoŋ ghu mbo mə, “Nɨŋə munwi ghò wa fu a mba'à, ǹloŋ mə ŋù yìi mə à sɔ̀ŋə munwi a mba'a aa, a ka yì kɨɨ kwo aa tsi'ì nɨ̀wo nɨ munwi. 
MAT.26.53	Ò sɨ̀ zi mə mbə mə̀ betə̀ Taà ghà a tsyâsə̀ ǹda bɨ̂mânjɔ̀ŋ bɨ baangel bìi mə bɨ tsyatə ntsu'u nɨghûm ǹtsò baà aa, tsi'ì tsɨ̀tsɔ̀ŋ tâ bɨ̀ zi ŋkwɛtə gha aa ɛ?” 
MAT.26.54	Mbə mə̀ ghɨrə ma mùu ajaŋ boŋ kaa ànnù yìi mə àŋwà'ànə̀ Nwî a swoŋ aa, kaa a ka wa'à nɨ̂ ànnù nɨ̂koŋ fɛ̀'ɛ̀.”
MAT.26.55	Yesu à ghàà mə̂ laà aa, m̀bəŋ mbetə nɔ̀ɔ̀ bə̂ bya mə, “Nɨ̀ zi nɨ̀ nwi ntsò a bɔ̀'ɔ nɨ mɨ̀bu'u aa a ntswa mə̀ tsǒ nɨ zi a mbaŋnə àŋgâmɨghee aa ɛ?” Tɨgə mə̀ kɨ̀ sɨ tswe bi'inə̀ a Ndâma'a Nwì aa a njwi njwi ndɨ̀'ɨ̀ nɨ ghuu, kaa nɨ̀ wa'à gha tswa aa a ya aa ɛ? 
MAT.26.56	Lâ ɨ̀nnù ma jû tsɨ̀m ɨ fɛ'ɛ aa, a nlwensə nɨ̀ghàà nìi mə ǹtoo Nwî ɨ lɛ ŋwà'ànə̀ aà.”
MAT.26.56	Ŋ̀gǎŋyəgə̂nnù Yesu jyâ tsɨ̀m ɨ tɨgə̀ m̀ma'atə yi ŋ̀khəkə waa.
MAT.26.57	Bə̀ bya mə bɨ lɛ ntswa Yesu aa lɛ ntɨgə nlɔgə yi ŋghɛɛ nɨ ghu a nda Kaifas, ŋ̀gàŋmà'anwì yî ŋ̀wè, a adɨgə yìi mə ŋ̀gǎŋdɨ̀'ɨ nɔ̀ŋsə̀ nɨ bɨ̀tà bɨ ala'a lɛ ŋghotə ghu aà. 
MAT.26.58	Peta à lɛ sɨ tɨgə nyoŋə a njɨ̀m, ǹtəə nii nɨ a sà'a agha'à. À yòŋ mə̂ ǹywe'e a ndùgə Kaifas laa, ŋ̀kuu ntswe a nsàŋàbɛ̀ɛ̀ bo bɨ̀ ŋgǎŋmbɛ̂ ǹdâmà'anwì a nyə̂ ànnù yìi mə bɨ ka ghɨ̀rə̀ a nu Yesu aà. 
MAT.26.59	Bɨ̀lɨ̀ɨ bɨ ŋgǎŋmà'anwì bo bɨ̀ ŋgǎŋndasa'a lɛ sɨ lɔɔ nɨ mânjì yìi mə mbə bə̀ swôŋ ɨ̀bàŋnənnù a atu Yɛɛsɔ̂ tâ bo tsya ghu nzwitə yi. 
MAT.26.60	Lâ kaa wa'à yə̂, ka mə bɨ̂yəfə bɨ abǎŋnənnù bî ghà'àtə̀ lɛ mfɛ̀'ɛ̀ ntswɛɛ ɨbàŋnənnù ghu atu aà. Ǹgǎŋabaŋnənnu jya ji mɔ'ɔ ji baa ɨ fɛ'ɛ̀ ǹtəə nswoŋ mə: 
MAT.26.61	“M̀bâ ghulà à lɛ nswoŋ mə yu tswe nɨ̀ àdà'à a nsà'a ǹdâmà'anwì ɨ bǔ wùrə̀ fu a njɨ̌m njwi ji tarə̀.”
MAT.26.62	Ŋ̀gàŋmà'anwì yî ŋwè a bɨɨ̀nə̀ ǹtəə mbetə Yesu mə, “Ò sɨ nɨ̂ annu yî tsu a kwi'i tswê? Ò swǒŋ mə akə nɨ̂ ɨ̀nnù jû mə bɨ swoŋə a atu wò aa ɛ? 
MAT.26.63	Yesu a təə kaa wa'à yi kwɛ'ɛ̀. Kaifas a bû ǹswoŋ ghu mbo mə, “kàà nɨ̂ Ɨ̀kùm Nwî yìi à tswe ntɨ̀ɨ̀ aa mə o swoŋ aa tsi'ì ànnù nɨ̂koŋ mə ò nɨ̂ Àyɔ'ɔ̀ Nwì wa mə à nɨ Mu Nwì aa lɛ?”
MAT.26.64	Yesu a kwi'i ghu mbo mə, “Ò swòŋ mə̂. A ŋghɛ̀ɛ ghu, mə̀ swǒŋ a mbo bù mə, ǹlɔgɨnə tsɨ̂tsɔ̀ŋ, nɨ̀ ka yə Mu Ŋù tâ à tswe a mbɛ̀ɛ̀ nɨ̀kwɛɛ Nwì yìi mə à tswe nɨ̂ mɨ̀dà'à aa ni mà'à, ǹlo a aburə nsɨgə nɨ a mûm m̀bà'à.”
MAT.26.65	À kwì'ì mə̂ laà, ŋ̀gàŋmà'anwì yî ŋwè wa a satə̀ ɨ̀tsə̀'ə̂ ji, ǹswoŋ mə, “À bə̀gɨ̀tə Nwî! Nɨ̀ yù'û àjàŋ yìi mə à bə̀gɨ̀tə Nwî aà. Bi'inə̀ bù ǹlɔɔ nɨ̂ bɨ̀yəfə aa, a ya aa ɛ? 
MAT.26.66	Kə̀ nɨ̀ wà'àtə mə akə lɛ?”
MAT.26.66	Bo bɨtsɨ̀m bo kwi'i mə, “A ku'unə mə tâ à kwo.”
MAT.26.67	Bo swòŋ mə̂ laà aa, ǹlɔgɨnə ntɨgə tsee mɨ̀twyɛ ghu nsi, ŋ̀ghɔɔ nii, bi mɔ'ɔ bɨ fɛɛ̀ nii, m̀betə nii nɨ mə: 
MAT.26.68	“Tsǒ mə ò swǒŋ mə ò nɨ Àyɔ'ɔ̀ Nwì aa, twi ŋû yìi mə à fɛ̀ɛ gho aà.”
MAT.26.69	Maa noò Peta a tswê wa nsàŋàbɛ̀ɛ̀. Ŋ̀gàŋàfà'a Kaifas yî màŋgyɛ̀ yî mɔ̀'ɔ a zî ǹyə yi, m̀betə yi mə: “Tɨgə ò ghɨ̀rə mbaa ŋkɨ ntswe bu Yesu mu baGalilea wa aa ɛ?”
MAT.26.70	Peta a tuu a nsi mi'i bo bɨtsɨ̀m, ǹswoŋ mə, “kaa mə̀ sɨ̌ annù yìi mə o swoŋ aa zî.” 
MAT.26.71	Peta à ghàà mə̂ mùu ajàŋ aa, m̀fɛ̀'ɛ̀ ŋ̀ghɛɛ a ntsǔbù'ù. À fɛ̀'ɛ̀ mə̂, ŋ̀gàŋàfà'à yî màŋgyɛ̀ yî dàŋ a bû ǹyə yi, ǹswoŋ a mbo bə̀ bya mə bo bo lɛ ntəə aa mə, “Ŋù ghulà à ghɨ̀rə ntswe bo Yesu mu Naaserə wâ.”
MAT.26.72	Peta a ku'ùsə̀ ǹtuu, ŋ̀kaa nswoŋ mə, “kaa mə̀ sɨ̀ ŋû ma wî zî.”
MAT.26.73	Mu fɨ̀bàŋtə̀ à bù mə̂ ŋ̀ghə̀ə kɨ bə, bə̀ bya mə bo bɨ̀ Peta lɛ ntəə aa, bû ǹswoŋ ghu mbo mə, “O lɔ̀ɔ̀ aà ǹswoŋ mə kaa ò sɨ ŋgàŋyəgə̂nnù Yesu yî mɔ̀'ɔ bə? Mânjì yìi mə o ghàà ghu aa, a dɨ̀'ɨ̀ mə bu Yesu lo aa adɨ̀gə̀ yî fùùrə̀.”
MAT.26.74	Peta a lɔgə̀nə̀ ǹtɨgə ŋkaa nswoŋə nɨ mə, “Kaa mə sɨ̀ ŋû yî zî. Bɛɛ a bə yìi mə mə swoŋə aa àbǎŋnənnù, Nwì nɨ̂ŋ ǹdɔ̀ɔ̀ a atu mə̀.”
MAT.26.74	Tsi'ì maa noò àŋkə̀gə̀ a tɔŋə̀. 
MAT.26.75	Àŋkə̀gə̀ wâ à tɔ̀ŋ mə̂, Peta a wa'atə̀ ànnù ya yìi mə Yesu à ghɨ̀rə nswoŋ ghu mbo aa mə, “m̀bɔŋ tâ àŋkə̀gə̀ à tɔŋ, lɛ boŋ ò tùù mə̂ ghâ ŋ̀gàà ji tarə̀”. À wà'àtə̀ mə̂, m̀fɛ'ɛ ŋghɛ̀ɛ̀ ǹyə'ə tsi'ì a mbə̂ ànnù.
MAT.27.1	Àbɛ̀ɛ̀ fù'ù mə̂, bɨlɨɨ bɨ ŋgǎŋmà'anwì bɨtsɨ̀m a bɔ̀'ɔ nɨ bɨ̀tà bɨ ala'a bɨ̀tsɨ̀m bo boòntə̀ a ntaŋtə ajàŋ yìi mə bo ka zwitə Yesu aà. 
MAT.27.2	Bô tàŋtə̀ mə̂ m̀maŋsə, ŋ̀kwerə mbô mɨ Yesu, ǹlɔgə yi ŋghɛɛ mfa a mbo Pilato, mə à lɛ mbə Gûmnàà aà.
MAT.27.3	Judas mə à lɛ mfèè Yesu aa, à yə̀ mə ajàŋ yìi mə bɨ swoŋ mə bi ka zwitə Yesu aà, ǹtɨɨ̀ yi ɨ sa'à yi, a lɔgə̀ ɨ̀bàtə ŋkabə silber jya mɨ̀ghum mi ntarə ŋghɛ̀ɛ̀ m̀fa fu a mbo bɨ̀lɨɨ bɨ ŋgǎŋmà'anwì a bɔ̀'ɔ nɨ bìtà bɨ ala'a, ǹswoŋ a mbo bo mə, 
MAT.27.4	“Mə̀ ghɨ̀rə̂ ɨ̀bɨ̂ ǹloŋ mə mə̀ fèe ŋû tɨghə̂ mə à ghɨ̀rə̂ ànnù yî bɨ yì tsu aà!” Bo kwi'i ghu mbo mə, “maya a yə yì'i aa nɨ à kə̀? Â ka zi wô zi annù yìi mə ò ka ghɨ̀rə̀ nɨ yu aà.”
MAT.27.5	Judas a ma'à ŋ̀kabə ya a mûm ǹdâmà'anwì, m̀fɛ'ɛ ŋghɛ̀ɛ̀ ǹləŋə.
MAT.27.6	Bɨlɨɨ bɨ ŋgǎŋmà'anwì bya bɨ bwɛɛ̀ ŋ̀kabə ya nswoŋ mə, “Nɔ̀ŋsə̀ yì'inə̀ à dɨ̀'ɨ mə kaa à sɨ̀ ku'ùnə̀ mə tâ bɨ̀ ləə ajàŋə ŋkabə màyû a mûm àbàa ŋkabə̀ ǹdânwì ǹloŋ mə ɨ̀ nɨ̂ ŋ̀kabə̀ àləə aà.” 
MAT.27.7	Bo swòŋ mə̂ laà aa, ǹtswe a nsyɛ ŋghàànə̀, ǹlɔgə ŋkabə ya ŋghɛ̀ɛ̀ ǹyuu adɨgə ŋû m̀bɔ̀ɔ bàntɔ̀ɔ̀ ghu, tâ bɨ̀ ka ntwiŋə nɨ̂ bɨ̀gɨ̀ɨ̀ ghu. 
MAT.27.8	Ǹzi nywe'e sii, bɨ twoŋə adɨgə mayû aa nɨ Àdɨ̀gə Aləə̀.
MAT.27.9	Mayû ànnù a kɨ̂ m̀fɛ'ɛ mbòòntə̀ nɨ̂ ànnù yìi mə ǹtoò Nwi Yeremia à lɛ nswoŋ aà, mə, “Bɨ lɛ nlɔ̀gə ɨbàtə ŋkabə silber jya mɨ̀ghum mi ntarə mə bɔɔ bɨ baIsrael lɛ ntaŋ mə bɨ ka yi tu a atu yu ma wa aà, 
MAT.27.10	ŋ̀ghɛ̀ɛ̀ ǹyuu adɨgə ŋû m̀bɔɔ bàntɔ̀ɔ̀ ghu, tsi'i a ajàŋ yìi mə M̀mà'àmbî à lɛ nswoŋə a mbo mə̀ aà.”
MAT.27.11	Bɨlɨɨ bɨ ŋgǎŋmà'anwì bya nɨ bɨ̀ bɨ̀tà bɨ ala'a bya bo tɨgə̀ ǹlɔgə Yesu ŋ̀ghɛɛ nɨ ghu a nsi Gûmnàà. Gûmnàà a betə̀ yi mə, “Ò bə aa m̀fɔ̀ baYuda aa ɛ?” Yesu a kwi'i mə, “Ò swòŋ mə̂!” 
MAT.27.12	Bɨ̀lɨɨ bɨ ŋgǎŋmà'anwì a bɔ̀'ɔ nɨ bɨ̀tà bɨ ala'a bo lɛ nɨŋ ɨnnù a nu Yesu a nsi Pilato. La Yesu a na'à waa bɨtsɨ̀m.
MAT.27.13	Pilato a tɨgə̀ mbetə ghu mbo mə, “Ò sɨ ndùu ɨnnù jù mə bɨ swoŋə nɨ mə ò ghɨrə aà yu'u?”
MAT.27.14	Ànnù a lɛ mburə ntsya Gûmnàà tsi'ì tsyà a nyə mə kaa Yesu à lɛ ŋwa'à ànnù yî tsu burə ŋkwikwi'i bə aà.
MAT.27.15	À lɛ mbə nɔ̂ŋsə̀ Gûmnàà mə a yi mbə njwî Passa aa a fi'isə̀ ŋ̀gàŋàtsaŋ yì m̀fùùrə̀ yìi mə bə̀ lɛ ŋkɔ̀ŋ aa mfa a mbo bo. 
MAT.27.16	Ma mùu noò ŋ̀gàŋàtsaŋ yì mɔ̀'ɔ à lɛ ntswe a atsàŋ mə bə̀ bî ghà'àtə̀ bɨ lɛ nzi yi, bɨ twoŋə̀ nii nɨ Barabas. 
MAT.27.17	Nɔ̀ɔ̀ bə̂ bya bɨ ghòtə̀ mə̂ aa, Pilato a betə̀ waa mə, “Nɨ̀ kɔ̌ŋ mə tâ mə̀ fi'isə aa wò mfa a mbo bù, Barabas kə̀ Yesu mə bɨ twoŋə nɨ Àyɔ'ɔ̀ Nwì aa lɛ?” 
MAT.27.18	Pilato à lɛ mbetə ma mùu ajàŋ aa, nloŋ mə à lɛ nzi mə â lɛ ŋghɨ̀rə àghə̀'ə̀nə̀ mə tâ baYuda tswa Yesu nzi mfa ghu mbo aà.
MAT.27.19	Pilato à tswè mə̂ a aləŋə nsa'a mɨ̀sa'a, ŋ̀gwɛ̂ yì a too ŋ̀kɨ̀ɨ̀ ghu nu mə, “Sì'i mbô mo wa a nu ŋù wâ, ǹloŋ mə kaa à sɨ̌ annù yî tsu fânsə̀ aà. Mə̀ swoŋ laà aa ǹloŋ mə ǹjə̀ə̀ yî m̀bɨ̂ ɨ̀ ghɨ̀rə nlɛ gha sìi a ŋgaa yu.”
MAT.27.20	Lâ bɨ̀lɨ̀ɨ bɨ ŋgǎŋmà'anwì a bɔ̀'ɔ nɨ bɨ̀ta bɨ ala'a bɨ totə bə̂ bya mə tâ bɨ̀ betə Pilato tâ fi'isə Barabas ta tâ bɨ̀ baŋnə nzwitə Yesu. 
MAT.27.21	Gûmnàà a bû ŋ̀ku'usə mbetə waa mə, “A tɨtɨ̀ɨ bə̀ bua bi baa, nɨ̀ lɔ̀ɔ̀ mə tâ mə̀ ma'atə aa ghuu?” Bo kwi'i bɨ̀ tsɨ̀m mə, tâ bɨ̀ fi'isə Barabas.
MAT.27.22	Pilato a bû m̀betə waa mə, “Nɨ lɔ̀ɔ̀ mə tâ mə̀ tɨgə ŋghɨrə aa mə akə nɨ Yesu ghû mə bɨ twoŋə nɨ Àyɔ'ɔ̀ Nwì aa ɛ?” Bo tɔŋnə̀ ǹswoŋ mə, “Ta bɨ̀ kweentə yì a ati bàŋnə̀bàŋnə̀.”
MAT.27.23	Pilato betə̀ mə, “Nɨ lɔ̀ɔ̀ mə bɨ̀ kweentə yi aa a ya? Ànnù yî bɨ yìi mə à bù'ù aa à nɨ̂ àkə̀ aa ɛ?” Lâ bo bû ŋ̀ku'usə ntɔŋnə ghaa bə nɨ̀ mɨ̀tɨ̀ɨ̀ ǹswoŋ mə tâ bɨ̀ ghɛɛ ŋkwèèntə̀ Yesu.
MAT.27.24	Pilato à lɛ nyə mə yu ghɛ̀nsə̀ aa nòò yì, ŋ̀kɨ nzi mə yu bə ghɛ̀ɛ̀ nɨ̂ m̀bìì boŋ fɨ̀kɔ̀rə̀ fɨ ka fɛ̀'ɛ̀. Ǹswoŋ bɨ zî nɨ̂ ŋ̀kì, a si'ì m̀bô mi ghu a nsi bə̀ bɨ̀tsɨ̀m, ǹswoŋ mə, “Kaa àbô ya kaa a sɨ̀ a nɨ àləə nu ŋû ghû mə nɨ lɔ̀ɔ̀ a nsaansə aa tswê. A annù yìi mə nɨ lɔ̀ɔ̀ a ŋghɨ̀rə aa, a zi tsi'ì bù.”
MAT.27.25	Bə̀ bɨtsɨ̀m bɨ kwi'i mə, “Ɨ̀ɨ̀ŋə, tâ àləə nû yi tâ kuu a atu bì'ì bo bɨ̀ a atu bɔɔ̀ bi'i.”
MAT.27.26	Pilato a fi'isə̀ Barabas m̀fa a mbo bo, ŋ̀ghɨrə bɨ ghɔɔ Yesu, a fâ yi mə tâ bɨ̀ tɨgə nlɔgə ŋghɛ̀ɛ̀ ŋkwèèntə̀ a ati bàŋnə̀bàŋnə̀.
MAT.27.27	Bɨ̀sogyɛ̀ bɨ Pilato tɨgə̀ ǹlɔgə Yesu ŋ̀kuu ŋghɛɛ nɨ ghu a mûm ntɔ'ɔ Gûmnàà (mə bɨ lɛ sɨ twoŋə nɨ Praetorium aà), ǹtwoŋ bɨ̂sogyɛ̀ bɨtsɨ̀m bɨ zî ŋ̀ghotə ghu nsî. 
MAT.27.28	Bo tsɔ'ɔtə̀ ɨ̀tsə̀'ə̂ ji, ǹlɔɔ atsə̀'ə̀ yî ghə̀'ə̀ boò ŋ̀wɛ'ɛ ghu nû. 
MAT.27.29	Bɨ wɛ̀'ɛ̀ mə̂, ǹlɔɔ mɨndɨgə mɨ njɔ̂ŋ ǹjɔŋ mba'a tsǒ atsə̀'ətu nɨfɔ̀ ǹsosə ghu atû. Ŋ̀kɨ mfa ŋkɨ̀ŋkà'à ghu abo yì mà'à. Ǹtɨgə ŋwyɛ nii nsigɨtə ŋwo ghu nsi nswoŋə nɨ mə, “O lɛlɛ lɛɛ̀! M̀fɔ̀ baYuda à kɨ̀ kwɛ̀ɛ̂! À kwɛ̀ɛ̂!” 
MAT.27.30	Bo lɛ sɨ kɨɨ ntsee nɨ mɨ̀twyɛ ghu nu, ŋkɨɨ ŋghɔɔ nɨ̂ àtû yi nɨ̂ ŋ̀kɨ̀ŋkà'à yâ. 
MAT.27.31	Bɨ̀sogyɛ̀ bya bɨ nàŋsə̀ mə̂ ŋ̀wyɛ yi laà aa, ntsɔ'ɔ atsə̀'ə̀ yî bagɨtə ya ghu nu, m̀bu ŋ̀wɛ'ɛ jìi ɨtsə̀'ə̀ jya fu ghu nu, ǹtɨgə nlɔgə yi mə bo ghɛɛ kwèèntə̀ a ati bàŋnə̀bàŋnə̀.
MAT.27.32	Bo ka mə aa ŋghɛɛ a mânjì, ǹyə ŋû baCerene yî mɔ'ɔ, ɨ̀kǔm yi ɨ bə Simon, ǹtswa yi nɨ àdà'à mə tâ à be'e ati bàŋnə̀bàŋnə̀ Yesu yâ. 
MAT.27.33	Bo ghɛ̀ɛ̀ mə̂ ǹywe'e wa adɨgə yìi bɨ lɛ sɨ twoŋ nɨ Golgota aa, (ǹji'ì ɨ̀kùm ma ghû ma ghû ɨ bə mə, àdɨgə akwɛɛ atu ŋû) 
MAT.27.34	ǹlɔɔ mɨlù'ù mìi bɨ lɛ mfɔrɨnə nɨ̂ àfù yìi bɨ twoŋə nɨ gall aa mfa ghu mbo mə tâ no. Yesu a ywe'etə̀ ǹtuu yi a nnô.
MAT.27.35	Bɨ̀sogyɛ̀ bya kwèèntə̀ yi a ati bàŋnə̀bàŋnə̀, m̀ma'a ɨbìrì a nyə bə̀ bìi mə bɨ ka jɨ ɨtsə̀'ə̀ ji jyâ. 
MAT.27.36	Bɨ ghɨ̀rə̀ mə̂ laà aa, ntswe nsyɛ ntɨgə mbɛ nii. 
MAT.27.37	Bɨ lɛ ŋŋwà'ànə annù yìi mə à lɛ ŋghɨ̀rə̀ bɨ nɨ̂ŋ ɨ̀sa'a ghu nu aa m̀bɛɛ wa ati bàŋnə̀bàŋnə̀ ghu atu mə, “À nɨ Yesu, M̀fɔ̀ bàYuda à ghuà mə.” Ma yû a dɨ'ɨ̀ nɨ ànnù yìi mə à lɛ ŋghɨ̀rə̀ bɨ kwèèntə̀ yi aà. 
MAT.27.38	Bɨ lɛ ŋkɨ ŋkweentə bɨ̂yə̀rə bi baa bo bɨ̀ Yesu, ŋ̀kweentə yî m̀fùùrə̀ ghu mbɛ̀ɛ̀ a abo mà'à, ŋ̀kɨ tɨgə ŋkweentə yî mɔ'ɔ ghu mbɛ̀ɛ̀ a abô ŋ̀kwàbə̀.
MAT.27.39	Bɨ̀tsyà bɨ mânjì bɨ lɛ sɨ wyɛ̀ nɨ̂ Yesu ntsɨgə nɨ̂ ɨ̀tû jyaa nswoŋə nɨ ghu mbo mə, 
MAT.27.40	“Wò yìi mə ò lɛ nswoŋ mə ò ka sà'a ndâmà'anwì ɨ bǔ bɔɔ fu a jɨ̌m njwi ji tarə aa, yweensə ɨtu ɨbɨ̀ɨ nû gho lâ. M̀bə a bə annù nɨ̂ŋkoŋ mə ò nɨ Mu Nwì, ò sɨgə la fya atu ati bàŋnə̀bàŋnə̀ bì'ì yə̂.”
MAT.27.41	Bɨ̀lɨɨ bɨ ŋgǎŋmà'anwì, bo bɨ̀ ŋ̀gǎŋdɨ̀'ɨ nɔ̀ŋsə̀ nɨ bɨ̀tà bɨ ala'a bo lɛ ŋkɨ̀ɨ ŋwyɛ nɨ̂ Yesu tsi'ì mùu ajàŋ mə, 
MAT.27.42	“À lɛ sɨ yweensə badàŋ, tâ wa'ǎ ɨbɨ̀ɨ nû yi yumbɔŋ tsɨ̀tsɔ̀ŋ yweensə̀ la tâ bì'inə̀ yə. À nɨ yu yìi mə à nɨ Mfɔ̀ baIsrael aà. Tâ à sɨgə la fìi atu ati bàŋnə̀bàŋnə̀ boŋ bì'inə̀ ka bii annû yi. 
MAT.27.43	À lɛ nnɨŋ ntswêntɨ̀ɨ̂ yǐ ntsɨ̀m a mbo Nwì; tâ Nwì à wa'à yi tsɨ̂tsɔ̀ŋ zî ŋkwɛtə la, mə mbə a kɔŋ yi. À lɛ mbaa tɛ'ɛ̀ wa'à swoŋə̀ nɨ mə yu nɨ Mu Nwì aa ɛ.”
MAT.27.44	Bɨ̀yərə bya mə bɨ lɛ ŋkwèèntə̀ waa bo aa, bo lɛ sɨ kɨɨ mbəgɨtə nɨ̂ Yesu tsi'ì mùu ajàŋ.
MAT.27.45	Ɨ̀tugə ɨ lɛ mfii ŋkusə ala'à tsɨ̀m, ǹlɔnə nɨ nòò nsi'i nòò ŋ̀ghɛɛ nywe'e nɨ nòò nyə̌ŋ nòò. 
MAT.27.46	Nòò nyə̌ŋ nòò à kà mə aa ŋku'u, Yesu tɔŋnə̀ nyə'ə nswoŋ mə, “Eli, Eli, lama sabachthani?” Ma la a bə mə, “Nwìŋgɔ̀ŋ ghà, Nwìŋgɔ̀ŋ ghà, ò mè'e gha aa a ya aa ɛ?”
MAT.27.47	Bə̀ bya bǐ mɔ'ɔ mə bɨ lɛ ntəəntə maa adɨgə aa bɨ yu'u nswoŋ mə “Ŋù ghû a twoŋ aa Elijah.” 
MAT.27.48	Ŋù yî mɔ̀'ɔ a tɨtɨ̀ɨ bo a burə̀ ŋghɛɛ nlɔ̀ɔ̀ kûsa ntsu nɨ mɨ̀lù'ù mî tsə̀'ə̀, ǹsɔ'ɔnə a nɨ̂ ŋ̀kɨ̀ŋkà'à, ŋ̀kɔ'ɔsə mfa mə tâ Yesu à no.
MAT.27.49	Lâ bi mɔ'ɔ bɨ swoŋ mə “yu'utə tâ bì'inə̀ yə mə Elijah à ka zi kwɛtə yi lɛ.”
MAT.27.50	Yesu a bû ŋ̀ku'usə ŋŋɛntə njì yì ǹyə'ə mburə ntsɨɨ.
MAT.27.51	Maa noò, àtsə̀'ə̀ ya yìi mə a lɛ ŋkwàsə mûm ǹdâmà'anwì aa, a lɛ mbò'ònə̀ a tɨ̂tɨ̀ɨ̀, ǹlɔgɨnə a ndəŋ nsɨgə nywe'e a nsyɛ̂, ɨ̀dɨ̀gə̀ ɨ tsɨgə̀nə̀, ɨ̀lâŋsəŋgɔ̀'ɔ̀ ɨ ba'àkə̀. 
MAT.27.52	Mɨ̀syɛ̀ mɨ ŋa'akə bə̀ bɨ Nwî bî ghà'àtə̀ mə bɨ lɛɛ̀ ŋ̀kwokə aa, bɨ bɨɨ̀nə̀ nɨwô. 
MAT.27.53	Bə̀ ma bû bɨ lɛ mfɛ̀'ɛ̀kə̀ mɨsyɛ̀, ŋ̀kuu ŋghɛɛ a mûm àla'a Nwì, bə̀ bî ghà'àtə̀ bɨ yə̂ waa a nòò yìi mə Yesu à lɛ nyweenə nɨwo aà.
MAT.27.54	Àtu bɨ̂sogyɛ̀ ya bo bɨ̀ bɨ̀sogyɛ̀ bya bɨ̀tsɨ̀m mə bo lɛ ntswe mbɛ nɨ̂ Yesu aa, bô yə̀ mə̂ a ajàŋ yìi mə ǹsyɛ̂ ɨ̀ tsɨ̀gɨ̀nə aa, a bɔ̀'ɔ nɨ ɨ̀nnù tsɨ̀m jìi mə ɨ lɛ mfɛ̀'ɛ̀ aa, nɨ̀bɔ'ɔ nɨ tswâ waa, bo swoŋ mə, “Tsi'ì ànnù nɨ̂koŋə̀, ŋù ghuà à bə aa Mu Nwì.”
MAT.27.55	Bàŋgyɛ̀ bî ghà'àtə̀ bɨ lɛ tswe ghu, ntəə a sà'a agha'a, ǹlìì. À lɛ mbə bâŋgyɛ̀ ma bû mə bɨ lɛ nlò a Galilea ǹyoŋə nɨ̂ Yesu, ŋ̀kwɛtə nii aà. 
MAT.27.56	A tɨtɨ̀ɨ bàŋgyɛ̀ ma bû, Mary Magdalene, Mary ǹdè bɨ̀ Jɛms nɨ Joseph, a bɔ̀'ɔ nɨ ǹdè bɨ̀ bɔɔ bɨ Zebedee, bo lɛ ntswe ghu.
MAT.27.57	Nòò ŋ̀kwɛ̂fɔ̀ à kù'ù mə̂, ŋ̀gàŋkabə yì mɔ'ɔ, mə à lɛ nlo a ala'a Arimathaea, bɨ twoŋə̀ nɨ Joseph, ŋ̀kɨ mbə ŋgàŋyə̀gə̂nnù Yesu yî mɔ̀'ɔ aa, a zî 
MAT.27.58	ŋ̀ghɛ̀ɛ̀ a mbɛ̀ɛ Pilato a mbetə aku Yesu ya mə yu lɔ̀gə ɨ ghɛ̀ɛ twiŋə. Pilato a fâ àdà'à mə tâ bɨ̀ fa ghu mbô. 
MAT.27.59	Joseph a tɨgə̀ ŋ̀ghɛɛ nlɔ̀gə aku Yesu ya nlɨm nɨ̂ àtsə̀'ə̀ yî fù'ù yî sɨgɨ̀nə̀ yî fii, 
MAT.27.60	ŋ̀ghɛɛ nɨŋ a mum nɨ̀syɛ̀ ni nî fii nìi mə à lɛ ntoŋ a mûm àlâŋsəŋgɔ̀'ɔ̀ aà. À nɨ̀ŋ mə aa, ǹtii alâŋsə̌ŋgɔ̀'ɔ̀ yî mɔ'ɔ ntsetə ntsù nɨsyɛ̀ nya ghu, ǹtɨgə nlo ŋ̀ghɛ̀ɛ̀ yi. 
MAT.27.61	Mary Magdalene nɨ Mary yî mɔ̀'ɔ wa bo lɛ nzì ǹtswe nlii nɨ nɨ̀syɛ̀ nyâ.
MAT.27.62	Ǹjwî ǹnàŋsə̂ ǹjoo njwîŋgɔ̀ŋ ya ɨ̀ tsyà mə̂, àbɛ̀ɛ̀ a fu'u, bɨ̀lɨɨ bɨ ŋgǎŋmà'anwì a bɔ̀'ɔ nɨ bafarisai bo ghotə̀ ŋ̀ghɛɛ nyə Pilato, 
MAT.27.63	ǹswoŋ ghu mbo mə, “Taà, bì'ì wa'atə mə nòò wa yìi mə ǹgàŋmbwe'esə̀ wa, mə à kɨ̀ swoŋ mə yu nɨ M̀fɔ̀ baIsrael à kɨ̀ burə aa, à kɨ̀ swoŋ mə yu ka bɨ̀ɨ̀nə̀ nɨwo a njɨ̌m njwi ji tarə̀. 
MAT.27.64	Bì'ì zi aa a nswoŋ a mbo wò mə tâ ò too bə̂ tâ bɨ̀ ghɛɛ ŋka mbɛ nɨsyɛ̀ nya a atû ǹjwi ji tarə̀. Bì'ì swoŋ laà aa nloŋ mə bì'ì bɔ'ɔ mə m̀bə ŋ̀gǎŋyəgə̂nnù ji jya ɨ ka zǐ yə̀rə akû yi ya ghɛ̀ɛ̀ nɨ yu ɨ bàŋnə̀ tɨgə swoŋ a mbo bə̀ mə à ywèènə̀ mə̂ nɨwô. M̀bə bo ghɨrə ma mùu ajàŋ boŋ àbaŋnənnù ma yû a ka bàŋnə bɨ'ɨ tsyàtə yi ntsyàmbìì yâ.” 
MAT.27.65	Pilato a swoŋ a mbo bo mə, “Nɨ̀ lɔgə bɨ̂sogyɛ̀ tâ bɨ̀ ghɛɛ ŋka mbɛ nɨsyɛ̀ nyâ.” 
MAT.27.66	Bo fɛ'ɛ̀ ŋ̀ghɛɛ nsɨ̀ŋtə̀ nɨsyɛ̀ nya nɨ mànjì yìi mə mbə bɨ ŋa'a, bɨ zî, ŋ̀kɨ nləə bɨ̂sogyɛ̀ mɨ tâ bɨ̀ ka mbɛ.
MAT.28.1	Ǹjwîŋgɔ̀ŋ ya ɨ̀ tsyà mə̂, àbɛ̀ɛ̀ fu'u, a bə tsi'ì a tɨ̀tugə tɨ̀tugə a njwî yì ǹtsyàmbìì a mûm ŋgyà, Mary Magdalene, a bɔ̀'ɔ nɨ Mary yî mɔ̀'ɔ wa bo lɛ mfɛ̀'ɛ̀ ŋ̀ghɛɛ a lèntə nɨ̀syɛ̀ nɨ Yesu nyâ. 
MAT.28.2	Ǹsyɛ ɨ̀ lɛ ntsɨ̀gɨ̀nə̀ tsi'ì nɨ̀tɨ̀ɨ̀, angel Nwì a lô a aburə nsɨgə ntii ŋgɔ̀'ɔ̀ ya mə bɨ lɛ ntsetə nɨsyɛ̀ nɨ Yesu nya nɨ̀ yù aa nlɔ̀'ɔ̀sə̀, ŋ̀kɔ'ɔ ntswe ghu atû. 
MAT.28.3	Ǹsî yi ɨ lɛ sɨ ŋwàŋkə̀ tsǒ mbə̀ŋ yî ŋ̀wà'àkə̀, ɨ̀tsə̀'ə̂ ji ɨ fu'ù tsi'ì fù'ù mə buu. 
MAT.28.4	Nɨbɔ'ɔ nɨ lɛ ntswa bɨ̂sogyɛ̀ bya mə bɨ lɛ sɨ bɛ nɨsyɛ̀ nya aa, bo tɨgə̀ ǹtsɨgɨnə, m̀bəŋ ntɨgə tsǒ bɨ̀ku bɨ bə̂.
MAT.28.5	Angel wa a swoŋ a mbo bàŋgyɛ̀ bya mə, “Nɨ̀ tsuu kɨ bɔ'ɔ. Mə̀ zi mə nɨ lɔ̀ɔ̀ aa Yesu mə bɨ kɨ̀ kwèèntə yi atu at̀i bàŋnə̀bàŋnə̀ aà. 
MAT.28.6	Wa kaa à sɨ̀ faà mə tswê. À bɨ̀ɨ̀nə̀ mə̂ a nɨwo tsi'ì wa ajàŋ mə à lɛ nswoŋ aà. Nɨ̀ zi nyə adɨgə yìi mə à kɨ̀ nɔ̌ŋ ghu aà. 
MAT.28.7	Nɨ̀ waŋsə ŋghɛ̀ɛ̀ ǹswoŋ a mbo ŋ̀gǎŋyəgə̂nnù ji mə wa à bɨ̀ɨ̀nə̀ mə̂ nɨwô. À tsyà mə a mbìi bo ŋghɛɛ nɨ a Galilea. Bo bə ghɛ̀ɛ̀ boŋ bo ka tɨgə yə yi ghu. Nɨ̀ ka ŋwa'atə nɨ ànnù ma yû mə mə̀ swoŋ a mbo bù aà.”
MAT.28.8	Mɨ̀ntɨɨ mɨ bâŋgyɛ̀ bya mɨ lɛ nluu nɨ nɨ̀dorə̀, nɨ̀bɔ'ɔ nɨ kɨ̂ ǹtswa waa, bo fɛ'ɛ̀ ǹtɨgə ŋkhə ghɛ̀ɛ a ŋkɛ̀'ɛ̀nə a mbo ŋ̀gǎŋyəgə̂nnù Yesu jya.
MAT.28.9	Yesu yumbɔŋ a zî m̀boo bâŋgyɛ̀ bya, ǹtsà'àtə̀ waa. Bo zî ŋwo ghu nsi, ǹtswa mɨ̀kòrə̂ mi mmii yi. 
MAT.28.10	Yesu a swoŋ a mbo bo mə, “Nɨ̀ tsee kɨ bɔ'ɔ. Nɨ̀ ghɛɛ nswoŋ a mbo bɔɔ bɨ maà ba mə tâ bo ghɛɛ a ala'a Galilea tâ bì'ibo boontə ghu.
MAT.28.11	Bàŋgyɛ̀ bya bɨ kà mə aa ŋghɛɛ laa, bɨ̀sogyɛ̀ bya bi mɔ'ɔ bɨ kɨ̂ ǹlo ŋkuu ŋghɛɛ a mûm àla'a a ŋkɛ̀'ɛ̀nə ɨ̀nnù jyâ tsɨ̀m jìi mə ɨ fɛ'ɛ aa, a mbo bɨ̀lɨɨ bɨ ŋgǎŋmà'anwì. 
MAT.28.12	Bɨ̀lɨɨ bɨ ŋgǎŋmà'anwì bya bo twoŋ bɨ̀tà bɨ ala'a bo tswe a nsyɛ ŋghàànə̀, ǹlɔɔ ŋkabə yì ŋghà'àtə̀ mfa a mbo bɨ̀sogyɛ̀ bya 
MAT.28.13	nswoŋ a mbo bo mə, “Bɛɛ bɨ betə ghuu nɨ̂ ànnù, nɨ̀ swoŋ mə, “Bì'ì kɨ̀ sɨ bwii aà bwìì ŋ̀gǎŋyəgə̂nnù Yesu jya ɨ zî nɨ̂tugə, ǹzì ǹyərə aku yi yâ. 
MAT.28.14	Gûmnaa à bə tɛ'ɛ yuyu'u, wa boŋ bì'ì ka zi mânjì yìi mə bì'ì ka tsya ghu ɨ ghɨ̀rə tâ ŋ̀gɨ'ɨ yì tsù tâ ɨ̀ wa'à a nu bù kuu bə̂.
MAT.28.15	Bɨ̀sogyɛ̀ bya bɨ kwɛrə̀ ŋ̀kabə ya ntɨgə ŋghɛɛ ŋ̀ghɨ̀rə̀ wa aj̀àŋ yìi mə bɨ̀lɨɨ bya bɨ lɛ nswoŋ aà. Ǹzi nywe'e sii, baYuda bo burə kɨ mbii mə à nɨ ànnù yìi mə a lɛ mfɛ̀'ɛ̀ aà.
MAT.28.16	Ŋ̀gǎŋyəgə̂nnù Yesu jya nɨ̀ghum ntsò mɔ̀'ɔ ɨ lɛ mfɛ̀'ɛ̀ ŋ̀ghɛɛ a ala'a Galilea wa a atu nta'a mə Yesu à lɛ mfɨ̀gɨ̀tə̀ mə tâ bobo zi mbòòntə̀ ghu aà. 
MAT.28.17	Bô yə̀ mə̂ Yesu aa, mmii yi, ka mə kaa bo bî mɔ'ɔ bɨ lɛ wa'à bii mə, tsi'ì a annù nɨ̂ŋkoŋ, à nɨ Yesu aà. 
MAT.28.18	Yesu a swoŋ a mbo bo mə, “Nwì à fâ àdà'a tsɨ̀m a aburə bo bɨ a nsyɛ a mbo mə̀: 
MAT.28.19	Nɨ̀ ghɛɛ lâ a mbo ŋ̀gwɛ̀'ɛ̀ mu ŋǔ ntsɨ̀m fàa a atu nsyɛ, ŋ̀ghɨrə waa tâ bo tɨgə ŋgǎŋyəgə̂nnù jâ; ŋ̀ka mmurə nɨ̂ waa a ŋkì nɨ̂ Ɨ̀kǔm Ta, nɨ̀ yi Mu nɨ̀ yi Azwì yî Làà. 
MAT.28.20	ŋ̀kɨɨ ndɨ'ɨ nɨ̂ waa mə tâ bo ka nyu'u ŋkɨɨ nləə nɨ̂ ǹdɨ̀'ɨ̂ tsɨ̀m jìi mə mə̀ kɨ̀ fa a mbo bù aà. Tâ nɨ̀ zi mə mə̀ ka tswe a mbo bù a ŋgɔ̀ŋ bɨ̀nòò bɨ̂ tsɨ̀m ɨ ywe'e a noò ǹlwì'î m̀bî yù.
MRK.1.1	Ǹtoo yì ǹsɨgɨ̀nə̀ ǹloŋə Yesu Krito Mu Nwìŋgɔ̀ŋ ɨ̀ lɔ̀gɨ̀nə aa faà. 
MRK.1.2	Ǹtoo mà yû ɨ̀ lɔ̀gɨ̀nə aa tsi'ì a ajàŋ yìi mə Ǹgàŋntoò Nwî, Yesaiah à lɛ ŋŋwà'ànə̀ aà;
MRK.1.2	“Nwì à swǒŋ mə: ‘Yə̂ nɨ̀, mə̀ ka too ŋgàŋntoò ghà a mbìi wò
MRK.1.2	mə à ka naŋsə mânjì ghò’.
MRK.1.3	Ǹjì ŋû yìi mə a tɔŋnə à nta'a mɨwɛ̀ɛ̀ mɨwɛ̀ɛ̀ ǹswoŋə nɨ mə:
MRK.1.3	Nɨ̀ naŋsə mânjì M̀mà'àmbî
MRK.1.3	ǹnaŋsə ɨyàâ ji tâ ɨ̀ tsinə.”
MRK.1.4	Ma mùu ajàŋ Jɔn Ŋ̀gàŋmùrə bə̌ ŋkì a lɛ ntɨgə nzi a nta'a mɨwɛ̀ɛ̀ mɨwɛ̀ɛ̀ ǹswoŋə nɨ̂ ànnu Anwî ghu, ǹswoŋə nɨ a mbo bə̀ mə bɨ̀ bəŋkə mɨ̂ntɨɨ̀ myaa mma'atə ɨbɨ̂ waa, ŋkwɛrə ŋkì tâ Nwì à li'inə ɨfansə ɨnnù jyaa.
MRK.1.5	Bə̀ bɨ̀tsɨ̀m lɛ mfɛ̀'ɛ̀ nɨ a njɔ̀'ɔ ala'a Yerusalem bo bɨ̌ a mbù'u Yudea ntsɨ̀m ŋ̀ghɛɛ nɨ a mbɛ̀ɛ̀ Jɔn, m̀bii ɨfansə ɨnnù jyaa ghu mbo, a tɨgə̀ m̀murə nɨ̂ waa a ŋkǐ Jordan.
MRK.1.6	Jɔn à lɛ sɨ wɛ'ɛ ɨtsə'ə jìi mə bɨ lɛ nnaŋsə nɨ ɨ̀nòŋ naà yìi mə bɨ twoŋə nɨ kamɛl aà; ŋ̀kɨɨ ŋwɛ'ɛ nɨ̂ ɨ̀kǒ ŋgùù, a atii yu, ŋ̀kurə nɨ̂ ŋ̀gwèènə̀ ŋ̀kɨɨ njɨ nɨ nwu yì ǹtà'à. 
MRK.1.7	À lɛ sɨ swoŋə nɨ mbo bə̀ mə: “Ŋù yì mɔ'ɔ a yòŋə a njɨ̌m mə̀ yìi mə à kɔ̀'ɔ̀nə ntsyàtə̀ ghâ, m̀bə a ajàŋ yìi mə, tsi'ì mə̀, kaa mə̀ sɨ̀ kù'ùnə̀ a ntuŋnə mfɛ̀ɛ ŋ̀kɨ̀rə ɨbaa mɨkòrə̀ ji.
MRK.1.8	Mə murə ghuu aa tsi'ǐ a ŋkì, lâ yu à kà yi kɨ murə ghuu nɨ̂ Àzwì yî Làà”
MRK.1.9	À lɛ mbə tsi'ì maà noò Yesu a fɛ'ɛ̀ a Nazareth a mbù'u Galilea ǹzi, Jɔn a murə̀ yi a ŋkǐ Jordan. 
MRK.1.10	Yesu à fɛ̀'ɛ̀ mə̂ wa a ŋkì ŋ̀ghə̀ə kɨ təə a nta'a, ǹyə aburə a ŋa'anə̀, Àzwì Nwî a sɨgə ntəə ghu atu, mbə tsǒ bugɨrəmɨ̀kuù. 
MRK.1.11	A sɨ̀gə̀ mə̂ ǹtəə ghu tu aa, ǹjì ɨ lô a aburə ŋghaa nswoŋ mə: “Ò nɨ Mû ghà yî m̀bâŋnə̀ yìi mə mə̀ ŋkɔ̀ŋə aà, mə naŋsə ndorɨtə nloŋə ghô.”
MRK.1.12	Àzwì Nwî ya a burə̀ ǹlɔgə yi ŋghɛɛ nɨ ghu a nta'a mɨwɛ̀ɛ̀ mɨwɛ̀ɛ̀. 
MRK.1.13	À lɛ ŋghɛ̀ɛ̀ ntswe wa a anta'a mɨwɛ̀ɛ̀ mɨwɛ̀ɛ̀ a tɨ̂tɨɨ nàà mɨtsə'ə njwi mɨ̀ghum mi nɨkwà, Satan kwa'ànə̀ yi. A nɨ̂ ǹjwi mà jû baangel bɨ lɛ nzì m̀fa'a ghu mbô.
MRK.1.14	Nòò wâ mə bɨ lɛ ntswa Jɔn nnɨŋə a andâtsaŋə aa, Yesu lɛ nzì a Galilea ǹswoŋə nɨ̂ ǹtoò yì ǹsɨgɨ̀nə̀ Nwì ghu. 
MRK.1.15	À lɛ sɨ swoŋə nɨ mə: “Nòò à kù'ù mə̂; ànnù nɨfɔ̀ Nwî a tɨgə a abô. Nɨ̀ bəŋkə mɨ̂ntɨɨ̀ muu, m̀ma'atə ɨbɨ̂ ghuu, mbii ntoo yì ǹsɨgɨ̀nə̀ yâ.”
MRK.1.16	Yesu à kà mə̂ aa ntsya a aghəŋə ŋkì mɨyaa Galilea, ǹyə ŋgǎŋnkômbwɛ̀ ji baa, Simon bo mumaà yi Andrew, bo lə̂ nɨ̂ mbwɛ̀ nɨ̂ àmbunjya. 
MRK.1.17	Yesu a swoŋə a mbo bo mə, “Nɨ̀ zi ŋka nyoŋə nàâ, mə̀ ka ghɨ̀rə tâ nɨ̀ tɨgə mbə ŋgǎŋko bə̀.” 
MRK.1.18	Bo kɨ̂ ŋ̀ghɛnsə mmà'àtə mbunjyâ jyaa jya ǹyoŋə yi.
MRK.1.19	Bo bo kà mə̂ aa ŋghɛntə, a yə̂ Jɛms mu Zebedee bo mumaà yì Jɔn bo tswê a mûm àkànu'ù yaa, ŋ̀kɛɛ nɨ̂ m̀bunjyâ jyaa. 
MRK.1.20	À yə̀ mə̂ waa, m̀burə ntwoŋə waa, bo ma'àtə̀ taà wàà Zebedee wa mûm àkànu'u bo bɨ̀ ŋ̀gàŋəfà'â ji ǹtɨgə nyoŋə nɨ̂ Yɛɛsò.
MRK.1.21	Bo lô ŋ̀ghɛɛ ŋkuu a ala'a Kapernaum. À bə̀ mə njwîŋgɔ̀ŋ Yesu a ghɛɛ̀ ŋ̀kuu a ndâŋghòtə nlɔgɨnə ŋka ndɨ'ɨ nɨ̂ ànnù Nwî ghu. 
MRK.1.22	Bə̀ yɛrə̀ ajàŋ yìi mə à lɛ sɨ dɨ̀'ɨ ànnù Nwì aa, ǹloŋ mə à lɛ sɨ dɨ̀'ɨ̀ waa aa tsǒ ŋù yìi à tswe nɨ̂ àdà'à, kaa wa'à aa tsi'ì tsǒ ŋ̀gǎŋndɨ̀'ɨ nɔ̀ŋsə̀ dɨ'ɨ̀.
MRK.1.23	Tsi'ì maà noò, ŋù yî mɔ̀'ɔ yìi mə a lɛ ntswe wa ndâŋghòtə ntswe nɨ̂ àzwì yî bɨ aa, a tɔŋnə̀ tsi'ì nɨ̀ tɨ̀ɨ̀ m̀betə mə: 
MRK.1.24	“Ò tswe aa nɨ̀ àkə̀ bi'inə̀ a Yesu mu Nazareth ? Ò zì aa a ntâ ŋ̀gɨ'ɨ a nu bì'ì aa ɛ? Wa mə̀ zi ŋù yìi mə ò nɨ ghu aà. Ò bə aa Yu wa yìi mə à Laa màŋsə̀, ǹlo a mbo Nwì aà.”
MRK.1.25	La Yesu a wenə̀ yi nswoŋ mə: “kutə ntsû gho wâ, m̀fɛɛ ghu nû.”
MRK.1.26	Àzwì yî bɨ ya a tsɨgə̀ ŋû wa, ǹyə'ə tsi'ì nɨ̀ mɨ̀tɨ̀ɨ̀ m̀fɛ'ɛ ghu nû. 
MRK.1.27	Bə̀ bɨ̀tsɨ̀m bìi mə bɨ lɛ ntswe wa nda aa bɨ yɛrə̀ ǹtɨgə mbetə nɨ̂ waa bo nɨ bo mə: “Ma yuù ànnù a lo aà fə̀ aa ɛ? Àa ànnù yî fii yi mɔ'ɔ mə a lɔ̀ɔ ndɨ̀'ɨ̀ aa ɛ? A wenə nɨ̂ ɨ̀zwì jî bɨ nɨ̂ àdà'à ŋ̀ghɨrə ɨ yu'unə nii!”
MRK.1.28	Ǹlɔgɨnə maà noò ŋ̀gàn Yesu ɨ burə̀ sɛɛnə a ɨdɨgə tsɨm a mbù'ù àla'a Galilea.
MRK.1.29	Yesu bo bɨ̀ ŋgǎŋyəgə̂nnù ji, Jɛms nɨ Jɔn lɛ mburə nlo nghɛ̀ɛ̀ ŋ̀kuu a nda bɨ̀ Simon bo Andrew. 
MRK.1.30	Nɔ̂ŋsə Simon à lɛ nnɔ̀ŋ a ɨkuu ŋghɔɔ nɨ fibà. Yesu à kùù mə̂ bɨ burə̀ ǹswoŋ ghu mbô. 
MRK.1.31	A ghɛɛ̀ ghu mbɛ̀ɛ̀, ǹtswa abô yi, ŋ̀ŋɛɛ yi, m̀bɨɨnsə. Fibà wa a burə̀ m̀ma'atə yi, a bɨɨ̀nə̀ ǹlɔɔ mɨjɨ m̀fa a mbo bo.
MRK.1.32	À bə̀ mə a ŋkwɛ̂fɔ̀, a nɨ nòò ǹtso nòò, bɨ lɔgə̀ ŋ̀gàŋmɨghɔ̀ɔ̀ a bɔ̀'ɔ nɨ bə̀ bìi mə bɨ lɛ ntswe nɨ bɨ̀demon aa bɨtsɨ̀m ǹzi nɨ bo a mbo Yesu. 
MRK.1.33	Bə̀ bɨ̀tsɨ̀m ma mùu njɔ̀'ɔ̀ àla'a bɨ lɛ mburə mfɛ'ɛ nzì ghotə wa ntsǔ ndâ. 
MRK.1.34	Yesu à lɛ mburə ghurə waa bìi mə bɨ lɛ sɨ ghɔ̀ɔ̀ aa tsi'ì bì ghà'àtə̀; bo lɛ ntswe nɨ mɨ̀ghɔ̀ɔ̀ tsi'ì ɨbəŋ ɨbəŋə̀. À lɛ ŋkɨ mfurə bɨ̂demon bî ghà'àtə nu bə̀, kaa wa'à lò mbii nɨ mə tâ demon wa yì tsu à ghaa, ǹloŋ mə bɨ lɛ zi ŋû yìi mə Yesu nɨ ghu aà; kaa Yesu yumboŋ kaa a wa'a bàŋnə̀ ǹlɔɔ mə tâ bo ghɨrə tâ bə̂ zi.
MRK.1.35	Yesu à lɛ nlɛ mbɨ̀ɨ̀nə̀ m̀fɛ'ɛ tsi'ì tɨ̀tugə tɨ̀tugə, nòò a burə̀ nsa'atə mbɔŋ tâ àbɛ̀ɛ̀ fu'u, a ghɛɛ̀ a dɨgə yìi mə kaa bə̀ lɛ wa'à ghu tswê aa a ntsà'àtə Nwì ghu. 
MRK.1.36	Lâ Simon bo bɨ̀ ŋ̀ŋàŋakòrə̂ ji lɛ mfɛ̀'ɛ̀ ŋ̀ka nlɔɔ yi nyoŋə. 
MRK.1.37	Bo yə̀ mə̂ yi, ǹswoŋ mə: “Bə̀ bɨtsɨ̀m bɨ lɔ̀ɔ̀ nòô!”
MRK.1.38	A swoŋə a mbo bo mə: “Nɨ̀ zi tâ bì'inə̀ fɛ'ɛ faà ŋ̀ghɛɛ ɨla'a jì mɔ'ɔ jìi mə ɨ tswe ŋkòòntə̀ fàa a mbɛ̀ɛ̀ àla'a yua aà, ta mə̀ kɨ nswoŋə annù Nwì ghu, ǹloŋ mə a nɨ annu yìi mə ma lɛ nzì a ghɨ̀rə aa.”
MRK.1.39	A fɛ'ɛ̀ ǹtɨgə ŋkuu nɨ̂ ɨ̀dɨ̀gə̀ tsɨ̀m jìi mə ɨ lɛ ntswe a Galilea aa, ǹswoŋə nɨ̂ ànnu Nwì a ndâŋghotə ŋ̀kɨɨ mfurə nɨ bɨ̀demom a nu bə̀.
MRK.1.40	Ŋù àkɨ̀kwen yî mɔ̀'ɔ à lɛ nzì a mbɛ̀ɛ Yesu ǹswɛtə mɨku'utə̂ mi ghu nsi, m̀bu'u mbo ghu mbo mə tâ à kwɛtə yi; ǹswoŋ mə: “Ò bə kɔ̌ŋ boŋ ò ghɨ̀rə nû yà ɨ laà.”
MRK.1.41	Yesu à lɛ ŋko mɨlɨ̀ŋnə̀ yì ǹnâsə abô yi, m̀mɔɔntə yi ghu nswoŋ mə: “Mə̀ kɔ̀ŋə̂; tâ nû yò ya laa!” 
MRK.1.42	Àkɨ̀kwɛn ya a lɛ ŋkɨ mburə ŋghɛnsə nsɨgə ghu nû, nû yì ya ɨ kɨ̂ ǹtɨgə nlaa. 
MRK.1.43	Yesu a tɨgə̀ nnaŋsə ŋghaa ghu mbo tsi'ì sɨgɨ̀nə̀ ǹswoŋ mə tâ à lo ŋghɛ̀ɛ̀ yi 
MRK.1.44	ŋkɨ nswoŋ mə: “Yə̂, ò ghɛɛ, ò tsuu annù tsu a mbo ŋù lǒ swoŋə, lâ m̀bàŋnə̀ ŋ̀ghɛɛ ndɨ̀'ɨ ɨbɨɨ nû gho a mbô ŋ̀gàŋmà'anwì, ŋ̀kɨ mfa ayoo mma'anwì yìi mə Moses à lɛ lə̀ə̀ aa, tǎ dɨ̀'ɨ a mbo bə̀ mə nû yò ɨ̀ làà mə̂.” 
MRK.1.45	Lâ ŋù wa a bâŋnə̀ ŋ̀ghɛɛ ŋ̀ka lɛnsə nɨ̂ àjàŋ yìi mə Yesu à lɛ ŋghùrə̀ yi aa a mbo bə̀ bɨ̀tsɨ̀mə̀, a tɨgə̀ ŋghɨrə a tsyânə̀ a mbo Yesu mə tâ à bu ŋka ŋkuu ala'a yì tsu nɨ̂ nsî. Ma mùu àjàŋ, Yesu a tɨgə̀ ǹtswe tsi'ì a ɨdɨgə jìi mə bə̀ lɛ wa'à ghu tswe aà, bə̀ tɨgə̀ ǹlo nɨ ɨdɨgə ɨdɨgə nzi ghu mbɛ̀ɛ̀.
MRK.2.1	Ǹjwi jì tsu lɛ ŋghə̀ə kɨ tysa Yesu a bû mbɨɨ fu a ala'a Kaperinaum; à bɨ̀ɨ̀ mə̂ bə̀ burə̀ ǹlaansə mə à kwɛ̀ɛ̀ mə̂ ǹtswe a ndùgə̀. 
MRK.2.2	Bə̀ lɛ nyu'u nzi ŋghotə a ntsǔnda yìi mə Yesu à lɛ ntswe ghu aà, m̀burə ŋgha'a nluu ɨdɨgə, kaa àbwarə wa'à bù mbə a ntysa ŋkuu a mûm ǹdâ. Yesu a tɨgə̀ ǹswoŋə nɨ̂ Annu Nwi a mbo bo. 
MRK.2.3	À kà mə̂ aa nswoŋə aa bə bî mɔ'ɔ bi nɨkwà bɨ be'ě mbwenkə ǹzi nɨ ghu ghu mbô. 
MRK.2.4	Tsǒ mə kaa àbwarə a lɛ ŋwa'ǎ wa ntsǔnda tswe aa, bo lɛ kɔ'ɔ a atunda ǹlɔbɨtə nnaŋsə abù'ù ghu, a kə'ə̀ àdɨ̀gə̀ ya yìi mə Yesu a lɛ ntswe ghu aà. Bo màŋsə̀ mə̂ ǹlɔgə mbwenkə wa nɨ̂ ɨ̀kùù yìi mə bo lɛ mbè'è ghu aa, ntsyasə wa nɨ̂ àbù'ù ǹsɨgɨsə a nsi Yesu. 
MRK.2.5	Tsǒ mə Yesu à yə̂ àbìintɨɨ yìi mə bo lɛ ntswe nɨ yu aa, nswoŋ a mbo m̀bwènkə̀ wa mə: “Mû ghà, wa bɨ lì'ìnə̀ mə ɨfansənû jô.”
MRK.2.6	Ŋ̀gǎŋndɨ̀'ɨ nɔ̀ŋsə̀ jî mɔ'ɔ lɛ ntswe ghu, ǹtɨgə mbetə nɨ a mum mɨ̀tɨɨ bo mə: 
MRK.2.7	“Ŋù ghû à tsyà aa la ŋka ŋghaa fàa ajàŋ aa ɛ? A ghàà laà m̀bəgɨtə aa Nwì! Kaa ŋù tsu kaa sɨ̀ ghu tswê mə m̀bə li'inə̀ ɨ̀fansənnù bə̂ ntsyatə Nwî yuyu.”
MRK.2.8	Yesu à lɛ mburə ŋ̀ghɛsə nzi ɨnnù ma jû mə bɨ lɛ sɨ kwà'àtə nɨ a atu bo aà, ŋ̀wa'asə waa, m̀betə mə: “Nɨ kwa'atə ɨjaŋ ɨnnu ma jû atu bù aa a ya aa ɛ? 
MRK.2.9	A laà waŋsə aa a nswoŋə a mbo mbwènkə̀ ghuà mə, ‘mə̀ lì'ìnə̂ ɨ̀fansənnù jô,’ kə̀ mə: ‘bɨ̀ɨ̀nə nlɔ̀gə ɨkuù gho wa ŋka ghɛ̀ɛ̀ noò lɛ? 
MRK.2.10	Wa mə̀ ka dɨ̀'ɨ a mbo bù mə Mu Ŋù à tswe nɨ̀ àdà'à fàa mbi a lì'ìnə ɨ̀fansənnù bə̂.” À ghàà mə̂ laà aa ntɨgə nswoŋə a mbo m̀bwènkə̀ wa mə: 
MRK.2.11	“Mə̀ swòŋə a mbo wò, bɨ̀ɨ̀nə nlɔgə ɨkuù gho wa ŋghɛ̀ɛ̀ gho a nda wò.”
MRK.2.12	M̀bwènkə̀ wa a bɨɨ̀nə̀, m̀burə nlɔgə ɨkuù yi wa, ǹtəə tsya mfɛ̀'ɛ̀ yi a nsi bə̀ bya bɨ̀tsɨ̀m; a burə̀ m̀bə tsi'ì ànnù yî yɛ̌yɛrə a mbo bo. Bo tɨgə̀ ŋ̀gha'asə nɨ̂ Nwî ǹswoŋə nɨ mə, “Kaa bì'ì lɛɛ̀ wa'ǎ annù tsu laà yə̂!”
MRK.2.13	Yesu à lɛ mbù ŋ̀ghɛɛ fu a ghəŋə ŋkì mɨyaa Galilea; àkùrə̌ bə̂ a zî ŋ̀karɨsə yi, a tɨgə̀ ǹlɔgɨnə ŋka ndɨ'i waa. 
MRK.2.14	À màŋsə̀ mə̂ ǹlo ŋka ŋghɛɛ wa a ghəŋə ŋkì, nyə ŋ̀gàŋkwɛrə bɨ̀tâkə̀sì, Levi, mu Alfeus a tswê a ndâ ŋkwɛrə bɨ̀tâkə̀sì. Yesu a swoŋ ghu mbo mə: “Zǐ ŋka nyòŋə̀ nàâ.” Levi a burə̀ m̀bɨɨnə ntɨgə nyoŋə nii.
MRK.2.15	À gha'à a bɔ̀ɔ̀ mə̂ ǹsa'atə, Yesu bo bɨ̀ ŋ̀gǎŋyəgə̂nnù ji ghɛɛ̀ a nda Levi a njɨ ghu. Ŋ̀gǎŋkwɛrə bɨ̀tâkə̀sì bo bə̀ bî bɨ bî ghà'àtə̀ lɛ ntswe bo bo ntɨgə njɨ; ǹloŋ bə̀ bî ghà'àtə̀ lɛ sɨ yòŋə̀ Yesu maa noò. 
MRK.2.16	Ŋ̀gǎŋndɨ̀'ɨ nɔ̀nsə̀ jî mɔ'ɔ jìi mə ɨ lɛ mbə bafarɨsai aa ɨ lɛ nyə a ajàŋ yìi mə Yesu lɛ sɨ jɨ bo bɨ̀ ŋ̀gǎŋkwɛrə bɨ̀tâkə̀sì bo bɨ̀ bə̀ bî bɨ aa, mbetə a mbo ŋgǎŋyəgə̂nnù ji mə: “Taà ghùù a jɨ bo bɨ̀ ɨ̀jàŋ bə̂ ma ju aa a ya ɛ?”
MRK.2.17	Yesu a yu'ù ànnù yìi mə bo lɛ sɨ ghàà aa, ǹswoŋə mbo bo mə: “Bə bìi mə bɨ tswe bɨtɨ̀ɨ̀ aa, kaa bɨ sɨ dɔgɨtà lɔɔ, a dɔgɨtà aa a lɔ̀ɔ ŋgàŋmɨghɔ̀ɔ̀. Kaa mə̀ lɛ wa'à aa a ntwoŋ bə̀ bìi mə ànnǔ yaa a tsinə aa zî, mə̀ lɛ zì aa a ntwoŋ bə̀ bî bɨ̂.”
MRK.2.18	À lɛ mbə maà nòò ŋ̀gǎŋyəgə̂nnù Jɔn bo bɨ̀ baFarɨsai lɛ sɨ si'isə ɨbɨɨ nu waa tɨ jɨ̂ ǹtsa'atə nɨ̂ Nwî; bə̀ bî mɔ'ɔ zî m̀betə Yesu mə: “Ŋ̀gǎŋyəgə̂nnu Jɔn bo bɨ̀ jǐ baFarɨsai bɨ si'isə ɨbɨɨ nû tɨ jɨ̂ ǹtsa'atə nɨ̂ Nwî lâ kaa bǒ wa'à ma mùu ajàŋ ghɨrə̀ aa a ya ɛ?”
MRK.2.19	Yesu betə̀ waa mə: “M̀bə bə̀ bìi mə bɨ twoŋə waa a adɨgə nɨyɔ'ɔ bɨ tuu mɨjɨ, ǹsi'isə ɨbɨɨ nû waa tɨ jɨ̂, ǹlii nɨ̂ ta nɨ̀yɔ̀'ɔ̀ wa yìi mə bo tswe ghu mbɛ̀ɛ̀ aa ɛ? Àjàŋə mə ta nɨ̀yɔ'ɔ̀ wa à tswe bo bo aa, kaa m̀bə bo wa'à mɨjɨ tuu nsi'isə ɨbɨ̀ɨ nû waa tɨ jɨ̂. 
MRK.2.20	Lâ nòò yî mɔ'ɔ̀ à tswe ghu mə bɨ ka yi lɔ̀gə̀ ta nɨ̀yɔ'ɔ wa ghɛ̀ɛ̀ nɨ ghu, maa noò, mbə bo tse bɔŋ tuu mɨjɨ̂, ɨ si'isə ɨbɨɨ nû wa tɨ jɨ̂.
MRK.2.21	Kaa m̀bə ŋù tsù wa'à kàŋ lɔgə asà'a atsə̀'ə̀ yî fii a ŋkɛ̀ɛ̂ àtsə'ə̀ yî lwèn ghu; m̀bə a ghɨrə ma mùu ajàŋ boŋ, àdɨ̀gə̀ ya mə bɨ kɛɛ aa a ka bu sà'ànə lò yi, tâ àbà'a atsə̀'ə̀ yî fii ya tâ à yɛnə nlò yi, m̀baŋnə ntɨgə nɨŋə abù'ù yi gha'atə a nɨ atsə'ə yî lwèn yâ. 
MRK.2.22	A kɨ̂ m̀bə ŋgɨ̌ŋgɨ̀ŋ mə kaa m̀bə ŋù a wa'à mɨlù'ù mî fii lɔ̀gə̀ ǹnɨŋə nɨ̂ ŋgùù mɨ lù'ù jî lwènə̀, à bə nɨŋ boŋ mɨ̀lù'ù mya mɨ ka bwǐ ŋgùù jya, tâ mɨ̀lù'ù mya saa, tâ ŋgùù jya kɨ mbɨ'ɨ. Bɨ nɨŋ mɨlù'ù mî fii aa a nɨ̂ ŋgùù jyî fiì.”
MRK.2.23	Yesu bo bɨ̀ ŋgǎŋyəgə̂nnù ji lɛ sɨ tsyà a mûm nsòo ànsaŋ a njwîŋgɔ̌ŋ, bo kà mə̂ aa tsya, ŋ̀gǎŋyəgə̂nnù ji ɨ kâ ǹtɨɨ nɨ̂ ànsaŋ wa yì mɔ'ɔ ŋkurə. 
MRK.2.24	BaFarɨsai bî mɔ'ɔ lɛ nyə, nswoŋ ghu mbo mə: “Yə̂, kaà sɨ̀ ku'ùnə̀ a nɨ nɔ̀ŋsə̀ mə tâ ŋgǎŋyəgə̂nnù jo ɨ̀ kaŋ ŋghɨrə laà, a njwîŋgɔ̌ŋə̀.
MRK.2.25	Yesu a kwi'i a mbo bo mə: “Nɨ̀ lɛɛ̀ wa'à ànnù ya yìi David lɛ ŋghɨ̀rə̀ aa twoŋ, wa noò yìi mə à lɛ sɨ lɔ̀ɔ ayoo yî jɨ̀, a ajàŋ yìi mə ǹjì ɨ̀ lɛ yaŋə yi bo bɨ̀ bə̀ bi aa ɛ? 
MRK.2.26	David à lɛ ŋkuu a ndâmà'a Nwì, a noò yìi mə Abiata a lɛ mbə ŋ̀gàŋmà'a Nwi yî ŋ̀wè aa, ŋ̀kurə abaa Nwì, ŋ̀kɨ mfa yî mɔ'ɔ a mbo bə̀ bìi mə bo bo lɛ ntswe aà. Nɨ̀ zi mə a nɨ nɔ̀ŋsə̀ yì'inə̀ mə a abaa mà yû aa mbə a kurə tsi'ì ŋ̀gǎŋəmà'a Nwì.
MRK.2.27	Yesu a lwì'ìsə̀ ǹswoŋ a mbo bo mə: “Bɨ lɛ lə̀ə njwîŋgɔ̂ŋ aa nloŋə bə̂, kaa bɨ lɛ ŋwa'à lə̀ə̀ aa mə tâ njwîŋgɔ̀ŋ ka nsa'a nɨ̂ bə̂. 
MRK.2.28	Wa Mu Ŋu a nɨ̂ M̀mà'àmbî yìi a sa'a njwîŋgɔ̀ŋə̀ aà.”
MRK.3.1	Yesu à lɛ mbù ŋ̀ghɛɛ ŋkuu a ndâŋghòtə̂. Ŋù yî mɔ'ɔ à lɛ ntswe ghu mə nɨ̀kwɛɛ̀ ni lɛ ŋkwo. 
MRK.3.2	Bə̀ bî mɔ'ɔ lɛ ntswe ghu ǹlɔɔ nɨ̂ ǹnɨ̀ŋə̂ ànnù a nu Yesu. Bo lɛ nnaŋsə ntɨgə nlii nɨ a nyə mə kə̀ à ka ghùrə̀ ŋû wa a njwîŋgɔ̀ŋ lɛ. 
MRK.3.3	Yesu à lɛ nswoŋə a mbo ŋu wa mə nɨ̀kwɛɛ̀ ni lɛ ŋkwo aa mə: “Fɛ̀'ɛ nzǐ ntəə a mbìì faà mə!” 
MRK.3.4	À fɛ̀'ɛ̀ mə̂ ǹzi ntəə, Yesu a bəŋ mbetə a mbo bo mə: “Nɔ̀ŋsə yi'inə̀ a dɨ̀'ɨ mə tâ bɨ̀ ka ŋghɨrə aa ɨbɔ̀ŋ kə̌ ɨbɨ a njwîŋgɔ̀ŋ aa ɛ? À bìi mə bɨ̀ yweensə ŋû kə̀ mə bɨ̀ zwitə a njwîŋgɔ̀ŋ aa ɛ?”
MRK.3.4	À bètə̀ mə̂ laà aa kaa bo tswê wa'à kwɛ'ɛ̀. 
MRK.3.5	A liì waa ntsya ŋkarɨsə nɨ̂ afìi mi'ì, la m̀bàŋnə̀ ǹjəŋnə si'i nloŋ mə bo lɛ ŋkɨɨ mɨ̂ntɨɨ̀ myaa aà; ǹswoŋə a mbo ŋù wa mə: “Sèntə̀ nɨkwɛɛ̀ nô.” A sêntə̀ nɨ̀kwɛɛ̀ ni nya, nɨ burə̀ ǹtɨɨ. 
MRK.3.6	BaFarɨsai bya bɨ bɨɨ̀nə̀ m̀fɛ'ɛ wa ndâŋghòtə ŋghɛɛ bo bɨ̀ bə̀ bɨ Herod burə̀ boontə a ntaŋə ajàŋ yìi mə bo ka tsyǎ ghu zwitə yi aà.
MRK.3.7	Yesu bo bɨ̀ ŋ̀gǎŋyəgə̂nnù ji lɛ mfɛ̀'ɛ̀ ŋ̀ghɛɛ a ŋkì mɨyaa Galilea. Ǹnɔ̀ɔ̀ bə̂ bî ghà'à ŋ̀gha'a bìi mə bɨ lɛ nlǒ a Galilea bo bɨ̀ a Judea aa ɨ burə̀ m̀fɛ'ɛ ntɨgə nyoŋə nii. 
MRK.3.8	Bi mɔ'ɔ bɨ lô a Yɛresalem, bi mɔ'ɔ bɨ fɛ̀'ɛ̀ a mbɛ̀ɛ̀ àla'a Idumia, bo bî mɔ'ɔ bɨ lô a njiì ŋkǐ Jordan, ŋ̀kɨ lo a mbɛ̀ɛ̀ ɨ̀la'a Tai bo bɨ̀ Sidon. Ǹnɔ̀ɔ̀ bə̂ yî ŋ̀ghà'à ŋ̀gha'a ma ghû ɨ lɛ mfɛ̀'ɛ̀ nzi ghu mbɛ̀ɛ aa nloŋ mə bɨ lɛ nyu'u ɨnnù jìi mə à lɛ sɨ ghɨ̀rə̀ aà. 
MRK.3.9	Yesu à yə̀ mə nnɔ̀ɔ̀ bə̂ wa ɨ zî ǹtɨgə mburə ŋ̀gha'a bə si'i; a swoŋə mbo ŋ̀gǎŋyəgânnu ji mə tâ bɨ̀ lɔɔ akànu'u mfa tâ yù kuu ghu mum tâ bə̀ bya wa'à yi lô ǹnɔrə̀. 
MRK.3.10	À lɛ sɨ bə aa boŋ à ghùrə̀ mə̂ bə̂ bɨ burə̀ ŋ̀gha'a tsi'ǐ annù, ma yû a tɨgə̀ ŋ̀ghɨrə mə tâ ŋ̀gàŋmɨghɔ̀ɔ tsɨ̀m tɨgə nzwu nyoŋə nɨ a mɔ̀ɔ̀ntə yu. 
MRK.3.11	Bɛɛ mə ɨ̀zwì jî bɨ ɨ yǐ nyə yi, ɨ wô ghu nsi ntɔŋnə nswoŋ mə: “Ò nɨ Mu Nwì wâ.”
MRK.3.12	A bâŋnə̀ ǹswoŋ a mbo bo ŋkwantə mə tâ bo tsuu lǒ ghɨ̀rə̀ tâ bɨ̀ zi ŋû yìi mə yu nɨ ghu aà.
MRK.3.13	Yesu à lɛ ŋkɔ'ɔ ŋghɛɛ a atu nta'a, ǹtwoŋ bə̂ bìi mə à lɛ à lɛ nlɔ̀ɔ ntwoŋə aà; à twòŋ mə̂, bɨ tɨgə̀ ǹzi ghu mbɛ̀ɛ̀. 
MRK.3.14	À lɛ ntsɔ'ɔ bə̀ nɨghûm ǹtsò baa a tɨtɨ̀ɨ bo mə tâ bo bo tswe, ta tâ yù too waa a nswoŋə̂ annù Nwì, 
MRK.3.15	tâ yù kɨ mfa ada'a a mbo bo a mfurə bɨ̀demon a to'o bə̀.
MRK.3.16	Bə̀ bìi mə à lɛ ntsɔ'ɔ waa à lɛ mbə: Simon yìi mə ə̀ lɛ mfa mɨ̂kɛ̀'ɛ̀sə̀ mi nɨ Peta aà. 
MRK.3.17	Jɛms nɨ mumaà yì Jɔn, bɔɔ bɨ Zebedee bìi mə̀ Yesu à lɛ twoŋ ŋkɛ'ɛsə nɨ Boanarges, ǹji'ì ɨ̀kùm ma ghu ɨ bə mə, ‘bɔɔ bɨ mbə̀ŋə̀.’ 
MRK.3.18	Andrew, nɨ Philip, nɨ Batolomeo, nɨ Mateo, nɨ Tomas, nɨ Jɛms mu Alfiyas, nɨ Thadeus, nɨ Simon muKana. 
MRK.3.19	A bɔ'ɔ nɨ Judas Ikariot mə lɛ mfèe Yesu aà.
MRK.3.19	Yesu à lɛ ntɨgə nlo ŋkwɛɛ yi fu a ndùgə̀. 
MRK.3.20	À kwɛ̀ɛ̀ mə̂ ŋkuu a nda, àkùrə̀ bə̂ a bû ŋ̀ghotə nzi ghu mbɛ̀ɛ̀ a tɨgə̀ ǹtsyanə ghu mbo bo bɨ̀ ŋ̀gǎŋyəgə̂nnu ji a njɨ mû àyoò. 
MRK.3.21	Ŋ̀gwɛ̀'ɛ̀ yì ɨ̀ lɛ nyu'u, m̀fɛ'ɛ nzì a ntswa yu nloŋ mə bə̀ lɛ sɨ tɨgə nswoŋə nɨ mə: “A baanə aà bàànə̀.”
MRK.3.22	Ŋ̀gǎŋdɨ̀'ɨ nɔ̀ŋsə̀ jìi mə ɨ lɛ nlo a Yɛrəsalem ǹsɨgə aa, ɨ lɛ sɨ swoŋə nɨ̂ mə: “À tswe nɨ̀ Beezebul a ato'o yu. A fi'i nɨ̂ ɨ̀zwì jî bɨ̂ a ato'o bə̀ aa nɨ̂ àdà'a m̀fɔ̀ bɨ̀demon mà ghû.”
MRK.3.23	Bɨ kà mə̂ aa nswoŋə laà aa, Yesu a twoŋə̀ waa ŋ̀ghaa a mbo bo nɨ nɨ̀ghàà nî nàà, m̀betə waa mə: “M̀bə Satan a bû m̀furə Satan yumbɔŋ aa mə a kə aa ɛ?” 
MRK.3.24	M̀bə̂ àla'a a yâtə̀ yi ǹtswe ɨtu ɨtu, ŋ̀ka nto nɨ̂ waa bo nɨ bo boŋ mbə a tɨgə̀ m̀bu ntəə aa la aa ɛ? 
MRK.3.25	Kə̀ m̀bə̂ ǹda ɨ yâtə̀ yi ntswe ntsǔtsù, ǹtɨgə nto nɨ̂ waa bo nɨ bo boŋ mbə ɨ tɨgə̀ m̀bu ntəə aa mə a kə aa ɛ? 
MRK.3.26	Ma la a bə mə, m̀bə Satan a bɨɨ̀nə̀ ŋka nto nɨ̂ ŋ̀gwɛ̀'ɛ̀ yì, ǹja'a ndâ yì yumbɔŋ, bo tɨgə̀ ǹtswe ntsǔtsù, bəə boŋ kaa mbə ɨ wa'à təə̀, a bàŋnə̀ nlɔɔ aà m̀bɔ̀'ɔ̂ ŋ̀kwɛ̀'ɛ̀ yì.
MRK.3.27	A kɨ̂ m̀bə ŋ̀gɨŋgɨ̀ŋ mə kaa m̀bə ŋù tsù wa'à ghɛ̀ɛ̀ ŋ̀kuu a nda ŋù mɨ̀tɨ̀ɨ̀, m̀fu'u ndâ yì tɨ fùù ǹtswa yi ŋkwerə mbɔŋ fu'u nda yâ.
MRK.3.28	Mə̀ swòŋə a mbo bù tsi'ǐ annù nɨ̂ŋkoŋ mə m̀bə Nwì à tse lì'ìnə ɨfansənnù bə̂ tsi'ì tsɨ̀m bo bɨ̀ m̀bə̀gɨ̀tə ntsɨ̀m yìi bɨ bə̀gɨ̀tə̀ nii ghu aà. 
MRK.3.29	Lâ ŋù ǹtsɨ̀m yìi mə à ghàa nɨghàà m̀bəgɨtə Azwì Nwî yìi mə a laa màŋsə̀ ghu aa, kaa Nwì à ka yǐ wa'ǎ ɨbɨ̂ yi li'inə̀ bə̂, ǹloŋ mə à ghɨ̀rə aà ɨ̀bɨ yìi ɨ lwi'i nɨ̂ŋkoŋ aà.” 
MRK.3.30	Yesu lɛ nswoŋ ma mùu ajàŋ aa nloŋ mə bo lɛ swǒŋ mə: “À tswe nɨ̀ àzwì yî bɨ a ato'o yu.”
MRK.3.31	Ǹdè bɨ̀ Yesu nɨ bɔɔ bɨ maà bi bi mbâŋə̀ lɛ nzì ǹtəə a abɛɛ, ǹtoo bə̂ mə bɨ̀ twoŋə yi. 
MRK.3.32	Ǹnɔ̀ɔ̀ bə̂ lɛ ntswe ntsya ŋkarɨsə yi; bɨ kuu nswoŋ ghu mbo mə: “Ǹdè ghò bo bɨ̀ bɔɔ bɨ maà bo bǐ mbâŋnə̀ bɨ təə a abɛɛ nlɔɔ nòô.”
MRK.3.33	Yesu a kwi'i mə: “Ǹdè ghà nɨ bɔɔ bɨ maà ba bǐ mbâŋnə̀, à nɨ bɨ̀wò aa ɛ?” 
MRK.3.34	M̀bəŋkə yi, ǹlii bə̂ bya mə bɨ lɛ ntswe ntsya ŋkarɨsə yi aa, ǹswoŋ mə: “Àa ǹdè ghà bo bɨ̀ bɔɔ bɨ maà ba bǐ mbàŋnə̀ buà mə! 
MRK.3.35	Ŋù ǹtsɨ̀m yìi mə a ghɨ̀rə annù yìi mə Taà ghà a lɔ̀ɔ̀ aa, à nɨ mumaà ghà yî mbâŋnə̀ bo mumaà ghà yî màŋgyɛ̀ nɨ̂ ǹdè ghà.”
MRK.4.1	À lɛ mbù m̀bə a njwi yì mɔ̀'ɔ Yesu a lɔgɨ̀nə̀ ŋka dɨ'ɨ nɨ̂ ànnù a mbo bə̀ a mbɛ̀ɛ ŋkì mɨyaa Galilea, ǹnɔ̀ɔ̀ bə̂ ɨ nzi ŋkarɨsə yi mburə ŋgha'agha'a; a tɨgə̀ ŋkuu a mûm àkanu'u, ŋ̀kuntə ŋghɛɛ wa mûm ŋ̀ki, ǹnɔ̀ɔ̀ bə̂ bya ɨ tɨgə̀ m̀baŋnə ntswe a nta'a wa aghəŋə ŋkì.
MRK.4.2	A dɨ'ɨ̀ nɨ̂ ɨ̀nnù jî ghà'àtə̀ a mbo bo nɨ̂ mɨ̀ghàà mî nǎnaa, ǹswoŋ a mbo bo mə: 
MRK.4.3	“Ŋù yì mɔ̀'ɔ à lɛ ŋghɛ̀ɛ mbwe'ê ǹjoo ŋgwɛ̀'ɛ̂ ji, 
MRK.4.4	àkà mə̂ aa mbwe'e aa, ǹjoo jya jǐ mɔ'ɔ ɨ wô a ndômânjì, bɨ̀sɨŋ bɨ zî ǹsyɛ ŋkurə. 
MRK.4.5	Ji mɔ'ɔ ɨ wô a adɨgə nsyɛ yìi mə a lɛ mbə tsi'ì ŋ̀gɔ̀'ɔ ŋgɔ̀'ɔ̀, kaa ǹsyɛ ɨ wa'à ghu tswê ŋ̀gha'atə. Ǹjoo jya ɨ wâŋsə̀ ǹtoo, ǹloŋ mə kaa ǹsyɛ yìi mə ɨ̀ lɛ ntswe wa atu ŋgɔ̀'ɔ̀ aa kaa ɨ̀ lɛ ŋwa'à tsotə̀ aà. 
MRK.4.6	Ɨ tòò mə̂, nɨ̀nòò a tɔɔ̀ mɨ̀jɨ mya mɨ yɔrə̀, ǹloŋ mə kaa mɨ̀ŋgàŋ myaa kaa mɨ lɛ ŋwa'à a nsyɛ tsotə̀ aà. 
MRK.4.7	Ǹjoo ji mɔ'ɔ ɨ lɛ wǒ a tɨtɨ̀ɨ kə̀rə̀kərə. Ɨ tòò mə̂, kə̀rə̀kərə wa a kɔ'ɔ lɨmtə ŋkwerə ɨ kwo, kaa ɨ wa'à mɨ̂ntà koonə̀. 
MRK.4.8	Njoo jya ji mɔ'ɔ ɨ lɛ ntɨgə ŋwǒ a adɨgə nsyɛ yì nsɨgɨ̀nə̀, ŋkɔ'ɔ nsɛnsə ŋwɛ̀'ɛ̀ ɨ gha'atə: ji mɔ'ɔ koonə̀ mbùm mɨwum mi ntarə, ji mɔ'ɔ koonə mɨghum mi nto'o, ji mɔ'ɔ koonə̀ ŋ̀khɨ̀ yî fùùrə̀.”
MRK.4.9	Yesu à ghàà mə̂ m̀maŋsə, ǹswoŋ mə: “Ŋù yìi à tswe nɨ̂ ɨ̀tôŋnə̀ aa tâ à yu'u.”
MRK.4.10	Nòò yii mə Yesu à bɨ̀ɨ̀ mə̂ tswe tsi'ì yù yù aa, bə̀ bya bìi mə bo bo lɛ ntswe a bɔ̀'ɔ nɨ̂ ŋ̀gǎŋyəgə̂nnù ji jya nɨ̀ghûm ǹtsò baa aa, bɨ zî ghu mbɛ̀ɛ̀, m̀betə yi mə tâ tɔ'ɔtə nji'ì nɨ̀ghàà nya mə à lɛ nnaa aa a mbo bo. 
MRK.4.11	Bɨ bètə̀ mə̂ aa, a swoŋ a mbo bo mə: “Nwì à fa mɨ̀tsyɛ̀ a mbo bù mə tâ nɨ̀ zi annù yî àlɔ̀'ɔ̀sə̀ ǹloŋə annù nɨfɔ̀ yi. Lâ a ŋghɛɛ a nɨ bə̀ bìi mə bɨ sɨ̀ a tɨtɨ̀ɨ bù tswe aa, bɨ yu'u ɨnnù tsɨ̀m aa nɨ nɨ̀ghàà nî nanaa.
MRK.4.12	‘Ta bo naŋsə nlii nlii, kaa wa'à yə̂;
MRK.4.12	ǹnaŋsə yu'utə yu'utə kaa wa'à bàŋnə̀ yu'u tâ à laa a atu bo;
MRK.4.12	m̀bɨ̀'ɨ̀ bo lô m̀bəŋkə mɨ̂ntɨɨ̀ myaa ta tâ Nwì li'inə ɨfansənnù jyaa.’
MRK.4.13	Yesu a betə a mbo bo mə: “Nɨ̀ sɨ nji'ì nɨ̀ghàà nî nanaa ma nû zi aa ɛ? M̀bə nɨ̀ tuu ma nuù nɨ̀ghàà yu'u boŋ mbə nɨ̀ tɨgə̀ ǹtsya aa la mbɔŋ zi nji'ì mɨ̀ghàà mî nǎnaa mî mɔ'ɔ aa ɛ? 
MRK.4.14	Ŋ̀gàŋmbwè'ê ǹjoo wâ a bè aa Nɨ̀ghàà nɨ Nwî. 
MRK.4.15	Bə̀ bî mɔ'ɔ bɨ bə aa tsǒ ǹjoo jya mə ɨ lɛ ŋwò a ndômânjì aà. A ŋghɛ̀ɛ nɨ ma buù bə̀, bɨ yi mbè nɨghàà nɨ Nwî nya a ntɨɨ bo aa, bo yu'ù, lâ Satan a burə̀ ǹzi mfi'i nlo nɨ nu. 
MRK.4.16	Bə̀ bî mɔ'ɔ bû m̀bə tsi'ì tsǒ njoo jya mə ɨ lɛ ŋwǒ wa adɨgə nsyɛ̂ ŋ̀gɔ̀'ɔ ŋgɔ̀'ɔ̀ aà; ma buù bə̀, bɨ yi nyu'u annù Nwî ya aa, bo burə̀ ŋ̀ghɛsə ŋkwɛrə tsi'ì nɨ̀ nɨ̀dorə̀. 
MRK.4.17	A kuu a atu bo, lâ kaa wa'a nɨ mɨ̀ŋgàŋ tswê, ŋ̀ghɛsə ntswa ntugɨtə tsi'ì nɨ mu àtɨɨ noò; bɛɛ mə ngɨ'ɨ yǐ mfɛ̀'ɛ̀ kə̀ bɛɛ bɨ lɔgɨnə ŋka ntsɔ'ɔ nɨ̂ àkòrə̂ yaa nloŋə ànnu Nwî ya aa, bo burə̀ m̀bɔ'ɔ mma'atə àmbìintɨɨ̀ yaa.
MRK.4.18	Bə̀ bî mɔ'ɔ bɨ tɨgə̀ kɨ mbu mbə aa tsi'ì tsǒ njoo jya mə ɨ lɛ ŋwǒ a tɨtɨ̀ɨ kə̀rə̀kərə aà. Ma buù bə̀ a nɨ bya bìi mə bɨ yi nyu'u annù Nwî aa, 
MRK.4.19	annǔ nwùgə nu nloŋ njoo mbi jù, bo bɨ̀ ànnǔ ŋkɔ̌ŋ ntswe nɨ̀ ŋ̀kabə si'i si'i, kə̌ annǔ nyə̀'ə̀ ǹjoo jǐ mɔ'ɔ, ɨ̀nnù ma jû, mɨ kuu a atu bo ɨ fêm nɨ̀ghàà nya nɨ kwo kaa wa'à mîntà koonə̀. 
MRK.4.20	Lâ bə̀ bî mɔ'ɔ tɨgə̀ m̀bə aa tsiˈì tsǒ ǹjoo jya mɨ bɨ lɛ bweˈe wa nɨ̂ àdɨ̀gə nsyɛ yì sɨgɨ̀nə̀ ya aà. Ma buù bə̀, bɨ yi nyuˈu nɨghàà nɨ Nwî aa, bo bii nlə̀ə̀ a atu bo, nɨ tɨgə̀ ŋ̀ghɨrə bo koonə̀ mɨ̂ntà; bo bî mɔˈɔ bɨ koonə̀ mɨ̀ntà mɨ̀ghum mi ntarə, bî mɔˈɔ bɨ koonə̀ mɨ̀ghum mi ntoˈo, bi mɔˈɔ tɨgə̀ ŋ̀koonə mɨ̀ntǎ ŋkhɨ̀ yî fùùrə̀.
MRK.4.21	Yesu bû m̀betə waa mə: “Bɨ yi ŋkosə lâm ŋ̀kuu nɨ ghu a mûm nda aa bɨ nɨŋə aa a mûm àntɔ̀ɔ̀ ŋ̀kusə kə̀ bɨ tɛˈɛ aa a njiˈì ɨ̀kùù lɛ? Tɨgə bɨ kosə lâm ǹtɛˈɛ aa a atu atɛtə̀ ta tâ bɨ̀ ka nnaŋsə nyə aa ɛ? 
MRK.4.22	Kaà ànnù yî lɔ̀ˈɔ̀sə̀ yî tsu kaa a sɨ̀ ghu tswê mə a ka yi waˈà fɛ̀'ɛ̀ ǹyɛntə a nsi mi'i bə̀. Bɨ bə lɔ̀ˈɔ̀sə annù boŋ a ka yǐ yaˈa fɛˈɛ yɛntə a nsi miˈi bə̌. 
MRK.4.23	Ŋù yìi mə̂ à tswe nɨ̂ ɨ̀tôŋnə̀ a ŋka nyuˈù ànnù aa tâ à yu'u.” 
MRK.4.24	A bû ǹswoŋ a mbo bo mə: “Nɨ̀ ka ntsyɛsə nɨ̂ ghuu nɨ̂ ànnù yìi mə nɨ yu'u aà. Fɨ̀gə̀ yìi mə nɨ fa nɨ a mbo bə̀ aa, à nɨ fɨ̀gə̀ yìi bɨ ka kɨɨ kɨ fa nɨ a mbo bù aà, ɨ bǔ kù'ùsə̀. 
MRK.4.25	Ŋù yìi mə̂ à tswe nɨ̂ ǹjoo aa bɨ ka bǔ kùˈùsə̀ tâ à ku'usə tswe nɨ̂ ju tâ ɨ̀ ghaˈatə. Lâ ŋù yìi mə̂ à sɨ̀ nɨ̂ àyoo tswê aa, bɨ ka bàŋnə bǔ kwɛrə, ɨ kwɛrə kwɛre mû àyoo yìi mə à tswe nɨ ghu aà.”
MRK.4.26	Yesu a bû ǹswoŋ mə: “Ànnù nɨfɔ̌ Nwî à bə aa tsǒ mə ŋù a bwe'e njoo a mûm ǹsòo yu aà. 
MRK.4.27	A yǐ mbwe'e njoo jya aa, a ghɛɛ̀ ǹtswe yi, ǹlɛ nnɔŋə nii, àbɛ̀ɛ̀ a fuˈù, a tɨgə̀ ǹghɛɛ ŋghɨ̀rə̀ nɨ̂ ɨ̀nnǔ ji ji dàŋ; ǹjoo jya mə à bwè'è aa, ɨ toò ŋ̀kɔ'ɔ. Lâ kaa a wa'ǎ ajàŋ yìi mə ǹjoo jya ɨ tsya mbɔ̌ŋ kɨ kwi ŋkɔ'ɔ aa zî! 
MRK.4.28	Ǹsyɛ ya yìi mə mə bɨ bwe'è ǹjoo jya ghu aa, ɨ ghɨrə̀ nɨ mə tâ ɨ̀ too. Ɨ lɔgɨnə, ɨ fi'isə̀ ɨ̀yə̀ŋə̂ ji, ǹtoo mbərə ntɨgə ŋkɔ'ɔ ŋkoonə mɨ̂ntà mìi mə mɨ burə ŋgha'atə aà. 
MRK.4.29	Bɛɛ mə njoo jya ɨ tɨɨ, bɨ tɨgə̀ ŋ̀ghɛɛ ŋkya, nloŋ mə nòò m̀fùˈu mɨ̀jɨ à kùˈù mə̂ aà.”
MRK.4.30	Yesu a bû m̀betə mə: “M̀bə bɨ bǔ mfɨgɨnə annù nɨfɔ̀ Nwî aa nɨ̂ àkə̀ aa ɛ? M̀bə bìˈinə̀ bû naa aa nuu nɨghàà tǎ ghɨ̀rə à fɛ'ɛ nlaa atu bə̀ aa ɛ?” 
MRK.4.31	Ànnù nɨfɔ̀ Nwî a bə aa tsǒ àbùrə mâghum yìi mə a burə ŋkəˈə ntsyatə mbǔm njoò tsɨ̀m jìi mə bɨ bwe'e aà. 
MRK.4.32	Lâ bɨ yi mbwe'e abùrə ati ma yû aa, a too ŋkɔˈɔ, àtì yi a tɨgə̀ m̀baŋnə mfaŋ ntsyatə ŋgǒŋ ɨtǐ tsɨ̀m jìi mə bɨ bè aà. Bɛɛ mə a kɔˈɔ, ǹtaà ji ɨ burə̀ m̀faŋkə m̀bə ajàŋ yìi mə m̀bə bɨ̀sɨŋ bɨ tɨgə̀ ǹzi ŋghùrə̀ nɨ̂ ǹdâ jyaa ghu aà.
MRK.4.33	Yesu à lɛ mbù ǹswoŋə annù Nwî a mbo bə̀ nɨ mɨ̀ghàà mî nǎnaa mî ghàˈàtə̀ tsǒ ma mû. À lɛ mburə nswoŋ ɨnnù jî ghàˈàtə̀, ŋ̀yoŋə aa ajàŋ yìi mə bə̀ bya lɛ ŋkɨɨ ŋkɔŋə nɨ̂ ǹyùˈû ànnù ya yìi mə à lɛ sɨ swoŋ aà. 
MRK.4.34	Kaa à lɛ sɨ waˈà ànnǔ tsu a mbo bə̀ ghaà tɨ nɨ̀ghàà nî nǎnaa, lâ a yi mbù m̀bɨɨ ntswe tsiˈì yù bo bɨ̀ ŋ̀gǎŋyəgə̂nnù ji jya aa, a bû ǹnaŋsə ntɔˈɔtə njiˈì ɨnnǔ tsɨ̀m a mbo bo.
MRK.4.35	À bə̀ mə̂ a kwɛ̂fɔ̀ tsiˈì maa njwi, Yesu a swoŋ a mbô ŋ̀gǎŋyəgə̂nnù ji mə: “Nɨ̀ zi tâ bìˈinə̀ too ŋkì ghû ŋ̀ghɛɛ fìi njii.” 
MRK.4.36	Ŋ̀gǎŋyəgə̂nnù ji jya ɨ tɨgə̀ m̀maˈatə nnɔ̀ɔ̀ bə̂ wa wa aghəŋə ŋkì ŋ̀kuu ŋkwɛtə Yesu wa mûm àkànu'u, nlɔgə yi bo bo tɨgə̀ ǹtoo nɨ̂ ŋkì wâ. Ɨ̀baŋ ji mɔˈɔ ɨ lɛ sɨ yòŋə̀ nɨ̂ waa. 
MRK.4.37	Bo kà mə̂ aa ntoo ŋghɛɛ, àfìsə̀ yî tɨ̀ɨ̀ ntɨ̀ɨ a lɔgɨ̀nə̀ ŋka ntsya, m̀beˈe nɨ̂ ɨ̀kàŋə ŋkì m̀maˈa wa mûm àkànu'u; ŋ̀kì ɨ kuu ǹtɨgə nlɔɔ nluu ghu mûm. 
MRK.4.38	Lâ Yesu a bâŋnə̀ ǹnɔŋə yi wa njɨ̀m àkànu'u nlɨ̀gɨ̀sə̌ atu yi nɨ pilò m̀bwii nìi; ŋ̀gǎŋyəgə̂nnù ji jya ɨ ghɛ̀ɛ̀ ǹyəə yi, m̀betə ghu mbo mə: “Ǹdɨ̀'ɨ̀nnù, Ò tswe kaa waˈà nɨ̂ gho kwɛˈɛ̀! Ò sɨ̀ zi mə m̀bə bìˈinə̀ kwo fàa mûm ŋkì?”
MRK.4.39	Bô bètə̀ mə̂ làà aa, Yesu a bɨɨ̀nə ŋ̀wenə afìsə̀ ya, ǹswoŋ a mbo mɨ̀yàà wa mə, “Kɛntə̂! Tsuu bǔ kɨ jùˈù!” Àfìsə̀ ya a burə̀ ŋ̀kɛntə a ntsyâ, ɨ̀dɨ̀gə̀ ɨ m̀bɔrə mə tùk ǹtɨgə ŋghɛɛ nɨ mə swee. 
MRK.4.40	Yesu a bəŋkə̀ yi ŋ̀ghaa a mbô ŋ̀gǎŋyəgə̂nnù ji jya mbetə mə, “Nɨ bɔˈɔ aa àkə̀? Nɨ̀ sɨ̀ nɨ̂ àbìintɨɨ tswê aa ɛ?
MRK.4.41	Nɨ̀bɔˈɔ nɨ burə̀ ǹtswa waa siˈi siˈi, bo tɨgə̀ ǹswoŋə bo nɨ bo mə, “Ghuà ŋù à lò aà fə̀? Yə̂ nɨ̀ àjàŋ yìi mə tsiˈì àfìsə̀ bo bɨ̀ mɨ̀yàà yuˈunə nìi!”
MRK.5.1	Bo lɛ ntoo m̀fɛ'ɛ a njiì ŋ̀kì mɨyaa wa a mbɛ̀ɛ̀ àla'a Gerasenes. 
MRK.5.2	Yesu a fɛ̀'ɛ̀ mə̂ wa mûm àkànu'u ŋghə̀ə kɨ təə, ŋù yî mɔ̀'ɔ yìi mə̂ àzwì yî bɨ a lɛ ntswe ghu ato'o aa, a lô a ɨtu mɨsyɛ̀ m̀fɛ'ɛ nzì ǹtsitə yi. 
MRK.5.3	Ŋù ma ghû à lɛ sɨ tswe aa wa ɨtu mɨsyɛ̀. A lɛ mburə ntsyanə a mbo bə̀ bɨ̀tsɨ̀m a ntswâ àbarə mà yû ŋ̀kwerə nɨ mɨ̀ŋkɨ̀rə̀ 
MRK.5.4	ǹloŋ mə, a ŋgaa jî ghà'àtə̀, bə̀ lɛ sɨ tswa nii, ŋ̀kwerə nɨ mɨ̀kòrə̂ mi bo bɨ̀ m̀bô mi, kə̀ kɨɨ nnɨŋə nɨ̂ mɨ̀ka'a ghu mɨkòrə̀, lâ tsi'ì a ŋgɔ̀ŋ bɨ̀nòò bɨtsɨ̀m, a bâŋnə̀ ǹtentə nɨ mɨ̀ŋkɨ̀rə̀ mya, kə̀ kɨɨ mbatə nɨ mɨ̀ka'a myâ. Kaa ŋù tsù kaa à lɛ ŋwa'à nɨ mɨ̀tɨ̀ɨ̀ tswe ntsyàtə̀ yi a ajàŋ yìi mə mbə a tswâ yi ŋ̀ghɨrə mə tâ à ŋe'esə ntswe. 
MRK.5.5	À lɛ sɨ karə wa ɨtu mɨsyɛ̀ bo bɨ̀ a ɨtu mɨ̂nta'a, a si'inə bo bɨ a nɨ̂tugə̀, ǹlwugə, ŋ̀watə nɨ̂ nû yì nɨ̂ ɨ̀bà'a ŋgɔ̀'ɔ̀.
MRK.5.6	À yə̀ mə̂ Yesu a sà'a agha'a, m̀burə ŋ̀khə nzì ŋ̀wo ghu nsi mmii yi; 
MRK.5.7	ǹtɔŋnə nswoŋ mə, “Sɨ̀ tswè aa nɨ à kə̀ aa ɛ, Mu Nwìŋgɔ̀ŋ Àkɔ'ɔ̀tsɨrə? Mə̀ bu'ù mbo a mbo wù nɨ̂ ɨ̀kùm Nwî, tsùu ŋgɨ'ɨ nu mə lo nɨŋ bə̂.” 
MRK.5.8	À lɛ ŋghàà ma mùu ajàŋ aa nloŋ mə Yesu à lɛ mfòò ǹswoŋ mə, “Àzwì yî bɨ̂, fɛ̀'ɛ̀ ghu nû!”
MRK.5.9	Yesu a betə̀ yi mə, “ɨ̀kǔm ghô nɨ̂ wò?” A kwi'i mə, “Ɨ̀kǔm ghâ nɨ Ǹnɔ̀ɔ̀ ǹloŋ mə bì'ì burə gha'atə fàa a ato'o ŋù ghû.” 
MRK.5.10	A tɨgə̀ naŋsə mbu'u mbo a mbo Yesu mə tâ à tsuu waa lô furə tâ bo fɛ'ɛ maa m̀bɛ̀ɛ̀ àla'à.
MRK.5.11	À lɛ sɨ bə aa àkàrə̀ bɨ̂ kwiŋyàm a jɨ̂ nɨ a mbɨ̀ɨ̀ m̀baa maa adɨgə; 
MRK.5.12	ɨ̀zwì jî bɨ jya ɨ bu'ù mbo a mbo Yesu ǹswoŋ mə, “Tsyàsə̀ yi'i tâ bì'ì kuu fìi nu naa jiì mə.” 
MRK.5.13	Yesu a yu'u mbii; ɨ tɨgə̀ m̀fɛ'ɛ wa nu ŋù wa ŋkuu wa nu nàà jyâ. Àkàrə̀ bɨ̂kwiŋyàm ma yû a lɛ m̀bə tsǒ ǹtsù'ù ji baà. Ɨ̀zwì jya ɨ kùù mə̂ ghu nu aa, ɨ tɨgə̀ m̀burə nlo ŋkhə̀ mə kàrə̀, ǹsɨgə mbɨ̀ɨ̀ m̀baa ya, ǹsɨgə ŋwokə wa mûm ŋ̀kì mɨyaa ŋkoŋə.
MRK.5.14	Bə̀ bìi mə bɨ lɛ sɨ jɛ'ɛ nɨ̂ naà jya aa, bo lô m̀burə ŋ̀khə ŋghɛ̀ɛ̀ ǹswoŋ a mbo bə̀ a mûn àla'a bo bɨ a afɔ̀. Bɨ tɨgə̀ m̀fɛ'ɛkə nzǐ a nyə annù yìi mə a lɛ mfɛ̀'ɛ wa ɨdɨgə aà.
MRK.5.15	Bô zì mə̂, ŋ̀ghɛɛ a mbɛ̀ɛ Yesu, ǹyə ŋû wa mə ɨ̀zwì jî bɨ jya lɛ ntswe ghu ato'o aa, a tswê ghu mbɛ̀ɛ̀, ŋ̀wɛ'ɛ ɨtsə̀'ə̀ ji, mɨ̀tsyɛ̀ mi mɨ kɨ̂ ǹtswe ghu tsi'ì mɨ̀ tsɨ̀m, bɨ yə̂ a kɨ̂ m̀bə tsi'ì ŋù wa mə ǹnɔ̀ɔ̀ ɨ̀zwì jî bɨ jya ɨ lɛ ntswe ghu ato'o aà. Bɨ yə̀ mə̂ laà aa, nɨ̀bɔ'ɔ nɨ tswâ waa. 
MRK.5.16	Bə̀ bìi mə bɨ lɛ nyə annù ma yû yìi mə a lɛ mfɛ̀'ɛ wa nu ŋù wa bo bɨ̀ a nu nàà jya aa, bo lɛ sɨ tɨgə nswoŋə nɨ a mbo bə̀.
MRK.5.17	Bo lɛ sɨ tɨgə ntsa'asə nɨ̂ Yesu mə tâ à ma'atə mbɛ̀ɛ̀ àla'à yàà ma ya nlò ŋ̀ghɛɛ yi.
MRK.5.18	Yesu a lô ŋ̀ka ŋkuu a mûm àkànu'u mə yu ghɛ̀ɛ̀ yi; ŋù wa mə̂ ɨ̀zwì jɨ̂ bɨ jya lɛ ntswe ghu ato'o aa, a bu'ù m̀bo a mbo Yesu mə tâ à ma'atə yi tâ yù ka nyoŋə nìi.
MRK.5.19	Lâ Yesu a tuu, ǹswoŋ ghu mbo mə, “Kwɛɛ ŋghɛ̀ɛ a ndùgə̀, a mbɛ̀ɛ bə̌ bô, ǹswoŋ annù yìi mə Mmà'àmbî à ghɨ̀rə a nu wò aà; a ajàŋ yìi mə à ko mɨlɨ̀ŋnə̀ ghò, ŋ̀kwɛtə gho aà.
MRK.5.20	Yesu à swòŋ mə ghu mbo laà, a lô ŋ̀ghɛɛ ntɨgə nswoŋə nɨ annù yìi mə Yesu à ghɨ̀rə ghu nu aa, a mbo bə̀ wa mbù'u Dekapolis. Bə̀ bɨ tsɨ̀m yu'u, a burə̀ m̀bə tsi'ì ànnù yî yɛ̌yɛrə a mbo bo.
MRK.5.21	Yesu à bù mə̂ ǹtoo ŋkì wa a mûm baŋ ya ŋ̀ghɛɛ mfɛ'ɛ a aghəŋə ŋkì, ǹnɔ̀ɔ̀ bə̂ ɨ burə̀ ǹzi ŋgha'a ŋgha'a, ǹtəə ntsya ŋkarɨsə yi. 
MRK.5.22	Ǹdɨ̀ɨ̂ ǹdâ ŋ̀ghòtə̂ baIsrael maa adɨgə, ɨ̀kǔm yi ɨ bə Jairius, a kɨ̂ ǹzi yìi ŋgaa. À yə̀ mə̂ Yesu, ŋ̀wo ghu mɨkòrə̀, 
MRK.5.23	m̀bu'u mbo ghu mbo, nswoŋ mə, “Mûntsìrə̂ mû ghà yî màŋgyɛ̀, a ghɔ̀ɔ̀, ǹtɨgə tsi'ì a ŋkwô. Zǐ nɔ̀ŋsə mbô mo ghu nû ta tâ à fwɛtə ǹtswe ntɨ̀ɨ̀.
MRK.5.24	À swòŋ mə̂ laa, Yesu a yôŋ yi bo yu tɨgə̀ ŋ̀ghɛɛ. Bo kà mə̂ aa ŋghɛɛ aa, ǹnɔ̀ɔ̀ bə̂ yî wè ɨ kɨɨ̀ ntɨgə nyoŋə nii, ǹtsya ŋkarɨsə yi, bo bo tɨgə̀ ŋ̀ghɛɛ.
MRK.5.25	Màŋgyɛ̀ yî mɔ̀'ɔ̂ à lɛ ntswe a tɨtɨ̀ɨ nnɔ̀ɔ̀ bə̂ wâ. Àləə a lɛ sɨ zì ghu nû. À lɛ sɨ bə maa noò aa boŋ nɨ̀ghɔ̀ɔ̀ ma nû nɨ tswè mə̂ ghu nu ɨlòò nɨghûm ǹtsò baà. 
MRK.5.26	Lɛ boŋ à yə̀ mə̂ ŋ̀gɨ'ɨ nɨ nɨ̀ghɔ̀ɔ̀ nya si'i si'i, ǹghɛɛ nɨ nu a mbɛ̀ɛ bɨ̀dogɨta bî ghà'àtə̀, m̀bwɛsə ŋkabə̀ yìi mə à lɛ ntswe nɨ yu aa tsi'ì ǹtsɨ̀mə̀. Kaa nɨ̀ghɔ̀ɔ̀ nya nɨ wa'à tɨ̀ɨ̀, m̀baŋnə ŋkù'ùsə̀ ŋ̀gha'atə nɨ̂ ghà'àtə̀. 
MRK.5.27	Màŋgyɛ̀ ma ghû à lɛ nyu'u ŋ̀gàn ǹloŋə Yesu. À yə̀ mə̂ Yesu aa, ǹtɨgə nyoŋə nii bo bɨ̀ nnɔ̀ɔ̀ wâ, ǹyoŋ mfaatə ghu njɨ̀m, ŋ̀ghɛsə abo yi mmɔɔntə atsə̀'ə̀ Yesu ghu. 
MRK.5.28	À lɛ sɨ wa'atə nɨ a mûm ǹtɨɨ yu mə, “M̀bə mə̀ tɛ'ɛ̀ ŋ̀ghɛnsə mmɔ̀ɔ̀ntə̀ tsi'ì ɨ̀tsə̀'ə̂ ji boŋ mə̀ ka tɨ̀ɨ̀ nɨghɔ̀ɔ̀ ma nû.”
MRK.5.29	À mɔ̀ɔ̀ntə̀ mə̂ aa, àləə ya a burə̀ ŋ̀ghɛsə ŋkɛntə a nzi ghu nû. A kɨ̂ mburə nzi a mûm ǹtɨɨ yu mə nɨ̀ghɔ̀ɔ̂ ni nya nɨ fwɛ̀tə̀ mə̂! 
MRK.5.30	Maa noò, Yesu a yə mə mɨ̀dà'à mɨ fɛ'ɛ a nu yu; m̀bəŋkə yi, m̀betə a mbô ǹnɔ̀ɔ̀ Bə̂ wa mə lɛ sɨ yòŋə̀ nii aa mə, “A ɨtsə̀'ə̂ ja aa a mɔ̀ɔ̀ntə̂ wò aa ɛ?”
MRK.5.31	Ŋ̀gǎŋyəgə̂nnù ji ɨ swoŋ ghu mbo mə, “Ò yə mə nnɔ̀ɔ̀ bə̂ ɨ ywu nyoŋə nɨ̂ gho, m̀bù m̀betə nɨ mə ɨtsə̀'ə̀ jo aà mɔ̀ɔ̀ntə̂ wò lɛ aa a ya?”
MRK.5.32	Yesu a ku'ùsə̀ ǹlii nɨ̂ bə̀ bya tsi'ì lìì, mə yu ka yə ŋû yìi mə̂ à mɔ̀ɔ̀ntə yi aa lɛ. 
MRK.5.33	Lâ màŋgyɛ̀ wa à lɛ mbàŋnə̀ ǹzi annù yìi mə a ghɨrə yi aà; ǹtɨgə mfɛ'ɛ nzì, nû yì ɨ tɨgə̀ m̀benə ba'à bà'à nɨ nɨ̀bɔ'ɔ, a wô a nji'i mɨkòrə Yesu, ŋ̀kɛ'ɛnə ɨnnù tsɨ̀m ghu mbô. 
MRK.5.34	Yesu a swoŋ ghu mbo mə, “Mû ghà, wa àbìintɨɨ̀ yo a ghɨ̀rə̀ mə̂ mə ta ò tɨɨ. Tɨgə nlǒ ŋghɛ̀ɛ̀ gho la nɨ̀ m̀bɔɔnə̂, tâ nɨ̀ghɔ̀ɔ̂ nya nɨ̀ fwɛtə.”
MRK.5.35	À ghàà mə̂ a mbo màŋgyɛ̀ wâ ŋ̀ghə̀ə kɨ màŋsə̀, bə̀ bî mɔ'ɔ bɨ lô wa ndùgə̂ ǹdɨ̀ɨ̂ ǹdâŋghotə nzi nswoŋ ghu mbo mə, “Wa mû ghò wâ à kwò mə̂! O tɨgə mbu mfa nɨ̂ ŋ̀gɨ'ɨ a mbo Taà ghû aa a ya?”
MRK.5.36	Yesu a foonsə̀ waa, ǹswoŋ a mbo ǹdɨ̀ɨ̂ ǹdâŋghòtə̂ baIsrael wa mə, “Tsèe kɨ bɔ'ɔ bə̂, nɨŋ tsi'ì ǹtɨɨ̀ gho a nu mə̀.” 
MRK.5.37	À swòŋ mə̂ maa ajàŋ, ǹlo ŋka ŋhɛɛ wa ndâ ǹdɨɨ wa, kaa wa'à bii mə tâ ŋù tsù à bu nyòŋə̀ yi ntsyatə Peta, nɨ Jɛms a bɔ̀'ɔ Jɔn, muma bɨ̀ Jɛms. 
MRK.5.38	Bô ghɛ̀ɛ̀ mə̂ ǹywe'e wa ndùgə ndɨ̀ɨ ndâŋhòtə baIsrael wa, ǹyə ɨdɨ̀gə̀ ɨ burə̀ ǹju'u tsi'ì jù'ù, bə̀ yə'ə̀, m̀burə mbo'o tsi'ì nɨ̀tɨ̀ɨ̀. 
MRK.5.39	Yesu a kuu ŋghɛ̀ɛ̀ a nda, m̀betə a mbo bo mə, “Nɨ yə̀'ə aa à kə̀, ŋ̀ghɨrə ɨ̀dɨ̀gə̀ ɨ tɨgə̀ ǹju'u laà? Wa kaa mu ghù kaa à sɨ̀ aà kwò kwô! Wa a bwii aà bwìì.”
MRK.5.40	À swòŋ mə̂ laà, bə̀ bya bâŋnə̀ ŋ̀ka wyɛ nɨ̂ yi bə̂ wyɛ̀. A furə̀ waa tsi'ì bɨ̀tsɨ̀m mə tâ bɨ fɛ'ɛkə ŋghɛ̀ɛ a abɛɛ. M̀baŋnə nlɔ̀gə̀ ta bɨ̀ mu wa bo bɨ̀ ǹdè yì a bɔ̀'ɔ bə̀ bya mə bo bo lɛ nzì aa, bo bo tɨgə̀ ŋ̀kuu ŋghɛɛ wa ɨdɨgə mə mu wa à lɛ nnɔ̀ŋ ghu aà. 
MRK.5.41	Bo kùù mə̂, a tswa nɨ̀kwɛɛ nɨ mu wa, ǹswoŋ ghu mbo mə, “Talita koumi,” a bə aa mə, “Mûntsìrə̂ mumàŋgyɛ̀, mə̀ swòŋə a mbo wò mə tâ wò bɨɨnə ntəə a ǹdəŋə.”
MRK.5.42	À swòŋ mə̂ ma mùu ajàŋ, mumàŋgyɛ̀ wa a burə̀ m̀bɨɨnə nlò ŋ̀ka ntəə ŋkarə. (ɨ̀lòo mu mà ghû ɨ lɛ mbə aa nɨ̀ghûm ǹtsò baà.) Bə̀ bya bɨ liì ǹyə, ànnù a burə̀ ǹtsya waa tsi'ì tsyà.
MRK.5.43	Yesu a swoŋ a mbo bo ŋ̀kwaantə mə tâ bo tsuu lǒ ghɨ̀rə tâ ŋù tsù à zi; ŋ̀kɨ nswoŋ mə tâ bo lɔɔ ayoo mfa a mbo mu wa tâ à jɨ.
MRK.6.1	Yesu bo bɨ̀ ŋ̀gǎŋyəgə̂nnù ji bo lɛ nlò maa adɨgə ntɨgə mfɛ'ɛ ŋghɛ̀ɛ a Nazareth, a ala'a bo. 
MRK.6.2	À bə̀ mə̂ a njwîŋgɔ̀ŋ a ghɛɛ̀ a Ndâŋhòtə, ŋ̀ka ndɨ'ɨ nɨ̂ ànnù Nwî ghu, a kɨ mburə mbə tsi'ì ànnù yî yɛ̌yɛrə a mbo bə̀ bî ghà'àtə̀ bìi mə bɨ lɛ ntswe ghu aa a nyu'ù ànnù yìi mə à lɛ sɨ dɨ̀'ɨ̀ aà. Bo lɛ sɨ tɨgə mbetə bo nɨ bo mə, “M̀bâ ghû à lɔ̀gə yulà ànnù aa fə lɛ? Mulà mɨ̀tsyɛ̀ ghu atu mɨ lo aa fə? Yə̂ nɨ̌ ɨnnù jî wè jî yɛ̌yɛrə jìi mə a ghɨ̀rə̀ aà!” 
MRK.6.3	À sɨ̌ Carpenter wa à ghuà bə, là'à yu wa mə à nɨ mu Mary ŋ̀kɨ mbə, muma bɨ̀ Jɛms, nɨ Joses a bɔ'ɔ Judas nɨ Simon aa ɛ? Bɔɔ bɨ maà bi bî bâŋgyɛ̀ bɨ̂ sɨ̀ faa a tɨtɨ̀ɨ bì'inə̀ kɨ̂ ntswe ɛ?” Bô swòŋ mə̂ laà, ǹtɨgə ntuu yi.
MRK.6.4	Yesu a swoŋ a mbo bo mə, “Bɨ ghu'usə ŋgàŋntoò Nwì a ɨdɨgə tsɨ̀m, lâ kaa wa'à nii a ala'a bo, kə̀ a ŋgwɛ̀'ɛ yu, kə̀ a ndugə yu bâŋnə̀ ghu'usə.” 
MRK.6.5	Tsǒ mə a lɛ ntɨgə mbə maa ajàŋ aa, kaa à lɛ ŋwa'a ɨnnù jî yɛ̌yɛrə jî ghà'àtə̀ ghu ghɨrə̀ ǹtsyatə ajàŋ yìi mə à lɛ nnɔ̀ŋsə mbo mi a atû ŋ̀gàŋmɨghɔ̀ɔ mbùmtə̀ jî tsu, ŋ̀ghurə waa. 
MRK.6.6	À àjàŋ yìi mə bə̀ bɨ ala'à bi bɨ lɛ ŋwa'à nɨ̂ àbìintɨɨ tswê aa, a lɛ mburə ntsya Yesu tsi'ì tsyà.
MRK.6.6	À lɛ ntɨgə nlo ŋka karə ǹdɨ̀'ɨ nɨ̂ ànnù Nwî a ɨla'a ji mɔ'ɔ jìi mə ɨ lɛ ntswe wa mbɛ̀ɛ̀ àla'a bo aà. 
MRK.6.7	Yesu à lɛ ntwoŋ ŋgǎŋyəgə̂nnù ji jya nɨ̀ghûm ǹtsò baa, ǹlɔgɨnə ŋka ntoo nɨ̂ waa bi baa bi baà; m̀fa ada'a mbo bo mə ta bo ka mfi'i nɨ̂ ɨ̀zwì jî bɨ a ato'o bə̀. 
MRK.6.8	Ǹswoŋ a mbo bo mə bɛɛ bo tɨ ghɛ̀ɛ, bo tsuù àyoò tsu lǒ lɔ̀gə̀, ǹtsyatə ɨtɨ̂ jyaa. Ǹswoŋ mə tâ bo tsuu abaa kə̌ abàà lǒ lɔ̀gə̀; ǹtsuu ŋkabə a abàa bo lǒ nɨŋə bə̂. 
MRK.6.9	Ǹswoŋ mə m̀bə bo tse wɛ'ɛ ɨbaa mɨkòrə̀, lâ kaa wa'ǎ ɨtsə̀'ə̀ ji baa lò m̀ma'a bə̂. 
MRK.6.10	A bû ǹswoŋ a mbo bo mə, “Bɛɛ nɨ̀ ghɛɛ ŋkuu a nda yìi mə nɨ̀ kùu ghu aa, nɨ̀ tswê ghu nywe'e a noò yìi mə nɨ ka mà'àtə̀ a adɨgə ma ya lǒ ghɛ̀ɛ̀ aà. 
MRK.6.11	Bɛɛ nɨ̀ ghɛɛ a adɨgə yî tsu, bɛɛ mə bə̀ bìi mə bɨ tswe ghu aa, bɨ tsuu ghuu kwɛrə, ǹtuu a nyu'ù ànnù yìi mə nɨ swoŋə aa, nɨ̀ ma'àtə̀ waa, nlo ghuu. Bɛɛ mə nɨ̀ tɨ fɛ̀'ɛ̀ maa adɨgə, nɨ̀ bu'utə̀ àbɨ̀rə̀ yìi mə a tswe a mɨkòrə bu aà, ta tâ à bə alènsə̀ a ajàŋ mə bo tuu ghuu.
MRK.6.12	Bo tɨgə̀ m̀fɛ'ɛ ŋghɛ̀ɛ̀ ŋka nswoŋə nɨ mbo bə̀ mə tâ bo bəŋkə mîntɨɨ̀ myaa, m̀ma'atə ɨbɨ̂ waa. 
MRK.6.13	Bo lɛ mfi'i ɨzwì jî bɨ ji ghà'àtə̀ a ntɨɨ bə̀, ǹyɔ'ɔ ŋ̀kàŋmɨghɔ̀ɔ̀ jî ghà'àtə̀ nɨ mɨ̀ghurə, ŋ̀ghurə waa.
MRK.6.14	M̀fɔ̀ Herod à lɛ nyu'u ma juù ɨnnù, ǹloŋ mə à lɛ sɨ bə aa, boŋ bə̀ bî ghà'àtə̀ bɨ bùrə̀ mə̂ nzi Yesu. Bə̀ bî mɔ'ɔ bɨ lɛ sɨ tɨgə nswoŋə nɨ̂ mə, “À nɨ Jɔn Ŋgàŋmurə bə̌ ŋkì mə à bù mə̂ m̀bɨɨnə nɨwô. À nɨ̂ annu yìi mə a ghɨrə mə tâ à tswe nɨ mɨ̀dà'à a ŋghɨ̀rə ɨ̀nnù jî yɛ̌yɛrə ma jû ghu aà.”
MRK.6.15	Lâ, bə̀ bî mɔ'ɔ bɨ bâŋnə̀ ǹswoŋə nɨ mə, “À nɨ ŋ̀gàŋntoò Nwì, Elijah.” Bi mɔ'ɔ bɨ swoŋə̀ nɨ mə, “À nɨ ŋ̀gàŋntoò Nwî tsǒ ŋgǎŋntoo Nwî ji mbìi mbìì jyâ.” 
MRK.6.16	Lâ Herod à yù'ù mə̂ aa, ǹswoŋ yìi ŋgaa mə, “Jɔn wa mə mə̀ lɛ ŋkwyɛ̌ atû yi aa, à bɨ̀ɨ̀nə̀ mə̂ nɨwô.” 
MRK.6.17	À lɛ tɨ bə maa noò aa lɛ boŋ Herod à zwìtə̀ mə Jɔn. À lɛ ŋghɨ̀rə̀ bɨ tswâ Jɔn, ŋ̀kwerə nnɨŋ a ndâtsaŋ nloŋə Herodias, ŋ̀gwɛ mumaà yì Philip, yìi mə à lɛ ŋkwɛrə aà. 
MRK.6.18	Jɔn à lɛ ŋka ghaantə nɨ̂ Herod, ǹswoŋ ghu mbo mə, “Ò lɔ̀gə ŋgwɛ munaà ghò laa kaa a wa'à kù'ùnə̀ a nɨ nɔ̀ŋsə̀.”
MRK.6.19	Tsǒ mə Jɔn à lɛ sɨ ghàà ma mùu ajàŋ aa, Herodias à lɛ sɨ lwìsə̀ nɨ̂ ǹtɔŋ ghu nû, ǹlɔɔ nɨ̂ mânjì yìi mə m̀bə yu tsyâ ghu nzwitə yi, kaa wa'à zî, 
MRK.6.20	ǹloŋ mə Herod à lɛ sɨ bɔ'ɔ nɨ̂ Jɔn, ǹzi mə Jɔn à lɛ mbə ŋû Nwì, ànnù yi a tsinə̀. À lɛ ntɨgə nlɔgə yi nlɔ'ɔsə mə tâ ànnǔ tsu tsuu yi lǒ ghɨ̀rə̀. À lɛ sɨ dorətə a ŋgɔ̀ŋ bɨ̀nòò bɨ̂tsɨ̀m a yu'ù ànnù yìi mə Jɔn à lɛ sɨ swoŋə aà, ka mə a yi nyu'u, a wa'à nɨ̂ ànnù yìi mə yu ka ghɨ̀rə̀ aa kɨ kaŋ aà.
MRK.6.21	Lâ a yî m̀bə nɨ a njwi yì mɔ'ɔ, Herodias a tswê nɨ̂ àbwarə a ŋghɨ̀rə ànnù ya yìi mə à lɛ sɨ tɛ'ɛ nlɔɔ nɨ a ŋhɨrə aà. M̀fɔ Herod à lɛ ghɨ̀rə àdinà a mbo bɨ̀kǔm bi bo bɨ̀ bɨ̀tamândoo bi, nɨ bə̀ bî wè bî wè bìi mə bɨ lɛ ntswe a ala'a Galilea aà, ǹloŋ mə à lɛ mbə njwî ǹjwê yì aà. 
MRK.6.22	Mu Herodias yî màŋgyɛ̀ à lɛ ŋkuu zi nnaŋsə mben ɨkòò tsi'ì sɨgɨ̀nə̀, nû Herod bo bɨ̀ yì bə̀ bya bìi mə à lɛ ntwoŋə aa, ɨ naŋsə̀ m̀bɔŋ bɔ̀ŋ. M̀fɔ̀ Herod a swoŋ a mbo mumàngyɛ wa mə, “Betə ayoo yìi mə ò kɔ̀ŋ aa a mbo mə̀, boŋ mə̀ ka fa a mbo wò.” 
MRK.6.23	Ǹtɨgə ŋkaa nswoŋ ghu mbo mə, “Àyoo yìi mə ò betə a mbo mə̂ aa boŋ mə̀ ka ya'a fa, ò bə tɛ'ɛ kɔ̀ŋ bə m̀bɛ̀ɛ̀ àla'à yà yî m̀fùùrə̀ boŋ mə̀ ka kɨɨ fa tsi'ì fà.”
MRK.6.24	À swòŋ mə̂ laà aa, mumàŋgyɛ̀ wa a fɛ'ɛ̀ ŋ̀ghɛɛ mbetə ndè yì mə, “Mə̀ betə akə ghu mbô?”
MRK.6.24	A kwi'i mə, “Betə atu Jɔn Ŋgàŋmùrə bə̌ ŋkì.”
MRK.6.25	Mu wa a tɨgə̀ m̀fɛ'ɛ ŋhɛ̀ɛ̀ tsi'ì nɨ̀tɨ̀ɨ̀ ǹzi ŋkuu nswoŋ a mbo m̀fɔ̀ wa mə, “Mə lɔ̀ɔ mə ta ò fa atu Jɔn Ŋgàŋmùrə bə̌ ŋkì a mûm akaŋ, a mbo mə̀ tsi'ì tsɨ̀tsɔ̀ŋə̀.”
MRK.6.26	A ajàŋ mə à bètə̀ mə̂ atu Jɔn laa, ma yû a ghɨrə̀ mə tâ nû m̀fɔ Herod ɨ̀ burə mbɨ'ɨ bɨ'ɨ. Lâ, m̀bə yìi mə à lɛ mfòò m̀bii a mbo mumàŋgyɛ̀ wa a nsi bə̀ bya bìi mə à lɛ ntwoŋə aa, à lɛ nlɔ̀ɔ̀ a ŋghɨ̀rə tsi'ì wa ajàŋ mə à lɛ ŋkà'à mə yu ka ghɨ̀rə̀ aà. 
MRK.6.27	M̀fɔ wa a tɨgə̀ m̀burə ntoo ŋû sogyɛ̀ yî mɔ̀'ɔ a tɨtɨ̀ɨ bìi mə bɨ lɛ sɨ bɛ nɨ̂ yi aa, ǹswoŋ mə tâ à ghɛɛ nzi nɨ̂ àtu Jɔn. A ghɛɛ̀ ŋkwyɛ atu yi a ndâtsaŋ, 
MRK.6.28	ǹlɔ̀gə̀ ǹnɨŋ a mûm àkaŋ nzì m̀fa a mbo mumàŋgyɛ̀ wâ. A tɨgə̀ ǹlɔgə ŋghɛ̀ɛ̀ m̀fa a mbô ǹdè yì.
MRK.6.29	Ŋ̀gǎŋyəgə̂nnù Jɔn, ɨ yù'ù mə̂, ǹtɨgə nzi nlɔ̀gə akû Jɔn ǹtɨgə ŋghɛɛ twiŋə.
MRK.6.30	Ŋ̀gǎŋntoo Yesu jya ɨ lɛ mbɨ̀ɨ̀ ǹswoŋ ŋgɔ̀ŋ ɨ̀nnù tsɨ̀m jìi mə bo lɛ ŋghɨ̀rə̀ ŋ̀kɨ ndɨ'ɨ aa ghu mbô. 
MRK.6.31	Bə̀ bî ghà'àtə̀ lɛ sɨ burə ŋkuu ŋkɨɨ mfɛ'ɛ, a ghɨrə̀ mə tâ Yesu bo bɨ̀ ŋ̀gǎŋyəgə̂nnù ji wa'à nɨ nòò a njɨ mû àyoo mburə ntswe tswe. Yesu a tɨgə̀ ǹswoŋ a mbo ŋ̀gǎŋyəgə̂nnù ji mə, “Nɨ̀ zi bì'inə̀ ghɛɛ a adɨgə yìi mə m̀bə bì'inə̀ tswê ghu tsi'ì bì'inə̀ ta mɨ̀ɨ̀ntə̀.” 
MRK.6.32	À swòŋ mə̂ laà bo bo tɨgə̀ ǹlo ŋghɛ̀ɛ̀ ŋ̀kuu a mûm àkànu'u ntoo ŋghɛɛ a adɨgə yìi mə kaa bə̀ sɨ̀ ghu tswê aa ta tswe ghu tsi'i bo bo.
MRK.6.33	Lâ bə̀ bî ghà'àtə̀ lɛ nyə ajàŋ yìi mə bo lɛ nlò ŋ̀ka ŋghɛɛ aà, ǹzi bə̂ bìi mə bo nɨ bu aà, m̀burə mfɛ'ɛkə a mɨkurə mɨkurə, ŋ̀khə ntsyǎ mbìì ŋ̀ghɛɛ ntswe wa adɨgə mə bɨ̀ Yesu lɛ ŋka ŋghɛɛ ghu aa, mboŋ tâ bo zi ŋkuu ghu. 
MRK.6.34	Yesu à tòò mə̂ ŋ̀ka mfɛ'ɛ wa mûm àkànu'u, nyə akùrə̀ bə̂ a tswê wa aghəŋə ŋkì m̀burə gha'a gha'a; a ko mɨ̀lɨ̀ŋnə̀ wàà si'i si'i, nloŋ mə bə̀ bya bɨ lɛ ntswe tsǒ mbi njə̀rə̀ jìi mə kaa ɨ sɨ̀ nɨ̂ ntsèè tswê aà. À lɛ ntɨgə nlɔgɨnə ŋka ǹdɨ'ɨ waa nɨ̂ ɨ̀nnù jî ghà'àtə̀. 
MRK.6.35	Ŋ̀gǎŋyəgə̂nnù Yesu jya ɨ yə mə nòò à ghɛ̀ɛ̀ mə̂, ǹtɨgə ntsya ǹzì ǹswoŋ ghu mbo mə, “Àdɨ̀gə̀ yû à nɨ̂ àdɨ̀gə̀ yìi mə kaa bə̀ sɨ ghu tswê, nòò à kɨ̀ mə̂ ŋ̀ghɛɛ ŋghɛ̀ɛ̀; 
MRK.6.36	ghɨ̀rə tâ bə̀ bû ghɛɛ waa, ta tâ bo ghɛɛ ŋkuu a ɨfɔ̀ bo bɨ a mumə̀ ɨla'a jìi ɨ tswe faa mbɛ̀ɛ̀ àdɨ̀gə̀, ǹyuu mɨjɨ ghu njɨ.”
MRK.6.37	Lâ Yesu a bâŋnə̀ ŋ̀kwi'i a mbo bo mə, “Nɨ lɔɔ ayoo mfa tâ bo jɨ.”
MRK.6.37	À swòŋ mə̂ laà, bo betə̀ yi mə, “O lɔ̀ɔ mə tâ bì'ì naŋsə lɔgə bɨ̀francs ntsù'u ŋkhɨ̀ ji baa
MRK.6.38	A bû ǹswoŋ a mbo bo mə, “Nɨ̀ ghɛɛ nlèntə̀ mə nɨ̀ tswe nɨ̀ ɨ̀baa ji səgə lɛ?” Bo ghɛɛ nlentə, mbɨ̀ɨ̀ ǹswoŋ ghu mbo mə bo tswe nɨ̀ ɨ̀baa aa ji ntaà, abɔ'ɔ nɨ m̀bwɛ̀ mi mbaà.
MRK.6.39	Yesu a tɨgə̀ ǹswoŋ a mbo bo mə tâ bo ghotə bə̂ bya ŋghɨ̀rə̀ tâ bo tswe a abwen abwen, a atu ŋgɛ̀ɛ̀. 
MRK.6.40	Bə̀ bya bɨ tɨgə̀ ŋ̀ghotə waa ntswetə a abwen abwen, ǹtswe nɨ a abwen yî fùùrə̀ ŋkhɨ̀ yî fùùrə̀, kə̌ mɨghum mi ntaà. 
MRK.6.41	Yesu a lɔgə̀ ɨ̀baa jya ji ntaà nɨ̂ m̀bwɛ̀ mya mi mbaa, ŋ̀ŋɛntə atû yi a ndəŋ, ǹlii aburə, mfa mbɨ'ɨkə a mbo Nwì, m̀batə ɨbaa jya, m̀fa a mbo ŋgǎŋyəgə̂nnù ji mə tâ bo yatə a mbo bə̀ byâ. À lɛ ŋkɨ nyatə mbwɛ̀ mya mi mbaa a mbo bə̀ byâ bɨ̀tsɨ̀mə̀. 
MRK.6.42	Bə̀ bɨ̀tsɨ̀m bɨ lɛ njɨ nyurə. 
MRK.6.43	Bɨ lɛ ŋghotə abugə ɨbaa jya bo bɨ̀ àbùgə mbwɛ̀ mya mɨ bɨ lɛ nyàtə̀ aa, a lwensə̀ ŋ̀kyɛ̀ nɨghûm ǹtsò baà. 
MRK.6.44	M̀bâŋnə̀ jìi mə ɨ lɛ ŋkurə ɨbaa jya aa, ɨ lɛ mbə ntsù'ù ji ntaà.
MRK.6.45	Yesu à lɛ mburə ŋghɨrə ŋgǎŋyəgə̂nnù ji jya ɨ bû ŋ̀kuu fu wa mûm àbaŋ, ǹtsya mbìì ŋ̀ka ntoo ŋghɛɛ a njii ŋ̀kì a Betsaida. Bo kà mə̂ aa ntoo ŋghɛɛ aa a swoŋ a mbo bə̀ bya mə tâ bo tɨgə nlo ŋkwɛɛŋkə waa. 
MRK.6.46	À fà mə̂ fɨlô fyaa, ŋkɔ'ɔ ghɛɛ a atu nta'a a ntsà'àtə Nwì ghu. 
MRK.6.47	Ɨ̀tugə lɛ mfii ŋkwɛtə àkànu'u ya wa mûm ŋ̀kì; Yesu a bâŋnə̀ ǹtswe a abɛɛ wa atu nta'a tsi'ì yù yù. 
MRK.6.48	Yesu a yə mə a lɛ ntsyànə̀ a mbo ŋ̀gǎŋyəgə̂nnù ji jya a tii àbaŋ ya nloŋ mə àfìsə̀ a lɛ sɨ tsyà ǹtii nɨ̂ waa mbɨnsə nɨ njɨ̀mə̀. À bə̀ mə̂ a nɨ nòò ǹjwi, Yesu a lô ŋ̀ka ntəə wa atu ŋkì ǹzi nɨ a mbɛ̀ɛ bo. À lɛ ŋka zi aa ŋwa'atə nɨ mə yu ka zǐ kwaatə tsyà yi a mbɛ̀ɛ bo. 
MRK.6.49	Lâ ŋ̀gǎŋyəgə̂nnù ji jya ɨ yə̀ mə ajàŋ yìi mə à lɛ sɨ təə nzi wa atu ŋkì aa, mmɔ̀ɔ̀ntə mə à lɛ mbə ŋkû; m̀burə ntɔŋnə mbo'o tsi'ì nɨ̀ tɨ̀ɨ̀, 
MRK.6.50	ǹloŋ mə nɨ̀bɔ'ɔ lɛ ntswa waa.
MRK.6.50	Lâ Yesu a burə̀ waŋsə ghàà ǹswoŋ a mbo bo mə, “Tswâ nɨ̀ ǹtɨɨ̀ ghuu, ǹtsuu kɨ bɔ'ɔ bə̂, ǹloŋ mə à nɨ mə̀ aà.” 
MRK.6.51	À swòŋ mə̀ laa, ŋkɔ'ɔ ŋkuu wa mûm àkànu'u, àfìsə̀ ya a kɛntə̀ a ntsyâ. A tɨgə̀ m̀burə mbə tsi'ì ànnù yî yɛ̌yɛrə a mbo ŋ̀gǎŋyəgə̂nnù ji jyâ, 
MRK.6.52	ǹloŋ mə, kaa bo lɛ ŋwa'à ǹji'ì ànnù yî yɛ̌yɛrə yî mɔ'ɔ ya mə Yesu à lɛ ŋghɨ̀rə̀ aa zî, a ajaŋ yìi mə a lɛ jɛ'ɛ bə̂ bya nɨ̂ ɨ̀baa jya aà; bɨ lɛ mfɨɨ atû yaa!
MRK.6.53	Yesu bo bɨ̀ ŋ̀gǎŋyəgə̂nnù ji bo lɛ ntoo ŋkì wa ŋghɛ̀ɛ̀ m̀fɛ'ɛ a Gennesaret, ǹtɨŋnə àkànu'u ya a aghəŋə ŋkì. 
MRK.6.54	Bô ghɛ̀sə̀ mə̂ ŋ̀ghəə kɨ fɛ̀'ɛ̀ wa mûm àkànu'u, bə̀ burə̀ ǹyə Yesu ǹzi. 
MRK.6.55	Bə̀ lɛ sɨ ntɨgə ŋkhənə ŋkarə nɨ̂ àla'a ya bo bɨ m̀bù'ù ma yâ ǹtsɨ̀m, ǹlɔgə nɨ̂ ŋ̀gàŋmɨghɔ̀ɔ̀ jyaa, m̀be'e a nɨ mɨ̀kùù ǹzi nɨ ju ghu mbo a nɨ̂ ŋ̀gɔ̂ŋ ɨdɨgə tsɨ̀m jìi mə bɨ lɛ nyu'u mə Yesu à tswe ghu aà. 
MRK.6.56	A nɨ̂ ŋ̀gɔ̌ŋ ɨdɨgə tsɨ̀m jìi mə Yesu à lɛ ghɛ̀ɛ̀ ghu aa, a ɨla'a, a mûm ɨ̀la'a kə̌ a ɨfɔ̀ aa, bə̀ bɨ lɛ sɨ lɔ̀gə̀ nɨ̂ ŋ̀gàŋmɨghɔ̀ɔ̀ ǹzi nɨ ju a nsàanə mɨtaa, m̀bu'u nɨ̂ m̀bo ghu mbo mə tâ à ma'atə tâ ŋ̀gàŋmɨghɔ̀ɔ̀ jya ɨ̀ ghɛsə mbô myaa mmɔɔntə tsi'ì àtsəŋ atsə'ə yi. Ŋ̀gɔ̀ŋ bə̀ bɨ tsɨ̀m bìi mə bɨ lɛ mmɔ̀ɔ̀ntə̀ yi aa bo lɛ ntɨ̀ɨ̀.
MRK.7.1	BaFarisai bo bɨ̀ ŋ̀gaŋ̌ndɨ̀'ɨ nɔ̀ŋsə̀ ji mɔ'ɔ jìi mə ɨ lɛ nlo a Yerusalem nzi aa, lɛ nzì ŋ̀ghotə a mbɛɛ Yesu. 
MRK.7.2	Bo bo tswè mə̂, bo yə̂ ŋ̀gǎŋyəgə̂nnǔ Yesu jî mɔ'ɔ lɛ sɨ j nɨ̂ m̀bo mìi mɨ lɛ ŋwa'à laà, mala a bə mə kaa bo lɛ ŋwa'ǎ mbô myaa si'ì ǹyoŋə a ajàŋ yìi mə baFarɨsai lɛ sɨ lɔ̀ɔ̀ mə bɨ̀ ka nsi'i aà.
MRK.7.3	Ǹloŋ mə kaa mbə baFarəsai, bo bɨ̀ baYuda bɨtsɨ̀m kaa mbə bo wa'à jɨ tɨ ghə̂ mə bo si'ì m̀bô myaa, ǹyoŋə aa nɨ nɔ̀ŋsə̀ bɨ̀tà bɨ bɨtaà byaa. 
MRK.7.4	Bɛɛ mə bo yi ŋkɨ mbɨɨ a mɨtaa, kaa bo wa'à lò m̀bii njɨ tɨ ghə̂ mə bo si'i nû jyaa mə tâ ɨ̀ laa. Bɨ̀nɔ̀ŋsə̀ bî ghà'àtə̀ bî mɔ'ɔ bɨ kɨ mbu tswe ghu mə bo lɛ sɨ yòŋə̀, tsi'ì tsǒ ǹnàŋsə nsì'î ǹdɔŋ jì nò ghu, nɨ bàntɔ̀ɔ̀ bo bɨ̀ ǹjoo nnɨ̂ŋ ǹjoo jìi bɨ naŋsə nɨ̂ atɨ̀ɨ bronze aà.
MRK.7.5	BaFarəsai bya bo bɨ ŋ̀gǎŋdɨ'ɨ nɔ̀ŋsə̀ jya bô yə̀ mə̂ laà aa, mbetə Yesu mə, “A ghɨ̀rə̂ à kə̀ kaa ŋ̀gǎŋyəgə̂nnǔ jô wa'à nɨ̂ nɔ̀ŋsə̀ bɨ̀ tà bɨ bɨ̂taà bi'i lə̀ə̀, m̀baŋnə njɨ tsi'ì tɨ̀ sì'ì nɨ̂ m̀bô myaa mɨ laa aa ɛ?”
MRK.7.6	A kwi'i mə, “Ŋ̀gàŋntoò Nwì Yesaiah à lɛ nyə aa tsi'ì sɨgɨ̀nə̀ ŋ̀ŋwà'ànə annù yìi mə Nwî à lɛ nswoŋ nloŋ ŋgaà yùù aa, bu ŋgǎŋabagɨlə̀, mə,
MRK.7.6	‘Bə̀ buà, bɨ ghu'usə nɨ̂ gha aa tsi'ì nɨ̂ ɨ̀ghoŋ ntsǔ jyaa,
MRK.7.6	lâ mɨ̀ntɨɨ̀ myaa bâŋnə̀ ǹtswe a ndìsyà;
MRK.7.7	Bo mii nɨ̂ gha laa tsi'ì àdàŋə̀ àdàŋə̀
MRK.7.7	ǹloŋ mə bo bàŋnə̀ ndɨ'ɨ bə bɨ̀nɔ̀ŋsə̀ bɨ bə̂ tsǒ ǹdɨ̀'ɨ̂ jyâ!’
MRK.7.8	Nɨ̀ mà'àtə̂ ǹdɨ̀'ɨ̂ Nwî, m̀baŋnə ntswa nɔ̂ŋsə̀ bə̀ a tɨɨ̀nsə̀.”
MRK.7.9	Yesu a bû ǹswoŋə a mbo bo mə, wâ nɨ̀ nàŋsə nzi a ntuu ǹlə̀ə̂ ǹdɨ̀'ɨ̂ Nwì ta bàŋnə kɨ lə̀ə̀ nɨ̂ nɔ̂ŋsə̀ ghùù! 
MRK.7.10	Moses à lɛ nswoŋə mə, ‘Ka yu'unə taà ghò bo maà gho.’
MRK.7.11	Lâ nɨ̀ bâŋnə̀ ǹswoŋə nɨ̂ yùu ŋgaa mə, M̀bə ŋù a swoŋə a mbo taà yì kə̀ ǹdè yì mə, ‘Wa àyoo yìi mə boŋ mə̀ fa ŋkwɛ̀tə gho ghu aa a nɨ Corban,’ (mala a bə mə mə̀ fà mə̂ a mbo Nwì) 
MRK.7.12	bəə boŋ kaa à sɨ̀ nɨ̂ ŋ̀kwɛtə taà yì, kə̌ ndè yi bû ǹtswe. 
MRK.7.13	Ma mùu ajàŋ, nɨ̀ bwɛsə aa nɨ̀ghàà nɨ Nwî, ǹloŋə nɔ̂ŋsə̀ ghùù yìi mə nɨ dɨ̀'ɨ̀ nɨ a mbo bə̀. Ŋ̀kɨɨ ŋghɨrə nɨ̂ ɨ̀nnù ji ghà'àtə̀ jî mɔ'ɔ jìi mə ɨ bə tsǒ ma jû aà.”
MRK.7.14	Yesu a bû ǹtwoŋə bə̂ bya nswoŋə a mbo bo mə, “Bù bɨtsɨ̀m nɨ̀ yu'utə nɨ̌ annù yìi mə mə swoŋə aa, tâ à laa a atu bù. 
MRK.7.15	Kaa àyoo yì tsu kaa a sɨ̀ a abɛɛ tswê mə m̀bə ŋù a jɨ a kuu ŋghɨ̀rə̀ mə tâ à tsuu laa; lâ a ŋû aa a bàŋnə̀ ghɨrə nɨ̂ ɨ̀nnù ji bɨ̂ jìi mə ɨ lò ghu ato'o mfɛ'ɛ aa mə̂ à tsuu laa. [ 
MRK.7.16	“Ŋù yìi mə à tswe nɨ̂ ɨ̂tôŋnə̀ a nyu'u annù aa, tâ à yu'u annù yìi mə mə swoŋə aà.”]
MRK.7.17	À mà'àtə̀ mə̂ bə̂ bya nlò ŋ̀kuu ŋghɛɛ a mûm ǹda, ŋ̀gǎŋyəgə̂nnù ji ɨ betə̀ ǹji'ì nɨ̀ghàà nî na naa ma nû ghu mbô. 
MRK.7.18	Bô bètə̀ mə̂ aa, a swoŋ a mbo bo mə, “Mala a bə mə kaa nɨ̀ sɨ̌ yùu ŋgaa kɨ nyu'u aa ɛ! Nɨ̀ sɨ̀ zi mə ayoo yìi mə a lǒ bə a abɛɛ ŋkuu nɨ a nu ŋù aa, kaa mbə a wa'à yi ghɨrə̀ mə̂ à tsuu laa aa ɛ? 
MRK.7.19	Ǹloŋ mə kaa a sɨ̀ aa ghu ntɨɨ kuu; a bàŋnə̀ ŋ̀kuu aa ghu ato'o, ɨ kɨɨ bǔ tsyǎ mfɛ̀'ɛ fu. (Ma mùu ajàŋ à lɛ nswoŋ mə wa mɨ̀jɨ mɨ̀tsɨ̀m mɨ laà, ŋ̀ku'unə a njɨ̂.)
MRK.7.20	A bû ǹswoŋ mə, “A ŋû aa a sɨ̌ŋ njoo jìi mə ɨ fɛ̀'ɛ̀ ghu nû aà, ŋ̀ghɨrə nɨ mə tâ à tsuu laa. 
MRK.7.21	Ǹloŋ mə ɨnnù jî bɨ tsɨ̀m ɨ lò aa a mûm ǹtɨɨ ŋù m̀fɛ̀'ɛ̀: ŋ̀wà'àtə̂ ɨ̀nnù jî bɨ, ànnǔ ajɨrə̀, ɨ̀yə̀rə̂, ǹzwìtə bə̀, ànnǔ mâghàbə̀, 
MRK.7.22	ǹyə̀'ə̀tə̂ ǹjoo bə̂; àbɨ̀'ɨntɨɨ, m̀bwè'èsə bə̀, ɨ̀buurənnù àghə̀'ə̀nə̀, ǹswòŋə̂ ɨ̀nnu jî bɨ a atu bə̀; ŋ̀ŋee nû, nɨ̂ ɨ̀jɨ̀ŋtə ɨnnù. 
MRK.7.23	Ɨ̀nnù jî bɨ mà jû tsi'ì tsɨ̀m ɨ lò aa a nu ŋù, a mûm ǹtɨɨ yu, m̀fɛ'ɛ ǹsɨŋə nɨ̂ ŋû, ŋ̀ghɨrə nɨ mə tâ à tsuu laa.
MRK.7.24	Yesu a lɛ nlò ŋ̀ghɛɛ a mbɨ̌ Tyre bo Sidon. À ghɛ̀ɛ̀ mə̂ ghu, ŋ̀kuu ntswe a mûm ǹda yi mɔ̀'ɔ, kaa wa'à lɔ̀ɔ̀ mə tâ bə̀ zi; lâ a bâŋnə̀ ǹtsyanə a ŋghɨ̀rə mə tâ bɨ̀ tsuu lǒ zi. 
MRK.7.25	Màŋgyɛ̀ yî mɔ̀'ɔ yìi mə mû yi yî màŋgyɛ̀ à lɛ ntswe nɨ̂ àzwì yî bɨ a ato'o yu aa, à lɛ nyu'u mə Yesu à tswe wa ndâ. À yù'ù mə̂, m̀burə mfɛ'ɛ nzì a mbɛ̀ɛ Yesu, ŋ̀wo ghu mɨkòrə̀. 
MRK.7.26	Màŋgyɛ̀ ma ghû à lɛ mbə mâŋgyɛ Grikia, yìi mə bɨ lɛ njwe aa a ala'a Syrophoenicia. À wò mə̂ a mɨ̀kòrə Yesu aa, m̀bu'u mbo ghu mbo mə tâ à fi'i azwì yî bɨ ya a ato'o mû yì wâ. 
MRK.7.27	Yesu a swoŋ ghu mbo mə, “Lə̀ə tâ bɨ̀ foo njɛ'ɛ bɔɔ ya'a, ǹloŋ mə kaa a sɨ̀ ku'unə̀ a nlɔ̀gə̂ àbaa bɔɔ mbàŋnə̀ m̀ma'a a mbô m̀bû.”
MRK.7.28	Lâ Màŋgyɛ̀ wa a kwi'i ghu mbo mə, “Ɨ̀ɨ̀ŋə, Mmà'àmbî, lâ tsi'ì m̀bu jìi mə ɨ nɔ̀ŋə̀ a nji'ì àtɛtə̀ aa, ɨ kɨɨ mbwɛɛ nɨ̂ ɨ̀nùgə abaa bɔɔ bya njɨ.”
MRK.7.29	Yesu a tɨgə̀ ǹswoŋ ghu mbo mə, “Nloŋ mə ò nàŋsə ŋghàà ma mùu ajàŋ aa, tɨgə nlǒ ŋghɛ̀ɛ̀ gho mbà. Wâ demon wa a mà'àtə̀ mə mu ghò wâ.”
MRK.7.30	À yù'ù mə̂ laà aa ntɨgə nlo mbɨ̀ɨ̀ yi a ndùgə yu. À bɨ̀ɨ̀ mə̂ ŋ̀kuu a nda, nyə mu wa a nɔ̂ŋ a ɨkuu, lɛ boŋ demon wa a fɛ̀'ɛ̀ mə̂ ghu ato'o.
MRK.7.31	Yesu a lɛ ntɨgə nlo wa mbù'ù àla'a Tyre ŋ̀ghɛɛ ntsya a ala'a Sidon, ŋ̀ghɛɛ a ŋkì mɨyaa Galilea, ǹlo ghu ŋghɛɛ ntsya a mbù'ù àla'a Dekapolis. 
MRK.7.32	À kà mə̂ aa ntsya ghu, bɨ zî nɨ ŋù yî mɔ̀'ɔ mə àtû yi a lɛ ŋkwo, a kɨɨ̀ m̀mii nɨ̂ ŋ̀ghàa kɨ kaŋ, m̀bu'u mbo a mbo Yesu mə tâ à nɔŋsə mbô mi ghu nu ŋghùrə̀ yi. 
MRK.7.33	Bɨ swòŋ mə̂ laà aa, Yesu a lɔgə̀ ŋû wa bo yu ma'àtə̀ àkùrə̀ bə̂ ya ŋghɛ̀ɛ̀ a adɨgə dàŋ, bo yu ghɛ̀ɛ̀ mə̂ aa, a nɨŋ bɨ̀swɛbɨbo bi ghu ɨtôŋnə̀, ǹtwutə mɨtwɛ a abo yu, m̀mɔɔntə aləə ŋû wa ghu; 
MRK.7.34	ŋ̀ŋɛntə mi'ì mi ŋ̀ka lii aburə, ǹtsaa nû yì, ǹswoŋ a mbo ŋù wa mə, “Efata”, ǹswoŋ aa mə, “ŋa'anə̂!”
MRK.7.35	À swòŋə̀ mə̂ laà aa, ɨtôŋnə̀ ŋû wa ɨ burə̀ ŋ̀ŋa'anə, àləə̀ yi a kɨ̂ m̀burə mfɛɛŋkə, a ghaà tsi'ì sɨgɨ̀nə̀. 
MRK.7.36	Yesu a swoŋ a mbo bə̀ bya mə tâ bo tsuu a mbo ŋù tsù lǒ swoŋə. Lâ a yi nswoŋ mə tâ bo tsuu kɨ swoŋə aa, bo bâŋnə̀ ŋ̀ku'usə ŋghɛ̀ɛ̀ bə nɨ̀ m̀bìì a kɛ̀'ɛ̀nə a mbo bə bî mɔ'ɔ. 
MRK.7.37	Ànnù a lɛ mburə ntsya bə̂ bɨ̀tsɨm bìi mə bɨ lɛ nyu'u aa, bo tɨgə̀ ǹswoŋə nɨ mə, “À fà'à mə̂ m̀buu ɨnnù tsi'ì tsɨ̀m, ŋ̀kɨ naŋsə mfa'a; ŋ̀kɨɨ ghɨrə nɨ mə̂ tâ ɨ̀kwo atu ɨ̀ tɨgə nyu'u nɨ̂ ɨ̀nnù, ŋ̀ghɨə nɨ mə tâ bɨ̀ bɨ̀ tɨ̀ghàà bɨ̀ ghaa!”
MRK.8.1	À lɛ mbə nɨ̂ ǹjwi mà jya, ǹnɔ̀ɔ̀ bə̂ ɨ bû m̀boontə ghu mbɛ̀ɛ̀. Kaa àyoo nɨjɨ yì tsu kaa a lɛ ŋwa'à a mbo bo tswê a njɨ̂. Yesu a twôŋ ŋ̀gǎŋyəgə̂nnù ji nswoŋ a mbo bo mə, 
MRK.8.2	“Mə ko mɨlɨ̀ŋnə̀ bə̀ bû ǹloŋ mə bo tswè mə̂ bi'i bo tsɨ̂tsɔ̌ŋ njwi ji tarə kaa wa'à nɨ̂ àyoo yì jɨ̀ tswê aà. 
MRK.8.3	M̀bə mə̀ swoŋ mə tâ bo lo ŋghɛ̀ɛ̀ŋkə̀ a mɨla'a bo nɨ̂ ǹjì boŋ bo ka ghɨ̀rə ghɛ̀ɛ wòkə̀ a mânjì, ǹloŋ mə bi mɔ'ɔ a tɨtɨ̀ɨ bo bɨ lo aa a sà'a agha'à aà.”
MRK.8.4	Ŋ̀gǎŋyəgə̂nnù ji jya ɨ betə̀ yi mə, “M̀bə bɨ naŋsə̀ ǹlɔgə abaa aa fə fàa atu nta'a mɨwɛ̀ɛ̀ mɨwɛ̀ɛ̀ a njɛ'ɛ̀ ǹdùù bə̂ waà bə̀ ghu aa ɛ?”
MRK.8.5	Yesu a betə̀ waa mə, “Nɨ̀ tswe nɨ̀ ŋ̀kya abaa aa ji səgə aa ɛ?”
MRK.8.5	Bo kwi'i mə, “ji sàmbaà.”
MRK.8.6	A tɨgə̀ ǹswoŋə mə tâ ǹnɔ̀ɔ̀ bə̂ wa tswe a nsyɛ̂. Bɨ tswè mə̂, Yesu a lɔgə̀ ɨ̀baa jya ji sàmbaa, ǹtsa'atə Nwî, mbatə mfa a mbô ŋ̀gǎŋyəgə̂nnù ji jya mə ta bɨ yatə a mbo bə̀ byâ. 
MRK.8.7	Bo lɛ ŋkɨ ntswe nɨ̂ m̀bùmtə mbwɛ̀ mî kə̀'ə̀kə̀ mî mɔ'ɔ̂; Yesu à nɨ̀ŋ mə mbɔɔnə ghu, nswoŋ mə tâ bɨ ŋkɨ nyatə a mbo bə̀ byâ. 
MRK.8.8	Bo lɛ njɨ nyurə; bɨ̀ bwɛɛ̀ àbùgə̀ mɨjɨ ya, ɨ̀bà'a abaa jya bo bɨ̀ ɨ̀sà'a mbwɛ̀ jya, ɨ luu nɨ̂ ŋ̀kyɛ̀ ji sàmbaà. 
MRK.8.9	Bə̀ bya bɨ̀tsɨ̀m lɛ mbə tsi'ì tsǒ ntsù'ù ji nɨkwà. 
MRK.8.10	Yesu à lɛ ntɨgə nswoŋ mə tâ bo lo ŋghɛ̀ɛ̀ŋkə̀ waa. Yesu à lɛ mburə ŋkuu a mûm àkànu'u bo bɨ̀ ŋ̀gǎŋyəgə̂nnù ji ŋghɛɛ a mbù'ù àla'a Dalamanuta.
MRK.8.11	BaFarɨsai lɛ nzì ǹtsi'i Yesu bo bo kâ ǹswuŋnə bo lɔ̀ɔ ŋkwà'ànə yu, ǹswoŋ ghu mbo mə tâ à ghɨrə alènsə̀ yìi mə a lo a aburə aa tâ dɨ̀'ɨ mə Nwi à tswe bo yu. 
MRK.8.12	Bô swòŋ mə̂ laa, a naŋsə̀ ǹso ntɨɨ yi, a tsaa nû yì, m̀betə mə, “Bə̀ bû bɨ lɔ̀ɔ alènsə̀ aa a ya ɛ? Mə̀ swoŋ a mbo bù tsi'ì ànnù nɨ̂koŋ mə kaa mbə mə̀ wa'ǎ alènsə̀ yî tsu a mbo bù bə̂ bî faa ŋgù'ù dɨ'ɨ̀.”
MRK.8.13	À swòŋə̀ mə̂ laà, m̀ma'atə waa, mbu nlò ŋghɛɛ ŋkuu yi fu wa mûm àkànu'u, ǹtoo ŋghɛɛ a njii ŋki.
MRK.8.14	Ŋ̀gǎŋyəgə̂nnù Yesu jya ɨ lɛ nlì'ìnə̀ a nlɔ̀gə̂ àbaa; ǹyə mə bo lɛ ntswe tsi'ì nɨ̂ àbaa yì fùùrə̀ wa mûm àkànu'uə̀. 
MRK.8.15	Yesu a lɔgɨ̀nə̀ ŋ̀ka dɨ'ɨtə nɨ̂ waa nswoŋə nɨ mə, “Nɨ̀ ka ntsyɛsə nɨ̂ ghuu, ǹtsee nɨ̂ àtû yuu nloŋə mbɛ̀'ɛ̀ àbaà baFarisai bo bɨ̀ yì Herod.
MRK.8.16	Bo tɨgə̀ nlɔgɨnə ŋka ŋghaa bo nɨ bo ǹswoŋə nɨ mə, “A swoŋə laa nloŋ mə kaa bì'inə̀ sɨ̀ nɨ̂ àbaa tswê aà.”
MRK.8.17	Yesu à lɛ nzi annù yìi mə bo lɛ sɨ ghàà aà, m̀betə waa mə, “Nɨ bù ŋ̀ghaa à kə̀, m̀bu nswoŋə nɨ mə nɨ̀ sɨ̀ nɨ̂ àbaa tswê aa ɛ? Nɨ̀ burətə̀ zi, kə̀ ǹyu'u tâ à laa a atu bù ɛ? A atû yuu laa a fɨ̀ɨ̂ à kə̀ ɛ? 
MRK.8.18	Nɨ̀ tswe nɨ̀ mi'i aa kaa wa'à nɨ̀ ɨ̀dɨ̀gə̀ yə̂ aa ɛ? Kə̀ nɨ̀ sɨ ɨnnù nɨ̂ ɨ̀tôŋnə̀ juu yu'u lɛ? Kə̀ kaa nɨ̀ sɨ annù kɨɨ mbu ŋwa'atə lɛ? 
MRK.8.19	Mə̀ kɨ̀ bàtə̂ ɨ̀baa jya ji ntaà m̀fa wa mbo bə̀ bya ǹtsù'ù ji ntaà aa nɨ̀ bwɛɛ̀ ɨ̀bà'a abaa jya ɨ luu aa nɨ̂ ŋ̀kyɛ̀ ji səgə aa ɛ?”
MRK.8.19	Bo swoŋ mə, “Nɨ̀ghûm ǹtsò baà.”
MRK.8.20	A bû m̀betə waa mə, “Mə̀ kɨ̀ bàtə̂ ɨ̀baa jya ji sàmbaa mfa wa mbo bə̀ bya ntsù'ù ji nɨkwà aa, nɨ̀ ghotə̀ ɨ̀bà'â ji ɨ kɨ̂ ǹluu aa nɨ̂ ŋ̀kyɛ̀ ji səgə aa ɛ?
MRK.8.20	Bo kwi'i ghu mbo mə, “Ji sàmbaà.”
MRK.8.21	A tɨgə̀ m̀bu mbetə waa mə, “Kaa nɨ̀ wa'ǎ annù yî tsu ghu kɨ̂ ǹyəgə nzi aa ɛ?”
MRK.8.22	Bo lɛ nlò ŋghɛɛ a Bethsaida. Bo ghɛ̀ɛ̀ mə̂ ŋ̀kuu ghu, bə̀ bî mɔ'ɔ bɨ zi nɨ̂ m̀fə̀'ə̀nə̀ ghu mbo, m̀bu'u mbo ghu mbo mə tâ à mɔɔntə yi. 
MRK.8.23	A tswâ àbo mfə̀'ə̀nə̀ wa, ǹlɔgə yi bo yu fɛ'ɛ̀ wa mûm àla'à. Bo yu fɛ̀'ɛ̀ mə̂ ŋ̀ghɛɛ, a tutə̀ mɨ̀twɛ ghu mi'i, ǹnɔŋsə mbo mi ghu, m̀betə ghu mbo mə, “O yə ayoo yì tsu aa ɛ?”
MRK.8.24	A ŋɛntə̀ mi'ì mi a ǹdəŋ, ǹswoŋ mə, “Mə yə bə̂, lâ bɨ bâŋnə̀ m̀bə bə tsi'ì tsǒ ɨtì jìi mə ɨ təə ŋghɛɛ aà.”
MRK.8.25	Yesu a bû ǹnɔŋsə mbô mi ghu mi'i, m̀fə̀'ə̀nə̀ wa a naŋsə̀ ǹsaŋtə mi'ì mi nlii ɨdɨgə ghu, mɨ laa, a yə̂ ǹjoò tsɨ̀m tsi'ì sɨgə̀nə̀. 
MRK.8.26	Yesu a swoŋ ghu mbo mə tâ à lo ŋkwɛɛ ghɛɛ yi a ndùgə yu, m̀bu nswoŋ ghu mbo mə, “Bɛɛ ò tɨ kwɛɛ, ò tsuu a mûm àla'a bu kuu.”
MRK.8.27	Yesu à lɛ mbu nlo bo bɨ̀ ŋ̀gǎŋyəgə̂nnù ji ka ŋghɛɛ a ɨla'a Kaisaria a mbù'u Filippi. Bo kà mə̂ aa ŋghɛɛ, a betə̌ ŋgǎŋyəgə̂nnù ji mə, “Bə̌ swoŋə nɨ mə mə̀ bə aa wo aa ɛ?”
MRK.8.28	Bo kwi'i ghu mbo mə, “Bə̀ bî mɔ'ɔ bɨ swoŋə nɨ mə ò nɨ Jɔn Ŋgàŋmùrə bə̌ ŋkì, bi mɔ'ɔ bɨ swoŋə nɨ mə ò nɨ Elijah, bi mɔ'ɔ bɨ swoŋə̀ nɨ mə ò nɨ ŋ̀gàŋntoò Nwì yî mɔ̀'ɔ̂.”
MRK.8.29	A bû m̀betə waa mə, “Lâ nɨ̀ swǒŋ yuu ŋgaa mə mə̀ laa mbə wo aa ɛ?”
MRK.8.29	Peta a kwi'i ghu mbo mə, “Ò nɨ Kristo Àyɔ'ɔ̀ Nwì wâ.”
MRK.8.30	Yesu a tɨgə̀ ŋ̀kwântə̀ waa, nswoŋ mə tâ bo tsuu a mbo ŋù tsù lǒ swoŋə.
MRK.8.31	Yesu à lɛ ntɨgə nlɔgɨnə ŋka tɔ'ɔtə a mbô ŋ̀gǎŋyəgə̂nnù ji mə Mu Ŋù à tswe nɨ̀ ǹyə̂ m̀buu ŋgɨ'ɨ jì ghà'àtə̀. Bɨ̀tà bɨ ala'a nɨ bɨ̀lɨɨ bɨ ŋgǎŋmà'a Nwì, bo bɨ̀ ŋ̀gǎŋndɨ̀'ɨ nɔ̀ŋsə̀ ka yǐ tuu yi. Bɨ ka yǐ zwitə yi, lâ ta à bu yweenə nɨwo a njɨ̌m njwi ji tarə̂. 
MRK.8.32	A lɛ naŋsə nswoŋ ma yuù ànnù aa mə tâ à fɛ'ɛ nlaa a atu bo. À swòŋ mə̂ laà, Peta a lɔgə̀ yi bo yu ghɛ̂ntə̀, a lɔgɨ̀nə̀ ŋ̀ka ŋghaantə nii. 
MRK.8.33	Lâ Yesu a bəŋkə̀ yi nlii njɨ̀m, ǹyə ŋgǎŋyəgə̂nnù ji, ŋ̀ghaantə Peta, ǹswon mə, “Tsyǎ mbɨ̀ɨ a njɨ̌m mə̀ m̀bâ, Satan! Ǹloŋ mə kaa ò sɨ aa njɨ̌m Nwì təə, ò bàŋnə ntəə a njɨ̌m bə̀.”
MRK.8.34	Yesu à lɛ ntɨgə twoŋ nnɔ̀ɔ̀ bə̂ bya a bɔ̀'ɔ nɨ̂ ŋ̀gǎŋyəgə̂nnù ji bɨ zî ghu mbɛ̀ɛ̀, a swoŋ a mbo bo mə, “M̀bə ŋù tsù à ka nlɔɔ a ŋka nyòŋə a njɨ̌m mə̀, à tuù ɨ̀bɨ̀ɨ nû yi, mbè'e ati bàŋnə̀ bàŋnə yi ŋka yòŋə̀ nàâ. 
MRK.8.35	Ǹloŋ mə ŋù ǹtsɨ̀m yìi mə a lɔ̀ɔ a nyweensə̂ ɨ̀bɨɨnû yi aa, à ka bàŋnə bwɛ; lâ ŋù ǹstsɨ̀m yìi mə a lɔ̀ɔ a mbwɛ̂ ɨ̀bɨɨnû yi nloŋ ŋkwɨtû gha aa, kə̀ ǹloŋ ntoo yì ǹsɨgɨ̀nə̀ ya aa, a ka bàŋnə yweensə. 
MRK.8.36	M̀bə a kwɛtə ŋû tsù aa nɨ̂ àkə̀ mə mbə a tswe nɨ̂ m̀bi yǔ ntsɨ̀m m̀baŋnə mbwɛ ntswêntɨ̀ɨ̂ yì aa ɛ? 
MRK.8.37	Kə̀ m̀bə ŋù a fa aa àkə̀ ŋ̀kwensə ntswêntɨ̀ɨ̂ yì ghu aa ɛ? 
MRK.8.38	M̀bə ŋù tsù à ka ndɨrə atu nloŋ ŋgaà yà, kə̀ ǹloŋ ànnù yìi mə mə swoŋə aa, a tɨtɨ̀ɨ bə̀ bû fàa ŋgù'û m̀bi yu mə ɨ tuu Nwî, bo bɨ̀ nɨ̀wàà bə̀ bù bìi bɨ ghɨ̀rə ɨnnù jî bɨ aa, boŋ Mu Ŋù à mə̀ ka yǐ kɨɨ dɨ̀rə̀ nɨ̂ àtu nloŋ ŋgaa yì a noò yìi mə mə̀ ka yǐ bǔ bɨ̀ɨ̀ a mum nɨ̀gha'a nɨ Taà yì bo bɨ̀ baangel bìi mə bɨ laa mmàŋsə̀ aà.”
MRK.9.1	Yesu a bû ǹswoŋ a mbo mə, “Mə̀ swoŋ a mbo bù tsi'ì ànnù nɨ̂ ŋ̀koŋ mə bə̀ bî mɔ'ɔ bɨ tswe faà mə kaa bo ka yǐ wa'à kwo tɨ ghə mə bo yə̀ mə̂ ànnǔ nɨfɔ̀ Nwî a zî tsi'ì nɨ̀ àdà'à.”
MRK.9.2	Ǹjwi ɨ tsyà mə̂ ji nto'o, Yesu a lɔgə̀ Peta, nɨ Jɛms, a bɔ'ɔ nɨ Jɔn bo bo kɔ'ɔ ŋghɛ̀ɛ̀ a atu nta'a yì syâ yî mɔ'ɔ, ǹtswe ghu tsi'ì bo bo. Nû yì ɨ bəŋkə̀ a nsi bo, 
MRK.9.3	ɨ̀tsə̀'ə̂ ji ɨ bəŋkə̀ ǹtɨgə ŋweenə tsi'ì ŋwèènə̀, ǹtɨgə mfu'u nɨ mə buu, m̀fu'u ntsyatə ajàŋ yìi mə mbə ŋù tsù fàa mbi a ghɨrə̀ ɨ̀tsə̀'ə̀ ɨ kâ m̀fu'u aà. 
MRK.9.4	Ŋ̀gǎŋyəgə̂nnù ji jya ɨ yə̂ Elijah bo Moses bo zî ŋka ghaanə bo bɨ̀ Yesu. 
MRK.9.5	Peta à yə̀ mə̂ laà, ǹswoŋ a mbo Yesu mə, “Rabbi, a bɔŋ mə bì'inə̀ tswe faà aà. Tâ bì'ì ghurə mɨ̂ntàŋ mi ntarə̀, tâ yì fùùrə̀ ɨ̀ tswe a mbo wò, yǐ mɔ'ɔ ɨ̀ tswe a mbo Moses, tâ yǐ mɔ'ɔ ɨ̀ tɨgə ntswe a mbo Elijah.” 
MRK.9.6	Peta à lɛ nswoŋ ma mùu ajàŋ aa nloŋ mə nɨ̀bɔ'ɔ nɨ lɛ nnaŋsə ntswa waa, kaa a ŋ̀wa'a annù yìi mə mbə yu swoŋ aa bù ǹzi.
MRK.9.7	Bo ghə̀ mə kɨ yə mbà'à ɨ fɛ'ɛ̀ ŋ̀kusə waa, ǹjì ŋù ɨ fɛ'ɛ̀ wa mûm m̀bà'à ǹswoŋ mə, “À nɨ Mû ghà yî m̀bâŋnə̀ yìi mə mə̀ kɔ̀ŋə aa à ghulà; nɨ̀ ka nyu'unə nii.” 
MRK.9.8	Bo yù'ù mə njì ya aa, ŋ̀karɨkə waa, ǹlii ɨdɨgə, la kaa wa'à ŋû dàŋ bû ǹyə, ǹtsyatə Yesu yìi mə à lɛ ntswe bo bo aà.
MRK.9.9	Bô lò mə̂ wa atu nta'a ŋka nsɨgə, Yesu a swoŋ a mbo bo mə tâ bo tsuu annù ya mə bo ghɨrə nyə aa, a mbo ŋù tsù lǒ swoŋ bə̂, ǹywe'e a nɨ nòò wa yìi mə Mu Ŋù à ka yǐ yweenə nɨ nɨ̀wo aà.
MRK.9.10	Bo lɛ nyu'u annù ya mə Yesu à lɛ nswoŋ aa, a kɨ̂ ǹtɨgə nlwi'i tsi'ì a mbo bo. Lâ bo lɛ mbàŋnə̀ ǹtɨgə mbetə nɨ̂ waa bo nɨ bo mə, “Ǹji'ì ǹywèènə nɨwo, ɨ bə aa à kə̀ lɛ?” 
MRK.9.11	Bo lɛ mbetə Yesu mə, “Ŋ̀gǎŋndɨ'ɨ̀ nɔ̀ŋsə̀ ɨ swoŋə nɨ mə Elijah à tswe nɨ̀ m̀fòo nzì ya'a aa a ya?”
MRK.9.12	A swoŋ mə, “À nɨ̂ ànnù nɨ̂ŋkoŋə̀, Elijah à ka fòo zì a ntsisə ɨnnù tsɨ̀mə̀. Lâ nɨ̀ kɨ ŋwa'atə mə àŋwà'ànə̀ Nwî a swoŋə nɨ mə Mu Ŋu à ka yǐ yə mbuu ŋgɨ'ɨ jì ghà'àtə̀ tâ bə̀ tuu yi. Nɨ̀ mɔ̀'ɔ̀ntə mə a swoŋə laà aa a ya? 
MRK.9.13	Lâ mə̀ swoŋ a mbo bù mə wa Elijah à lɛɛ̀ ǹzi, lâ bə̀ bâŋnə̀ ŋ̀ghɨrə ghu nu a ajàŋ yìi mə bo kɔŋ aà, tsi'ì a gɨŋgɨ̀ŋ wa ajàŋ yìi mə àŋwà'ànə̀ Nwî a lɛ nswoŋ nloŋ ŋgaa yì aà.”
MRK.9.14	Bo sɨ̀gə̀ mə̂ ǹtsi'i ŋgǎŋyəgə̂nnù Yesu jya ji mɔ'ɔ, ǹyə mə nnɔ̀ɔ̀ bə̂ yî ghà'à ŋgha'a ɨ lɛ ntswe bo bo, ŋ̀gǎŋndɨ̀'ɨ nɔ̀ŋsə̀ ɨ betə nɨ̂ ɨ̀nnù a mbo bo, bo bo swûŋnə̀. 
MRK.9.15	Bə̀ bya bɨ ghə̀ mə̂ mə bɨ kɨ lèntə̀, ǹyə Yesu, ànnù a tsyâ waa bo burə̀ ŋ̀khə ŋghɛ̀ɛ̀ a ntsà'àtə yi.
MRK.9.16	A betə̀ waa mə, “Nɨ̀ swùŋnə̀ aa nɨ̂ ànnǔ akə bu bo aa ɛ?”
MRK.9.17	Ŋù yî mɔ'ɔ a tɨtɨ̀ɨ bo a kwi'i mə, “Ǹdɨ̀'ɨ̀nnù, mə̀ ghɨ̀rə nzì nɨ mû ghà a mbo wò, ǹloŋ mə à tswe nɨ̀ àzwì yî bɨ yìi mə a ghɨ̀rə̀ mə tâ à tsuu kɨ ghàà. 
MRK.9.18	Àzwì yî bɨ ya a yi ntswa yi aa, a ma'à yi nsyɛ, ŋghɨ̀rə̀ àjwò'ò a ka mfɛ'ɛ ghu ntsù, a tɨgə̀ ŋ̀kurə nɨ̂ mɨ̀sɔ̌ŋ mi, nû yǐ tsɨ̀m ɨ têntə̀. Mə̀ ghɨ̀rə nswoŋ a mbô ŋ̀gǎŋyəgə̂nnù jo jù mə tâ bo fi'i azwì ya ghu ato'o kaa bo wa'ǎ mfi'i zî.”
MRK.9.19	Yesu a swoŋ a mbo bo mə, “Oò, bù, nɨ̀waa nɨ bə̂ bìi mə kaa bɨ̀ sɨ̀ nɨ̂ àbìintɨɨ tswê! Mə̀ ka tswe a bi'inə̀ ɨ ywe'e aa a noò àkə̀ aa ɛ? Mə̀ ka kɨ tswa ntɨɨ̀ gha nloŋ ŋgaa yùù ɨ ywe'e aa a noò kə̀ aa ɛ? Zǐ mfa nɨ̌ mu wa a mbo mə̀!”
MRK.9.20	Bə̀ bya bɨ yu'u, nzì m̀fa mu wa ghu mbô. Àzwì ya a ghɛ̀sə̀ mə̂ ghə̀ə kɨ yə Yesu, m̀burə ntswa mu wa ntsɨ̀gə̀, a wô a nsyɛ, ntɨgə mbɨŋkə ghu, àjwò'ò a fɛ'ɛ̀ ghu ntsù. 
MRK.9.21	Yesu a betə ta bɨ̀ mu wa mə, “Nɨ̀ghɔ̀ɔ̀ nû nɨ̂ tswè mə̂ ghu nu aa ɨ̀lòò ji səgə?”
MRK.9.21	A swoŋ mə, “Ǹlɔgɨnə a mûŋkhə̂. 
MRK.9.22	Àzwì yî bɨ yù a bùrə̀ mə nlɔɔ a nzwitə mu ghù tsi'ì a nɨ̂ ŋ̀gàà jî ghà'àtə̀, ǹtswa ma'a nɨ a mum mɔ'ɔ bo bɨ̀ a mûm ŋ̀ki. Tsɔ̀'ɔ̀ tsɔ̀'ɔ Taà, m̀bə ò zî ŋ̀ghɨ̀rə̂ ànnû tsu, ò kô mɨlɨ̀ŋnə̀ yì'ì, ŋ̀kwɛtə yi'i.”
MRK.9.23	Yesu a swoŋ ghu mbo mə, “Ò swǒŋ bə mə, ‘M̀bə ò zî ŋ̀ghɨ̀rə̂ ànnû tsu!’ Kaa m̀bə̂ ànnù yî tsu a wa'à ŋû yìi mə à nɨ̀ŋ ntɨɨ̀ yi a nu Nwì aa tsyà bə̂.”
MRK.9.24	Ta bɨ̀ mu wa a burə̀ ǹtɔŋnə ŋghaa tsi'ì nɨ̀tɨ̀ɨ̀ ǹswoŋ mə, “Wa mə̀ nɨ̌ŋ ǹtɨɨ̀ gha a nu wò, lâ kaa àbìintɨɨ̀ ya kaa a wa'à kù'ùnə̀, kwɛtə ghâ ta mə̀ ku'usə nnɨŋ ntɨɨ̀ gha a nu wò.”
MRK.9.25	Yesu a yə ǹnɔ̀ɔ̀ bə̂ wa ɨ ka nzwunə nzi ghu mbɛ̀ɛ̀, m̀burə ŋwenə azwì yî bɨ ya, ǹswoŋ ghu mbo mə, “Wò, àzwì yìi mə a ghɨ̀rə̀ nɨ mə tâ mu ghù à tsuu kɨ ghàà, ŋ̀kɨ ŋghɨrə mə tâ àtû yi kwo aa, mə̀ swòŋ a mbo wò mə ta ò fɛ'ɛ ghu ato'o, ǹyi tsùù ghu nu burə bǔ kuu kuu.”
MRK.9.26	À swòŋ mə̂ laà, àzwì ya a yə'ə̀, ǹnaŋsə ntsɨgə mu wa tsi'ì nɨ̀ mɨ̀tɨ̀ɨ̀, mfɛ'ɛ ghu nû. Mu wa à tɨgə̀ m̀bə tsǒ àku ŋû. Bə̀ bî ghà'àtə̀ bìi mə bɨ̀ lɛ nyə yi aa, bɨ lɛ nswoŋ mə, “À kwò mə̂.” 
MRK.9.27	Lâ Yesu a tswâ àbô yi, ŋ̀ŋɛɛ yi mbɨɨnsə, a bɨɨ̀nə̀ ǹtɛɛ.
MRK.9.28	Yesu a tɨgə̀ ǹlo ŋghɛ̀ɛ̀ ŋ̀kuu a ndâ, à kùù mə̂ bo bɨ̀ ŋ̀gǎŋyəgə̂nnù ji tswê tsi'ì bò bo, bo betə ghu mbo mə, “A ghɨ̀rə ŋghɨ̀rə akə kaa bì'ì wa'ǎ mfi'i azwì ya zî aa ɛ?”
MRK.9.29	Yesu a kwi'i mə, “Kaa m̀bə bɨ wa'ǎ mbuu azwì ma yû nɨ̂ àyoo dàŋ fi'i ntsyàtə̌ atsà'àtə̀ Nwî.”
MRK.9.30	Bo lɛ mmà'àtə adɨgə ya, ǹlo ŋghɛ̀ɛ̀ ǹtsya a mûm àla'a Galilea. Kaa Yesu à wa'à kɔ̀ŋ mə tâ ŋù tsù à zi 
MRK.9.31	nloŋ mə à lɛ sɨ dɨ̀'ɨ̀ ɨ̀nnù a mbo ŋ̀gǎŋyəgə̂nnù ji aà; ǹswoŋə nɨ a mbo bo mə, “Bɨ ka fa Mu Ŋù a mbo bə̀ tâ bɨ zwitə yi, bɛɛ mə bɨ zwitə yi boŋ a ka bǔ bɨ̀ɨ̀nə̀ fu nɨwo a njɨ̌m njwi ji tarə̀.
MRK.9.32	La kaa bo lɛ ŋwa'ǎ nji'ì ànnù ma yû mə à lɛ ŋka dɨ'ɨ aa zî, la mbàŋnə̀ m̀bɔ'ɔ nɨ a mbetə yu.
MRK.9.33	Bo zì mə̂ ǹywe'e a Kapernaum, ŋ̀kuu ntswe a mûm ǹda, Yesu a betə waa mə, “Nɨ ghɨ̀rə̀ ŋ̀ghaa aa ànnǔ akə a mânjì aa ɛ?” 
MRK.9.34	À bètə̀ mə̂ aa, kaa bo wa'à waa bâŋnə̀ ŋ̀ghaa nloŋ mə bo ghɨrə ntswe a mânjì ŋ̀ghaa nswùŋnə̀ bo nɨ bo, ǹlɔ̀ɔ̀ nɨ̂ zi ŋù yìi mə à kɔ̀'ɔ ntsɨrə a tɨtɨ̀ɨ bo aà. 
MRK.9.35	Yesu, a tswê a nsyɛ, ǹtwoŋ ŋgǎŋyəyə̂nnù ji jya nɨghûm ǹtsò baa, nswoŋ a mbo bo mə, “Ŋù yìi mə a lɔ̀ɔ̂ a mbə̂ ǹtsyàmbìì aa, à tswe nɨ m̀bəŋ ɨ tɨgə bə nlwì'ìnjɨ̀m a tɨtɨ̀ɨ̂ bə̀ bɨ̂tsɨ̀m, ŋ̀kɨ ntswe nɨ̂ m̀bə ŋgàŋàfa'a a mbo bə̀ bɨ̀ tsɨ̀mə̀. 
MRK.9.36	À swòŋ mə̂ laà, nlɔgə mûŋkhə ntɛ'ɛ a tɨtɨ̀ɨ bo, ŋ̀ŋɛɛ mu wa ntukɨtə a mbo yu, ǹswoŋ a mbo bo mə,
MRK.9.37	“Ŋù yìi mə à kwɛ̀rə mûŋkhə yì tsù tsǒ ghuà nɨ̂ ɨ̀kǔm gha aa, à kwɛ̀rə aà ghâ; Ŋù yìi mə à kwɛ̀rə gha aa, kaa à sɨ̀ aa tsi'ì gha kwɛrə̀, à kwɛ̀rə aa Ŋù yìi mə à tòo gha aà.”
MRK.9.38	Jɔn a swoŋə a mbo Yesu mə, “Ǹdɨ̀'ɨ̂nnù, bì'ì ghɨrə nyə ŋû yì mɔ'ɔ a fi'ì nɨ ɨ̀zwì jî bɨ a ato'o bə̀ nɨ̂ ɨ̀kǔm gho, bì'ì tsu'unə̀ yi nloŋ mə kaa à sɨ̀ ŋû àkòrə yì'inə̀ yî mɔ̀'ɔ bə aà.” 
MRK.9.39	Yesu a swoŋ mə, “Nɨ̀ tsuu nii kɨ tsu'unə bə̂, ǹloŋ mə ŋù à bə ghɨ̀rə annù yî yɛ̌yɛrə nɨ̂ ɨ̀kǔm ghà boŋ kaa m̀bə wa'à bù ǹzi a wàŋsə a ŋghàa ànnù yî bɨ a noò ǹjɨ̀m a ngaa mə̀.” 
MRK.9.40	Ǹloŋ mə ŋù yìi mə kaa à sɨ annǔ yi'inə̀ tuu aa, à mbìì ǹjɨ̀m yì'inə̀. 
MRK.9.41	Mə̀ swoŋ a mbo bù tsi'ǐ annù nɨ̂koŋ mə, ŋù yìi mə à fa ǹdɔ̂ŋ ŋ̀kì mə tâ nɨ̀ no nloŋ mə nɨ bii nɨ̂ ɨkǔm Kristo aa, kaa à ka yǐ wa'à tswe tɨ kwɛrə mɨ̀tsɔ'ɔnə̀ mɨ afà'â mi.
MRK.9.42	“Ŋù yìi mə à ghɨ̀rə mə ta mu yì mɔ̀'ɔ fàa tɨtɨ̀ɨ bɔɔ bî kəgə buà bìi mə bɨ nɨ̂ŋ ǹtɨɨ̀ waa a nu mə̀ aa, ŋù yìi mə a ghɨ̀rə a ghɨrə annù yî bɨ ŋwò aa, a bɔŋ mə tâ bɨ kwerə ŋgɔ̀'ɔ̀ àbaa yì ŋwè ghu ntɔŋ ŋghɛɛ mà'à a ŋkì mɨyaa.” 
MRK.9.43	M̀bə àbô yo a ghɨrə mə tâ ò wo a mûm ɨnnù jî bɨ ò kwyɛ̂ lɔ'ɔsə. A bɔŋ mə ta ò bə abô mɔ̀'ɔ nyi ŋkuu a mûm ǹtswêntɨ̀ɨ̀ ǹtsyatə a ntswe nɨ̀ mbo mi mbaa nyi mbàŋnə̀ ghɛ̀ɛ̀ a mum mɔ'ɔ Satan, a adɨgə yìi mə mɔ'ɔ ɨ khi ghu, kaa kɨ'ɨ̀ bwɛnə̀ aà. [ 
MRK.9.44	Ma mùu adɨgə kaa mɨ̀wì'ì mìi mə mɨ kurə bə̂ aa, kaa mɨ sɨ kwokə, kaa mɔ'ɔ yìi mə ɨ tɔ̀ɔ̀ bə̂ ghu aa kaa wa'à kɨ̀ɨ̀ m̀bwenə.] 
MRK.9.45	Kɨ̀ bɛɛ mə àkòrə̂ yo a ghɨrə mə ta ò wo a mûm ɨ̀nnù jî bɨ, ò kwyɛ̂ ǹlɔ'ɔsə. A bɔŋ mə ta ò bə ntâ mɔ̀'ɔ ŋyi ŋkuu a mûm ǹtswêntɨ̀ɨ̀, ǹtsyatə a ntswe nɨ̀ mɨ̀kòrə̀ mi mbaa tâ bɨ̀ yi mbàŋnə̀ m̀ma'a gho a mum mɔ'ɔ Satan. [ 
MRK.9.46	Ma mùu adɨgə kaa mɨ̀wì'ì mìi mə mɨ kurə bə̂ aa, kaa mɨ sɨ kwokə, kaa mɔ'ɔ yìi mə ɨ tɔ̀ɔ̀ bə̂ ghu aa, kaa ɨ wa'à kɨ̀ɨ̀ m̀bwenə.] 
MRK.9.47	Bɛɛ mə nɨ̀lì'î no nɨ ghɨrə mə tâ ò wo a mûm ɨ̀nnù jî bɨ ò twe'è me'e. A bɔŋ mə ta ò bə nɨli'ì mɔ̀'ɔ ŋyi ŋkuu a mûm ànnù nɨfɔ̀ Nwî ǹtsyatə ntswe nɨ mi'i mi mbaa tâ bɨ̀ yi mbàŋnə̀ m̀ma'a gho a mum mɔ'ɔ Satan. 
MRK.9.48	Ma mùu adɨgə kaa mɨ̀wì'ì mìi mə mɨ kurə bə̂ aa, kaa mɨ sɨ kwokə, kaa mɔ'ɔ yìi mə ɨ tɔ̀ɔ̀ bə̂ ghu aa, kaa ɨ wa'à kɨ̀ɨ̀ m̀bwɛnə.
MRK.9.49	Bɨ ka yǐ naŋsə ŋû ǹtsɨ̀m nɨ mɔ'ɔ, [a ŋgɨŋgɨ̀ŋ a ajàŋ yìi mə bɨ naŋsə nɨ̂ ǹjoo mmà'a Nwì tsɨ̀m nɨ fɨ̀ŋgwaŋ aà.]
MRK.9.50	Fɨ̀ŋgwaŋ fɨ bɔŋə̀, Lâ m̀bə fɨ̀ŋgwaŋ fɨ tuu nìi bǔ kɨ lìì, boŋ bɨ ka tɨgə bǔ ghɨ̀rə aa mə akə tâ fɨ̀ bǔ ka nlii aa ɛ?
MRK.9.50	A bɔŋ mə tâ nɨ̀ ghɨrə tâ fɨ̀ŋgwaŋ tswe a nu bù ta tâ nɨ tswe nɨ̂ m̀bɔɔnə bù nɨ bù.
MRK.10.1	Yesu à lɛ mbù ǹlo maa adɨgə ŋghɛɛ a mbù'u Judea, ǹtoo ŋghɛɛ a njii ŋ̀kǐ Jordan. À ghɛ̀ɛ̀ mə̂ ǹtswe ghu, àkùrə̀ bə̂ a bû m̀boontə ghu mbɛ̀ɛ̀. À bû ŋ̀ka ndɨ'ɨ waa nɨ̂ ànnù Nwi tsi'ǐ ajàŋ yìi mə à lɛ sɨ ghɨ̀rə a ŋgaa ŋgaa aà.
MRK.10.2	BaFarɨsai bɨ lɛ nzì ǹtsitə yi, ǹlɔɔ mə bɨ kwà'ànə̀ yi, m̀betə yi mə, “Nɔ̀ŋsə̀ à bìi mə tâ ŋù à fi'i ŋgwɛ yì a nda yu ɛ?”
MRK.10.3	A betə̀ waa mə, “Moses à lɛ nswoŋ a mbo bù mə akə nloŋ ma yu ànnù?”
MRK.10.4	Bo swoŋ mə, “Moses à lɛ nlə̀ə mə mbə ŋù a tswe nɨ̂ mfì'i ŋ̀gwɛ̂ yì a nda yu, a ŋwa'ànə̀ àŋwà'ànə nsà'a nɨ̀yɔ'ɔ m̀bɔŋ furə yi.”
MRK.10.5	Lâ Yesu a swoŋ a mbo bo mə, “Moses à lɛ ŋŋwà'ànə nɔ̂ŋsə̀ mà ghu a mbo bù aa nloŋ mə mɨ̀ntɨɨ̀ muu lɛ ntɨ̀ɨ̀ aà. 
MRK.10.6	Lâ ǹlɔgɨnə a noò yìi mə Nwì à lɛ nnaŋsə mbi yù aa, àŋwà'ànə̀ Nwî a swoŋ mə, ‘Nwì à lɛ nnaŋsə waa aa, ŋùmbâŋnə̀ nɨ màŋgyɛ̀.’
MRK.10.7	‘Tsǒ mə a bə laà, ŋùmbâŋnə̀ à ka kɨ mà'àtə̀ taà yì bô ǹdè yì, ɨ zî bòònsə̀ bô ŋ̀gwɛ̂ yì, tâ bo bì baa tɨgə mbə njyǎ nu yì m̀fùùrə̀ aa ɛ.’ 
MRK.10.8	Maa ajàŋ kaa tâ bo wa'à bə̂ bî baa bù m̀bə, ntɨgə mbə njyǎnu yì m̀fùùrə̀.’
MRK.10.9	Ma mùu ajàŋ àyoo yìi mə Nwìŋgɔ̀ŋ à bòònsə̀ mə̂ aa, tâ ŋù tsù à tsuu lǒ yàtə̀.”
MRK.10.10	Yesu à bù mə̂ ǹlo ŋkuu ŋghɛɛ a nda, ŋ̀gǎŋyəgə̂nnù ji ɨ bû m̀betə ɨnnù ghu mbo nloŋ annù ma yû. 
MRK.10.11	A kwi'i a mbo bo mə, “M̀bə ŋùmbâŋnə a fi'i ŋgwɛ̂ yì a nda yu mbu nyɔ'ɔ yî dàŋ boŋ à ghɨ̀rə aa annǔ mâghàbə̀; m̀fansə annù a mbô ŋ̀gwɛ̂ yì. 
MRK.10.12	Kə̀ bɛɛ mə mâŋgyɛ̀ a tuu ndoò yì, m̀fɛ'ɛ ŋghɛ̀ɛ̀ ǹyɔ'ɔ yî dàŋ boŋ à ghɨr̀ə aa annǔ mâghàbə̀.”
MRK.10.13	Bə̀ bî mɔ'ɔ bɨ lɛ nzì nɨ bôŋkhə ghu mbo mə tâ à nɔŋsə mbô mi a atu bo, lâ ŋ̀gǎŋyəgə̂nnù ji ɨ wenə̀ waa. 
MRK.10.14	Bɨ kà mə̂ aa ŋwenə waa aa, Yesu a yə, ǹtɔ̀ŋə̂ yi ɨ lwî, a swoŋ a mbo bo mə, “Nɨ̀ ma'atə bɔɔ bya tâ bɨ̀ zi a mbo mə̀, ǹtsuu waa kɨ kɨ̀ŋə̀ bə̂; ǹloŋ mə ànnù nɨfɔ̀ Nwî a tswe aa a mbo bə̀ tsǒ bo. 
MRK.10.15	Mə̀ swòŋə a mbo bù tsi'ǐ annù nɨ̂koŋ mə, ŋù yìi mə à sɨ annǔ nɨfɔ̌ Nwî tsi'ì tsǒ mûŋkhə kwɛrə aa, kaa à ka yǐ wa'à ghu kuù.” 
MRK.10.16	À swòŋ mə laà aa, ŋŋɛɛ bɔɔ bya ŋkwe'e, nnɔŋsə mbô mi a atu bo, ǹnɨŋ mbɔ̀ɔnə a nu bo.
MRK.10.17	Yesu à lɛ mfɛ̀'ɛ̀ ŋ̀ghəə kɨ ghɛ̀ɛ̀ nɨghaa, ŋùmbâŋnə̀ yî mɔ̀'ɔ a khə̂ ǹzi nswɛ̀ɛ̀tə̀ mɨku'utə̂ mi ghu nsi, m̀betə yi mə, “Ǹdɨ̀'ɨ̂nnù yî ǹsɨgɨ̀nə̀, m̀bə mə̀ ghɨrə̀ aa mə akə m̀bɔŋ jɨ ɨlòŋ yìi mə ɨ tswe nɨ̂koŋə aa ɛ?”
MRK.10.18	Yesu a betə̀ ghu mbo mə, “Ò twòŋə gha nɨ ŋù yî ǹsɨgɨ̀nə̀ aa a ya aa ɛ? Kaa ŋù yì ǹsɨgɨ̀nə̀ à sɨ ghu tswê, ǹtsyatə Nwî yuyu. 
MRK.10.19	Ò zî ǹdɨ'ɨ Nwî: ‘Tsuu ŋû zwitə. Tsùu annǔ mâghàbə̀ ghɨ̀rə. Tsùu yə̀rə̀. Tsùu abǎŋnə annù tswɛɛ. Tsùu ŋkòbə̀ a nu ŋù jɨtə. Ka nyu'unə taà ghò bo ǹdè ghò.*F*’ ” 
MRK.10.20	Ŋù wa a swoŋ a mbo Yesu mə, “Ǹdɨ'ɨ̂nnù, mə lə̀ə mə ndɨ'ɨ mà jû tsi'ì tsɨ̀mə̀, ǹlɔgɨnə aa a mûŋkhə̂ aà.
MRK.10.21	Yesu a liì yi, ŋ̀kɔŋə yi, ǹswoŋ ghu mbo mə, “Àyoo yì fùùrə̀ a boŋə a mbo wò: Ghɛ̀ɛ mfèe, njoò tsɨ̀m jìi mə ò tswe nɨ juu aa, nlɔgə ŋkabə yìi mə ò fèè ghu aa, nyàtə̀ a mbô ŋ̀gàŋâfumə, boŋ ò ka bàŋnə tswe nɨ̂ àfù'ù a aburə. ò ghɛɛ ŋghɨ̀rə̀ ma mùu ajàŋ, ò bû m̀bɨɨ nzì ŋ̀ka nyoŋə nàâ.” 
MRK.10.22	A yu'ù ànnù ma yû, nû yì ɨ bɔrə, a lô ǹtɨgə ŋghɛɛ nɨ̂ àjəŋnə̀, ǹloŋ mə a lɛ mburə mbə ŋgàŋkabə yî ŋwè aà.
MRK.10.23	Yesu a karɨkə̀ yi nlii ŋ̀gǎŋyəgə̂nnù ji nswoŋ mə, “A burə ǹtsyànə̀ si'i a mbo ŋ̀gàŋkabə a ŋkuu a mûm ànnù nɨfɔ̀ Nwî.”
MRK.10.24	Ànnù ma yû a lɛ mburə ŋgha'a ŋ̀gǎŋyəgə̂nnù Yesu. La a bû ŋ̀ku'usə nswoŋ a mbo bo mə, “Bɔɔ̀ bâ, a burə ntsyànə̀ si'i si'i a ŋkuu a mûm ànnu nɨfɔ Nwî. 
MRK.10.25	A fwaatə a mbo kamɛl a ntsurə a nɨli'i nɨ sa'a ntsyatə a mbo ŋ̀gàŋkabə a kuu a mûm ànnù nɨfɔ̀ Nwî.”
MRK.10.26	Bo yù'ù mə̂ nuà nɨ̀ghàà nɨ burə̀ ǹtsya waa tsi'ǐ a mbə̂nnù bo tɨgə̀ m̀betə bo nɨ bo mə, “Ŋù yìi mbə a yweenə aa a tɨgə mbə aa wò aa ɛ?”
MRK.10.27	Yesu aliì waa nswoŋ mə, “Ànnù a tsya aa bə ŋùmɨ̀sɔ̀ŋə̀, kaa a sɨ Nwî tsya, ǹloŋ mə mbə Nwì à tse ghɨ̀rə ɨnnù tsɨ̀mə̀.”
MRK.10.28	Peta a lɔgɨ̀nə̀ ŋ̀ka nswoŋ ghu mbo mə, “Tɨgə ò yə mə bì'ì mmà'àtə̌ njoò tsɨ̀m ta kɨ yòŋə̀ nòô?”
MRK.10.29	Yesu a swoŋ mə, “Mə̀ swoŋ tsi'ì ànnù nɨ̂ŋkoŋ a mbo bù mə, ŋù ǹtsɨ̀m yìi mə à mà'àtə nda yi, kə̌ bɔɔ bɨ maà bi bi mbâŋnə̀ kə̀ bî bâŋgyɛ̀, kə̌ ndè yì, kə̀ taà yì, kə̌ bɔɔ̀ bi, kə̌ ɨbwensyɛ ji nloŋ ŋgaa yà kə̀ ǹloŋ ntoo yì ǹsɨgɨ̀nə̀ aa, 
MRK.10.30	à ka yi kwɛrə, tsɨ̂tsoŋ fàa atu nsyɛ, nda bo bɨ̀ bɔɔ bɨ maà bǐ bi mbâŋnə̀ bo bɨ̀ bì bâŋgyɛ̀, nɨ bɨ̀ndè, nɨ bɔɔ, nɨ̂ ɨ̀bwěnsyɛ, ŋgaa ŋkhɨ̀, tâ bə̀ kɨɨ ntsɔ'ɔ nɨ̂ àkòrə̂ yi. Lâ bɛɛ a yi tɨ bə a noò ǹjɨm, a jɨ̂ ɨ̀lòŋ yìi mə ɨ lwi'i nɨ̂ŋkoŋ aà.” 
MRK.10.31	Lâ bə bî ghà'àtə̀ bìi mə bɨ nɨ bɨ̀tsyà bɨ mbìì tsɨ̂tsɔ̀ŋ aa ka yi tɨgə bə bɨ̀tsɨrə bɨ njɨ̀mə̀, tâ bɨ̀tsɨrə bɨ njɨ̀m tâ bɨ̀ yi mbàŋnə̀ ǹtɨgə bɨ̂tsyà bɨ mbìì.”
MRK.10.32	Yesu à lɛ nswoŋ ma juù ɨ̀nnù aa a noò yìi mə bo lɛ ntswe a mânjì, ŋ̀kɔ'ɔ ŋghɛɛ nɨ a Yerusalem aà. À lɛ sɨ ghɛ̀ɛ̀ nɨ a mbìì ŋ̀gǎŋyəgə̂nnù ji jya ɨ yoŋə̀ nɨ a njɨ̀m, ànnù a burə̀ ǹtsya waa tsi'ì tsyà; nɨ̀bɔ'ɔ nɨ tswâ bə̀ bya bìi mə bɨ lɛ sɨ yòŋə̀ nɨ̂ waa laà. Yesu a lɔgə̀ ŋ̀gǎŋyəgə̂nnù ji jya nɨ̀ghûm ǹtsò baa bo bo ghɛ̂ntə a mbìì, a bû ŋ̀ka ŋkwatə nswoŋ nɨ̂ ɨ̀nnù jìi mə ɨ ka fɛ̀'ɛ̀ a nu yu aà. 
MRK.10.33	A swoŋ a mbo bo mə, “Yə̂ nɨ̀, tsǒ mə bì'inə̌ kɔ'ɔ ŋghɛɛ a Yɛrəsalem aa, bì'inə̂ ka kɔ'ɔ ghɛɛ ghu, tâ bɨ̀ tswa Mu Ŋù m̀fa a mbo bɨ̀lɨɨ bɨ ŋgǎŋmà'a Nwì bo bɨ̀ a mbô ŋ̀gǎŋndɨ̀'ɨ nɔ̀ŋsə̀ tâ bo tsɔ'ɔtə ɨsa'à yi ntsərə mə tâ bɨ̀ zwitə yi. Bɛɛ bo tsərə laà boŋ bo ka tɨgə lɔ̀gə̀ yi fa a mbo bɨtɨ̀ zi Nwî, 
MRK.10.34	tâ bo ka ŋwyɛ nii, ntutə mɨ̀twɛ ghu nu, ŋ̀ghɔɔ yi, mbɔŋ nzwitə yi. Bɛɛ mə̂ ǹjwi ɨ tsya ji tarə, a bû mbɨɨnə nɨwô.
MRK.10.35	Jɛms bo Jɔn, bɔɔ bɨ Zebedee, bo lɛ nzì ǹtsi'i Yesu ǹswoŋ ghu mbo mə, “Ǹdɨ̀'ɨ̂nnù, bì'i lɔ̀ɔ mə ta ò ghɨrə annù yî mɔ'ɔ a mbo bì'ì.”
MRK.10.36	A betə a mbo bo mə, “Nɨ lɔ̀ɔ mə ta mə̀ ghɨrə aa annǔ kə a mbo bù aa ɛ?”
MRK.10.37	Bo swoŋ ghu mbo mə, “Bì'i lɔ̀ɔ mə ta ò bii mə, nòò yìi mə ò ka yǐ kuu a mûm ànnù nɨfɔ̀ wò aa, ta bi'i bi baa tswe, yì mɔ̀'ɔ a mbɛ̀ɛ̀ nɨ̀kwɛɛ wò nî mà'à, yì mɔ̀'ɔ, a mbɛ̀ɛ̀ abô ŋ̀kwàbə̀.”
MRK.10.38	Lâ Yesu a swoŋ a mbo bo mə, “Kaa nɨ̀ sɨ̌ annù yìi mə nɨ betə aa zî. M̀bə nɨ̀ nô ǹdɔŋ yìi mə mə̀ tswe nɨ̀ ǹno aa, kə̀ m̀bə nɨ̀ bii mə bɨ̀ m̀murə ghuu a mûm ŋ̀kì a ajàŋ yìi mə bɨ tswe nɨ̀ m̀murə mə̀ ghu aa ɛ?”
MRK.10.39	Bo bii mə, “Ɨ̀ɨ̀ŋə.”
MRK.10.39	Yesu a swoŋ a mbo bo mə, “Tsi'ǐ annù nɨ̂ŋkoŋə̀, nɨ̀ ka no ndɔŋ yìi mə mə̀ tswe nɨ̀ nno aà, tâ bɨ̀ kɨ mmurə ghuu a mûm ŋ̀kì a ajàŋ yìi mə bɨ tswe nɨ̀ m̀mùrə mə̀ ghu aà. 
MRK.10.40	La kaa a sɨ adɨgə ya bə̂ a ntsɔ'ɔ bə̀ bìi mə bɨ ka yǐ tswe a mbɛ̀ɛ̀ nɨ̀kwɛɛ mə̀ nî mà'à kə̀ nî ŋ̀kwàbə̀ aà, a nɨ̂ ɨ̀dɨ̀gə̀ ma jû aa a ka yǐ tswe bə̂ bìi mə bɨ naŋsə ɨləŋ ghu a mbo bo aà.”
MRK.10.41	Àbùgə ngǎŋyəgə̂nnù jya nɨ̀ghum bô yù'ù mə annu ma ya, ǹlwisə ntɔŋ a nu Jɛms bo Jɔn. 
MRK.10.42	Yesu a twoŋə̀ waa bɨtsɨ̀m, bo zi a mbɛɛ yu, a swoŋ mə, “Nɨ̀ zi mə bə̀ bìi mə bɨ sa'a bɨ̀tɨ̀zî Nwî aa, bɨ nɔŋ aa atu bo, m̀bu'utə nɨ̂ waa; bə̀ bî wè byaa bɨ tswê nɨ̂ àdà'à a atu bo. 
MRK.10.43	Kaa m̀bə wa'ǎ maa ajàŋ a tɨtɨ̀ɨ bù bə̂; ŋù yìi mə a lɔ̀ɔ mbə ŋù yî ŋ̀wè a tɨtɨ̀ɨ bù aa, tâ à bə ŋgàŋàfà'â ghùù, 
MRK.10.44	tâ ŋù yìi mə a lɔ̀ɔ mbə ǹtsyàmbìì aa, tâ à bə abù'û yuu bɨtsɨ̀mə̀. 
MRK.10.45	Ǹloŋ mə, tsi'ì Mu Ŋù, kaa à lɛ ŋwa'à zì aa mə tâ bɨ̀ ka mfa'a ghu mbô. À lɛ nzì aa a mfà'a a mbo bə̀, ɨ kɨɨ fa ntswêntɨ̀ɨ̀ yì a ntsu'u atu bə̂ bî ghà'àtə̀ ghu.”
MRK.10.46	Yesu bo bɨ̀ ŋ̀gǎŋyəgə̂nnù ji bo lɛ zì ǹywe'e a Yeriko, bô lò mə̂ ghu ŋka mfɛ'ɛ bo bɨ àkùrə̀ bə̂ bî ghà'àtə̀, ǹyə Batimeo, m̀fə̀'ə̀nə̀ mu Timeo, a tswê a mbɛ̀ɛ̀ mânjì, ǹlɔɔ nɨ̂ ǹjoò. 
MRK.10.47	À yù'ù mə̂ mə à nɨ Yesu mu Nazareth, ǹlɔgɨnə ŋka ntɔŋnə nswoŋə nɨ mə, “Yesu, Mu David, ko mɨlɨ̀ŋnə̀ gha!”
MRK.10.48	À kà mə̂ aa ŋghaa laà, bə̀ bî ghà'àtə̀ bɨ ka ŋghaantə nswoŋə ghu mbo mə tâ à kutə ntsù yi; la a bâŋnə̀ ŋ̀ku'usə ŋghɛ̀ɛ̀ bə nɨ̀ mbìì ǹtɔŋnə nswoŋə nɨ mə, “Mu David, ko mɨlɨ̀ŋnə̀ ghà!”
MRK.10.49	Yesu a təə, ǹswoŋ mə, “Nɨ̀ twoŋə yi tâ à zi.”
MRK.10.49	Bɨ twoŋə̀ m̀fə̀'ə̀nə̀ wa ǹswoŋ ghu mbo mə, “Gaansə mɨtɨ̀ɨ̂ mô m̀bɨ̀ɨ̀nə̂, wâ a twoŋə nòô!”
MRK.10.50	A burə̀ m̀furə atsə̀'ə̀ yìi mə à lɛ ŋwabətə a nu yu aa, mma'a, ǹlɨ mbɨɨnə ŋghɛɛ a mbɛ̀ɛ Yesu.
MRK.10.51	Yesu a betə ghu mbo mə, “O lɔ̀ɔ mə tâ mə̀ ghɨrə aa akə̀ a mbo wò?”
MRK.10.51	M̀fə̀'ə̀nə̀ wa a swoŋ mə, “Taà, ghɨ̀rə ta mə̀ bu ŋka nyə ɨdɨgə!”
MRK.10.52	Yesu a swoŋ ghu mbo mə, “Tɨgə nlǒ ŋka ŋghɛ̀ɛ̀ nòô m̀bà, wa àbìintɨɨ̀ yo a ghɨ̀rə̀ mə̂ ò tɨɨ̀.”
MRK.10.52	À swòŋ mə̂ laà, mi'i mɨ m̀fə̀'ə̀nə̀ wa mɨ kɨ̂ ŋ̀ghɛnsə nlaa, ǹtɨgə nyə nɨ̂ ɨ̀dɨ̀gə̀, a tɨgə̀ ǹlo ŋka ŋyoŋə nɨ̂ Yesu.
MRK.11.1	Bô ghɛ̀ɛ̀ mə̂ ŋ̀ka ŋkuu a Yɛrusalem, ŋ̀ghɛɛ nywe'e a Bethphage bo a Bethany, a mbɨ̀ɨ̀ ǹta'a Olive, Yesu a toò ŋ̀gǎŋyənə̂nnù ji ji baa 
MRK.11.2	ǹswoŋ a mbo bo mə, “Nɨ̀ ghɛɛ ŋkuu a mûm mû àla'a yì, a mbìi bù. Nɨ̀ bə ghɛ̀ɛ kɨ kuu ghu boŋ nɨ̀ ka yə mu nàà jàkâsì yìi mə kaa ŋù à lɛɛ̀ m̀burɨtə̀ ghu tɨ kɔ'ɔ aa, tâ bɨ̀ tɨŋnə. Nɨ̀ yə, nɨ̀ fɛɛ̀ ǹzi mfa nɨ mə̀. 
MRK.11.3	Bɛɛ nɨ̀ tɨ fɛ̀ɛ̀ ŋù a betə ghuu mə nɨ fɛ̀ɛ̀ aa a ya lɛ, nɨ̀ swoŋ ghu mbo mə, “A lɔ̀ɔ Mmà'àmbî. Wâ à ka wàŋsə bènsə̀ fu.”
MRK.11.4	Bô ghɛ̀ɛ̀ mə̂ nyə jâkâsì wa bɨ̂ tɨ̂ŋnə̀ a ntsǔnda a mbɛ̀ɛ̀ mânjì, bo tɨgə̀ ŋ̀ghɛɛ ŋ̀ka mfɛɛ. 
MRK.11.5	Bo kà mə̂ aa mfɛɛ aa, bə̀ bìi mə bɨ lɛ ntəə maa adɨgə aa, bɨ betə̀ waa mə. “Nɨ ghɨ̀rə̀ aa àkə̀? Nɨ fɛ̀ɛ mu jàkâsì wa aa a ya?”
MRK.11.6	Bɨ bètə̀ mə̂ laà, bo kɨ̂ ŋ̀kwi'i tsi'ì wa ajàŋ yìi mə Yesu à ghɨ̀rə nswoŋ mə tâ bo kwi'i aà. Bə̀ bya bɨ tɨgə̀ m̀ma'atə waa bo ghɛɛ̀ nɨ nàà yâ. 
MRK.11.7	Bo zî nɨ jàkâsì wa a mbo Yesu, ǹlɔgə ɨ̀tsə̀'ə̌ jyaa nnɔŋsə wa njɨ̌m nàà, Yesu a tɨgə̀ ŋkɔ'ɔ ntswe ghu. 
MRK.11.8	Bə̀ bî ghà'àtə̀ bɨ lɔgə̀ ɨ̀tsə̀'ə̂ jyaa nsaŋtə a mânjì, bə̀ bî mɔ'ɔ bɨ ghɛɛ̀ ǹlɔɔ ɨjaŋ a mûm mɨ̀nsòò ŋ̀kɨ nzi nɔ̀ŋsə̀ wa mânjì. 
MRK.11.9	Yesu à kà mə̂ aa ŋghɛɛ, bə̀ bìi mə bɨ lɛ sɨ ghɛ̀ɛ a mbìì aa, bo bɨ̀ bìi mə bɨ lɛ sɨ yòŋə̀ ghu njɨ̀m aa, bɨ tɨgə̀ ǹtɔŋnə nswoŋə nɨ mə,
MRK.11.9	“Hosiana! Bì'inə̀ gha'asə yu wa yìi mə a zì a nɨ̂ ɨ̀kǔm Mmà'àmbi aà.”
MRK.11.10	Bì'inə̀ gha'asə annù nɨfɔ̀ taà yì'inə̀ David yìi a zì aà.
MRK.11.10	Hosiana a mbo Nwî Àkɔ'ɔ̀ntsɨrə.
MRK.11.11	Yesu à kùù mə̂ a Yerusalem, ŋ̀kuu ŋghɛɛ a ndâmà'a Nwì, ǹlii nyə ŋgɔ̀ŋ ǹjoò tsɨ̀m jìi mə ɨ lɛ ntswe ghu aà. Tsǒ mə à lɛ tɨ bə aa boŋ nòò à ghɛ̀ɛ̀ mə̂ aa, bo bɨ̀ ŋ̀gǎŋyəgə̂nnù ji jya nɨ̀ghûm ǹtsò baa bo tɨgə̀ ǹlo m̀bu mbɨ̀ɨ̀ fu a Bethany.
MRK.11.12	Àbɛ̀ɛ̀ a lò mə̂ m̀fu'u bo lô a Bethany ŋka mbɨɨ, ǹjɨ̀ ɨ kâŋ yaŋə Yesu. 
MRK.11.13	A təə a sà'a gha'a nyə ati fig, ɨ̀yə̌ŋ ji ɨ naŋsə̀ m̀fwɛ mfwɛ ntɨgə mfii nɨ mə tsɨ̀ŋ, a ghɛɛ̀ ghu mbɛ̀ɛ̀ mə mbə yu yə àyoo ghu ta kya jɨ lɛ. À ghɛ̀ɛ̀ mə̂ ǹyə tsi'ì ɨfu fù kaa wa'ǎ ayoo ghu yê, ǹloŋ mə kaa à lɛ ŋwa'à noò mɨ̀ntà mɨ fɨg bə aà. 
MRK.11.14	À yə̀ mə̂ laà, ǹswoŋ a mbo àtì fig ya mə, “Ǹlɔgɨnə sii, kaa ò ka yǐ wa'à mɨ̂ntà bû ŋkoonə tâ bə̀ jɨ.”
MRK.11.14	Ŋ̀gǎŋyəgə̂nnù ji jya lɛ yu'u annù ya mə à lɛ nswoŋə aà.
MRK.11.15	Bô ghɛ̀ɛ̀ mə̂ ǹywe'e a Yerusalem, Yesu a kuu a mûm ǹdâmà'anwì. À kùù mə̂, ǹyə bə̂ bɨ tswê ghu, m̀fee ŋkɨɨ nyuu nɨ̂ ǹjoò. A tɨgə̀ ǹlɔgɨnə ŋka mfurə nɨ̂ waa ma byâ bìi mə bɨ lɛ sɨ taŋə mɨtaa ghu aà. Ǹtii ɨtɛtə̀ bə̂ bìi mə bɨ lɛ sɨ kwensə nɨ̂ ŋ̀kabə ghu aa, bo bɨ̀ ɨ̀lə̀ŋ bə̂ bìi mə bɨ lɛ sɨ fèè nɨ̂ bɨ̀ bugɨləmɨ̀kuu aa, mmà'ànə̀ a nsyɛ̂. 
MRK.11.16	Kaa wa'à lò m̀bii mə tâ ŋù nɨ̀ bò wàà yî ts̀u tâ à be'e njoo ŋkuu ntsya nɨ ju wa ndâmà'a Nwì.
MRK.11.17	À ghɨ̀rə̀ mə̂ laà, ǹtɨgə nlɔgɨnə ŋka dɨ'ɨ waa, ǹswoŋ mə, “A tswe a mûm àŋwà'ànə Nwî mə,
MRK.11.17	‘Bɨ ka yî tɨgə twoŋə nɨ̂ ndâ yà nɨ̂ ǹda yìi mə bə̀ bɨ ɨtoò tsɨ̀m ka yǐ tɨgə zǐ tsà'àtə̀ nɨ̂ Nwî ghu’.
MRK.11.17	Lâ nɨ̀ bàŋnə̀ mə̂ m̀bəŋ ɨ tɨgə̀ àdɨ̀gə nlə̀ə̀ntə bɨ̀yə̀rə̂.” 
MRK.11.18	Bɨlɨɨ bɨ ŋgǎŋmà'a Nwì bo bɨ̀ ŋ̀gǎŋndɨ̀'ɨ nɔ̀ŋsə̀ lɛ nyu'u annù yìi mə à lɛ ŋghɨ̀rə̀ aa, ǹtɨgə nlɔɔ nɨ mânjì yìi mə mbə bo tsyâ ghu nzwitə yi. Bo lɛ sɨ bɔ'ɔ nii nloŋ mə nnɔ̀ɔ̀ bə̂ wa tsɨ̀m lɛ mburə yɛrə nɨ̂ ɨ̀nnù jya yìi mə à lɛ sɨ dɨ̀'ɨ̀ aà.
MRK.11.19	À bə̀ mə̂ a noò ŋ̀kwɛ̂fɔ̀ Yesu bo bɨ̀ ŋ̀gǎŋyənə̂nnù ji bo fɛ'ɛ̀ wa mûm àla'a Yerusalem, ŋ̀ghɛɛ waa.
MRK.11.20	Àbɛ̀ɛ̀ a fù'ù mə̂ bo ka ǹtsya a tɨ̀tugə, nyə mə atì fig ya a yòò mə̂ tsi'ì tsɨ̀m ǹsɨgə nywe'e nɨ mɨ̀ŋgǎŋ mi. 
MRK.11.21	Peta a yə ŋwa'atə annù ya mə Yesu à lɛ nswoŋ aà, ǹswoŋ ghu mbo mə, “Rabbi, yə atì fig ya mə ò kɨ̀ ǹnɨ̌ŋ ndɔ̀ɔ̀ ghu atu aà. A yòò mə̂!”
MRK.11.22	Yesu a swoŋ a mbo bo mə, “Nɨ̀ nɨŋ ntɨɨ̀ ghuu a nu Nwì.” 
MRK.11.23	Mə̀ swoŋ tsi'ì ànnù nɨ̂koŋ a mbo bù mə, ŋù ǹtsɨ̀m yìi mə à swoŋ a mbô ǹta'a ghulà mə, ‘Tsɔ'ɔnə ŋghɛ̀ɛ nnàŋə a mûm ŋ̀kì mɨyaa,’ ǹswoŋə aa kaa ŋkɨ'ɨ̀ jɨ̀ŋkə̀ a mûm ǹtɨɨ yu, m̀bii nɨ mə ànnù yìi mə yu swoŋ aa, a ka fɛ̀'ɛ̀ tsi'ì maa ajàŋ, boŋ Nwì à ka ghɨ̀rə annù ma ya fa ghu mbô.” 
MRK.11.24	Ma mùu ajàŋ, mə̀ swoŋ a mbo bù mə, ŋ̀gɔ̀ŋ ɨ̀nnǔ tsɨ̀m jìi mə nɨ lɔɔ nɨ a mûm àtsà'àtə̀ Nwî aa, nɨ̀ bii mə nɨ̀ kwɛ̀rə̀ mə̂, boŋ Nwì à ka fa a mbo bù. 
MRK.11.25	Ŋ̀gòŋ bɨ̀nòò bɨ̂tsɨm bìi mə nɨ tə̀ə a ntsa'atə Nwì aa, tâ nɨ̀ nli'inə ɨfansənnù bə̂ bɨ̂tsɨ̀m bìi mə bɨ fansə ɨnnù a mbo bù aà, ta tâ Taà ghùù a aburə tâ à kɨ nli'inə juu ɨfansənnù. [ 
MRK.11.26	M̀bə nɨ̀ tsuu ɨfansənnù bə̂ bî mɔ'ɔ kɨ lì'ìnə̀ boŋ Taà ghùù a aburə kaà m̀bə a wa'a juu ɨfansənnù kɨ nli'inə.]”
MRK.11.27	Bo lɛ mbù ǹzi fu a Yerusalem. Bo zì mə̂, Yesu a ka ŋkarə nɨ a mûm ǹdâmà'a Nwì, bɨ̀lɨɨ bɨ ŋgǎŋmà'a Nwì, nɨ̂ ŋ̀gǎŋndɨ'ɨ Nɔ̀ŋsə̀ bo bɨ̀ bɨtà bɨ ala'a bo zî ghu mbɛ̀ɛ̀. 
MRK.11.28	M̀betə ghu mbo mə, “O ghɨ̀rə ɨnnù juà jìi mə o ghɨ̀rə̀ aa nɨ̂ àda'a wo aa ɛ? A adà'à ma yû a mbo wò aa, a fa wò aa ɛ?”
MRK.11.29	Yesu a swoŋ a mbo bo mə, “Mə̀ ka kɨɨ betə ghuu nɨ̂ àbetə̀, bɛɛ mə nɨ̀ fa akwi'i a mbo mə̀ boŋ mə̀ ka bɔ̌ŋ swoŋ adɨgə yìi mə mə̀ lɔ̀gə ada'a yìi mə mə ghɨ̀rə ɨnnù ma jû ghu aà. 
MRK.11.30	Jɔn à lɛ nlɔ̀gə ada'a aa fə a ŋka mmurə bə̌ ŋkì aa ɛ? A lɛ nlò aa mbo Nwì kə̀ a mbo bə̀ aa ɛ? Nɨ̀ kwi'i tâ mə̀ yu'u.”
MRK.11.31	À bə̀tə̀ mə̂ laà, bo lɔgɨ̀nə̀ ǹtɨgə nswuŋnə bo nɨ bo nswoŋə nɨ mə, “M̀bə bì'inə̀ kwi'i mə a lo aa a mbo Nwì boŋ à ka betə mə, lâ nɨ̀ tɨgə̀ wa'ǎ annù yìi mə à lɛ sɨ swoŋə bii aa a ya aa ɛ? 
MRK.11.32	Kə̀ m̀bə bì'inə̀ swoŋə̀ bə mə, ‘A lo aa a mbo bə̀ lɛ?”’ Bo lɛ ŋka mbɔ'ɔ a nswoŋə ma mùu a ajàŋ aa nloŋ mə bo lɛ sɨ bɔ'ɔ nɨ bə̂ bya aà. Bə̀ bɨ̀tsɨ̀m bɨ lɛ mbii tsi'ì ànnù nɨ̂ŋkoŋ mə Jɔn à lɛ mbə aa ŋ̀gàŋntoò Nwì. 
MRK.11.33	Bo tɨgə̀ ŋkwi'i a mbo Yesu mə, “Kaa bì'ì sɨ̀ zî.”
MRK.11.33	Yesu a kɨ̂ ŋ̀kwi'i a mbo bo mə, “Kaa mə̀ ka wa'à ŋû yìi mə̂ à fa ada'a mə̀ ghɨrə̀ nɨ̂ ɨ̀nnù jû ghu aa a mbo bù kɨ nswoŋə.”
MRK.12.1	Yesu a lɔgɨ̀nə̀ ŋka ŋghaa a mbo bo nɨ mɨ̀ghàà mî nǎnaa nswoŋ mə, “Ŋù yî mɔ̀'ɔ à lɛ mbě akò mɨlù'û yi, ǹji'i ŋkya ŋ̀karɨsə ghu, ŋkɨ toŋ nɨgho nɨ nɨ̌ŋ mɨ̀lù'ù wa mûm ŋ̀kyâ, m̀bɔɔ ndânɨ̀kàŋ yìi bɨ ka kɨ tswe ghu ɨ bɛ nɨ̂ àkò ya aà. À lɛ ntɨgə nlɛnsə akò ya a mbo bə̀, m̀fɛ'ɛ ŋghɛ̀ɛ̀ yi a atoo dàŋ. 
MRK.12.2	Nòò ŋkya mɨ̀ntà mɨ ati mɨ̀lu'u mya à kù'ù mə̂ a toò ŋ̀gàŋàfà'à yì yî mɔ̀'ɔ mə tâ à ghɛɛ ŋkwɛrə mɨ̂ntà mɨ ati mɨlù'ù mya mi mɔ'ɔ a mbo bɨ̀lɛnsə bɨ akò byâ. 
MRK.12.3	Bo tswâ yi ŋ̀ghɔɔ, ntsyàsə̀ yi a bɨɨ̀ tsi'ì mbô m̀bô. 
MRK.12.4	A bû ǹtoo ŋgàŋàfà'â yì yî mɔ̀'ɔ, bə̀ bya bɨ ghɔɔ̀ àtû yi nnɨŋ ala'a ghu, ǹdɨrɨsə atû yi. 
MRK.12.5	A bû ǹtoo ŋgàŋàfa'â yi yî mɔ'ɔ, bo zwitə̀ yi. A bû ǹtoo bî mɔ'ɔ bì ghà'àtə̀, bɨ kɨ̂ ŋ̀ghɨrə nɨ̂ bo tsi'ì maa ajàŋ, ŋ̀ghɔɔ bî mɔ'ɔ, ǹzwitə bî mɔ'ɔ̂. 
MRK.12.6	Ŋù yìi mə à lɛ ntɨgə mburə ghu mbo aa, à lɛ ntɨgə mbə aa tsi'ì mû yì yìi mə a lɛ nnaŋsə ŋkɔŋ kɔ̀ŋ aà. A lɔgə̀ mû yì ma ghû ŋ̀kɨ ntoo a mbo bə̀ bya, nswoŋə nɨ mə, ‘Bo ka bɔ'ɔtə mû ghà ghû’. 
MRK.12.7	Lâ bɨ̀lɛnsə bɨ akò bya bɨ yə̀ mə mû yì wa swoŋ bo nɨ bo bə mə, “Àâ ǹjɨ̂ndâ yì à ghulà mə, nɨ̀ zi bì'inə̀ zwitə yi tǎ lɔ̀gə njoò ji tâ ɨ̀ tɨgə mbə jì'inə̀.” 
MRK.12.8	Bo lɛ ntɨgə ntswa mû wa ǹzwitə yi mmà'a a abɛɛ wa njɨ̀m ŋ̀kya mɨlù'ù.
MRK.12.9	Yesu a betə mə, “M̀bə m̀bɔ̂ŋ àkò mɨlù'ù wa a ghɨrə aa mə akə a nu bə̀ bya lɛ? À ka ghɛ̀ɛ zwitə bɨ̂lɛnsə bɨ akò bya ɨ lɔ̀gə akò mɨlù'ù ya ɨ fa a mbo bàdàŋə̀.” 
MRK.12.10	Kə̀ nɨ̀ lɛɛ̀ ŋ̀wa'ǎ a mûm àŋwà'ànə Nwì twoŋ mə,
MRK.12.10	‘Tsi'ì ŋ̀gɔ̀'ɔ̀ ya mə bɨ̀bɔɔ bɨ nda ɨ lɛ ntuu aa,
MRK.12.10	ɨ̀ bə̀ŋ mə̂ ǹtɨgə ŋgɔ̀'ɔ̀ nɨ̀buu nɨ nda yì ŋ̀wè;
MRK.12.11	a ma yû ànnù aa a ghɨ̀rə Mmà'àmbî,
MRK.12.11	a bə̂ ànnù yî yɛ̌yɛrə a mbo bì'ì’
MRK.12.12	Bɨ̀tsyàsə̀ bɨ baYuda bya bɨ yù'ù mə annù ya mə Yesu à lɛ nswoŋ aa nlɔ̀ɔ̀ a ntswâ yi nloŋ mə bo lɛ nyə mə Yesu a lɛ nnaa nɨghàà nya aa nloŋ ŋgaà yàà, lâ kaa wa'ǎ ajàŋ yìi mə mbə bo tswâ yi aa zî ǹloŋ mə bo lɛ sɨ bɔ'ɔ nnɔ̀ɔ bə̂ wa mə bɨ lɛ ŋghotə ghu aà. Bo lɛ ntɨgə mma'atə yi nlo ŋghɛ̀ɛ̀ waa.
MRK.12.13	Bɨ lɛ ntoo baFarɨsai bî mɔ'ɔ bo bɨ̀ ŋgǎnjɨ̀m Herod bî mɔ'ɔ a mbɛ̀ɛ Yesu mə ta bo zi ntswa yi nɨ nɨ̀ghàâ ni. 
MRK.12.14	Bo zî ghu mbɛ̀ɛ̀ ǹswoŋ mə, “Ǹdɨ̀'ɨ̀nnù, bì'ì zi mə annù yìi mə o dɨ̀'ɨ̀ aa à nɨ̂ ànnù nɨ̂ŋkoŋə̀, kaa wa'à nɨ̂ ǹsi ŋû liì, nloŋ mə kaa ò sɨ abwarə̀ ŋû laŋtə, lâ ǹdɨ'ɨ aa tsi'ì mânjì yìi mə Nwì a lɔ̀ɔ̀ mə tâ bə̀ ka ntswe ghu aà. A ku'unə nɨ nɔ̀ŋsə̀ yì'inə̀ a ntu tax a mbo Kaisa kə̀ ŋ̀kàŋ aa ɛ? Bì'ì ka mma'a tax kə̀ bì'ì tsuu kɨ mà'à lɛ?”
MRK.12.15	Lâ Yesu a zî àbagɨlə̂ yaa, m̀betə waa mə, “Nɨ lɔ̀ɔ a ŋkwà'ànə a gha aa a ya aa ɛ? Fâ nɨ̌ ŋkabə̀ silba a mbo mə̀ tâ mə̀ yə lɛ.”
MRK.12.16	Bo fâ ŋ̀kabə ya ghu mbô, a betə̀ waa mə, “A tswê àtu wo bo bɨ̀ ɨ̀kǔm wo fàa nɨ̂ ŋ̀kabə aa ɛ?”
MRK.12.16	Bo kwi'i ghu mbo mə, “Aà yi Kaisa.”
MRK.12.17	Yesu a tɨgə̀ ǹswoŋ a mbo bo mə, “Nɨ̀ ka mfa njoo jìi mə à nɨ jî Kaisa aa a mbo Kaisa ŋkɨɨ mfa nɨ̂ ǹjoo jìi mə à nɨ jî Nwî aa a mbo Nwì.”
MRK.12.17	Bo yù'ù mə̂ ànnù a burə̀ ǹtsya waa tsi'ì tsyà.
MRK.12.18	BaSadukai bìi mə bɨ swoŋə nɨ mə kaa bə̀ sɨ a nɨwo yweenə aa, bɨ lɛ nzì a mbɛ̀ɛ Yesu, m̀betə yi mə, 
MRK.12.19	“Ǹdɨ̀'ɨ̀nnù, Moses à lɛ ŋŋwà'ànə̀ ǹdɨ'ɨ a mbo bì'ì mə, m̀bə ǹdɨm ŋù a kwo mma'atə ŋgwɛ̂ yì tɨ bɔɔ, mumaà yì wa a nlɔgə̌ ŋgwɛ̂ yì wa jwe bɔɔ bo yu a mbo ǹdɨ̂m yì wâ. 
MRK.12.20	Bɔɔ bɨ ma bi mbâŋnə̀ bɨ lɛ ntswe ghu bi Sàmbaà; yì ǹtsyàmbìì a lɔgə̌ ŋgwɛ̂ yì, ŋ̀ka ŋkwo kaa wa'a bɔɔ jwî. 
MRK.12.21	Yìi mə à yòŋtə aa a lɔgə̀ mângyɛ̀ wa, lâ ŋ̀kɨ ŋkwo tsi'ì tɨ̀ bɔɔ; muma yìi mə à lɛ nywe'e bitarə aa, à lɛ ŋkɨ nyɔ'ɔ mâŋgyɛ̀ wa, ŋ̀kɨ kwo yìi ŋgaa tsi'ì tɨ bɔɔ̀. 
MRK.12.22	Bɔɔ bɨ ma bya bi Sàmbaa bɨ yɔ'ɔ̀ mâŋgyɛ̀ wa ŋkɨ ŋkwo tsi'ì bɨ̀tsɨ̀m tɨ bɔɔ̀. Màŋgyɛ̀ wa yu mbɔŋ a yî ŋ̀kɨ ŋkwo yìi ŋgaa a njɨ̀m. 
MRK.12.23	A noò yìi bə̀ ka yǐ yweenə nɨ nɨ̀wo aa tâ màŋgyɛ̀ wa tâ à bə aa ŋ̀gwɛ̂ wò, tsǒ mə bo bya bi Sàmbaa bɨ lɛ nyɔ'ɔ yi aa ɛ?”
MRK.12.24	Yesu a kwi'i a mbo bo mə, “Nɨ̀ sɨ̀ zi mə nɨ fànsə̀ aà ànnù laà ɛ? Nɨ̀ fànsə annù aa nloŋ mə kaa nɨ̀ sɨ̌ annù yìi mə a tswe a mûm àŋwà'ànə̀ Nwî aa zi, kaa wa'ǎ mɨda'a mɨ Nwî kɨ nzi aà. 
MRK.12.25	Ǹloŋ mə nòò yìi bə̀ ka yǐ bɨɨ̀nə nɨwo aa, kaa baa yi wa'a kà nyɔ'ɔ, kaa wa'à nɨ̀ bàŋgyɛ̀ a ndâ nɨ̀yɔ'ɔ kɨɨ mfa, bɨ ka yǐ bàŋnə bə aa tso baangel a aburə. 
MRK.12.26	Lâ ŋ̀ghɛɛ nɨ̂ ànnǔ nyweenə bɨ̀ku bɨ bə̂, nɨ̀ lɛɛ̀ ŋ̀wa'ǎ adɨgə ya a mûm àŋwà'ànə Moses, nloŋ atsùkə ati ya mə a lɛ sɨ khɨ aa, twoŋ ɛ? Nwì à lɛ nswoŋ a mbo Moses mə, ‘Mə̀ laa mbə Nwìŋgɔ̀ŋ Abraham, m̀bə Nwîŋgɔ̀ŋ Isaac, ŋ̀kɨ mbə Nwîŋgɔ̀ŋ Yakob.’
MRK.12.27	Kaa à laa ŋwa'à Nwîŋgɔ̀ŋ bɨ̀ku bɨ bə̂ bə̂. À bə̀ aa Nwîŋgɔ̀ŋ bə̀ bìi bɨ tswe bɨ̂ tɨ̀ɨ̀. Wa nɨ̀ burə mfànsə aa ànnù.”
MRK.12.28	Ŋ̀gàŋdɨ̀'ɨ nɔ̀ŋsə̀ yî mɔ̀'ɔ à lɛ ntswe a tɨtɨ̀ɨ bo, ǹyu'u a ajàŋ yìi mə bo lɛ sɨ ghàà aà. À yə̀ mə̂ mə Yesu à kwì'i abetə̀ yaa ya tsi'ì sɨgɨ̀nə̀ aa, mbetə yi mə, “Ntsyàmbìì ǹdɨ̀'ɨ̂ Nwì ɨ̀ bə aa yuu aa ɛ?”
MRK.12.29	Yesu a kwi'i mə, “Ǹdɨ̀'ɨ yì ǹtsyàmbìì ɨ̀ bə aa mə, “Nɨ̀ yu'u mbâ, baIsrael! M̀mà'àmbî Nwìŋgɔ̀ŋ yì'inə̀, M̀mà'àmbî à nɨ tsi'ì yù yu yî m̀fùùrə̀. 
MRK.12.30	Tɨgə ŋkɔ̀ŋə Mmà'àmbî Nwìŋgɔ̀ŋ ghò nɨ̂ ǹtɨɨ̀ ghô tsɨ̀mə̀, nɨ̂ ǹtswêntɨ̀ɨ̂ yô ɨ̀ tsɨ̀m, nɨ mɨ̀tsyɛ̌ mo mɨ̀tsɨ̀m, nɨ mɨ̀dà'â mo mɨ̀tsɨ̀mə̀.”
MRK.12.31	Yìi mə ɨ̀ yòŋtə aa, ɨ̀ bə mə, “Tɨgə ŋkɔ̀ŋə̀ a ndɨ̂m ghò tsǒ ɨ̀bɨ̀ɨ nû ghô.
MRK.12.32	Ŋ̀gàŋdɨ̀'ɨ nɔ̀ŋsə̀ wa a swoŋ ghu mbo mə, “Ǹdɨ̀'ɨ̀nnù, Ò swòŋ aa ànnù yìi mə a ku'unə̀, Ò swòŋ aa tsi'ì ànnù nɨ̂ŋkoŋ mə Mmà'àmbi Nwìŋgɔ̀ŋ à nɨ aa tsi'ì yù yu yî m̀fùùrə̀, kaa yì dàŋ kaa a wa'à ghu bû ǹtswe ntsyatə yi. 
MRK.12.33	A ŋka ŋkòŋə̀ nii nɨ̂ ǹtɨɨ̀ ghô tsɨ̀m, nɨ mɨ̀tsyɛ̌ mo mɨ̀tsɨ̀m, nɨ mɨ̀tɨ̀ɨ̂ mo mɨ̀tsɨ̀m, a ŋka ŋkɨɨ ŋkòŋə̀ nɨ̂ ǹdɨ̂m ghò tsô ɨ̀bɨ̀ɨ̀ nû gho, a nlə̀ə ǹdɨ'ɨ ma jû, a burə mbɔ̀ŋ ǹtsyatə a mfa nnaà tâ bɨ̀ tɔɔ ɨ tsɨ̀m mmà'à Nwî ghu, kə̌ njoo mmà'a Nwì jî mɔ'ɔ tsi'ì tsɨ̀mə̀.”
MRK.12.34	Yesu à yə̀ mə ajàŋ yìi mə à kwì'î sɨgɨ̀nə̀ aa nswoŋ ghu mbo mə, “Kaa àgha'a a sɨ̀ bû ǹsa'atə a mbo wò a ŋkuu a mûm ànnù nɨfɔ̀ Nwî.”
MRK.12.34	Ǹlɔgɨnə maà noò kaa ŋù tsù kaa a wa'à bù ǹywe'etə a mbetə Yesu nɨ̂ àbetə̀.
MRK.12.35	Yesu à lɛ ŋka ndɨ'ɨ nɨ̂ ànnù Nwì a mûm ǹdâmà'anwì, m̀betə mə, “Mbə̂ ŋ̀gǎŋdɨ̀'ɨ̂ nɔ̀ŋsə̀ ɨ swoŋ mə Àyɔ'ɔ̀ Nwì à nɨ mu David aa mə akə aa ɛ? 
MRK.12.36	Àzwì yî Laa a lɛ ntintə David yumbɔŋ a ghaà swoŋ mə:
MRK.12.36	‘M̀mà'àmbi a swoŋ a mbô M̀mà'àmbî ghà mə:
MRK.12.36	Tswe a mbɛ̀ɛ nɨ̀kwɛɛ mə̀ nî mà'à,
MRK.12.36	ǹywe'e a noò yìi mə mə̀ ka yǐ nɔ̀ŋsə ŋgàŋkɨ̀bàâ jò a nji'i mɨkòrə̂ wò aà.’
MRK.12.37	M̀bə David yumbɔŋ a ka ntwoŋə yi nɨ̂ M̀mà'àmbi, a tɨgə̀ m̀bu ntsyà aa la mbə mu David aa ɛ?
MRK.12.37	Àkùrə̀ bə̂ yî ghà'à ŋ̀gha'a yìi mə a lɛ bòòntə̀ a mbɛ̀ɛ Yesu aa a lɛ ŋkɔ̀ŋ a nyu'u ànnù yìi mə à lɛ sɨ swoŋə aa. 
MRK.12.38	Yesu à kà mə̂ aa ndɨ'ɨ nɨ̂ ànnù Nwî a mbo bo, ǹswoŋ mə, “Nɨ̀ ka ntsyɛsə ghuu nloŋ ŋgǎŋndɨ̀'ɨ nɔ̀ŋsə̀; bo kɔ̂ŋə̀ nɨ̂ ŋ̀wɛ̀'ɛ̂ ǹdàŋə ɨtsə̀'ə̀ ŋ̀karə nɨ ju, ŋ̀kɨɨ ŋkɔŋə nɨ mə tâ bə̀ ka ntsa'atə nɨ̂ waa nɨ àghu'usə̀ a mɨtaa. 
MRK.12.39	Bo kɨɨ ŋkɔŋə nɨ̂ ǹtswe nɨ̂ ɨ̀lə̀ŋ jìi mə ɨ tswe a mbìì a mûm ǹdâŋghòtə aà, ŋ̀kɔŋə nɨ̂ ǹtswe a nɨ̂ ɨ̀lə̀ŋ jìi ɨ kɔ'ɔnə aa a ɨdɨgə àdina. 
MRK.12.40	Bo nɨ̀'ɨ̀ nɨ bɨ̀Kwì'ì bɨ bâŋgyɛ̀, ŋ̀kwɛrə nɨ̂ ǹjoò jyaa nɨ mɨ̀la'à myaa, m̀bagɨlə ntsa'atə nɨ̂ Nwî nɨ̂ ɨ̀daŋə mɨghàà. Wâ ŋ̀gɨ'ɨ yìi ɨ̀ ka yǐ kuu a nu bo aa ɨ̀ ka yǐ swèrə̀!”
MRK.12.41	Yesu à lɛ ntswe a mbɛ̀ɛ̀ ŋ̀kòm ǹnɨ̌ŋ ŋkabə̀ ǹtsà'àtə Nwì, nlii nɨ̂ àjàŋ yìi mə bə̀ lɛ sɨ nɨŋə nɨ̂ ŋ̀kabə wa mûm ŋ̀kom aà. Ŋ̀gǎŋkabə jì ghà'àtə̀ ɨ lɛ sɨ nɨŋə nɨ̂ ŋ̀kabə yì ŋ̀wè wa mûm ŋ̀kòmə̀. 
MRK.12.42	Ŋ̀kwì'i màŋgyɛ̀ yî mɔ̀'ɔ yìi mə à lɛ mbə ŋgàŋàfùm aa, à lɛ nzì ǹnɨŋ ɨbà'atə ŋkabə copper ji baà, ǹdùû yi ɨ bə tsǒ kabà yî m̀fùùrə̀. 
MRK.12.43	Yesu a twôŋ ŋ̀gǎŋyəgə̂nnù ji bo zî ghu mbɛ̀ɛ̀, a swoŋ a mbo bo mə, “Mə̀ swòŋ a mbo bù tsi'ì ànnù nɨ̂ŋkoŋ mə ŋ̀kwì'i màŋgyɛ̀ ghû mə à nɨ ŋgàŋàfum aa, à nɨ̌ŋ ŋkabə fàa mûm ŋ̀kòm ǹtsyâtə̀ bə̂ bɨ̀tsɨ̀m bìi mə bɨ ma'à ŋ̀kabə̀ ntsà'àtə Nwì ghu aà. 
MRK.12.44	Ŋ̀loŋ mə bo swatə aa tsi'ì mûntsirə̀ a nɨ̂ ŋ̀kabə yìi bo luu nɨ yu aa mma'a Nwî ghu, lâ màŋgyɛ̀ ghû mə à nɨ ŋgàŋàfum aa, à kɔ̀ɔ̀ntə aa ŋ̀kabə̀ ǹtsɨ̀m yìi mə à tswe nɨ yu aa mfa, à sɔ̀rətə aa ǹdâ yì.
MRK.13.1	Yesu bo bɨ̀ ŋ̀gǎŋyəgə̂nnù ji bo kà mə̂ aa mfɛ'ɛ wa ndâmà'a Nwì, ŋ̀gàŋyə̀gə̂nnù yì wa yì mɔ̀'ɔ a swoŋ ghu mbo mə, “Ǹdɨ̀'ɨ̂nnù, yə ajàŋ yìi mə ŋgɔ̀'ɔ̀ jù ɨ burə mbɔ̀ŋ m̀bɔŋ ŋghɨrə nda jìi mə bɨ bɔɔ ghu aa ɨ kɨ mbɔŋ mbɔ̀ŋə̀!”
MRK.13.2	Yesu a swoŋ ghu mbo mə, “Ò yə ǹda jì wè jî wè ju? Kaa tsi'ì ŋ̀gɔ̀'ɔ̀ yî m̀fùùrə̀ kaa ɨ̀ ka yǐ wa'à a atu yì mɔ'ɔ bû nɔŋə. Bɨ ka yǐ sà'à tsi'ì tsɨ̀m mà'ànə a nsyɛ̂.”
MRK.13.3	A kɔ'ɔ ŋghɛ̀ɛ̀ ǹtswe nsyɛ a atu nta'a Olive, mə ɨ tswe nlìì nɨ̂ ǹdâmà'a Nwì aa, Peta nɨ Jɛms, nɨ Jɔn, a bɔ̀'ɔ nɨ Andrew, bo betə̀ Yesu a noò yìi mə à lɛ ntɨgə ntswe tsi'ì bo bo aa mə, 
MRK.13.4	“Naŋsə nwoŋ tâ bì'ì yu'u, ɨ̀nnù ma jû ɨ ka yǐ fɛ̀'ɛ̀ aa a noò àkə̀ aa ɛ? Àlènsə̀ yìi mə a ka yǐ dɨ̀'ɨ̀ mə nòò à kù'ù mə̂ a nyə ɨnnù ma jû aa a nɨ aa akə̀ ɛ?”
MRK.13.5	Yesu a lɔgɨ̀nə̀ ŋ̀ka nswoŋə nɨ a mbo bo mə, “Nɨ̀ ka ntsyɛsə ghuu tsee lǒ lə̀ə̀ tâ ŋù tsù à m̀bwe'esə ghuu. 
MRK.13.6	Bə̀ bî ghà'àtə̀ bɨ ka yǐ zì nɨ̂ ɨ̀kǔm ghâ, ɨ kɨ swoŋə nɨ mə, ‘Mə̀ nɨ yu!’ ɨ bwe'esə nɨ̂ bə̀ bì ghà'àtə̀. 
MRK.13.7	Bɛɛ mə nɨ̀ yu'u mə bɨ mà'a ntsò ɨ zǐ, kə̀ bɛɛ mə nɨ̀ yu'u fɨswoŋ nloŋ ntsò, nɨ̀ tsuu kɨ bɔ'ɔ bə̂. Ma juù ɨ̀nnù ɨ tswe nɨ̀ m̀fɛ̀'ɛ̂, la kaa a wa'à bəə mə nòò ǹlwì'î m̀bi wa à kù'ù mə̂. 
MRK.13.8	“Ɨ̀too ɨ ka yǐ kɨ mà'a ntsò bo bɨ̀ ji mɔ'ɔ, tâ ɨ̀too jìi mə bɨfɔ̀ bu'utə aa tâ ɨ̀ kɨ ŋka ma'anə bo bɨ̀ ji mɔ'ɔ̀. Ǹsyɛ̂ ɨ̀ ka yǐ kɨ tsɨ̀gɨ̀nə̀ a ɨdɨgə ɨdɨgə, tâ mɨ̀kwenə̀ tâ à kuu ala'à. Kaa ma juù ɨ̀nnù kaa ɨ ka yǐ wa'à kà ǹdɨ'ɨ aa mə nòò ŋgɨ'ɨ à mɛ̀ mə̂, ŋ̀gɨ'ɨ mà yû ɨ̀ ka yǐ bə aa tsǒ ajàŋ yìi maburə̀ à lɔ̀gɨ̀nə a nyu'u nyaŋə a noò yìi à tsɨ̀gə̀ aà.
MRK.13.9	Nɨ̀ ka ntsyɛsə nɨ̂ ghuu nloŋ mə bɨ ka yǐ kɨ tswatə nɨ̂ ghuu fa nɨ a mbo ŋ̀gǎŋsa'a mɨ̀sa'a; ɨ kɨɨ ghɔ̀ɔ̀ nɨ̂ ghuu a ndâŋghotə̀. Nɨ̀ ka yǐ ghɛɛ təə a nsi bɨ̀gûmnàà bo bɨ̀ bɨ̀fɔ̀ ǹloŋ ŋgaa yà, ɨ swoŋ annû yâ a mbo bo. 
MRK.13.10	Lâ m̀bɔŋ tâ nòò ǹlwì'i mbî à ku'u, bɨ tswe nɨ̂ m̀foo nswoŋ ntoo yì ǹsɨgɨ̀nə̀ ya a mbo ɨtoò tsɨ̀mə̀. 
MRK.13.11	Bɛɛ mə bɨ yi ntswa ghuu ŋghɛɛ nɨ bù a nsi ŋgǎŋnsa'a mɨ̀sa'a, nɨ̀ tsuu kɨ wa'a nɨ̂ ànnù yìi mə nɨ̀ ka ghɛɛ swoŋ aà. Bɛɛ mə nòò ŋ̀ghàa a ku'u nɨ̀ swoŋ ànnù yìi mə a zi a atu bù aà, ǹloŋ mə kaa à sɨ bu swoŋə, a swoŋə nɨ̂ Àzwì Nwî. 
MRK.13.12	Ŋù à ka yǐ kɨ fa nɨ̂ mumaà yì mə bɨ̀ zwitə, tâ tà à ka mfa nɨ mû yì mə bɨ̀ zwitə, tâ bɔɔ bɨ̀ bɨɨnə ntswatə bɨ̂taà byaa bo bɨ̀ bɨ̀maà byaa nɨ̂ ɨ̀sa'a, ɨ lɔ̀gə̀ waa fa mə bɨ̀ zwitə. 
MRK.13.13	Bə̀ bɨ̀tsɨ̀m ka yǐ kɨ bàà ghuu nloŋ ɨkûm ghâ. Lâ ŋù yìi mə a tswa ntɨɨ̀ yi mbii ŋgɨ'ɨ nywe'e a nlwì'ì aa, à ka yǐ yweenə.
MRK.13.14	Lâ bɛɛ mə nɨ yi nyə annù yî swèrə̀ ǹswerə ya a tswe a adɨgə yìi mə a sɨ̀ nɨ̂ ǹtswe ghu tswe aa, (tâ ŋù yìi mə a twoŋ annù yuà aa tâ naŋsə nyu'u nzi,) tâ bə̀ bìi mə bɨ tswe a ala'a Yudea aa bɨ̀ fɛ'ɛ ŋkhə̀kə̀ ŋ̀kɔ'ɔ ŋghɛɛ a ɨtu mɨ̂nta'à. 
MRK.13.15	Tâ ŋù yìi mə à tswe a atu nda aa tâ à tsuu lǒ bǔ sɨgə, tâ à tsuu a nda yu a nlɔ̀gə̂ àyoò tsu bǔ kuu bə̂. 
MRK.13.16	Tâ ŋù yìi mə à tswe a mûm ǹsòò aa tâ à tsuu bǔ bɨ̀ɨ̀ a nlɔ̀gə̂ àkutə̀ yi. 
MRK.13.17	Wɛɛ! Ŋ̀gɨ'ɨ̀ bɨ̀maburə̀ bi ato'o bo bɨ̀ yì bìi mə bɨ nɔŋsə bɔɔ maa nɨ̂ ǹjwi ma jya aà! 
MRK.13.18	Nɨ̀ ka ntsa'atə nɨ̂ Nwî mə tâ ɨ̀nnù ma jû ɨ̀ yi ntsuu fɛ̀'ɛ̀ a noò m̀fə'ə̀. 
MRK.13.19	Ǹloŋ mə ŋgɨ'ɨ yìi mə ɨ̀ ka yǐ tswe maa noò aa ɨ̀ ka yǐ tsyàtə̌ ŋgɨ'ɨ̀ ǹtsɨ̀m yìi mə ɨ̀ lɛɛ̀ m̀fɛ'ɛ nlɔ̀gɨ̀nə̀ a noò yìi mə Nwì à lɛ nnaŋsə mbi yu aa ɨ kɔ'ɔ ywe'e tsɨ̂tsɔ̀ŋə̀. Kaa yì dàŋ ɨ̀ ka yǐ wa'à bù m̀fɛ'ɛ tsǒ ma yû. 
MRK.13.20	Lâ Nwì à kwyɛ̀tə̀ mə ndùu njwi mà jû ǹloŋ ŋkwitu bə̂ bi bìi mə à tsɔ'ɔ aà. A sɨ̀ laa bə boŋ kaa ŋù tsù à ka yǐ wa'à yweenə̀.
MRK.13.21	“M̀bə ŋù a zi tɨ swoŋə a mbo bù mə, ‘Yə̂, Àyɔ'ɔ̀ Nwì wa à ghuà!’ kə̀ ‘Yə̂, à wiì!’ nɨ̀ tsee annù yìi a swoŋ aa lǒ bii. 
MRK.13.22	Ǹloŋ mə bÀyɔ'ɔ̀ Nwì bɨ mbwe'sə̀ bo bɨ̀ ŋ̀gǎŋntoo Nwi mbwe'esə̀ ɨ ka yǐ fɛ̀'ɛ ɨ kɨ ghɨ̀rə̀ nɨ̂ ɨlensə ɨnnù bo bɨ̀ ɨ̀nnǔtsyâmbo a mbwe'sə bə̀ ghu, ɨ tɛ'ɛ kɨ ywe'etə nɨ a mbwe'esə tsi'ì bə̀ bii mə Nwì à tsɔ̀'ɔ aà. 
MRK.13.23	Nɨ̀ tɨgə ŋka ntsyɛsə ghu; wa mə̀ swòŋ mə ɨnnù tsɨ̀m a mbo bù m̀bɔŋ tâ nòò ma wa à ku'u.
MRK.13.24	A ka yǐ bə nɨ a njɨ̀m, a nɨ̂ ǹjwi jìi mə ɨ ka yǐ kɨ yòŋ noò ŋ̀gɨ'ɨ wa aa, ta nɨ̀nòò à fii, kaa tâ sàŋ à wa'à bù ka nta. 
MRK.13.25	Tâ mɨ̀njɔ̀ŋ mɨ̀ ka nlo nɨ a aburə ŋ̀wokə nɨ a nsyɛ̂, tâ bɨ̀ tsɨgə ɨda'a tsɨ̀m jìi ɨ tswe a aburə aà. 
MRK.13.26	Maa noò tâ bɨ̀ tɨgə nyə Mu Ŋù tâ à ka nzi nɨ a mûm m̀bà'à nɨ mɨ̀dà'à mî wè nɨ nɨ̀ghà'à. 
MRK.13.27	Bɛɛ a sɨgə, a tɨgə̀ ǹtoo baangel bi a nɨ̂ m̀bɛ̀ɛ mbi ji nɨkwà mə tâ bo ghɛɛ ŋghotə bə̂ bi bìi mə à tsɔ̀'ɔ̀ aa, ǹlɔgɨnə a mbɛ̀ɛ̀ m̀bî yì mɔ̀'ɔ ŋghɛɛ nlwì'ìsə nɨ yì mɔ̀'ɔ̂.
MRK.13.28	Tâ nɨ̀ yəgə annù a nɨ àtǐ fig. A yi mbə noò yìi mə ntaà ji ɨ fì'ìsə̀ mə ɨyə̀ŋ jî fii aa, nɨ̀ zi mə nòò ǹtsû m̀bə̀ŋ à tɨ̀gə a abô 
MRK.13.29	A kɨ̂ m̀bə nɨ a ŋgɨŋ ŋgɨ̀ŋ mə, nɨ̀ bə yə tâ ɨ̀nnù juà ɨ̀ ka mfɛ'ɛ, nɨ̀ zi mə à zì mə̂ ŋkoontə, ǹtɨgə aa tsi'ǐ a ntsǔbù'ù. 
MRK.13.30	Mə̀ swoŋ tsi'ǐ annù nɨ̂ŋkoŋ a mbo bù mə, kaa nɨ̀wàà nɨ bə̂ nuà nɨ ka wa'à tsyà tɨ̀ ghə mə ɨ̀nnù ma jû tsɨ̀m ɨ fɛ̀'ɛ̀ mə̂. 
MRK.13.31	Àbùrə̀ bô ǹsyɛ ka yǐ tsyà, lâ kaa tâ nɨ̀ghaâ na nɨ̀ wa'à tsyà.
MRK.13.32	“Kaa ŋù tsù à sɨ̌ njwi kə̀ nòò wa zî, kaa tsi'ì baangel bii bɨ tswe a aburə aa, kə̀ Mû. A kɨ nzi tsi'i Tà yuyu. 
MRK.13.33	Nɨ̀ ka ntsyɛsə nɨ̂ ghuu, ŋka ntswe nɨkərə̀ nloŋ mə kaa nɨ̀ sɨ̀ noò ma wa zi aa. 
MRK.13.34	À bə aa tsǒ ŋù à fɛ̀'ɛ mə yu ghɛ̀ɛ̀ a nɨghaa, à kà mə̂ aa mfɛ'ɛ, ntwoŋ ŋgǎŋafà'â ji mfa ɨfà'à yìi mə bo ka kɨ fà'à aa, a mbo bo yî mɔ̀'ɔ yî mɔ̀'ɔ, ǹswoŋ a mbô ŋ̀gàŋmbɛ̂ ǹtsǔnda mə ta à tswe tsi'ǐ nɨkərə̀ ŋ̀ka mbɛ nii. 
MRK.13.35	A boŋ mə tâ nɨ̀ tswe nɨkərə̀ ŋ̀ka mbɛ nɨ̂ m̀bɔ̂ŋ ǹdùgə̀ ǹloŋ mə kaa nɨ̀ sɨ̀ noò yìi mə à ka yǐ bɨ̀ɨ̀ ghu aa zi aà. M̀bə a tswe bə a noò ŋ̀kwɛ̂fɔ̀, nɨ̂ ǹtɨ̀ɨ̂ ɨ̀tugə, nɨ nòò ǹjwi, kə̀ a tɨ̀tugə̀. 
MRK.13.36	Ta bɛɛ mə à bu'unə nzi, kaa a wa'à zì ǹyə mə nɨ bwii. 
MRK.13.37	Ànnù yìi mə mə swoŋə a mbo bù aa, à kɨ mbə yìi mə mə swoŋə nɨ a mbo bə̀ bɨ̀tsɨ̀mə̀: ‘Nɨ̀ ka ntswe nɨkərə̀.’ ”
MRK.14.1	A lɛ ntɨgə mburə njwi ji baa mbɔŋ tâ ǹjwi Passa bo bɨ̀ ǹjwî ǹjɨ̂ àbaa tɨ kɔ'ɔ̀ ɨ̀ ku'u. Bɨ̀lɨɨ bɨ ŋgǎŋmà'a Nwi bo bɨ ŋ̀gǎŋdɨ̀'ɨ nɔ̀ŋsə̀ bo lɛ ŋka nlɔɔ nɨ ajàŋ yìi mə mbə bo ŋe'esə̀ ntswa Yesu ghu nzwitə. 
MRK.14.2	Bo lɛ sɨ̀ swoŋə nɨ mə, “A bɔŋ mə tâ bìinə̀ tsuu ma yuù ànnu fàa njwi Passa ghɨ̀rə̀ nloŋ mə mbə bì'inə̀ tswa yi boŋ fɨ̀kɔ̀rə̀ ka fɛ̀'ɛ̀ a tɨtɨ̀ɨ bə̀ ɨ bùùrə ɨdɨgə.”
MRK.14.3	Yesu a lɛ ntswe a Bethany a nda Simon yìi mə à lɛɛ̀ m̀bə ŋùkɨ̀kwen aa ŋka njɨ. À kà mə aa njɨ, màŋgyɛ̀ yî mɔ'ɔ a zi nɨ mɨ̀ghurə mì lùmtə̀ mɨ atɨ̀ndùù mìi mə mɨ lɛ naŋsə mbə tsi'ì mì narda aa, a nɨ̂ ǹtsɨ̂ŋ ŋ̀gɔ̀'ɔ̀ alabasta. À zì mə̂, ǹzwi mɨghurə mya ntswentə nyɔ'ɔ atu Yesu ghu. 
MRK.14.4	Mɨ̀ntɔ̀ŋ mɨ bə̂ bi mɔ'ɔ bìi mə bɨ lɛ ntswe ghu aa, mɨ lwînə̀, bo tɨgə̀ m̀betə nɨ̂ waa bo nɨ bo mə, “À nàŋsə nta ŋgɨ'ɨ nɨ mɨ̀ghurə mù laà aa a ya?” 
MRK.14.5	Nloŋ mə mbə bɨ feè mɨ̀ghurə ma mu nduu yi tsyâtə̌ ɨba'atə ŋkabə silva ŋkhɨ̀ ji tarə
MRK.14.6	La Yesu a swoŋə a mbo bo mə, “Nɨ ma'atə yi; nɨ fa ngɨ'ɨ a mbo màŋgyɛ̀ ghu aa a ya aa ɛ? Nɨ̀ sɨ̀ zi mə à ghɨ̀rə aa ànnù yî sɨgɨ̀nə̀ a nu mə̀ aa ɛ? 
MRK.14.7	Ŋ̀gàŋafumə ɨ tswe a tɨtɨ̀ɨ bù aa bɨ̀nòò bɨtsɨ̀mə̀, mbə nɨ tse kwɛtə waa a noo yìi mə nɨ̀ kɔ̀ŋə aà, lâ kaa ma ka wa'a a tɨtɨ̀ɨ bù aa a ŋgɔ̀ŋ bɨ̀nòò bɨtsɨ̀m tswê. 
MRK.14.8	À ghɨ̀rə aa annu yìi mə mbə a ghɨrə̀. À yɔ̀'ɔ gha nɨ̀ mɨ̀ghurə mù, ǹnaŋsə aa nû ya mbɔŋ tâ nòò ntwìŋə̂ ghà à ku'u. 
MRK.14.9	Mə̀ swoŋ a mbo bù tsi'ì ànnù nɨ̂ŋkoŋ mə, a nɨ̂ ŋ̀gɔ̌ŋ ɨdɨ̀gə tsɨ̀m jìi mə bɨ ka yǐ kɨ swoŋə nɨ̂ ǹtoo yì ǹsɨgɨ̀nə̀ yû ghu fàa mbi aa, bɨ ka yi kɨɨ kɨ swoŋə nɨ̂ ànnù yuà mə màŋgyɛ̀ ghuà à ghɨ̀rə a nu mə̀ aà, ŋ̀wa'atə nɨ̂ yi.
MRK.14.10	Judas Iskariot, mə lɛ mbə ŋù yì mɔ'ɔ a tɨtɨ̀ɨ̂ ŋgǎŋyəgə̂nnu Yesu jya nɨ̀ghûm ǹtsò baa aa, a lɛ nghɛ̀ɛ̀ a mbɛɛ bɨ̀lɨɨ bɨ ŋgǎŋmà'a Nwì a mfèe Yesu a mbo bo. 
MRK.14.11	Bo lɛ mburə ndorɨtə a nyu'u annù yìi à lɛ nzǐ a nswoŋə a mbo bo aa, mbii mə bo ka fa ŋkabə ghu mbo. Judas a tɨgə̀ ǹlɔɔ nɨ mânjì yìi mə mbə yu tsyâ ghu mfee Yesu.
MRK.14.12	A bə a njwi yì ǹtsyàmbìì, a njwî ǹkurə̂ àbaa tɨ kɔ'ɔ a noò yìi mə bɨ ŋwǎ nɨ̂ mû m̀bînjərə Passa aa, ŋ̀gǎŋyəgə̂nnù Yesu bo betə ghu mbo mə, “O lɔɔ mə bi'i ghɛɛ naŋsə aa yuu adɨgə a mbo wò tâ ò jɨ mɨjɨ mɨ Passa ghu aa ɛ?” 
MRK.14.13	A toò ŋ̀gǎŋyəgə̂nnù ji ji baa ǹswoŋə a mbo bo mə, “Nɨ̀ kuu ŋghɛɛ a mûm àla'a, boŋ nɨ̀ ka yə ŋû mbaŋnə yi mɔ'ɔ yìi mə a bì'i antɔ̀ɔ̀ ŋ̀kì aa tâ zi ntsi'i ghuu. Bɛɛ a zi ntsi'i ghuu, 
MRK.14.14	nɨ̀ kâ nyoŋə nii ŋghɛɛ ŋkuu a nda yìi mə a kuu ghu aà, ǹswoŋə a mbo mbɔŋ nda wa mə, ‘Ǹdɨ̀'ɨ̀nnù a betə mə, ǹja'à ǹda yìi mə bì'i bɨ ŋ̀gǎŋyəgə̂nnù jya ka jɨ Passa ghu a ɨ̀ fə̀ aa ɛ?’ 
MRK.14.15	Boŋ à ka dɨ̀'ɨ nja'à nda yì ŋ̀wè yì mɔ'ɔ a ndəŋ bɨ nɨŋə njoo ghu mum ŋkɨ naŋsə aa a mbo bu. Bɛɛ a dɨ'ɨ, nɨ̀ tɨgə̀ naŋsə njoo jìi mə bì'inə ka lə jɨ Passa ghu aa ghu.”
MRK.14.16	Ŋ̀gǎŋyəgə̂nnu Yesu jya ŋghɛɛ wa mum ala'a nyə a bə tsi'ì maa jaŋ mə a swoŋə aa, ǹtɨgə naŋsə njoo njɨ Passa jyâ.
MRK.14.17	Nòò ŋ̀kwɛ̂fɔ̀ à kù'ù mə̂ Yesu a ghɛɛ ghu bo bɨ̀ ŋ̀gǎŋyəgə̂nnù ji jya. 
MRK.14.18	Bo ghɛ̀ɛ̀ ǹtswe ŋka njɨ atu atɛtə̀. Bo ka maa njɨ, Yesu a swoŋə mə, “Mà swòŋə a mbo bù tsi'i annù nɨ̂koŋ mə ŋù yî mɔ̀'ɔ a tɨtɨ̀ɨ bù à ka ghɨ̀rə fèè ghâ, ŋù ma ghû a jɨ bi'i yu.
MRK.14.19	Bo lɔgɨ̀nə̀ ǹtɨgə njəŋnə, mbetə yî mɔ'ɔ yî mɔ'ɔ mə, “À nɨ mə̀ aa ɛ?”
MRK.14.20	A swoŋə a mbo bo mə, “À nɨ̀ ŋù yî mɔ'ɔ a tɨtɨ̀ɨ bù nɨghûm ǹtsò baa mə a tsùtə̌ abaa bi'i yu a mum àkaŋ yì fùùrə̀ aà. 
MRK.14.21	Lâ ànnù ma yû a ka yə Mu ŋù aa tsi'ǐ ajàŋ yìi mə bɨ ŋwa'anə a mûm àŋwà'ànə Nwì ǹloŋ ŋgaà yì aà. Ŋ̀gɨ'ɨ yì swèrə̀ ǹswerə a nu ŋù yìi mə à fèe a Mu Ŋù aà! A lɛ mbaa mbɔ̀ŋ mə bɨ̀ tsee ajàŋə̀ ŋû ma yû lǒ burə jwe jwe bə̂.” wa burə jwi jwi.
MRK.14.22	Bo kà maa njɨ Yesu a lɔgə̀ àbaa, mfa mbɨ'ɨkə a mbo Nwì, m̀batə mfa a mbo bo ǹswoŋə mə, “kǒ nɨ̀; à nɨ̂ ɨ̀bɨ̀ɨ nû gha ghuà.” 
MRK.14.23	A kɨ̂ ǹlɔgə ndɔ̂ŋ mɨ̀lù'ù, m̀fa mbɨ'ɨkə a mbo Nwì, m̀fa a mbo bo, bo bɨtsɨ̀m nô. 
MRK.14.24	Bô nò mə̂, a swoŋə a mbo bo mə, “À nɨ̂ àləə nû ya â yuà, àləə ŋwàrə̂ àkàà yìi mə bɨ ka saansə atu bə̀ bî ghà'àtə̀ aà. 
MRK.14.25	Mə̀ swǒŋ a mbo bù tsi'ǐ annù nɨ̂ŋkoŋ mə kaa mə̀ ka yǐ wa'a mɨlù'ù bû ǹno, nywe'e a njwi yìi mə mə̀ ka yi bǔ no mɨ̀lu'u mi fii a mûm ànnù nɨfɔ̀ Nwî aà.
MRK.14.26	Bo yəə̀ ɨ̀kòò ǹtɨgə m̀fɛ'ɛ ŋkɔ'ɔ ŋghɛɛ a atu nta'a Olive.
MRK.14.27	Yesu a swoŋ a mbo bo mə, “Bù tsi'ì bɨ̀tsɨm, nɨ̀ ka ghɨ̀rə ma'atə gha khə̀kə̀, nloŋ mə a tswe a mûm àŋwà'ànə̀ Nwî mə, ‘Mə̀ ka zwitə ntsèèmbi tâ m̀bînjə̀rə̀ jya ɨ̀ ja'anə.’
MRK.14.28	Lâ nòò yìi mə mə̀ ka yǐ yweenə nɨ nɨ̀wo aa, mə̀ ka yǐ tsyǎ a mbìi bù fòo ghɛ̀ɛ̀ a Galilea.”
MRK.14.29	Peta a swoŋ ghu mbo mə, “M̀bə bə̀ bɨtsɨm tɛ'ɛ kɨ mà'àtə̀ nɨ̂ gho mà'àtə ŋkhə boŋ kaa mbə mə̀ wa'à gho mà'àtə̀ bə̂.”
MRK.14.30	Yesu a kwi'i ghu mbo mə, “Mà swǒŋ a mbo wò tsi'ì ànnù nɨ̂ŋkoŋ mə, tsi'ì nɨ̀tugə sìi, mbɔŋ tâ àŋkə̀gə̀ tâ à tɔŋ ŋgaa ji baa, boŋ ò tùù mə̂ ghâ ŋ̀gàà ji tarə̀.
MRK.14.31	Lâ Peta a swoŋ ghu mbo nɨ̀tɨ̀ɨ̀ mə, “À tɛ̀'ɛ kɨ bə bə̂ ànnù nɨwo boŋ mə̀ ka kwo bi'ò; kaa mbə mə̀ wa'à gho tuù.”
MRK.14.31	Ŋ̀gǎŋyəgə̂nnù Yesu jya tsɨ̀m bo lɛ ŋkɨ nswoŋ tsi'ì maa ajàŋə̀.
MRK.14.32	Bo lɛ ŋghɛɛ ŋywe'e a adɨgə yî mɔ'ɔ yìi mə bɨ lɛ sɨ twoŋə nɨ Gethsemane aa, Yesu a swoŋə a mbo ŋ̀gǎŋyəgə̂nnù ji mə, “Nɨ̀ tswe faà tâ mə̀ ghɛɛ ntsà'àtə̀ Nwî.” 
MRK.14.33	Ǹlɔgə Peta nɨ Jɛms a bɔ'ɔ Jɔn mə tâ bo bo ghɛɛ, nû yì ɨ lɔgə̀nə̀ ŋ̀ka mbɨ'ɨ ǹtɨɨ̀ yi ɨ luu nɨ̀ àjəŋnə̀. 
MRK.14.34	A swoŋə a mbo bo mə, “Àjəŋnə̀ a luu a ntɨɨ mə̀ si'i mburə mbə tsi'ì a nzwitə mə̀; nɨ̀ tswe faà mə, ǹtswe nɨkərə̀.”
MRK.14.35	A ghɛ̂ntə̀ a mû ǹtsirə̀, ŋ̀wo a nsyɛ ntsa'atə Nwî ǹswoŋ mə, mbə mânjì a tswe ghu a ghɨrə̀ nòò ŋgɨ'ɨ ma wa a tsyâ tâ yù wa'à lò ǹyə. 
MRK.14.36	Ǹswoŋ mə, “Abba, Taà ghà m̀bə Ò ghɨrə̀ ɨ̀nnù tsi'ì tsɨ̀mə̀, ghɨ̀rə mə tâ mà tsuu ndɔ̂ŋ ŋ̀gɨ'ɨ yuà mə no; lâ mə kɔ̀ŋ aa a ŋghɨ̀rə tsi'ì ànnù yìi mə o lɔ̀ɔ̀ aà, kaa wa'à bə à yìi mə mə lɔɔ aa bə̂.”
MRK.14.37	À lò mə̂ m̀bɨɨ, nyə waa bo bwii, a mbetə a mbo Peta mə, “Nɨ bwii aà bwìì, Simon? M̀bə nɨ̀ wa'à nɨkərə a nɨ àbàŋtə̀ noò yî fùùrə̀ tswê aa ɛ? 
MRK.14.38	Nɨ̀ ka ntswe nɨkərə̀ ǹtsa'atə nɨ̂ Nwî tǎ wa'ǎ ŋkɨ̀rə̀ Satan lô ŋ̀wo. Ǹtɨɨ̀ ghuu ɨ lɔɔ ŋghɨrə annu yìi mə a ku'unə aa lâ ǹjyǎ nû yùù ɨ bâŋnə̀ mbɔrə.”
MRK.14.39	A bû ǹlo ŋghɛ̀ɛ̀ a ntsà'àtə Nwì ŋ̀kɨ mbu nswoŋ tsi'ì ànnù ya mə à lɛ mfòò ǹswoŋ a mbìì aà. 
MRK.14.40	A bû mbɨɨ ŋghɛ̀ɛ̀ nyə ŋgǎŋyəgə̂nnù ji jya ɨ burə̀ kɨ bwii tsi'ì bwìì ǹloŋ mə fɨ̀lo lɛ nluu a mi'i bo aà; kaa bo wa'a annu yìi mbə bo swoŋə ghu mbo zî.
MRK.14.41	À bù mə̂ mbɨɨ nɨ̂ ŋ̀gaa jìi mə ɨ ywe'e ji tarə aa nswoŋ a mbo bo mə, “Nɨ̀ bùrə ka kɨ bwii tsi'ì bwìì, m̀mɨɨntə nɨ̂ ghuu aa ɛ? Wa â kù'ù mə̂ lâ; nòò à kù'ù mə̂; bɨ fèè mə̂ Mu Ŋù a mbo bə̀ bî bɨ̂. 
MRK.14.42	Nɨ̀ bɨɨnə tâ bì'i nə̀ ghɛɛ. Yə̂ nɨ̀ wa ŋù yìi mə à fèe gha aa à zì mə̂.
MRK.14.43	Yesu à kà mə aa ŋghaa laà, kaa mburə tɨ màŋsə̀, Yuda, ŋù yì mɔ̀'ɔ wa atɨtɨ̀ɨ ŋgǎŋyəgə̂nnù Yesu jya nɨ̀ghûm ǹtsò baa, a burə nzi bo bɨ̀ nnɔ̀ɔ̀ bə̂ mə bɨ̀lɨɨ bɨ ŋgǎŋmà'a Nwi nɨ̂ ŋ̀gǎŋdɨ'ɨ nɔ̀ŋsə̀ bo bɨ bɨ̀tà bɨ ala'a bo lɛ ntoo. Bo lɛ ntugɨtə nwi ntsò nɨ mɨ̀bu'ù. 
MRK.14.44	Judas, yìi mə à lɛ mfèè yi aa, à lɛ mfa alènsə̀ a mbo bo mə, “Ŋù yìi mə mə̀ ka ghɛ̀ɛ̀ nɔŋ mɨghə̀gə̂ mi aa, boŋ à nɨ ghu. Nɨ̀ baŋnə̀ yi; ǹlɔgə ŋghɛɛ nɨ ghu. Bɛɛ nɨ̀ tɨ ghɛɛ, nɨ̀ naŋsə̀ m̀bɛ yi.
MRK.14.45	À zì mə̂, m̀burə ntsya ŋghɛ̀ɛ̀ ghu mbɛ̀ɛ̀ ǹnɔŋ mɨghə̀gə̂ mi, ǹswoŋ mə, “Rabbi!” 
MRK.14.46	Bə̀ bya bɨ tɨgə̀ ŋ̀ghɛɛ mbaŋnə yi. 
MRK.14.47	Ŋù yî mɔ'ɔ yìi mə a lɛ ntəə a tɨtɨ̀ɨ bo aa a tsɔ'ɔ munwî yì ŋ̀kwyɛ atôŋnə̌ abù'u ŋgàŋmà'a Nwi yî ŋ̀wè ghu nlɔ'ɔsə. 
MRK.14.48	Yesu a betə waa mə, “Nɨ̀ zi nɨ̀ nwi ntsò a bɔ̀'ɔ nɨ mɨ̀bu'u aa a ntswa mə̀ tsǒ nɨ zi a mbaŋnə àŋgâmɨghee aa ɛ?” 
MRK.14.49	Tɨgə mə̀ kɨ̀ sɨ tswe bi'inə̀ a Ndâma'a Nwì aa a njwi njwi ndɨ̀'ɨ̀ nɨ ghuu, kaa nɨ̀ wa'à gha tswa aa a ya aa ɛ? Lâ ma yû ànnu a tswe nɨ mfɛ̀'ɛ̂ tǎ lwensə annù yìi mə aŋwà'ànə̀ Nwî a swoŋə aa.
MRK.14.50	Ma mùu noò ŋgǎŋyəgə̂nnù ji jya tsi'i tsɨm ɨ tɨgə̀ m̀ma'atə yi ŋkghəkə waa.
MRK.14.51	Mûjɔ̀ŋ yî mɔ̀'ɔ a ka nyoŋə nii ŋ̀wɛ'ɛ tsi'ì àbà'a atsə̀'ə̀ yî fù'ù a nu yu. Bə bya bɨ̀ ma'a mbo mya ghu nu mə bɨ tswa yi mbaŋnə tswa atsə'ə yi. 
MRK.14.52	Lâ a bàŋnə̀ m̀ma'atə abaà'a atsə̀'ə̀ yî fù'ù ya ŋkhə yi tsi'ì ǹswèrè ǹswèrè.
MRK.14.53	Bɨ lɔgə̀ Yesu ŋ̀ghɛɛ nɨ ghu a mbɛ̀ɛ ŋgàŋma'a Nwì yî ŋwè. Bɨ̀lɨɨ bɨ ŋgǎŋmà'a Nwì bɨtsɨ̀m bo bɨ̀ bɨ̀tà bɨ ala'a bo bɨ̀ ŋ̀gǎŋndɨ̀'ɨ nɔ̀ŋsə̀ bo lɛ ŋghotə ntswe bo bo. 
MRK.14.54	Peta à lɛ sɨ yòŋə̀ nɨ a njɨ̌m Yesu a sà'a agha'à. À yòŋə̀ mə̂ ŋ̀kuu ŋghɛɛ ntswe a nsàŋàbɛ̀ɛ ngàŋmà'a Nwì yî ŋ̀wè bo bɨ ŋ̀gǎŋmbɛ̂ ǹdama'anwì ǹyɔ'ɔtə nɨ̂ mɔ'ɔ. 
MRK.14.55	Bɨ̀lɨɨ bɨ ŋgǎŋmà'a Nwì bo bɨ ŋgǎŋndasa'a tsɨ̀m bo lɛ ŋka nlɔɔ nɨ̂ mânjì yìi mə mbə ŋù a swôŋ ànnù yî tsu a atu Yesu yìi mə mbə bo tsyâ ghu nzwitə yi, lâ kaa wa'à yî tsù yə̂. 
MRK.14.56	Bə̀ bî ghà'àtə̀ bɨ lɛ sɨ tswee nɨ̂ ɨ̀baŋnənnù a atu Yesu, kaa mɨ̀ghàâ myaa mɨ wa'à bàŋnə̀ m̀boontə.
MRK.14.57	Bə̀ bî mɔ'ɔ bɨ bɨɨ̀nə̀ ǹtswɛɛ nɨ̂ ɨ̀baŋnənnù ghu atu ǹswoŋə nɨ mə, 
MRK.14.58	“Bì'ì lɛ nyu'u a swoŋ mə yu ka yǐ sà'a ndâmà'anwì yuà mə bɨ bɔɔ nɨ̂ m̀bo aa ɨ bǔ ghùrə̀ yî dàŋ fu yìi mə kaa bɨ sɨ aa nɨ̀ m̀bo bɔɔ aa, a njɨ̌m ǹjwi ji tarə̀.” 
MRK.14.59	Lâ a ŋkɨ ŋghɛ̀ɛ a nɨ ma buù bə̀, kaa ǹtsû waa kaa wa'à kɨ̀ m̀boontə.
MRK.14.60	Ŋ̀gàŋmà'anwì yî ŋ̀wè wa a bɨɨnə̀ ǹtəə a tɨtɨ̀ɨ bo mbetə Yesu mə, “Ò sɨ nɨ̂ annu yî tsu a kwi'i tswê? Ò swǒŋ mə akə nɨ̂ ɨ̀nnù jû mə bɨ swoŋə a atu wò aa ɛ?
MRK.14.61	La a təə kaa wa'à yi kwɛ'ɛ̀. Ŋ̀gàŋmà'anwì yî ŋ̀wè wa a bu mbetə ghu mbo mə, “Ò nɨ̂ Àyɔ'ɔ̀ Nwì, Mu Nwì yìi mə bɨ gha'asə aa ɛ?
MRK.14.62	Yesu A swoŋə mə, “À nɨ mə, nɨ̀ ka yi yə Mu Ŋù tâ à tswe a mbɛ̀ɛ̀ nɨkwɛɛ Nwì yìi à tswe nɨ mɨ̀dà'à aa nì mà'à ǹlo a aburə nsɨgə nɨ a mûm m̀bà'à.
MRK.14.63	À kwì'ì mə laà, ŋ̀gàŋmà'a Nwi yî ŋ̀wè wa a sâtə̀ ɨ̀tsə̀'ə̂ ji, nswoŋə mə, “Bi'inə bu nlɔɔ nɨ bɨ̀yəfə aa a ya aa ɛ? 
MRK.14.64	Nɨ̀ yù'û àjàŋ yìi mə à bə̀gɨ̀tə Nwì aà. Kə̀ nɨ̀ wà'àtə mə akə lɛ?”
MRK.14.64	Bo bɨtsɨ̀m tsərə̀ ɨ̀sa'à yi nswoŋ mə a ku'unə mə bɨ̀ zwitə yi.
MRK.14.65	Bo bî mɔ'ɔ bɨ tɨgə̀ ǹlɔgɨnə ntɨgə ntsee nɨ mɨ̀twɛ ghu nu, nlɔgə nɨ̂ ɨ̀tsə̀'ə̀ m̀bɔɔ nɨ̂ mi'i mi ghu, ŋghɔɔ nɨ̂ yi, ǹswoŋə ghu mbo mə, “Twi ŋû yìi mə à ghɔ̀ɔ gho aà.” Bɨ lɛ ntɨgə mbu nlɔ̀gə̀ yi ŋghɛɛ mfa a mbo ŋgǎŋmbɛ ǹdâmà'anwì bɨ lɔgə̀ yi ntɨgə ŋku.
MRK.14.66	Peta à tswè mə̂ wa nsàŋàbɛɛ a mbɨ̂ ǹtii ŋka yɔ'ɔtə nɨ̂ mɔ'ɔ aa ŋ̀gàŋàfà'a ŋgàŋmà'a Nwì yî ŋ̀wè yî màŋgyɛ̀ yî mɔ̀'ɔ a zi 
MRK.14.67	nyə Peta ǹlii yi nswoŋə mə, “Tɨgə ò ghɨ̀rə mbaa ŋkɨ ntswe bu Yesu mu Nazereth wa aa ɛ?”
MRK.14.68	Peta a tuu nswoŋ mə, “Kaa mə̀ sɨ yi zî, kaa wa'ǎ annu yìi mə o swoŋ aa kɨ nzi. “À swòŋə̀ mə̂ laà aa nlò wa nsàŋàbɛ̀ɛ̀ m̀fɛ'ɛ ŋghɛ̀ɛ̀ a ntsǔbù'ù. [Tsi'ì maa noò, àkə̀gə̀ yî ǹtsyàmbìì a burə̀ ǹtɔŋ.]
MRK.14.69	À fɛ̀'ɛ̀ mə̂, mu màngyɛ̀ wa a yə yi, m̀bu mbè'ènə̀ ŋ̀ka nswoŋ a mbo bə̀ bìi mə bɨ lɛ ntəə wa ntsǔbù'ù aa mə, “Ŋu ghua a nɨ ŋù nɨ̀bò wàà yî mɔ̀'ɔ̂.” 
MRK.14.70	Lâ Peta a bu ŋkwatə ntuu yi.
MRK.14.70	Mu fɨ̀bàŋtə̀ à bù mə̂ ghə̀ə kɨ bə, bə bya mə bɨ Peta lɛ ntəə aa bû ǹswoŋ ghu mbo mə, “Tsi'ì ànnù nɨ̂ŋkoŋə̀, ò nɨ ŋù nɨ̀bò wàà yî mɔ̀'ɔ nloŋ mə ò nɨ mu Galilea.”
MRK.14.71	Peta a lɔgɨ̀nə̀ ǹtɨgə ŋkaa nswoŋə nɨ mə “Kaa mə̀ sɨ̀ ŋû yìi mə nɨ swoŋə aa zî. Bɛɛ a bə yìi mə mə swoŋə aa àbaŋnənnù, Nwì a nɨ̂ŋ ǹdɔ̀ɔ̀ a atu mə̀.”
MRK.14.72	Tsi'ì maa noò, àkə̀gə̀ bû ŋ̀kwatə tɔŋ, Peta a wa'atə a jaŋ yìi mə Yesu à ghɨ̀rə nswoŋ ghu mbo mə, “M̀bɔŋ tâ àkə̀gə̀ à tɔŋ ŋgaa ji baa lɛ boŋ ò tùù mə̂ gha ŋgaa ji tarə̂.” À wà'àtə̀ mə laà aa mburə naŋsə yə'ə.
MRK.15.1	Àbɛ̀ɛ̀ a ghɛ̀sə̀ mə̂ mfu'u, bɨ̀lɨɨ bɨ ŋgǎŋmà'a Nwì, nɨ bɨ̀tà bɨ ala'a, nɨ̂ ŋ̀gǎŋdɨ̀'ɨ̂ nɔ̀ŋsə̀, bo bɨ ŋ̀gǎŋndasa'a tsɨ̀m, bo tswâ ŋ̀ghòtə ŋghàànə̀, ǹtɨgə ntswa yi, ŋ̀kwerə mbo mî, ǹlɔgə ŋghɛ̀ɛ̀ mfa a mbo Pilato. 
MRK.15.2	Bɨ ghɛ̀ɛ̀ mə̂ nɨ ghu a mbɛ̀ɛ Pilato, a betə̀ yi mə, “Ò bə aa mfɔ̀ baYuda aa ɛ?”
MRK.15.2	A kwi'i ghu mbo mə, “Ò swòŋ mə̂!”
MRK.15.3	Bɨ̀lɨ̀ɨ bɨ ŋgǎŋmà'a Nwi bɨ lɛ mbù ǹnɨŋ ɨnnù jî ghà'àtə̀ ghu nû. 
MRK.15.4	Pilato a bû m̀betə ghu mbo mə, “Ò sɨ̀ nɨ̂ ànnù yî tsu a kwi'i tswê aa ɛ? Yə ɨnnù jìi mə bɨ swoŋ nɨ a atu wò ɨ burə̀ gha'a laà aà!”
MRK.15.5	Lâ kaa Yesu a wa'à yi annù yî tsu burə̀ m̀bu kwikwi'i. Ma mùu ajàŋ annù a kɨ̂ m̀burə ntsya Pilato tsi'ì tsyà.
MRK.15.6	À lɛ mbə nɔ̂ŋsə̀ Pilato mə a yi mbə a njwî Passa aa, a fi'isə̀ ŋ̀gàŋàtsaŋ yì m̀fùùrə̀ yìi mə bə̀ betə aa mfa a mbo bo. 
MRK.15.7	À lɛ mbə ma mùu noò aa, ŋù yî mɔ'ɔ mə ɨ̀kùm yi lɛ mbə Barabbas, a tswe a atsaŋ a tɨtɨ̀ɨ ŋgǎŋmbùùrə̂ àla'à. Ma ghuù ŋù à lɛ nzwitə ŋû a noò yìi mə bo lɛ sɨ bùùrə ala'a aà. 
MRK.15.8	Ǹnɔ̀ɔ̀ bə̂ ɨ lɛ nzì ǹswoŋ a mbo Pilato mə tâ à ghɨrə a ajàŋ yìi mə a tɛ'ɛ ŋghɨ̀rə a alòo lòò aà. 
MRK.15.9	A betə a mbo bo mə, “Nɨ lɔ̀ɔ mə tâ mə̀ fi'isə aa mfɔ̀ baYuda a mbo bù aa ɛ?” 
MRK.15.10	À lɛ mbetə ma mùu ajàŋ aa nloŋ mə à lɛ zi mə â lɛ ŋghɨ̀rə aghə̀'ə̀nə̀ mə tâ bɨ̀lɨɨ bɨ ŋgǎŋmà'a Nwì bya bɨ̀ tswa Yesu ǹzi mfa ghu mbo aà.
MRK.15.11	Lâ bɨ̀lɨɨ bɨ ŋgǎŋmà'a Nwì bya bo totə̀ ǹnɔɔ̀ bə̂ wa mə tâ bo ghɨrə tâ Pilato à baŋnə fi'isə bə Barabas m̀fa a mbo bo. 
MRK.15.12	Pilato a bû m̀betə a mbo bo mə, “Nɨ lɔ̀ɔ mə tâ mə̀ tɨgə ŋghɨrə aa mə akə nɨ ŋù ghû mə nɨ twoŋə nɨ̂ m̀fɔ̀ baYuda aa ɛ?”
MRK.15.13	Bo bû ǹtɔŋnə nswoŋ tsi'ì nɨ̀ tɨ̀ɨ̀ mə, “Kwèèntə̀ yi a ati bàŋnə̀bàŋnə̀.”
MRK.15.14	Lâ Pilato a bû m̀betə waa mə, “Nɨ lɔ̀ɔ̀ mə bɨ̀ kweentə yi aa a ya? Ànnù yî bɨ yìi mə à bù'ù aa à nɨ̂ àkə̀ aa ɛ?”
MRK.15.14	Lâ bo bû ŋ̀ku'usə ntɔŋnə ghaa bə nɨ̀ mɨ̀tɨ̀ɨ̀ ǹswoŋ mə, “Kwèèntə̀ yi a ati bàŋnə̀bàŋnə̀.”
MRK.15.15	Pilato a lɔɔ̀ mə yu ghɨ̀rə tâ nû nnɔ̀ɔ̀ bə̂ wa ɨ̀ bɔŋ, ǹtɨgə mfi'isə Barabbas mfa a mbo bo, ŋ̀ghɨrə bɨ ghɔɔ̀ Yesu a fâ yi mə tâ bɨ̀ tɨgə nlɔgə ghɛ̀ɛ̀ kwèèntə a ati bàŋnə̀bàŋnə̀.
MRK.15.16	Bɨ̀sogyɛ̀ bya bɨ tɨgə̀ ǹlɔgə Yesu ŋ̀kuu ŋghɛɛ nɨ ghu a mûm ǹtɔ'ɔ̀ Gûmnàà (bɨ lɛ sɨ twoŋə aa nɨ Pretoriun) ǹtwoŋ bɨ̂sogyɛ̀ bɨ̂tsɨ̀m bìi mə bɨ lɛ ntswe maa ntɔ'ɔ aa bɨ ghotə̀. 
MRK.15.17	Bo lɛ nlɔ̀gə atsə̀'ə̀ yî bagɨtə yi atɨ̀ndùù ŋ̀wɛ'ɛ ghu nu tsô mfɔ̀, ǹlɔɔ mɨndɨgə mɨ njɔ̂ŋ ǹjɔŋ mba'a tsǒ àtsə̀'ətu nɨfɔ̀ ǹsosə ghu atû; 
MRK.15.18	ǹlɔgɨnə ntɨgə ntsa'atə nii, m̀bitə ǹswoŋə nɨ mə, “O lɛ lɛlɛ lɛɛ̀! M̀fɔ̀ baYuda à kɨ̀ kwɛ̀ɛ̂! À kwɛ̀ɛ̂!” 
MRK.15.19	Bo tɨgə̀ ntsya yî mɔ̀'ɔ yî mɔ̀'ɔ, ŋghɔ̀ɔ̀ nɨ̂ àtû yi nɨ̂ àtì, ǹtutə nɨ mɨ̀twyɛ ghu nu, ǹswɛtə nɨ mɨ̀kù'ùtə̂ myaa ghu nsi a mmii yi. 
MRK.15.20	Bo nàŋsə̀ mə̂ ŋ̀wyɛ yi laà, ǹtsɔ'ɔ atsə̀'ə̀ yî bagɨtə ya ghu nu, m̀bu ŋwɛ'ɛ jìi ɨtsə̀'ə̀ jya fu ghu nu, ǹtɨgə nlɔgə yi mfɛ'ɛ ghɛ̀ɛ̀ a ŋkwèèntə a ati bàŋnə̀bàŋnə̀.
MRK.15.21	Ŋù yì mɔ'ɔ yìi mə ɨkùm yi lɛ mbə Simon, m̀bə mu baCyrene, ŋ̀kɨ mbə ta bɨ̀ Alexander bo Rufus aa, a lɛ nlǒ a afɔ̀ ŋ̀ka ŋkwɛɛ, à zì mə̂ ŋ̀ka ntsya, bɨ tswâ yi nɨ̂ àdà'à mə tâ à be'e ati bàŋnə̀bàŋnə Yesu yâ. 
MRK.15.22	Bɨ ghɛɛ̀ nɨ Yesu wa adɨgə yìi mə bɨ̀ lɛ sɨ twoŋə nɨ Gologota aà (ǹji'ì ɨ̀kùm ma ghû ɨ bə àdɨgə akwɛ̀ɛtû ŋû). 
MRK.15.23	Bo fa mɨ̀lù'ù mìi mə bɨ lɛ mfɔrɨnə nɨ àfù yìi mə bɨ twoŋə nɨ məə̀ aa mə tâ à no, a tuù yi. 
MRK.15.24	Bɨ kweèntə̀ yì wa ati bàŋnə̀bàŋnə̀; ǹlɔgə ɨtsə̀'ə̂ ji a nyàtə a tɨtɨ̀ɨ bo, mma'a ɨ̀bìrə̀ ta zi a ajàŋ yìi mə bo ka yàtə ɨtsə̀'ə̀ jya a tɨtɨ̀ɨ bo bɨ̂tsɨ̀m aà. 
MRK.15.25	Bɨ lɛ ŋkwèèntə̀ yì aa a nɨ bɨ̀nòò bi bù'û a tɨ̀tugə̀. 
MRK.15.26	Ŋ̀wa'anə annù yìi mə à lɛ ŋghɨ̀rə̀ bɨ nɨ̂ŋ ɨ̀sa'a ghu nu aa, m̀bɛɛ wa ati bàŋnə̀bàŋnə̀ ghu atu mə, “M̀fɔ̀ baYuda.” 
MRK.15.27	Bɨ lɛ ŋkɨ ŋkwèèntə̀ bɨ̂yə̀rə bi baa bo bɨ̀ Yesu, ŋkweentə yî m̀fùrə̀ ghu mbɛ̀ɛ̀ a abô mà'à, ŋkɨ ntɨgə ŋkweentə yî mɔ̀'ɔ ghu mbɛ̀ɛ̀ a abô ŋ̀kwàbə̀. 
MRK.15.28	A kɨ mfɛ'ɛ mbòòntə̀ nɨ̂ ànnù yìi mə àŋwà'ànə̀ Nwî a lɛ nswoŋ nloŋ ŋgaà yì aà, mə, “Bɨ lɛ nnɨŋ yì a tɨtɨ̀ɨ ŋ̀gǎŋghɨ̀rə ɨ̀nnù jî bɨ̂.”
MRK.15.29	Bɨ̀tsyà bɨ mâŋjì bɨ lɛ sɨ wyɛ̀ nii, ǹtsɨgə nɨ̂ ɨ̀tû jyaa, ǹswoŋə nɨ ghu mbo mə, “Wò yìi mə ò lɛ nswoŋə mə ò ka sà'a ndâmà'a Nwì ɨ bǔ bɔɔ fu a njɨ̌m njwi ji tarə aa, 
MRK.15.30	yweensə ɨtu ɨbɨ̀ɨ nû gho lâ, ǹsɨgə wa atu ati bàŋnə̀bàŋnə̀ bì'ì yə!”
MRK.15.31	Bɨ̀lɨɨ bɨ ŋ̀gǎŋma'a Nwi bo bɨ̀ ŋ̀gǎŋndɨ'ɨ nɔ̀ŋsə̀ bo lɛ sɨ kɨɨ ŋwyɛ nɨ̂ yi, ǹswoŋə bo nɨ bo mə, “À lɛ sɨ yweensə nɨ̂ badàŋ, tâ à wa'ǎ ɨbɨ̀ɨ nû yi yumbɔŋ tsɨ̂tsɔ̀ŋ yweensə tâ bì'inə̀ yə! 
MRK.15.32	Tâ Àyɔ'ɔ̀ Nwì, M̀fɔ̀ baIsrael, tâ à lo fìi atu ati bàŋnə̀bàŋnə̀ ǹsɨgə tâ bì'ì yə mbɔŋ bii annû yi.”
MRK.15.32	Bə̀ bya bi baa mə bɨ lɛ ŋkwèèntə̀ waa bo aa, bo lɛ sɨ kɨɨ mbəgɨtə nìi yàa ŋgaa.
MRK.15.33	Nòò à sì'ì mə̂ ɨtugə ɨ fii ŋkusə ala'à tsɨ̀m ŋ̀ghɛɛ nywe'e nɨ nòò ǹyəŋ nòò. 
MRK.15.34	À bə̀ mə̂ nɨ nòò ǹyəŋ nòò, Yesu a tɔŋnə̀ ǹyə'ə nswoŋ mə, “Eli, Eli, Lama Sabachthani?” Ma la a bə mə, “Nwìŋgɔ̀ŋ ghà Nwìŋgɔ̀ŋ ghà, Ò mè'e gha aa a ya aa ɛ?”
MRK.15.35	Bə̀ bya bi mɔ'ɔ bìi mə bɨ lɛ ntəəntə maa adɨgə aa, bɨ yu'u laà, ǹswoŋ mə, “Yu'u nɨ̀, a twoŋə aa Elijah.” 
MRK.15.36	Ŋù yî mɔ̀'ɔ a khə̂ ŋ̀ghɛɛ mmurə kûntsa a mum mɨ̀lù'ù mî tsə̀'ə̀, ǹsɔ'ɔnə a nɨ̂ ŋ̀kɨ̀ŋkà'à, ŋ̀kɔ'ɔsə mfa ghu mbo mə tâ à no. À fà mə̂, ǹswoŋ mə, “Nɨ̀ yu'utə tâ bì'inə̀ yə mə Elijàh à ka zǐ ghɨ̀rə tâ à lo fìi atu ati bàŋnə̀bàŋnə̀ sɨgə lɛ.”
MRK.15.37	Yesu à lɛ nyə̀'ə̀ tsi'ì nɨ tɨ̀ɨ̀ m̀burə ntsɨɨ.
MRK.15.38	Àtsə̀'ə̀ ya yìi mə a lɛ ŋkwàsə mûm ǹdâmà'anwì aa, a lɛ mbò'ònə̀ a tɨtɨ̀ɨ̀, ǹlɔgɨnə a ǹdə̌ŋ nsɨgə nywe'e a nsyɛ̂. 
MRK.15.39	Àtu bɨ̀sogyɛ̀ ya mə à lɛ ntəə nlii nɨ̂ Yesu aa, à yə̀ mə̂ mânjì yìi mə Yesu à lɛ ŋkwo ghu aa, ǹswoŋ mə, “Tsi'ì ànnù nɨ̂koŋə̀, ŋù ghuà à bə aa Mu Nwì!”
MRK.15.40	Bàŋgyɛ̀ bî mɔ'ɔ bɨ lɛ ntswe ghu, ntəə a sà'a gha'a nlìì. Atɨtɨ̀ɨ bo, Mary Magdalene, nɨ Mary, ǹdè bɨ̀ bɨ̀ Jɛms yî ŋ̀kəgə, bo bɨ Jose, a bɔ̀'ɔ Salome lɛ ntswe ghu. 
MRK.15.41	Bo lɛ sɨ yòŋə̀ nɨ̂ Yesu wa noò wa mə à lɛ ntswe a Galilea aa, ŋ̀kwɛtə nii. Bàŋgyɛ̀ bî mɔ'ɔ bì ghà'àtə̀ bìi mə bo bɨ Yesu lɛ ŋkɔ'ɔ nzi a Yerusalem aa, bo lɛ ŋkɨ ntəə ghu.
MRK.15.42	Tsǒ mə à lɛ mbə njwî ǹnàŋsə̂ ǹjoo nloŋ njwîŋgɔ̀ŋ aa, a bə̀ mə̂ a ŋkwɛ̂fɔ̀ maa njwi mə àbɛ̀ɛ̀ a kà lǒ fu'u a njwîŋgɔ̀ŋ aà, 
MRK.15.43	Joseph mə à lɛ nlo a ala'a Arimathea, ǹyu'utə nɨ̂ ànnù nɨfɔ Nwî, ŋkɨ mbə ŋû yìi mə bə̀ lɛ sɨ lɛ sɨ bɔ'ɔ nii, m̀bə ŋû yî mɔ̀'ɔ a tɨtɨ̀ɨ ŋgǎŋndasa'a aa, à lɛ ntǎŋ ntɨɨ ŋghɛ̀ɛ̀ a mbɛ̀ɛ Pilato a mbetə aku Yesu ya mə yu lɔ̀gə ɨ ghɛ̀ɛ twiŋə. 
MRK.15.44	À ghɛ̀ɛ̀ mə̂ Pilato a betə mə Yesu à kwò mə̂ lɛ, ǹtwoŋə atu bɨ̂sogyɛ̀ ya mbetə yì mə à nɨ tsi'ì ànnù nɨ̂ŋkoŋ mə Yesu à kwò mə̂ lɛ. 
MRK.15.45	À yù'ù mə mə Yesu à kwò mə̂ aa, mbii mə tâ Joseph à ghɛɛ nlɔ̀gə akû yi ya ŋghɛ̀ɛ̀ ǹtswiŋə. 
MRK.15.46	A ghɛɛ̀ ǹyuu atsə̀'ə̀ yî fù'ù yî sɨgɨ̀nə̀, ǹzi nlɔ̀gə̀ Yesu ǹsɨgɨsə, ǹlɨm nû yì nɨ̂ àtsə̀'ə̀ yâ. À lɨ̀m mə̂, ǹtɨgə nlɔgə yi ŋghɛɛ nnɨŋ a mûm nɨ̀syɛ̀ nìi mə bɨ lɛ ntoŋ a mûm àlâŋsəŋgɔ̀'ɔ̀ aà. À nɨ̀ŋ mə̂, ǹtii ŋgɔ̀'ɔ̀ ŋ̀ghɛɛ ŋkusə ntsù nɨsyɛ̀ wa ghu. 
MRK.15.47	Mary Magdalene bo Mary, ǹdè bɨ Joses lɛ nyə adɨgə ya yìi mə bɨ lə ntwiŋə yì ghu aà.
MRK.16.1	Ǹjwîŋgɔŋ ya ɨ̀ tsyà mə̂, Mary Magdalene, bo Salome nɨ Mary, ǹdè bɨ Jɛms, bo yuu mɨ̀ghurə mì lùmtə̀ mə bo ghɛ̀ɛ yɔ'ɔ nû Yesu ghu. 
MRK.16.2	À lò mə̂ m̀bə a njwî yì ǹtsyàmbìì a mûm ŋ̀gyà, tsi'ì a tɨ̀tugə̀ tɨ̀tugə, a noò ǹsa'a nòò, bo fɛ'ɛ̀ a ŋghɛɛ wa ntsù nɨsyɛ̀. 
MRK.16.3	Bô fɛ̀'ɛ̀ mə̂ ŋ̀ka ŋghɛɛ a mânjì ǹtɨgə mbetə nɨ̂ waa bo nɨ bo mə, “A ŋgɔ̀'ɔ̀ ya wa ntsù nɨsyɛ̀ aa a ka tii wo lɔ̀'ɔ̀sə̀ a mbo bì'inə aa ɛ? 
MRK.16.4	Bô ghɛ̀ɛ̀ mə̂ ǹywe'e wa ntsù nɨsyɛ̀, ŋ̀ghəə kɨ ŋɛntə mi'ì myaa, ǹyə mə bɨ tìì mə̂ ŋ̀gɔ̀'ɔ̀ ya nlɔ̀'ɔ̀sə̀. Ŋ̀gɔ̀'ɔ̀ ma yû ɨ̀ lɛ mburə mbə tsi'ì ǹgɔ̀'ɔ̀ yî m̀fàŋ m̀faŋə. 
MRK.16.5	Bo kuu ŋghɛ̀ɛ̀ wa mûm nɨ̀syɛ̀. Bô kùù mə̂, ǹyə mûjɔ̀ŋ yî mɔ̀'ɔ a wɛ'ɛ̀ àdaŋə atsə̀'ə̀ yî fù'ù, ǹtswe a mbɛ̀ɛ̀ àbô mà'à; mɨ̀bɛ̂ myaa mə syənə̀.
MRK.16.6	A swoŋ a mbo bo mə, “Tâ mɨ̀bɛ̂ muu mɨ̀ tsuu lǒ syənə bə̂. Nɨ lɔ̀ɔ̀ aa Yesu ŋù mu Nasareth wa mə bɨ kɨ̀ kwèèntə a ati bàŋnə̀ bàŋnə̀ aa ɛ? Wâ à bɨ̀ɨ̀nə̀ mə̂ a nɨwô. Wa kaa à sɨ̀ faà mə tswê! Yə̂ nɨ̀ àdɨgə yìi mə bɨ kɨ nɔ̀ŋsə yi ghu aà. 
MRK.16.7	Nɨ̀ ghɛɛ nswoŋ a mbô ŋ̀gǎŋyənə̂nnù ji bo bɨ̀ a mbo Peta, mə Yesu à tsyà mə a mbìi bù ŋ̀ghɛɛ nɨ a Galilea. Nɨ̀ ka ghɛ̀ɛ̀ ghu, ɨ yə yi tsi'ì wa ajàŋ yìi mə à lɛ nswoŋ a mbo bù aà.”
MRK.16.8	Bo fɛ'ɛ̀ wa mûm nɨ̀syɛ̀ ŋ̀khəkə nloŋ mə nû jyaa ɨ̀ lɛ nswèrə̀, ǹtɨgə̀ m̀benə ba'à bà'à. Bo kà mə̂ aa ŋghɛɛ a mânjì kaa wa'à ànnù a mbo ŋù tsù burə swoswoŋə, ǹloŋ mə nɨ̀bɔ'ɔ nɨ lɛ ntswa waa aà.
MRK.16.9	Nòò wa mə Yesu à lɛ nyweenə a nɨwo a njwi yì ǹtsyàmbìì a mûm ŋ̀gyà aa, à lɛ mfòò ǹdɨ'ɨ ɨbɨɨ nû yì aa a mbo Mary Magdelene wa yìi mə à lɛ mfi'i ɨzwì jî bɨ jya ji sàmbaa ghu ato'o aà. 
MRK.16.10	Mary Magdelene a tɨgə̀ ŋ̀ghɛɛ nswoŋ annù yìi mə a lɛ mfɛ̀'ɛ̀ aa a mbo bə̀ bya mə bo bɨ̀ Yesu lɛ sɨ karə aà, ǹloŋ mə bo lɛ ntswe tsi'ì nɨ̂ àjəŋnə̀, ǹyə'ə. 
MRK.16.11	Bo yù'ù mə̂ mə Yesu à bɨ̀ɨ̀nə̀ mə̂ nɨ nɨwo Mary Magdelene a yə̂ yi aa, ŋka lɨgɨtə, kaa wa'à waa biì.
MRK.16.12	Ma yû â tsyà mə̂, a bû ǹzi ndɨ̀'ɨ ɨbɨ̀ɨ nû yi a mbo bo bî mɔ'ɔ bi baa, mə bɨ lɛ mfɛ̀'ɛ a Yeresalem ntɨgə mfuu ŋghɛɛ nɨ̂ waa a afɔ̀. Ma mùu noò Yesu a bâŋnə̀ ǹtɨgə ndɨ'ɨ aa bə ŋ̀kɨ̀rə̂ yì yî dàŋ a mbo bo ma bû. 
MRK.16.13	Bô bɨ̀ɨ̀ mə̂, ǹswoŋ a mbo àbùgə̀ yaa bìi mə bo lɛ ntswe a Yerusalem aa, kaa bo wa'à waa biì.
MRK.16.14	À bə̀ mə̂ a noò ǹjɨ̀m Yesu a zî ǹtsi'i ŋgǎŋyəgə̂nnù ji jya nɨ̀ghûm ǹtsò mɔ̀'ɔ bo tswê ǹjɨ, a ghaàntə̀ waa nloŋ mə kaa bo lɛ ŋwa'à nɨ̂ àbìintɨɨ tswê, ŋ̀kɨ ŋkɨɨ mɨ̂ntɨɨ̀ myaa, kaa wa'à ànnù yìi mə bə̀ bya mə bɨ lɛ nyə yi a noò yìi mə à lɛ nyweenə nɨ nɨ̀wo aa bii aà. 
MRK.16.15	A swoŋ a mbo bo mə, “Nɨ̀ ghɛɛ a mbo mbî ǹtsɨ̀m, ŋ̀ka nswoŋə nɨ̂ ǹtoo yî ǹsɨgə̀nə̀ ya a mbo bə̀ bɨ̀ tsɨ̀mə̀. 
MRK.16.16	Ŋù yìi mə à yù'u, nnɨŋ ntɨɨ̀ yi a nu mə̀, bɨ murə̀ yi a ŋkì aa, à ka yǐ yweenə, ŋu yìi mə kaa à sɨ̌ ntɨɨ̀ yi a nù mə̀ nɨŋ aa, Nwì à ka yǐ nɨŋ ɨsa'a ghu nû. 
MRK.16.17	Bə̀ bìi mə bɨ nɨŋ ntɨɨ̀ waa a nu mə̀ aa, bɨ ka yǐ tswe nɨ̂ ɨ̀lènsə̀ juà: bo ka yǐ kɨ fi'i nɨ̂ bɨ̀demon a nto'o bə̀ nɨ̂ ɨkǔm ghâ. Bo ka yǐ kɨ ghàà mɨghàà mî fii 
MRK.16.18	bo ka yǐ kɨ bwɛɛ nɨ̂ no tugɨtə nɨ̂ a mbo bo kaa tâ ɨ̀ wa'ǎ annù a nu bo ghɨrə̀; kə̀ bɛɛ mə bo tɛ'ɛ nno bə̂ ǹlɨ'ɨ, kaa ɨ wa'ǎ annǔ tsu a nu bo ghɨrə̀ bə̂. Bo ka yǐ kɨ nɔ̀ŋsə̀ nɨ̂ m̀bô myaa a nû ŋ̀gàŋmɨghɔ̀ɔ̀ tâ bo ka mfwɛtə.”
MRK.16.19	M̀mà'àmbi Yesu à ghàà mə a mbo bo laà aa, Nwì a lɔgə̀ yi ŋkɔ'ɔ ghɛɛ nɨ ghu a aburə, ŋ̀ghɨrə a tswê a mbɛ̀ɛ̀ nɨ̀kwɛɛ yu nî mà'à. 
MRK.16.20	Bo fɛ'ɛ̀ ŋ̀ghɛɛ ntɨgə nswoŋə nɨ̂ ǹtoo yì nsɨgɨ̀nə̀ ya a ɨdɨgə tsɨ̀m; M̀mà'àmbi a fa'à bo bo ŋ̀ghɨrə nɨ̂ ɨ̀lènsə̀ tâ bə̀ zi mə bo lɛ sɨ swoŋ aa tsi'ì ànnù nɨ̂ŋkoŋə̀. Amen.
LUK.1.1	Taà Theophilos, bə̀ bî ghà'àtə bɨ gaansə mɨ̀tɨ̀ɨ̂ myaa a ŋwa'anə ɨnnù jìi mə ɨ lɛ mfɛ̀'ɛ̀ a tɨtɨ̀ɨ bì'ì aà. 
LUK.1.2	Bo ŋwa'anə aa a ajàŋ mə bə̀ bìi mə bɨ lɛ nyə ɨnnù ma jû ǹlɔgɨnə a noò ǹlɔ̀gɨ̀nə ŋkɨɨ nsɛɛnsə nɨ̂ ǹtoo ya aa, bɨ swoŋ a mbo bì'ì aà. 
LUK.1.3	Àjàŋə mə a bə laa Taà, mə̀ nàŋsə̀ mə̂ ǹlɔgə noò ǹyəgə ɨnnù ma jû m̀be'enə a lɔ̀gɨ̀nə, ŋ̀wa'atə mə a ku'unə mə tâ mə̀ naŋsə ntsisə ŋwa'anə a ajàŋ mə ɨnnù ma jû ɨ lɛ mfɛ̀'ɛ̀ aa a mbo wò. 
LUK.1.4	Mə ghɨ̀rə̀ mùu ajàŋ aa mə tâ ò naŋsə nzi annù nɨ̂koŋ yìi mə a tswe ghu nloŋ ŋgɔ̀ŋ ɨ̀nnù tsɨ̀m jìi bɨ swoŋ a mbo wò aà.
LUK.1.5	Nòò yìi mə Herod à lɛ mbə mfɔ̀ a ala'a Judea, ŋ̀gàŋma'a Nwì yî mɔ'ɔ à lɛ ntswe ghu, mfɛ'ɛ aa a tɨtɨ̀ɨ àkhɨ̀rə̀ bə̂ bìi mə bɨ̀ lɛ sɨ fà'à bɔ bɨ̀ bə̀ bɨ ŋ̀gǎŋmà'a Nwì Abija aà, ɨ̀kǔm ŋgwɛ̂ yì ɨ lɛ mbə Elizabeth, ŋ̀kɨ mfɛ'ɛ aa a ŋgwɛ̀'ɛ Aaron ŋ̀gàŋmà'a Nwì wa. 
LUK.1.6	Àkòrə̀ nɨzì yaa bo bɨtsɨm a lɛ ntsinə a nsi mi'i Mmà'àmbi, kaa bo wa'à nɨ̂ àlɔ̀'ɔ̀ tswê ǹloŋ mə bo lɛ sɨ lə̀ə̀ bɨ̀nɔ̀ŋsə̀ bɨ Nwî ŋkɨɨ nyu'unə nɨ̂ ǹdɨ'ɨ̂ ji tsi'ì tsɨ̀mə̀. 
LUK.1.7	La kaa bo lɛ ŋwa'à nɨ mu bàŋnə̀ tswe nloŋ mə Elizabeth à lɛ mbə afɨrə, bo kɨ̂ ǹtɨgə bɨ̂lwèn aà.
LUK.1.8	À lɛɛ̀ m̀bə a njwi yì mɔ'ɔ, a bə̂ ǹjwi yìi mə ŋ̀gǎŋmà'anwi abija ɨ tswê nɨ̀ m̀fà'a a mûm ǹdâmà'anwì, Zechariah a kâ m̀fa'a ɨfà'â yi a mûm ǹdâmà'anwì, 
LUK.1.9	ǹyoŋə nɨ nɔ̀ŋsə̀ ŋ̀gǎŋmà'a Nwì maa noò bɨ lɛ mmà'a ɨbìrə̀ ǹtsɔ'ɔ yi mə tâ à tɔɔ alùmtə̀ a nɨkentə nɨ mɔ'ɔ nɨ mà'a Nwì. A tɨgə̀ ŋ̀kuu ŋghɛɛ a mûm ǹdâmà'a Nwì. 
LUK.1.10	Nnɔ̀ɔ̀ bə̂ bɨ̀tsɨm bìi lɛ ntswe a abɛɛ bɨ lɛ sɨ tsà'àtə̀ Nwî maà noò yìi mə à lɛ mbə noò ntɔ̀ɔ̂ àlùmtə̀ aà. 
LUK.1.11	Angel Mmà'àmbi à lɛ ŋwì'ìkə̀ m̀fɛ'ɛ ghu nsi, ntəə a mbɛ̀ɛ̀ àbô àmà'a nɨ̀kèntə̀ nɨ mɔ'ɔ nɨ alùmtə̀ nyâ. 
LUK.1.12	Nòò yìi mə à lɛ nyə angel wa aa, mɨ̀bɛ̂ mi lɛ nsyənə, nɨ̀bɔ'ɔ tswâ yi. 
LUK.1.13	Angel wa a swoŋ ghu mbo mə, “Tsùu bɔ'ɔ mbâ Zechariah. Wa Nwìŋgɔ̀ŋ à yù'ù mə atsà'àtə̀ yô. Ŋ̀gwɛ̂ ghò Elizabeth à ka jwe mûmbâŋnə̀ tâ ò tswe ɨkûm yi nɨ Jɔn.
LUK.1.14	À ka yǐ bə annù nɨ̂dorə a mbo wò tâ nû yò ɨ̀ naŋsə mbɔŋ,
LUK.1.14	bə̀ bî ghà'àtə̀ kɨɨ ndorɨtə nloŋ mə bɨ jwe yi aà.
LUK.1.15	Ǹloŋ mə à ka yǐ bə ŋû yî ŋ̀wè a nsi mi'i Mmà'àmbî,
LUK.1.15	kaa wa'ǎ mɨlù'ù ka nno, kə̀ mî bɔ̀nə̀ kə̀ mî tɨ̀ɨ̀.
LUK.1.15	Àzwì Nwî a ka yǐ lwensə yi lɔgɨnə a ato'o ndè yì.
LUK.1.16	À ka yǐ ghɨ̀rə tâ baIsrael bî ghà'àtə̀ tâ bɨ̀ bǔ mbɨ̀ɨ̀ fu a mbo Mmà'àmbî Nwìŋgɔ̀ŋ wàà.
LUK.1.17	À ka yǐ tsyǎ a mbìi Mmà'àmbi nɨ̂ àzwǐ ǹtoò Nwì Elijah bo bɨ̀ mɨ̀dà'â mi.
LUK.1.17	À ka yǐ bòònsə bɨtà bo bɨ̀ bɔɔ̀,
LUK.1.17	ɨ bəŋkə ŋgǎŋatɨɨ atu tâ bo tswe nɨ mɨ̀tsyɛ̂ tsǒ bìi ɨ̀nnù jyaa ɨ tsinə aà.
LUK.1.17	À ka yǐ taŋtə bə̂ tâ bɨ̀ ku'unə a mbô Mmà'àmbî.”
LUK.1.18	Zechariah a betə̀ Angel wa mə, “Mə̀ ka zi aa mə akə mə ma yû ànnù ka fɛ̀'ɛ̀ aa ɛ? Ǹloŋ mə mə̀ tɨgə nlwen ŋù, ŋ̀gwɛ̂ ghà a kɨ̂ ǹlwen lwen aa ɛ?”
LUK.1.19	Angel wa a kwi'i ghu mbo mə, “Mə̀ nɨ Gabriel yìi mə a təə nɨ a nsi mi'i Nwì, wa yìi mə à too gha mə tâ mə zi ŋkɛ̀'ɛ̀nə ntoo yì nsɨgɨ̀nə̀ ma yû a mbo wò. 
LUK.1.20	Lâ, tsǒ mə kaa ò sɨ ntoo yì sɨgɨ̀nə̀ yû mə ɨ̀ ka yǐ fɛ̀'ɛ nɨ nòò yìi mə à kù'ùnə aa biì aa, kaa ò ka wa'à bù ŋ̀ghaa. Ò ka ghɛ̀ɛ nɨ tɨ̀ghàà ɨ ywe'e wa noò yìi mə ɨ̀nnù ma jû ɨ ka yǐ fɛ̀'ɛ laa aà.”
LUK.1.21	Bə̀ bya mə bɨ lɛ ntəə a abɛɛ aa, bɨ lɛ nyu'utə Zechariah kɨ kaŋ ntɨgə ŋwa'a nɨ mə a ghɨ̀rə̂ àkə a tɨgə̀ ǹtɨgə a mûm ǹdâma'a Nwì ǹtɨgə aa ɛ? 
LUK.1.22	Nòò yìi mə à lɛ mfɛ̀'ɛ̀ aa, kaa à lɛ ŋkɨ'ɨ̀ a ŋghàa a mbo bo bû ǹzi. Bo tɨgə̀ ǹzi mə ǹjə̀ə̀ à təə təə ɨ̀ lɛ yi wa mûm ǹdâmà'a Nwì. À lɛ ntɨgə nsɛɛnsə waa nɨ̂ m̀bo, ǹtɨgə ntswe nɨ tɨ̀ghàà.
LUK.1.23	Nòò yìi mə à lɛ mmàŋsə afà'â yi a mûm ǹdâmà'a Nwì aa, a tɨgə̀ ǹlo mbɨɨ yi a ndùgə yu. 
LUK.1.24	À tɨ̀ mə bə nɨ mû àtɨɨ noò, ŋgwɛ̂ yì Elizabeth a tswê nɨ mû, ntɨgə tswe tsi'ǐ a nda mə bɨ̀ tsuu yi lǒ yə atu bɨ̀sàŋ bintaà. 
LUK.1.25	Ǹtɨgə nswoŋ nɨ mə, “M̀mà'àmbî à lèntə̀ mə̂ ŋ̀ghɨ̀rə̀ ma yû ànnù a nu mə̀ aa, a mfi'i mə ndɨ̀rə̂ atu a atu mə̀ a tɨtɨ̀ɨ bə̀.”
LUK.1.26	Bɨ̀sàŋ bɨ lɛ ntsyà bi nto'o ajàŋ yìi mə Elizabeth à lɛ ntswe nɨ mu aà, Nwì a too angel Gabriel a njɔ̀'ɔ̀ àla'a Nazareth a ala'a Galilea. 
LUK.1.27	À lɛ ntswe nɨ̂ ŋ̀kɨ̀ɨ̀ a mbo mûŋgɔ̀ɔ̀ màŋgyɛ̀ yìi mə ŋù yî mɔ̀'ɔ yìi mə ɨ̀kûm yi ɨ lɛ mbə Joseph, ǹlo a atsə M̀fɔ̀ David aa, à lɛ ŋkosə. Ɨ̀kǔm mûŋgɔ̀ɔ̀ màŋgyɛ̀ ma ghû ɨ lɛ mbə aa Mary. 
LUK.1.28	Angel wa à lɛ nzì ghu mbo nswoŋ mə: “Mə tsà'àtə̀ ghô! M̀mà'àmbî à tswe bu yu, à kɨ̀ mə̂ ǹnɨŋ mbɔɔnə yì ŋwè a nu wò.”
LUK.1.29	Mary à lɛ mbɔ'ɔ tsi'ì ànnù nɨ̂ŋkoŋ a ajàŋ yìi mə à lɛ nyu'u annù ya mə angel wa à lɛ nswoŋ aà, ǹtɨgə ŋwa'a nɨ mə ma yû mbuu atsà'àtə a dɨ'ɨ aa àkə̀ lɛ. 
LUK.1.30	Angel wa a swoŋ ghu mbo mə: “Tsuu bɔ'ɔ mbâ Mary, wa ɨ̀bɔ̀ŋ Nwìŋgɔ̀ŋ ɨ̀ tswe a mbo bo. 
LUK.1.31	Ò ka tswe nɨ mu ɨ jwe mûmbâŋnə̀ ɨ tswě ɨkûm yi nɨ Yesu.
LUK.1.32	À ka yǐ bə ŋû yî ŋ̀wè tâ bɨ̀ ka twoŋə nii nɨ Mu Nwìŋgɔ̀ŋ Àkɔ'ɔ̀ntsɨrə.
LUK.1.32	Yaweh Nwìŋgɔ̀ŋ à ka yǐ ghɨ̀rə̀ yi nɨ̂ m̀fɔ̀ tsi'ì tsǒ ta bɨ̀ taà yì David.
LUK.1.33	À ka yǐ bə Mfɔ̀ a aŋgwɛ̀'ɛ Yacob, ɨ lwì'ì nɨ̂ŋkoŋ,
LUK.1.33	kaa tâ ànnù nɨfɔ̀ yi tâ wa'à nɨ̂ ǹlwì'i tswê.”
LUK.1.34	Mary a betə̀ angel wa mə: “Mə̀ bùrə nɨ mûŋgɔ̀ɔ̀ màŋgyɛ̀, kaa mə̀ lɛɛ̀ ŋ̀wa'à ŋûmbâŋnə̀ zi, m̀bə ma yû ànnù a fɛ̀'ɛ̀ aa mə akə lɛ?”
LUK.1.35	Angel wa a kwi'i ghu mbo mə,
LUK.1.35	“Wa Àzwì Nwî a ka kusə gho
LUK.1.35	tâ àdà'à Akɔ'ɔ̀ntsɨrə tâ à kuu a nu wò.
LUK.1.35	Ma mùu ajàŋ, mu wa mə ò ka jwe aa, wa yìi mə à làa màŋsə̀ aa, bɨ ka yǐ tɨgə twoŋə yi nɨ Mu Nwì.
LUK.1.36	Wa'atə ŋû ŋ̀gwɛ̀'ɛ̀ ghùù, Elizabeth. Bɨ swoŋə nɨ mə kaa mbə a wa'à bɔɔ jwî. La tsîtsɔ̀ŋ, yumbɔŋ à tswè mə̂ nɨ mu a nɨ bɨ̀sàŋ bi nto'o, ka mə à lwèn mə̂ si'i si'i aà. 
LUK.1.37	Kaa ànnù yî tsu sɨ̀ ghu tswê mə mbə Nwì a wa'à ghɨ̀rə̀.
LUK.1.38	Mary a kwi'i mə, “Yə̂, mə̀ laa mbə abù'u Mmà'àmbî, tâ à fɛ'ɛ a nu mə̀ wa ajàŋ mə ò swòŋə aà.” Angel wa a tɨgə̀ m̀ma'atə yi ŋghɛɛ yi.
LUK.1.39	Tsi'ì maa noò Mary a burə̀ ntaŋtə njoò ji mmà'àtə̀ ŋghɛɛ a njɔ̀'ɔ̀ àla'à yì mɔ̀'ɔ yìi mə ɨ lɛ ntswe a atu nta'a a Judaea aà. 
LUK.1.40	À ghɛ̀ɛ̀ mə̂ aa, ŋghɛ̀ɛ̀ ŋkuu a nda Zechariah ntsa'atə Elizabeth. 
LUK.1.41	Mary à yù'ù mə atsà'àtə Elizabeth aa, mu wa a lɨtə naŋ ghu nɨbùm, Àzwì Nwî a lwensə Elizabeth 
LUK.1.42	a tɔŋnə̀ ǹswoŋ mə, “Nwì à nàŋsə nnɨŋ mbɔɔnə a nu wò a tɨtɨ̀ɨ bàŋgyɛ̀, m̀bɔɔnə ɨ kɨ̂ ǹtswe a nu mu wa yìi mə ò ka jwe aà! 
LUK.1.43	Ma yû ànnù yî wè, ajàŋ mə ndè bɨ̀ M̀mà'àmbî ghà à zi ŋghantə gha aa, a fɛ'ɛ a nu mə̀ aa a ya aa ɛ? 
LUK.1.44	Ǹloŋ mə ajàŋ mə ghɨ̀rə nyu'u atsà'atə̂ yo aa, mu ghu a nɨbǔm mə à ghɨ̀rə nlɨtə naŋ nɨ nɨ̀dorə̀. 
LUK.1.45	M̀bɔɔnə a nu wò m̀bâ mâŋgyɛ̀, yìi ò lɛ mbii mə ànnù ya yìi mə Mmà'àmbi à lɛ nswoŋ a mbo wò aa, mə a ka fɛ̀'ɛ̀ tsi'ì maa ajàŋ aà.
LUK.1.46	Mary a swoŋ mə,
LUK.1.46	“Ɨ̀bɨɨ nû gha tsɨ̀m ɨ gha'asə Mmà'àmbî;
LUK.1.47	ǹtɨɨ̀ gha ɨ dorətə nloŋ Nwîŋgɔ̀ŋ ŋgàŋnyweensə̂ gha
LUK.1.48	ǹloŋ mə à wà'àtə̀ mə̂ gha, àbù'û yi yìi mə à nɨ tɨ̂kùm aà.
LUK.1.48	Ǹloŋ mə, ǹlɔgɨnə tsɨ̂tsɔ̀ŋ, bə̀ bɨtsɨ̀m ka tɨgə twoŋ nɨ̂ gha nɨ ŋù yìi mbɔɔnə ɨ̀ tswe ghu nu aà,
LUK.1.49	nloŋ ɨnnù jî wè jìi mə Mmà'àmbî yìi à nɨ̂ Ǹtɨ̀ɨ̀ aa à ghɨ̀rə a nu mə̀ aà, ɨ̀kûm yi ɨ laa màŋsə̀ aà.
LUK.1.50	A ko mɨlɨ̀ŋnə̀ bə̀ bìi mə bɨ bɔ'ɔ nii aa mɨwaa mɨwaa.
LUK.1.51	À nàsə̀ mə̂ nɨkwɛɛ ǹdɨ'ɨ ada'a yi,
LUK.1.51	ǹsɛɛnsə ŋgǎŋŋee nu bo bɨ̀ ɨ̀nnù jìi mə bo mɔ̀ɔ̀ntə̀ a mûm ǹtɨɨ bo aà.
LUK.1.52	À sɨ̀gɨ̀sə̀ mə̂ bɨfɔ̀ bî wè a ɨ̀bə̀rə bo,
LUK.1.52	ŋ̀ŋentə bɨ̂tɨ̀kùmə̀.
LUK.1.53	À jɛ̀'ɛ̀ mə ŋgǎŋjì ǹlwensə waa nɨ̂ ǹjoo jì sɨgɨ̀nə̀,
LUK.1.53	m̀baŋnə mfurə bə̂ bìi mə bɨ tswe nɨ̂ ǹjoo aa bɨ kwɛɛŋkə̀ nɨ̂ àbo ŋɛ'ɛ.
LUK.1.54	À zì mə̂ a ŋkwɛtə ŋ̀gàŋàfà'â yì Israel,
LUK.1.54	ŋ̀wa'atə ŋko mɨ̀lɨ̀ŋnə̀ yìi mə à lɛ kà'à ǹloŋ ŋgaà yàà
LUK.1.55	ǹswoŋ a mbo bɨ̀taà bi'inə̀,
LUK.1.55	a mbo Abraham bo bɨ̀ ŋgwɛ̀'ɛ yì, ǹlwi'i nɨ̂ŋkoŋə̀.”
LUK.1.56	Mary à lɛ ntswe bo Elizabeth bɨsàŋ bi tarə mbu mbɨ̀ɨ̀ yi fu.
LUK.1.57	Nòò njwe Elizabeth à lɛ ŋkù'ù, a jwe mûmbâŋnə̀. 
LUK.1.58	Ŋ̀gǎŋmbɛ̀ɛ ndugə jyaa nɨ̂ ŋ̀gwɛ̀'ɛ̀ yàà bɨ lɛ nyu'u ànnù yî wè yìi mə Nwìŋgɔ̀ŋ à lɛ ŋghɨ̀rə̀ ghu nu aa, bo bo bɨtsɨ̀m tɨgə̀ ǹdorətə.
LUK.1.59	À bə̀ mə̂ nɨ̂ ǹjwi ji nɨfwaa aa, bɨ zî a ŋŋètə mu wa, ǹlɔɔ mə bɨ tswě ɨkûm yi nɨ Zechariah, nɨ yì taà yì, 
LUK.1.60	lâ ǹdè yì a tuu tsi'ì nɨ̀tɨ̀ɨ̀, ǹswoŋ mə, “Ŋ̀gaŋ, ɨ̀kûm yi à nɨ Jɔn.”
LUK.1.61	Bə̀ bya swoŋ ghu mbo mə, “kaa ŋù tsù a ŋgwɛ̀'ɛ bù kaa à sɨ̀ nɨ̂ ɨ̀kùm ma ghû tswê.” 
LUK.1.62	Bo tɨgə̀ ŋ̀ghaa a mbo Zechariah nɨ̂ m̀bô m̀betə yi mə à kɔŋ mə bɨ tswe ɨkum mu wa nɨ̂ wò aa ɛ?
LUK.1.63	Zechariah à lɛ mbetə taafɛ̀rə̀ ŋ̀wà'ànə̀ ghu mə, “Ɨ̀kûm yi à nɨ Jɔn.” Ànnù a lɛ ŋgha'a waa bo bɨtsɨ̀mə̀. 
LUK.1.64	Tsi'ì maa noò, ǹtsù Zechariah ɨ ŋa'anə, àləə̀ yi a fɛɛ̀ŋkə̀, à mbû ŋ̀ka ŋghaa fu, ntɨgə ŋgha'asə Nwî. 
LUK.1.65	Nɨ̀bɔ'ɔ lɛ ntswa bambɛ̀ɛ̀ ǹdùgə̂ bi bya, ŋ̀gàn ya ɨ sɛɛ̀nə̀ fya ala'a nta'a Judaea tsi'ì tsɨ̀mə̀. 
LUK.1.66	Ŋù ntsɨ̀m yìi mə à lɛ nyu'u ŋgàn ya aa, a lɛ sɨ mmɔ̀ɔ̀ntə atû yi ghu ntɨgə mbetə nɨ mə, “Mu ma ghû à ka yǐ bə aa àkə̀ aa ɛ?” Ǹloŋ mə a lɛ nlaa mə àdà'a Mmà'àmbi a lɛ ntswe ghu nû.
LUK.1.67	Àzwì Nwî a lɛ nlwensə Zechariah ta bɨ̀ Jɔn, a tɨgə̀ ǹswoŋə nɨ̂ ǹtoò Nwì mə,
LUK.1.68	“Tâ bì'inə̀ ka ŋgha'asə a Mmà'àmbi Nwìŋgɔ̀ŋ baIsrael,
LUK.1.68	nloŋ mə à zì mə̂ ŋ̀kwɛtə bə̂ bi, ntsu'u atû yaa.
LUK.1.69	À fì'ìsə̀ mə̂ a Ŋ̀gàŋnywèènsə bə̀ yìi mə à tɨ̀ɨ̀ a mbo bì'inə̀,
LUK.1.69	a bə ŋù àtsə ŋgàŋàfà'â yi David
LUK.1.70	tsi'ǐ a ajàŋ yìi à lɛ ŋkà'à ntsya a njɨ̌m ŋgǎŋntoò ji jìi laa aa a ŋgu'u,
LUK.1.71	mə yu ka yǐ yweensə yi'inə̀ a mbô ŋ̀gǎŋkɨ̂baa ji'inə̀,
LUK.1.71	ɨ kwɛrə yi'inə̀ a mbo bə̀ bìi mə bɨ naa yi'inə̀ aà,
LUK.1.72	ɨ dɨ̀'ɨ ɨbɔ̌ŋə̂ yi yìi mə à lɛ ŋkà'à a mbo bɨ̀tà bɨ bɨtaà bi'inə̀ aà,
LUK.1.72	ɨ kɨɨ wa'atə a akàâ yi yî làà yâ,
LUK.1.73	là'a akàà ya mə à lɛ ŋwàrə̀ bo taà yi'inə̀ Abraham aà.
LUK.1.74	À lɛ ŋkà'à mə yu ka kwɛrə yi'inə̀ a mbo ŋ̀gàŋkɨ̂baà ji'inə̀,
LUK.1.74	tâ bì'inə̀ tɨgə mfa'a ghu mbo kaa wa'à bɔ'ɔ̀,
LUK.1.75	nɨ mânjì yìi à laa mmaŋsə ŋkɨ ntsinə a nsi mi'i yu a nɨ nòò yi'inə̀ ntsɨ̀m faa atu nsyɛ̂.
LUK.1.76	“Wò, mû ghà, bɨ ka yǐ tɨgə twoŋə nɨ̂ gho nɨ ŋgàŋntoò Nwìŋgɔ̀ŋ Akɔ'ɔ̀ntsɨrə.
LUK.1.76	Ǹloŋ mə ò ka yǐ ghɛ̀ɛ a mbii Mmà'àmbi, a nnaŋsə mânjì yì.
LUK.1.77	Ɨ tɨgə ghɨ̀rə tâ bə̂ bi zi mə bo ka yǐ yweenə aa
LUK.1.77	mə mbə bɨ li'inə ɨfansə ɨnnù jyaa,
LUK.1.78	ɨ tsyà aa a njɨm ŋko mɨ̀lɨ̀ŋnə̀ Nwìŋgɔ̀ŋ yi'inə̀,
LUK.1.78	a ajàŋ mə àbɛ̀ɛ̀ a ka yǐ lǒ a aburə ɨ fu'u sɨgə a nu bì'inə̀,
LUK.1.79	a mfa ŋ̀kà'à a mbo bə̀ bìi mə bɨ tswe a mûm m̀fii ɨdɨ̀gə,
LUK.1.79	a adɨgə àlɨləŋə nɨwo aa,
LUK.1.79	ɨ kɨ tsisə mɨ̀kòrə̂ mi'inə̀ tâ mɨ̀ ka ntəə nɨ mânjì m̀bɔɔnə̂.”
LUK.1.80	Mu wa à lɛ ŋkwi, ntɨɨ a mûm Àzwì Nwî, ǹtswe nɨ a nta'a mɨwɛ̀ɛ̀ mɨwɛ̀ɛ̀, ǹywe'e a noò yìi mə bɨ lɛ ndɨ̀'ɨ̀ yi a mbo baIsrael aà.
LUK.2.1	A bə maa noò M̀fɔ̀ Kaisa Augustus a swoŋ mə tâ bɨ̀ səŋ bə̂ tsi'ì bɨ̀ tsɨ̀m a ɨtoo ɨtoo jìi mə baRoma bɨ lɛ sɨ bu'utə aà. 
LUK.2.2	Nòò wa mə ànnǔ səŋ bə̀ ma yû yìi mə a lɛ mbə yi ntsyàmbìì a lɛ mfɛ̀'ɛ̀ aa, Quirinius à lɛ mbə Gûmnàà a mbù'u Syria. 
LUK.2.3	Ŋù ntsɨ̀m à lɛ ntɨgə ŋghɛɛ mə yu ŋwà'ànə ɨkûm yi a nɨkurə bo.
LUK.2.4	Joseph à lɛ nlò a njɔ̀'ɔ̀ ala'à Nasareth yìi à lɛ ntswe a Galilea aa, ŋ̀kɨ ŋkɔ'ɔ ŋ̀ghɛɛ nɨkurə nɨ Bethelehem nìi mə nɨ lɛ ntswe a ala'a Yudea aa, a bə̂ àdɨ̀gə̀ yìi mə bɨ lɛ njwe Mfɔ̀ David ghu aà. Joseph à lɛ ŋghɛ̀ɛ̀ ghu aa nloŋ mə à lɛ mbə ŋû àtsə̂ David aà. 
LUK.2.5	À lɛ ŋghɛ̀ɛ̀ ghu mə yu ghɛɛ ŋwà'ànə ɨkûm yi bo yǐ Mary yìi mə à lɛ ŋkosə nɨ̂ ŋ̀gwɛ̂ yì aà. Mary à lɛ ntswe nɨ mû. 
LUK.2.6	Àjàŋ mə bo lɛ ntswe a Bethlehem aa, a tsɨgə̀ mu wâ; 
LUK.2.7	ǹjwe mû yì yî ǹtsyàmbìì yî m̀bâŋnə̀, ǹləmtə yi nɨ̂ ɨ̀bà'a atsə̀'ə̀, ǹnɔŋsə yi nɨ̂ àkhɨ̀ mɨjɨ naà ǹloŋ mə kaa àdɨ̀gə̀ a lɛ ŋwa'à a mbo bo wa ndâ bɨ̀gɨ̀ɨ̀ tswê aà.
LUK.2.8	Bɨ̀tsèè bɨ mbi bì mɔ'ɔ bɨ lɛ ntswe maa mbɛ̀ɛ̀ àla'a, a atu nta'a, m̀bɛ nɨ̂ m̀bî jyaa. 
LUK.2.9	Bo kà mə̂ aa mbɛ nɨ̂ m̀bî jyaa jya aa, Angel M̀mà'àmbi a wi'ìkə̀ m̀fɛ'ɛ a nsi mbo. Ŋ̀kà'a Mmà'àmbi yìi mə ɨ ŋwèènə̀ tsi'ì ŋ̀wèènə̀ aa, ɨ ta ŋkarəsə waa, nɨ̀bɔ'ɔ nì wè nɨ tswâ waa, 
LUK.2.10	la angel wa a swoŋ a mbo bo mə: “Nɨ̀ tsuu bɔ'ɔ bə̂, wa mə̀ zì aa nɨ̀ ǹtoo yì ǹsɨgɨ̀nə̀ a mbo bù, yìi mə ɨ̀ ka zì nɨ nɨ̀dorə nì wè a mbo ŋù ǹtsɨ̀mə̀. 
LUK.2.11	Bɨ jwè mə Ŋgàŋnywèènsə̀ ghùù, mə nɨ Kristo M̀mà'àmbî aa, a ɨtugə mbi sìi, a nɨkurə Mfɔ̀ David. 
LUK.2.12	Àlènsə̀ yìi mə a ka dɨ̀'ɨ̀ a mbo bù aa, a bə mə, nɨ̀ ka ghɛɛ yə mu yì m̀bɔrə tâ bɨ̀ ləmtə yi nɨ àbà'a atsə̀'ə̀, ǹnɨ̀ŋ yi nɨ àkhɨ̀ mɨjɨ naà.
LUK.2.13	À ghə̀ə kɨ màŋsə, ǹtsǔntsò baangel yî wè bɨ lô a aburə nsɨgə, ǹyəə nɨ̂ ɨ̀kòò ŋ̀gha'asə nɨ̂ Nwî ghu, ǹswoŋə nɨ mə,
LUK.2.14	“Nɨ̀gha'a a mbo Nwìŋgɔ̀ŋ yìi mə à tswe a aburə ŋkɔ'ɔ ntsɨrə aà,
LUK.2.14	m̀bɔɔnə a mbo bə̀ fàa nsyɛ bìi mə Nwìŋgɔ̀ŋ a dorɨtə nloŋ ŋgaa yàà aà.”
LUK.2.15	Nòò wa mə baangel bya bɨ lɛ mbù ma'atə waa ŋ̀kɔ'ɔ ŋghɛɛ a aburə aa, bɨ̀tsèè bɨ mbi bya bɨ tɨgə̀ ŋ̀ghaa bo nɨ bo mə, “Nɨ̀ ghɨrə bì'inə̀ ghɛɛ a Yerusalem, ŋ̀ghɛɛ nyə annù yìi mə a fɛ'ɛ ghu, M̀mà'àmbi a kɛ'ɛnə̀ a mbo bì'inə̀ aà.”
LUK.2.16	Bo lɛ ntswa'atə ŋghɛɛ nyə Mary nɨ Joseph nɨ mu wa a nɔ̂ŋ a akhɨ mɨjɨ naà. 
LUK.2.17	Bɨ̀tsèè bɨ mbi bya bɨ yə mu wa ŋkɛ̀'ɛ̀nə̀ a mbo bo ajàŋ yìi mə baangel bya bɨ lɛ nswoŋ nloŋ mu wa aà. 
LUK.2.18	Ngɔ̀ŋ bə̀ bɨ̀ tsɨ̀m bìi mə bɨ lɛ nyu'u aa, bɨ lɛ nyɛrə ànnù ya mə bɨ̀tsèè bɨ mbi bya bɨ lɛ nswoŋ aà. 
LUK.2.19	Mary à lɛ nlɔ̀gə ɨnnù jyâ tsɨ̀m ǹləə a ntɨɨ yu ǹtɨgə mmɔɔntə nɨ̂ àtû yi ghu. 
LUK.2.20	Bɨ̀tsèè bɨ mbi bya bɨ lɛ mbù ǹlo ntɨgə mbɨɨ ŋghɛɛ waa, ǹyəə nɨ̂ ɨ̀kòò ŋ̀gha'asə nɨ̂ Nwî ghu ǹloŋ ànnù yìi mə bo lɛ nyu'u ŋkɨ nyə a boòntə̀ tsi'ì wa ajàŋ yìi mə baangel bya bɨ lɛ nswoŋ aà.
LUK.2.21	Ǹjwî ɨ tsya mə ji nɨfwaa, a ajàŋə mə bɨ lɛ ŋŋetə yi aa, bɨ tswê ɨ̀kûm yi nɨ Yesu, ɨ̀kùm wa mə angel wa lɛ mfa mbɔŋ tâ bɨ̀ tswe nɨ yu a ato'o aà.
LUK.2.22	Nòò à lɛ ŋkù'ù mə tâ taà yi bô ǹdè yi ghɨrə annǔ nsi'ì waa tâ bo laa nyoŋə nɨ nɔ̀ŋsə̀ Moses, bo lɔ̀gə̀ Yesu mə tâ bo bo kɔ'ɔ ŋghɛɛ a Yerusalem, tâ bo ghɛɛ ndɨ̀'ɨ̀ yi a mbô M̀mà'àmbî, 
LUK.2.23	ŋ̀yoŋ ajaŋ mə a lɛ ntswe bɨ ŋwà'ànə̀ a nɨ nɔ̀ŋsə̀ M̀mà'àmbî aà, “M̀fòò àjɛ̀ɛ̀ mâŋgyɛ̌ ntsɨ̀m yìi à nɨ mûmbâŋnə̀ aa, bɨ ntswe nɨ̂ ǹlə̀ə̂ yi nɨ̂ àyàrə ayoo a mbô M̀mà'àmbî.”
LUK.2.24	Bo lɛ ŋghɛ̀ɛ̀ aa ta ɨ kɨɨ mà'à Nwî, “nɨ bɨ̀bugɨ̀rəmɨ̀kuu bi baa bo bɨ̀ bɨ̀tsɔ'ɔ bî kə̀gə bi baà.”
LUK.2.25	Ŋù yì mɔ'ɔ à lɛ ntswe a Yerusalem, ɨ̀kûm yi ɨ bə Simon, a bə ŋù yìi mə mɨ̀nnû mi lɛ ntsinə, a kɨɨ̀ bɔ'ɔ nɨ̂ Nwî. Àzwì Nwî a tswê ghu nu, a yu'utə̀ nɨ̂ noò yìi mə Nwìŋgɔ̀ŋ à ka yǐ lə'ətə mɨntɨɨ mɨ baIsrael aà. 
LUK.2.26	Lɛ boŋ Àzwì Nwî a lɛɛ̀ ǹdɨ'ɨ ghu mbo mə à ka yǐ yə Àyɔ'ɔ̀ Nwì M̀mà'àmbi wa ɨ bɔ̌ŋ kwo. 
LUK.2.27	Àzwì Nwî a lɛ tintə yi mə tâ à zi a ndâmà'a Nwì maa njwi mə bɨ lɛ nzì nɨ mu waà. Ta bɨ̀ Yesu nɨ̀ ǹdè yì bɨ zì mə̂ nɨ ghu a nlwensə nɔ̂ŋsə̀ aa 
LUK.2.28	a ŋɛɛ̀ yi ntugɨtə a mbo yu, ŋ̀gha'asə Nwî ǹswoŋ mə,
LUK.2.29	“M̀mà'àmbî, mà'àtə tâ àbù'û yô tâ à ghɛɛ nɨ̂ m̀bɔɔnə
LUK.2.29	nyòŋə nɨ nɨ̀ghàa nô;
LUK.2.30	ǹloŋ mə mi'ì ma mɨ yə̀ mə̂ ànnǔ nyweensə bə̂,
LUK.2.31	yìi mə ò tàŋtə̀ mə̂ ǹləə a nsi mi'i bə̀ bɨ̀tsɨ̀mə̀ aà,
LUK.2.32	a bə̂ ŋ̀kà'à a ŋka ndɨ̀'ɨ mânjì gho a mbo bə̀ bɨ itoo dàŋ,
LUK.2.32	ɨ zì nɨ nɨgha'a a mbo bə̂ bo baIsrael aà.”
LUK.2.33	Taà yì bô ǹdè yì bɨ lɛ nyɛrə nloŋ ànnù yìi mə bɨ lɛ nswoŋ mbɨ'ɨ ŋgaà yì aà. 
LUK.2.34	Simon a tɨgə̀ ǹnɨŋ mbɔɔnə a nu bo nswoŋ a mbo Mary, ndè yì, mə,
LUK.2.34	“Mu ghùlâ à ka yǐ ghɨ̀rə̀ tâ bə̀ bî ghà'àtə̀ wo, ɨ kɨ ŋɛntə bî ghà'àtə a ala'a baIsrael.
LUK.2.34	À ka yǐ bə alènsə̀ yìi mə bə̀ ka yǐ tɨgə ŋghàa nloŋ ŋgaà yì, ɨ tuu nɨ̂ ànnû yi,
LUK.2.35	tâ munwi ǹtsò tâ à kɨ nso ntɨɨ̀ ghô.
LUK.2.35	Tâ ɨ̀nnù jìi mə bə̀ bî ghà'àtə̀ mɔ̀ɔ̀ntə a mɨntɨɨ bo aa, tâ bɨ̀ ghɨrə tâ ɨ̀ fɛ'ɛ nlaa.
LUK.2.36	Ŋ̀gàŋtoò Nwì yî màŋgyɛ̀ yî mɔ̀'ɔ à lɛ ntswe ghu, ɨ̀kûm yi ɨ bə Anna, a bə mu Phanuel, yìi mə à lɛ nlǒ a ŋgwɛ̀'ɛ Asher aà. A tɨ bə aa boŋ à lwèn mə̂. À lɛ nyɔ'ɔ ntswe bô ǹdoò yì tsi'ì ɨ̀lòò ji sàmbaa a kwô. 
LUK.2.37	A tɨgə̀ ǹtswe tso ŋ̀kwi'i màŋgyɛ̀ ɨ ɨlòò mɨghum mi nɨfwaa ǹtsò ji nɨkwà. Kaa à lɛ kɨ'ɨ̀ nii ndâmà'a Nwì m̀mà'àtə̀, ŋ̀gha'asə nɨ̂ Nwî, ǹsi'isə nɨ̂ ɨ̀bɨɨ nû yi tɨ jɨ, ntsà'àtə̀ nɨ̂ Nwî a nɨ̂tugə bo bɨ̀ a si'inə. 
LUK.2.38	À lɛ ŋkɨ nzi tsi'ì maa bàŋtə̀ noò, m̀fa mbɨ'ɨkə a mbo Nwì, ŋ̀ghaa nloŋ ŋgaà mu wâ, a mbo bə̀ bɨ̀tsɨ̀m bìi mə bɨ lɛ sɨ bɛ nɨ mə tâ Nwìŋgɔ̀ŋ à tsu'u atu Yerusalem aà.
LUK.2.39	Nòò yìi mə bo lɛ ŋghɨ̀rə ɨnnù tsɨ̀m ǹyoŋə nɨ nɔ̀ŋsə̀ M̀mà'ambi aa, bo lɛ mbù mbɨɨ fu a Galilea, ŋghɛɛ a nɨkurə bo a Nazareth. 
LUK.2.40	Mu wa à lɛ ntɨgə ŋkwi, ntswe nɨ mɨ̀tɨ̀ɨ̀, ŋkɨ nluu nɨ mɨ̀tsyɛ̀; ɨ̀bɔ̀ŋ Nwì ɨ tswê ghu nû.
LUK.2.41	Taà yì bô ǹdè yì lɛ sɨ kɔ'ɔ nɨ a Yerusalem a atû àlòò a atû àlòò a noò ɨ̀kòò Pasa. 
LUK.2.42	Nòò yìi à lɛ mbə ɨ̀lòò nɨghûm ǹtsò baa aa, bɨ lɔgə̀ yi bo bo kɔ'ɔ ŋghɛ̀ɛ̀ ghu tsi'ǐ ajàŋ yìi bɨ lɛ sɨ ghɨ̀rə̀ aà. 
LUK.2.43	Bo màŋsə̀ mə ɨkòò wa ŋka ŋkwɛɛ, mu wa, là'à Yesu, a benə̀ ǹtswe a njɨ̀m a Yerusalem, kaa taà yì bô ǹdè yì wa'à zî. 
LUK.2.44	Lâ bo lɛ sɨ wa'atə nɨ mə à tswe a tɨtɨ̀ɨ bə̀ bìi mə bo bo lɛ sɨ zìnə̀ aà, ntɨgə ŋghɛɛ, ntəə nɨtəə nɨ jwi yì m̀fùùrə; ǹlɔɔ yi a mbɛ̀ɛ ɨ̀kà'â jyaa bo bɨ̀ ŋ̀gǎŋgwɛ̀'ɛ jyaa. 
LUK.2.45	Bo lɔ̀ɔ̀ mə̂ yi kaa wa'à yə, mbu mbɨ̀ɨ̀ fu a Yerusalem a nlɔ̀ɔ̂ yi ghu. 
LUK.2.46	Ǹjwî ɨ̀ tɨ̀ mə̂ tɨ tsyà ji tarə, bɨ yə̂ yi a ndâmà'a Nwì a tswê a tɨtɨ̀ɨ bɨ̀dɨ̀'ɨ̀ bɨ ɨ̀nnû, ǹyu'utə nɨ̂ ànnù yìi mə bo lɛ sɨ swoŋ aa, ŋkɨɨ mbetə nɨ̂ ɨ̀betə̀ a mbo bo. 
LUK.2.47	Bə̀ bɨ̀tsɨ̀m bìi mə bɨ lɛ nyu'u ànnù yìi mə à lɛ sɨ ghàà aa, bɨ lɛ nyɛrə nloŋ mɨtsyɛ̀ mìi mə à lɛ ntswe nɨ mu aa, bo bɨ̀ ɨ̀kwi'i jìi à lɛ sɨ fa aà. 
LUK.2.48	Nòò yìi mə bɨ lɛ nyə yi aa, ànnù lɛ ntsyà waa, ǹdè yì a swoŋ ghu mbo mə, “Mû ghà, ò ghɨ̀rə nɨ̀ bì'ì lâlà aa a ya lɛ? Ye ajàŋ mə ò fa ŋgɨ'ɨ a mbo bì'i taà ghò, bì'ì ghaà ǹlɔɔ nɨ̂ ghô aà.”
LUK.2.49	A kwi'i a mbo bo mə, “Nɨ ghɨ̀rə̀ ŋ̀ghaa nlɔɔ nɨ̂ gha aa a ya lɛ? Nɨ̀ sɨ̀ zi mə a ku'unə a mbo mə̀ mə tâ mə̀ tswe a nda Taà ghà aa ɛ?” 
LUK.2.50	Lâ, kaa bo lɛ ŋwa'ǎ nji'ì ànnù yìi mə à lɛ sɨ swoŋə a mbo bo aa naŋsə̀ ǹzi.
LUK.2.51	À lɛ nlò ǹyoŋə waa bo bo sɨgə ŋghɛ̀ɛ̀ fu a Nazareth. A tɨgə̀ ǹyu'unə nɨ̂ waa. Ǹdè yì à lɛ naŋsə nləə ɨnnù ma jû tsi'ì tsɨ̀m a mûm ǹtɨɨ yu. 
LUK.2.52	Yesu à lɛ ntɨgə ŋkwi nɨ mɨ̀tsyɛ̀ bo bɨ̀ a jɨ̀ŋə nû, Nwìŋgɔ̀ŋ bo bɨ̀ bə̀ kɔ̀ŋə̀ nɨ yi.
LUK.3.1	À lɛ mbə nɨ̂ ɨ̀lòò jìi mə ɨ lɛ nywe'e nɨghûm ntsò ǹtaà a noò yìi mə Tiberias à lɛ mbə Emperor aa, Pontius Pilate a bə Gumnaa a Judea, Herod a sa'à nɨ̂ Galilea, mumaà yi Philip a sa'à nɨ̀ Ituria,nɨ Trachonitis Lysanias a sa'à nɨ̀ Abilene, 
LUK.3.2	Annas bo Kaifas bə̂ ŋ̀gǎŋmà'a Nwì jî wè; nɨ̀ghàà nɨ Nwî nɨ lɛ nzì a mbo Jɔn mu Zecharias a nta'a mɨwɛ̀ɛ̀ mɨwɛ̀ɛ̀, 
LUK.3.3	a tɨgə̀ ŋ̀karə ɨbu'ù too tsɨ̀m jìi ɨ lɛ ntswe a Jordan aa, ǹswoŋə nɨ mə tâ bə̀ bəŋkə mɨ̂ntɨɨ̀ myaa, ŋkwɛrə ŋkì tâ bɨ̀ li'inə ɨfansənnù jyaa. 
LUK.3.4	A lɛ sɨ ghɨ̀rə̀ ma laà a bə aa ajàŋ yìi mə bɨ ŋwa'anə a mûm àŋwà'ànə ŋgàŋntoò Nwì Yesiah aa mə,
LUK.3.4	“Ǹjì ŋù ɨ tɔŋnə nɨ a nta'a mɨwɛ̀ɛ̀ mɨwɛ̀ɛ̀ ǹswoŋə nɨ mə,
LUK.3.4	‘Nɨ̀ naŋsə a mânjì M̀mà'àmbi,
LUK.3.4	ǹnaŋsə ɨyaà ji tâ ɨ̀ tsisə,
LUK.3.5	Nwì à ka tsɨrə ɨdɨgə mɨbɔrə ɨ̀ tsɨ̀m,
LUK.3.5	ɨ kɨɨ sɨgɨsə mɨnta'a mì wə̀ bo bɨ̀ mì kə̀gə mɨ̀tsɨ̀m,
LUK.3.5	ɨ ghɨ̀rə tâ ɨ̀dɨ̀gə̀ jî ŋɔ̀rə̀kə̌ tsɨ̀m tâ ɨ̀ tsinə.
LUK.3.5	Ɨ lwensə mɨbɨrə mɨ̀tsɨ̀m tâ mânjì laanə.
LUK.3.6	Tâ mu ŋǔ ntsɨ̀m tâ à yə ajàŋ mə Nwì a yweensə bə̂ aà.’ ”
LUK.3.7	Ǹnɔ̀ɔ̀ bə̂ yî ghà'àtə̀ ɨ lɛ sɨ zì a Jordan mə tâ Jɔn à murə waa a ŋkì. A swoŋ a mbo bo mə, “Bù bɔɔ bɨ nô, a ghuu aa a wà'àsə wò mə tâ nɨ̀ khə alwintɔŋə Nwî yìi mə a zì aa ɛ? 
LUK.3.8	Tâ nɨ̀ ka ŋkoonə mɨ̂ntà mìi mə mɨ dɨ̀'ɨ mə nɨ̀ bə̀ŋkə̀ mə̂ mɨ̂ntɨɨ̀ muu mma'atə ɨbɨ̂ ghuu. Ǹtsuu ɨ kɨ swoŋə nɨ mə, “Taà yì'ì à nɨ aa Abraham”. Mə̀ swoŋ a mbo bù mə Nwì à zî àjàŋ mə mbə yu bəŋkə̀ ŋ̀gɔ̀'ɔ̀ jû ɨ tɨgə̀ mbə bɔɔ bɨ Abraham. 
LUK.3.9	Tsi'ì tsɨ̀tsɔ̀ŋ wa bɨ nɔ̀ŋsə̀ mə̂ ǹjàà ǹlɔɔ nɨ̂ ŋ̀wâ ɨtì ghu tsi'ǐ mɨ̂ŋgàŋ! Ɨ̀tǐ tsɨ̀m jìi mə kaa ɨ sɨ mɨ̂ntà mî sɨgɨ̀nə̀ koonə aa, bɨ ka wǎ mmà'a a mɔ'ɔ tâ ɨ̀ khɨ.
LUK.3.10	Ǹnɔ̀ɔ̀ bə̂ wa ɨ betə̀ yi mə, “Bì'ì ka tɨgə ghɨ̀rə̀ aa mə akə aa ɛ?”
LUK.3.11	A kwi'i a mbo bo mə, “Ŋù yìi mə à tswe nɨ ɨ̀tsə̀'ə̀ ji baa aa, tâ à fa yî mɔ'ɔ a mbo ŋù yìi mə kaa à sɨ̀ nɨ̂ yi tswê aà. Ŋù yìi à kɨ ntswe nɨ mɨ̀jɨ aa, tâ à ka nyatə a mbo bə̀.”
LUK.3.12	Ŋ̀gǎŋkwɛrə taksì ɨ lɛ ŋkɨ nzi mə bɨ̀ murə waa a ŋkì, m̀betə yi mə, “Ǹdɨ̀'ɨ̀nnù, bì'ì ghɨrə yì'i ŋgaa mə akə lɛ?”
LUK.3.13	A kwi'i a mbo bo mə, “Nɨ̀ ka ŋkwɛrə tsi'ì àyoo yìi nɨ̀ tswe nɨ̂ ŋ̀kwɛ̀rə aa, ǹtsuu kɨ kwɛrə ɨ tsyà.” 
LUK.3.14	Bɨ̀sogyɛ̀ lɛ ŋkɨ mbetə yi mə, “Ŋ̀gaà yì'ì ɨ̀ bə la aa ɛ? Bì'ì ka ghɨ̀rə mə akə aa ɛ?”
LUK.3.14	A kwi'i a mbo bo mə, “Nɨ̀ tsuu njoo bə̂ nɨ fɨ̀kɔ̀rə̀ ɨ kɨ twɛɛ kwɛrə. Ǹtsuu ɨbaŋnənnù a atu bə̀ kɨ tswɛɛ, ɨ kwɛrə nɨ̂ ǹjoò jyaa ŋ̀kɨ mbeentə mə ŋ̀kabə yìi mə bɨ tu ghuu ghu aa ɨ̀ kù'ùnə̂.”
LUK.3.15	Àjàŋ mə bə̀ bya bɨ lɛ sɨ wa'atə mə ànnù yî wè yî mɔ'ɔ a ka fɛ̀'ɛ̀ aa, bo bɨ̀tsɨ̀m lɛ sɨ tɨgə mbetə nɨ̂ ɨ̀betə̀ ǹloŋ ŋgaa Jɔn mə à laà mbə yu mbə Ayɔ'ɔ̀ Nwì wa aa, 
LUK.3.16	Jɔn a fa akwi'i a mbo bo bɨtsɨ̀m mə, “Mə̀ murə ghuu aa a ŋkì, lâ ŋù yì mɔ̀'ɔ à tswe ghu yìi mə a yòŋə a njɨm mə à kɔ̀'ɔ̀nə ntsyà gha, kaa mə̀ tɛ'ɛ kɨ'ɨ̀ kù'ùnə̀ mə mbə mə̀ fɛɛ̀ mɨ̀ŋkɨ̀rə̀ mɨ ntâm mi bə̂. À ka yǐ kɨ murə ghuu aa a mûm Àzwì bo bɨ̀ a mûm mɔ'ɔ. 
LUK.3.17	Àyoo nsəgə mɨ̀sàŋ a tswe ghu abo, à ka səgə mɨ̂sàŋ mya ɨ tii ntsà'a tsɨ̀m fi'isə ɨ tɨgə ghotə mɨsàŋ mya a mûm àta yu, ɨ bàŋnə tɔɔ ntsà'à jya a nɨ mɔ'ɔ yìi mə ɨ khɨ kaa wa'à m̀mɛ̀ aà.”
LUK.3.18	Ma mùu ajaŋ Jɔn à lɛ sɨ dɨ'ɨtə waa nɨ bɨ̀mânjì bî ghà'àtə̀ ǹswoŋə nɨ̂ ǹtoo yì nsɨgɨ̀nə̀ ya a mbo bə̀. 
LUK.3.19	Lâ, Jɔn à lɛ ŋghààntə Herod yìi à lɛ mbə Gûmnàà aa nloŋ mə à lɛ ŋkwɛrə Herodias, ŋgwɛ̂ ǹdɨ̂m yì, ŋ̀kɨ ŋghɨrə ɨnnù jî bɨ jì ghà'àtə̀ jî mɔ'ɔ̀. 
LUK.3.20	Herod a ku'ùsə̀ m̀bu ŋghɨ̀rə̀ bə̂ ànnù yî tɨ̀nsə̀, ǹtswa Jɔn m̀fɨɨ a ndâtsaŋə̀.
LUK.3.21	Nòò yìi mə bɨ lɛ murə bə̀ bɨtsɨ̀m a ŋkì aa, Yesu à lɛ ŋkɨ nzi bɨ murə̀ yi a ŋkì. Bɨ mùrə̀ mə̂ yi a kâ ǹtsa'atə Nwî, àbùrə̀ a ŋa'anə̀. 
LUK.3.22	Àzwì Nwî a lô a aburə nsɨgə ntəə ghu atu mbə tsǒ bugɨrəmɨ̀kuù. Ǹjì ɨ lô a aburə ghaa nswoŋ mə, “Ò nɨ mû ghà yî m̀bàŋnə̀ yìi mə mə̀ kɔ̀ŋə aà, mə naŋsə ndorɨtə nloŋə ghô.”
LUK.3.23	Yesu à lɛ ŋka nlɔgɨnə ɨfà'à yi aa boŋ à bə̀ mə̂ ɨ̀lòò mɨghum mi ntarə̀, bə̀ wa'atə̀ nɨ mə à nɨ mu Joseph yìi mə à lɛ mbə mu Heli. 
LUK.3.24	A bə mu Matthat, a bə mu Levi, a bə yì Melchi, mbə yî Janni, mbə yî Joseph. 
LUK.3.25	A kɨ̂ mbə yî Mattias, a bə yì Amos, mbə yî Nahum, yìi à lɛ mbə mu Esli, mbə yî Naggai, 
LUK.3.26	a bə mu Maaf, a bə Mattathias, mbə mu Semein, mbə yî Josech, mbə yî Joda, 
LUK.3.27	a bə mu Joanan, mbə yî Rhesa ŋkɨ mbə mu Zerubabel, mbə mu shealtiel, mbə mu Neri, 
LUK.3.28	mbə yî Melchi, mbə yî Addi, mbə yî Cosan, mbə yî Elmadam, mbə yî Er, 
LUK.3.29	mbə yî Joshua, mbə yî Eliezer, mbə mu Jorim, mbə mu Matthat mbə mu Levi, 
LUK.3.30	a bə yì Simeon, mu Juda, mu Joseph, mu Jonam, mu Eliakim, 
LUK.3.31	a bə mu Melea, a bə yì Menna, a bə yì Mattatha, mbə mu Nathan, mbə mu David 
LUK.3.32	a bə mu Jesse, mbə mu Obed, mbə mu Boas, mbə mu Sala, mbə mu Nahshon 
LUK.3.33	mbə mu Amminadab, mbə mu Admin, mbə yî Arni, mbə yî Hezron, mbə mu Perez, mbə mu Juda 
LUK.3.34	mbə mu Yakob, mbə mu Isaac, mbə mu Abraham, mbə mu Terah, mbə yî Naho, 
LUK.3.35	a bə mu Serug, mbə mu Reu, mbə mu Peleg, mbə mu Eber, ŋkɨ mbə mu shela, 
LUK.3.36	mbə mu Cainan, mbə mu Arphaxad, mbə mu Shem, mbə mu Noah, mbə mu Lamech, 
LUK.3.37	a bə mu Methuselah, mbə mu Enoch, mbə Jard, mbə mu Mahalaleel, mbə mu Cainan, 
LUK.3.38	a bə mu Enos, mbə mu Seth, mbə mu Adam, Mbə mu Nwì.
LUK.4.1	Yesu a lô wa ŋkǐ Jordan, Àzwì Nwî a luu ghu nu, nlɔgə yi ntsyasə a nta'a mɨwɛ̀ɛ̀ mɨwɛ̀ɛ̀ 
LUK.4.2	a tswê ghu mɨtugə mɨ njwi mɨ̀ghum mi nɨkwà, Devil a kwà'ànə̀ yi. A nɨ ǹdùu njwi ma jû, kaa à lɛ ŋwa'ǎ ayoò tsu jɨ̂; ǹjwi jya mɨghum mi nɨkwà kà maa ntsya, ǹjì ɨ yaŋə̀ yi. 
LUK.4.3	Devil a swoŋ ghu mbo mə, “Mbə ò bə Mu Nwì, ò swoŋ a mbô ŋ̀gɔ̀'ɔ̀ yû mə tâ ɨ̀ bəŋ ntɨgə abaà.” 
LUK.4.4	Yesu a kwi'i ghu mbo mə, “Bɨ ŋwa'anə a mûm àŋwà'ànə̂ Nwî mə, ‘kaa ŋù à sɨ ntɨ̀ɨ̀ tswe nloŋ aa tsi'ì àbaa yuyu bə̂’
LUK.4.5	Devil a bû ǹlɔgə yi ŋkɔ'ɔ ŋghɛɛ nɨ ghu a ndəŋ, ndɨ'ɨ ɨtoò tsɨ̀m jìi mə bɨ̀fɔ̀ bɨ mbi bù sa'a aa ghu mbo tsi'ǐ nɨ mû ǹtsirə̀ nòò, 
LUK.4.6	ǹswoŋ ghu mbo mə, “Mə̀ ka fa ada'a a mbo wò mə tâ ò ka mbu'utə ɨtoo mà jû tsi'ì tsɨ̀m tâ ɨ̀ kɨ ŋka ŋgha'asə nɨ̂ gho; ǹloŋ mə bɨ fà mə ɨtoo mà jû tsi'ì tsɨ̀m a mbo mə̀, mə̀ tswê mɨ̀dà'à a mfa a mbo ŋù yìi mə mə̀ kɔ̀ŋə aà. 
LUK.4.7	Tsɨ̂tsɔ̀ŋ, m̀bə ò bii mə ò ka mii gha, boŋ mə̀ ka fa ɨtoo mà jû tâ ò tɨgə mbu'utə.” 
LUK.4.8	Yesu a kwi'i ghu mbo mə, “Bɨ ŋwa'anə a mûm àŋwà'ànə Nwì mə,
LUK.4.8	‘Ka mii tsi'ì M̀mà'àmbî Nwìŋgɔ̀ŋ ghò,
LUK.4.8	ŋ̀kɨɨ ŋka mfa'a tsi'ì ghu mbo yuyu.’
LUK.4.9	Devil a bû ǹlɔgə Yesu ŋghɛɛ nɨ ghu a Yerusalem, ǹtɛ'ɛ yi wa atu nɨdòò nɨ ndâmà'a Nwì, ǹswoŋ ghu mbo mə, “Mbə ò bə Mu Nwì, ò tsɔ'ɔnə̀ ǹlo fàa atu nda nnàŋə a nsyɛ̂; 
LUK.4.10	ǹloŋ mə bɨ ŋwa'anə a mûm àŋwà'ànə̀ Nwì mə,
LUK.4.10	‘Nwì à ka swoŋ a mbo baangel bi nloŋə gho
LUK.4.10	mə tâ bɨ̀ ka mbɛ nɨ̂ ghô,
LUK.4.11	ŋ̀kɨ mbu nswoŋ mə,
LUK.4.11	‘Bo ka tɨgə ŋɛɛ gho ɨ tugɨtə a mbo bo a ndəŋ
LUK.4.11	mbɨ̀'ɨ̀ ò tumə̀ àkòrə̂ yo a nɨ̂ ŋ̀gɔ̀'ɔ̀.’
LUK.4.12	Yesu a kwi'i ghu mbo mə, “Àŋwà'ànə̀ Nwî a swoŋ mə, ‘Tsùu a Mmà'àmbî Nwɨ̀ŋgɔ̀ŋ ghǒ kwà'ànə̀.’
LUK.4.13	Nòò yìi mə Devil à lɛ màŋsə a ŋkwà'ànə Yesu aa, à lɛ mmà'àtə̀ yi ŋghɛɛ yi, nywe'e a noò yìi mə à lɛ mbù ntswe nɨ̂ àbwarə yî dàŋ aà.
LUK.4.14	Yesu a mà'àtə̀ m̀bu mbɨ̀ɨ̀ fu a Galilea, nluu nɨ mɨ̀dà'à mɨ Azwì Nwî. Ŋ̀gàn ǹloŋ ŋgaa yì ɨ ghɛɛ̀ nɨ̂ ɨ̀dɨ̀gə tsɨ̀m jìi mə ɨ lɛ ŋkarɨsə Galilea aà. 
LUK.4.15	Yesu a ghɛɛ̀ nɨ̂ m̀bìì ǹtɨgə ndɨ'ɨ nɨ̂ ànnù Nwî a ndâŋghòtə baYuda, bə̀ bɨtsɨ̀m bɨ gha'asə̀ nii.
LUK.4.16	Yesu a ghɛɛ̀ a Nazareth a adɨgə yìi mə à lɛ ŋkwi ghu aa; à ghɛ̀ɛ̀ mə̂ aa ŋkuu a ndâghòtə a ajàŋ yìi mə à lɛ sɨ gha'asə ŋghɨrə a njwîŋ̀gɔ̀ŋ aa, m̀bɨɨnə ntəə a ndəŋ a ntwoŋ nɨ̀ghàà nɨ Nwî, 
LUK.4.17	bɨ fâ àŋwà'ànə ŋgàŋntoò Nwì Yesaya ghu mbo, a ŋa'à àŋwà'ànə̀ ya, nyə adɨgə ya yìi mə bɨ lɛ ŋŋwà'ànə̀ ghu mə,
LUK.4.18	“Àzwǐ Mmà'àmbi a tswe a nu mə̀,
LUK.4.18	ǹloŋ mə à tsɔ̀'ɔ gha mə mə̀ mə̀ ka nswoŋ ntoo yì ǹsɨgɨ̀nə̀ a mbô ŋ̀gàŋə̂mfum.
LUK.4.18	À tòo gha mə tâ mə̀ kɛ'ɛnə a mbo ŋ̀gàŋətsaŋ mə bɨ ka fi'isə waa,
LUK.4.18	ɨ kɨɨ swoŋə a mbo bɨ̀fə̀'ə̀nə̀ mə tâ bɨ̀ ka nyə ɨdɨgə.
LUK.4.18	Bə̀ bìi mə bɨ nɨ'ɨ nɨ̂ waa laa bɨ ka kɛntə a nɨ̀'ɨ bo,
LUK.4.19	ɨ kɨɨ kɛ̀'ɛ̀nə̀ a mbo bə̀ mə nòò yìi mə Mmà'àmbî à ka ghɨ̀rə ɨ̀bɔ̀ŋ a nu bo aà à kù'ù mə̂.”
LUK.4.20	À màŋsə̀ mə̂ aa, ŋkusə àŋwà'ànə̀ ya mfa fu a mbo ŋgàŋafà'à ǹdâŋghotə wâ, ǹtɨgə ntswe a nsyɛ̂. Mi'i mɨ bə̂ bɨ̀tsɨ̀m wa nda mɨ bəŋkə̀ ǹtɨgə nlii nii. 
LUK.4.21	A lɔ̀gɨ̀nə̀ ǹtɨgə nswoŋ a mbo bo mə, “Sìi, ànnù yìi mə bɨ ŋwa'anə fàa ɨdɨgə aŋwà'ànə̀ aa, a fɛ̀'ɛ̀ mə̂ mboontə nɨ̀ yuù̀.” 
LUK.4.22	Bə̀ bɨtsɨ̀m bɨ lɛ sɨ tɨgə nswoŋ ɨnnù jî sɨgɨ̀nə̀ ǹloŋ ŋgaà yì. Ŋ̀kɨɨ yɛrə nɨ mɨ̀ghàà mɨ mbɔɔnə mìi mə lɛ sɨ fɛ̀'ɛ̀ ghu ntsù aà; ǹtɨgə nswoŋ nɨ mə, “À sɨ̀ tsi'ì mu Joseph wa à waà bə aa ɛ?”
LUK.4.23	Yesu a swoŋ a mbo bo mə, “ Mə̀ zi mə nɨ̀ ka swoŋ nɨghàà nî nanaa nuà a mbo mə̀, ‘Dokta, tsu'u ɨbɨ̀ɨ nû ghô; ɨ ghɛ̀ɛ̀ nɨ̂ m̀bìì swoŋ mə tâ mə̀ kɨ ghɨrə ɨnnù jî yɛ̌yɛrə jìi mə nɨ̀ kɨ̀ yu'u mə mə̀ kɨ̀ ghɨ̀rə a Kapernaum aa, fàa nɨkurə bù.’” 
LUK.4.24	Yesu a ghɛɛ̀ nɨ̂ m̀bìì ǹswoŋ mə, “Tsi'ǐ annù nɨ̂ŋkòŋ, mə̀ swoŋ a mbo bù mə kaa bɨ sɨ ŋgàŋntoo a ala'a bo bii. 
LUK.4.25	La mə̀ swoŋ tsi'ì ànnù nɨ̂ŋkoŋ a mbo bù mə, bɨ̀kwì'ì bɨ bâŋgyɛ̀ bî ghà'àtə̀ bɨ lɛ ntswe a ala'a Israel wa noò Elijah, mə Nwì a lɛ ntsitə aburə atu ɨ̀lòò ji tarə nɨ bɨ̀sàŋ bi nto'o, kaa mbə̀ŋ wa'à loo, mɨ̀kwenə̀ yî ǹtɨ̀ɨ̀ a kuu wa ala'à. 
LUK.4.26	Kaa Nwì à lɛ wa'ǎ Elijah a mbo ŋù dàŋ too ntsyatə mâŋgyɛ Zarephath yuyu yìi mə à lɛ ntswe a ala'a Sidon, mbə ŋkwi'i màŋgyɛ̀ aà. 
LUK.4.27	Ŋ̀gàŋakɨ̀kwen ɨ lɛ ntswe a ala'a Israel ŋgha'a wâ noò ŋ̀gàŋntoò Nwì Elisha; a kɨ̂ mmɛ tsi'ì Naaman, ŋù baSyria yìi mə bɨ lɛ ghùrə akɨ̀kwen yi.”
LUK.4.28	Bə̀ bɨ̀tsɨ̀m bìi mə bɨ lɛ ntswe wa ndâŋghòtə aa, bɨ yù'ù mə annù yìi mə Yesu à swòŋ aa, ǹtɔ̀ŋə̂ waa ɨ naŋsə̀ ǹlwi, 
LUK.4.29	bo bɨɨ̀nə̀, ǹtii yi mfɛ'ɛ nɨ ghu wa mûm àla'a bo, ǹlɔgə yi ŋkɔ'ɔ ŋghɛɛ nɨ ghu a mbɛ̀ɛ̀ nta'a yìi mə bɨ̀ lɛ mbɔɔ ala'a ya ghu aà, a adɨgə yìi mə abàŋ a lɛ ntswe ghu aa mə bɨ bɨŋsə yi ghu. 
LUK.4.30	La Yesu a bâŋnə̀ ǹtsya a tɨtɨ̀ɨ bo ŋghɛɛ yi.
LUK.4.31	Yesu a ma'àtə̀ ǹsɨgə ŋghɛɛ a Kapernaum, yìi mə à nɨ njɔ̀'ɔ̀ àla'a yì mɔ̀'ɔ a Galilea aa. À bə a njwîŋgɔ̀ŋ a ghɛɛ̀ ŋka ndɨ'ɨ nɨ̂ ànnù Nwî. 
LUK.4.32	Bə̀ yɛrə̀ a ajàŋ yìi mə à lɛ sɨ dɨ̀'ɨ̀, ǹloŋ mə nɨ̀ghàà ni nɨ lɛ ntswe nɨ àdà'à. 
LUK.4.33	Ŋù yî mɔ̀'ɔ à lɛ ntswe wa ndâŋghòtə mə à lɛ ntswe nɨ̂ àzwì demon yî bɨ̂. À yə̀ mə̂ Yesu aa, nyə'ə tsi'ì nɨ̀ ǹjì yî ǹtɨ̀ɨ̀, ǹswoŋ mə, 
LUK.4.34	“Ah! Mà'àtə̀ yi'i! Ò tswe aa nɨ̂ àkə̀ bi'inə̀, a Yesu, mu Nazareth? Ò zi aa a ntâ ŋ̀gɨ'ɨ a nu bì'ì aa ɛ? Wa mə̀ zi ŋû yìi mə ò nɨ ghu aà. Ò bə aa Yu wa yìi mə à Laa màŋsə̀, ǹlo a mbo Nwì aà.”
LUK.4.35	La Yesu a wenə̀ yi nswoŋ mə, “Kutə ntsû ghô, fɛ̀'ɛ̀ ghu nû!” Àzwì yî bɨ ya a ma'à ŋû wa a nsyɛ a tɨtɨ̀ɨ bo, m̀fɛ'ɛ ghu nû, la kaa wa'à yi bâŋnə̀ ǹləənsə.
LUK.4.36	Bə̀ bɨ̀tsɨ̀m bìi bɨ lɛ ntswe wa nda aa, bɨ yɛrə ntɨgə nswoŋə bo nɨ bo mə, “Àa ajàŋə mbuu nɨghaà akə a yuà aa ɛ? Ǹloŋ mə à wenə ɨzwì jî bɨ nɨ̀ àdà'à bo bɨ̀ mɨ̀tɨ̀ɨ̀ ɨ fɛ'ɛ̀kə̀.” 
LUK.4.37	Ŋ̀gàn yì ɨ̀ lɛ ŋghɛ̀ɛ̀ ɨdɨgə tsɨ̀m maa mbù'ù àlà'à.
LUK.4.38	Yesu a ma'àtə̀ ǹdâŋghòtə ya ŋghɛ̀ɛ̀ ŋ̀kuu a nda Simon. Maa noò nɔ̂ŋsə Simon a tswê nɨ fibà yî ǹtɨ̀ɨ̀. Bɨ twoŋə̀ yi mə tâ à zi ŋkwɛtə yi. 
LUK.4.39	Yesu a zî ǹtəə wa mbɛ̀ɛ̀ ɨ̀kùu màŋgyɛ̀ wa, ŋwenə fibà wa a swoŋ mə tâ à ma'atə yi. À swòŋ mə̂ tɨ màŋsə̀ aa fibà wa a ma'atə mâŋgyɛ̀ wa a burə̀ m̀bɨɨ̀nə̀ ntɨgə nlɔɔ mɨjɨ fa a mbo bo.
LUK.4.40	Nòò à kà mə̂ aa ntso, bə̀ bɨ̀tsɨ̀m bìi mə bɨ lɛ ntswe nɨ ŋ̀gàŋmɨghɔ̀ɔ̀, jìi mə ɨ lɛ tswe nɨ mɨ̀ghɔ̀ɔ̀ tsi'ǐ ɨbəŋ ɨbəŋ aa, bɨ lɔgə̀ ǹzi nɨ bu a mbo Yesu; a nɔ̂ŋsə̀ m̀bô mi a atu bo yî mɔ̀'ɔ yî mɔ̀'ɔ, ŋghurə waa. 
LUK.4.41	Ɨ̀zwì jî bɨ ɨ lɛ ŋkɨ mfɛ'ɛ a mɨ̂ntɨɨ bì ghà'àtə̀, ǹyə'ənə mə, “Ò laa mbə Mu Nwì!” Lâ Yesu a wenə̀ waa kaa wa'à mà'àtə̀ mə tâ bo ghaa nloŋ mə ɨ̀zwì jya ɨ lɛ nzi mə Yesu à laa mbə Ayɔ'ɔ̀ Nwì wâ.
LUK.4.42	Àbɛ̀ɛ̀ a kà mə̂ aa mfu'u Yesu a ma'àtə̀ mûm àla'a ya ŋghɛ̀ɛ̀ a adɨgə yìi kaa bə̀ lɛ ŋwa'à ghu tswê. Bə̀ bya bɨ tɨgə̀ ǹlɔɔ nii, ŋghɛɛ nyə adɨgə yìi mə à lɛ ntswe ghu aa, kaa wa'à bù mbii mə à ma'atə waa. 
LUK.4.43	La Yesu a swoŋ a mbo bo mə, “Mə̀ tswe nɨ̀ ŋ̀ka nsɛ̀ɛ̀nsə ntoo yì sɨgɨ̀nə̀ ǹloŋə annù nɨfɔ̀ Nwî ya a mɨkurə mi mɔ'ɔ̀; ǹloŋ mə à nɨ̂ ǹji'ì ànnù yìi mə bɨ lɛ ntoo gha fàa mbi ghuu aà.”
LUK.4.44	Maa ajàŋ a tɨgə̀ ŋ̀ghɛɛ ntɨgə nswoŋə nɨ̂ ànnù Nwî a mûm ndaŋghòtə jìi ɨ lɛ ntswe a Yudaea aà.
LUK.5.1	Yesu à lɛ ntəə a mbɛ̀ɛ àtsùmə nta'a a Gennesaret, bə̀ tinə̀ ǹzi ghu mbɛ̀ɛ̀ a nyu'u nɨ̀ghàà nɨ Nwî. 
LUK.5.2	A yə̂ ɨ̀kanu'u ji baa ɨ tswe wa aghəŋə ŋkì jìi mə ŋgǎŋnlə̂mbwɛ̀ jìi ɨ lɛ ntswe nɨ juu aa, ɨ lɛ mmà'àtə̀ m̀fɛ'ɛ ŋghɛ̀ɛ̀ a nsì'i mbunjyâ jyaa. 
LUK.5.3	Yesu a kuu wa mûm àkanu'u ya yi mɔ'ɔ yìi mə a lɛ mbə yî Simon aa, ǹswoŋ ghu mbo mə tâ à tintə nlo nɨ yu wa aghəŋə ŋkì ŋ̀kuntə nɨ yu. Yesu a tɨgə̀ ǹtswe wa mum àkànu'u ntɨgə ndɨ'ɨ nɨ̂ bə̀ bya ghu.
LUK.5.4	À màŋsə̀ mə̂ a ndɨ'ɨ waa laa, a swoŋ a mbo Simom mə, “Ghɛ̀ntə a adɨgə yî tsòtə̀ m̀ma'a mbunjya yo ya ghu ta ko mbwɛ̀.”
LUK.5.5	Simon a kwi'i ghu mbo mə, “Masa, bì'ì nɨ nzwi nû yì'ì nɨ̂tugə kàa tsi'ì ŋ̀kô àyoò! Lâ m̀bə yìi mə â swǒŋ wô aa, mə̀ ka mà'a mbunjya yâ.” 
LUK.5.6	Bo mà'à mə mbunjya ya maa noò aa, m̀bwɛ̀ mî ghà'àtə̀ mɨ kwo ghu, m̀bunjyâ jyaa jya ɨ tɨgə̀ ǹlɔɔ nàâ ǹtèèŋkə. 
LUK.5.7	Bo tɨgə̀ ǹtwoŋ ŋgǎŋakòrə̂ jyaa jìi mə ɨ lɛ ntswe nɨ̂ àkanu'u jî mɔ'ɔ jyaa mə ɨ̀ zi ŋkwɛtə waa. Bo zî bo bo lwensə̀ àkànu'u jya ji baa ɨ luu, ntɨgə nlɔɔ nɨ bə̂ ǹsɨgə ŋkoŋə a mûm ŋ̀kì. 
LUK.5.8	Simon Peta, à yə̀ mə̂ ma la, ŋkenə a nsi Yesu ǹswoŋ mə, “Lò gho a mbɛ̀ɛ mə̀ m̀bâ M̀mà'àmbî ǹloŋ mə mə̀ nɨ ŋù ŋ̀ghɨ̀rə ɨ̀nnù jî bɨ̂.”
LUK.5.9	À lɛ nswoŋ laa nloŋ mə annǔ kôntsù a lɛ ntswa yi bo bɨ̀ bə̀ bî mɔ'ɔ bya bìi mə bo bo lɛ ntswe aa, ǹloŋ ndùu mbwɛ̀ mya mìi mə bo lɛ ŋko aà. 
LUK.5.10	Ma yû a lɛ ŋkɨ mbə annǔ kôntsù a mbo Jɔn nɨ Jɛms, ŋ̀gǎŋakòrə̀ Simon ji mɔ'ɔ, bìi mə bɨ lɛ mbə bɔɔ bɨ Zebedee aà. Yesu a swoŋ a mbo Simon mə, “Tsùu kɨ bɔ'ɔ bə̂; ǹlɔgɨnə tsɨ̂tsɔ̀ŋ, ò ka tɨgə koo aa bə̀.” 
LUK.5.11	Bo lɛ nswuŋ ɨkànu'u jyaa jya mfɛ̀'ɛ̀sə a nta'a mmà'atə njoò tsɨ̀m ǹtɨgə nyoŋə nɨ̂ Yesu.
LUK.5.12	Yesu à kà mə̂ aa ŋghɛɛ wa njɔ̀'ɔ̀ àla'a ya yì mɔ̀'ɔ, ŋù mɔ̀'ɔ a zî, yìi mə nû yì ɨ̀ lɛ nluu nɨ̂ àkɨ̀kwen aà. À yə̀ mə̂ Yesu aa, ŋ̀wò ghu nsi, à kùu kuu. M̀bu'u mbo ghu mbo nswoŋ mə, “M̀mà'àmbî, ò bə kɔ̀ŋ boŋ, ò ghɨ̀rə nû yà ɨ laà. 
LUK.5.13	Yesu a nâsə̀ àbô yi mmɔɔntə yi ghu, ǹswoŋ ghu mbo mə, “Mə̀ kɔ̀ŋə̂; tâ nû yò ɨ̀ laa.” Àkɨ̀kwen ya a lɛ ŋkɨ mburə ŋghɛnsə nsɨgə ghu nû. 
LUK.5.14	Yesu a wa'àsə̀ yi mə tâ tsuu a mbo ŋù lǒ swoŋə; lâ m̀baŋnə nswoŋ ghu mbo mə, “Ghɛ̀ɛ ndɨ̀'ɨ ɨbɨɨ nû gho a mbo ŋgàŋmà'a Nwì. M̀fa ayoo mmà'a Nwì yìi mə Moses à lɛ nlə̀ə̀ aa tǎ dɨ̀'ɨ a mbo bə̀ mə nû yò ɨ̀ làà mə̂.”
LUK.5.15	Ka mə Yesu à lɛ nswoŋ ma mùu ajàŋ aa, ŋ̀gàn ya ɨ̀ lɛ bàŋnə̀ m̀bu sɛ̀ɛ̀nə sɛ̀ɛ̀nə. Ǹnɔ̀ɔ̀ bə̂ ɨ lɛ sɨ tɨgə nzi a nyu'utə̂ ànnù yìi mə à lɛ sɨ dɨ̀'ɨ aa, bo bɨ̀ mə tâ à ghurə mɨghɔ̀ɔ̂ myaa. 
LUK.5.16	Lâ Yesu a ma'àtə̀ waa ŋghɛɛ a nta'a mɨwɛ̀ɛ̀ mɨwɛ̀ɛ̀ a ntsà'àtə Nwì ghu.
LUK.5.17	À bə̀ mə a njwi yì mɔ̀'ɔ, Yesu a kâ ǹdɨ'ɨ annù Nwî, baPharisai bo bɨ̀ ŋ̀gǎŋndɨ̀'ɨ bɨ̀nɔ̀ŋsə̀ bìi mə bɨ lɛ nlǒ a mɨkurə mɨ̀ tsɨ̀m a Galilea nɨ Judea, bo bɨ̀ Yerusalem aa, bɨ tswê ghù. Yesu à lɛ nluu nɨ mɨ̀dà'à mɨ Mmà'àmbi a ŋghurə mɨ̀ghɔ̀ɔ̀ ghu. 
LUK.5.18	Bɨ tɨ̀ mə̂ tɨ yə bə̀ bî mɔ'ɔ bɨ zî, m̀be'e ŋû yì mɔ̀'ɔ yìi mə à lɛ mbwenkə aa nɨ fɨ̀kùù. Bo lɛ sɨ lɔ̀ɔ̀ mânjì yìi mə mbə bo tsyâ ghu ntɛ'ɛ ŋû nɨ̀ghɔ̀ɔ̀ wa a nsi Yesu.
LUK.5.19	M̀bə yìi mə ǹnɔ̀ɔ̀ bə̂ ɨ lɛ ntswe nluu ɨdɨgə, kaa mânjì yìi mə mbə bo tsyâ ghu a wa'à bə aa, bo lɛ ŋkɔ'ɔ a atu nda, ǹsaa nɨkàŋ, ǹtsurəsə fɨ̀kuu fya nsɨgɨsə ntɛ'ɛ ŋû nɨ̀ghɔ̀ɔ̀ wa a nsi Yesu. 
LUK.5.20	Yesu à yə̀ mə ajàŋə abìintɨɨ yìi mə bə̀ bya lɛ ntswe nɨ yu aa, nswoŋ mə, “Ŋùmbâŋnə̀, wa bɨ lì'ìnə̀ mə ɨfansə ɨnnù jô.” 
LUK.5.21	Ŋ̀gǎŋdɨ'ɨ bɨ̀nɔ̀ŋsə̀ bo bɨ̀ baFarɨsai bo lɔgɨ̀nə̀ ǹtɨgə mbetə mə, “Ghuù ŋù mə a ghàa mɨghàà m̀bəgɨtə nɨ̂ Nwî ghu aa à nɨ wò aa ɛ? Ŋù tsù à tswe ghu mə mbə a lì'ìnə ɨbɨ bə̂ ǹtsyatə Nwî aa ɛ?”
LUK.5.22	Yesu a zî ɨ̀nnù jìi mə bo lɛ sɨ betə nɨ̂ waa bo nɨ bo aa, ŋ̀kwi'i a mbo bo mə, “Nɨ betə ɨbetə̀ jû a mûm ǹtɨɨ bù aa a ya? 
LUK.5.23	A laà ǹyaŋsə aa a nswoŋ mə, ‘Bɨ li'inə ɨ̀fansənnù jo,’ kə̀ a nswoŋ mə, ‘Bɨ̀ɨ̀nə ŋka ntəə aa ɛ?” 
LUK.5.24	Lâ mə̀ ka ghɨ̀rə tâ nɨ̀ zi mə Mu Ŋù a tswe nɨ̀ àdà'à fàa atu nsyɛ a nli'inə ɨ̀fansənnù bə̂.” À ghàà mə̂ laà ǹtɨgə nswoŋ a mbo mbwɛ̀nkə̀ wa mə, “Mə̀ swòŋ a mbo wò, bɨ̀ɨ̀nə̂, m̀be'e fɨkuù fo fya ŋghɛ̀ɛ̀ gho a nda wò.” 
LUK.5.25	M̀bwènkə̀ wa a kɨ̂ m̀burə mbɨɨnə a nsi bo, mbe'e fɨkuu fya mə à ghɨ̀rə nnɔ̀ŋ ghu aa, ntɨgə ŋghɛɛ nii a nda yu, ŋgha'asə nɨ̂ Nwî. 
LUK.5.26	Ànnǔ kontsù a kô waa bɨtsɨ̀mə̀. Bo tɨgə̀ ŋ̀gha'asə nɨ̂ Nwî, nɨ̀bɔ'ɔ nɨ tswâ waa, bo tɨgə̀ ǹswoŋə nɨ mə, “Bì'ì yə̂ ɨ̀nnù jî swèrə̀ ǹswerə siì.”
LUK.5.27	Ma yû ànnù a tsyà mə̂ a kâ m̀fɛ'ɛ nyə ŋû ŋ̀kwɛrə bɨ̀tax yìi mə ɨ̀kǔm yi ɨ lɛ mbə Levi aa, a tswê a nda ŋkwɛrə bɨ̀tax. Yesu a swoŋ ghu mbo mə, “Zǐ ŋka nyòŋə̀ nàâ.” 
LUK.5.28	A bɨɨ̀nə̀ m̀ma'atə njoò tsɨ̀m, ŋ̀ka yoŋə nii.
LUK.5.29	Levi a ghɛɛ̀ ŋ̀ghɨrə adìnà yî wè a nda yu a mbo Yesu. Ŋ̀gǎŋŋkwɛrə bɨ̀tax bî ghà'àtə̀ nɨ bə̀ bi mɔ'ɔ bɨ lɛ ŋkɨ nzi ghu bo bo tswê a atu atɛtə̀ ǹjɨ. 
LUK.5.30	BaPharɨsaì bo bɨ̀ ŋgǎŋdɨ'ɨ bɨ̀nɔ̀ŋsə̀ bya bɨ lɔgɨ̀nə̀ ŋka nnurəkə nloŋ ŋgǎŋyəgə̂nnù Yesu, nswoŋə nɨ mə, “A ghɨ̀rə àkə̀ mə tâ ò ka njɨ ŋkɨɨ nno bu bɨ̀ ŋgǎŋkwɛrə bɨ̀tax bo bɨ̀ ŋgǎŋghɨrə ɨ̀nnù jî bɨ aa ɛ?” 
LUK.5.31	Yesu a kwi'i a mbo bo mə, “Bə̀ bìi mə bɨ tswe bɨ̀tɨ̀ɨ̀ aa, kaa bɨ sɨ docta lɔɔ, a docta aa a lɔ̀ɔ̀ tsi'ì bə̀ bìi mə bɨ ghɔ̀ɔ̀ aà. 
LUK.5.32	Kaa mə̀ sɨ̀ zi aa a ntwoŋ bə̀ bìi mə ɨ̀nnù jyaa ɨ tsinə aà, mə̀ bàŋnə nzì aa a ntwoŋ ŋgǎŋghɨ̀rə ɨ̀nnù jî bɨ mə tâ bo bəŋkə mɨ̂ntɨɨ̀ myaa.”
LUK.5.33	BaFarɨsai bya bɨ swoŋ ghu mbo mə, “Ŋ̀gǎŋyəgə̂nnù Jɔn ɨ gha'a si'isə mɨbɨ̀ɨ̀ mɨ nû myaa tɨ jɨ ŋkɨɨ ntsa'atə nɨ̂ Nwì. Ŋ̀gǎŋyəgə̂nnù baFarɨsai ɨ kɨɨ̀ ŋ̀ghɨrə malâ, lâ ɨ̀ jo ɨ bâŋnə̀ ǹjɨ ŋkɨɨ nno.” 
LUK.5.34	Yesu a kwi'i a mbo bo mə, “Mbə ò ghɨrə̀ bə̀ bìi mə bɨ zi a adɨgə nɨyɔ'ɔ aa bɨ si'i nɨ̀ ǹjì wa noò mə ndoo mûŋgen wa à tswe a tɨtɨ̀ɨ bo aa ɛ? 
LUK.5.35	Nòò a zì mə bɨ ka lɔ̀gə ndoo mûŋgen wa lɔ̀'ɔ̀sə̀ tâ bo tɨgə nsi'isə nɨ mɨ̀bɨ̀ɨ̀ mɨ nû myaa tɨ jɨ̂ maà noò.”
LUK.5.36	A lɛ ŋghɛ̀ɛ̀ nɨ̂ m̀bìì ŋ̀kɨ nswoŋ nɨghàà nî nanaa a mbo bo: “Kaa ŋù à sɨ asa'a àtsə̀'ə̀ nɨ̂ àtsə̀'ə̀ yî fii sàtə̀ ŋ̀kɛɛ nɨ̂ yì lwèn ghu; à bə ghɨ̀rə̀ maa ajàŋ boŋ à sàtə̀ àtsə̀'ə̀ yî fii ya, kaa àsa'a atsə̀'ə̀ yî fii ya bo bì yì lwèn ya kaa wa'à bòòntə̀. 
LUK.5.37	Kaa ŋù a wa'à nɨ̀ mɨ̀lù'ù mî fii kɨɨ nlɔgə nnɨŋə nɨ ŋgùù mɨ̀lù'ù yî ǹlwenə̀; à bə ghɨ̀rə̀ ma la boŋ mɨ̀lù'ù mî fii mya ka bwi ŋgùù ya, ɨ saa, lɛ boŋ mɨ kɨ̀ mə̂ ǹta ŋgɨ'ɨ nɨ̂ ŋ̀gùù yâ. 
LUK.5.38	Bɨ bàŋnə̀ ǹnɨŋə nɨ mɨ̀lù'ù mî fii laa a nɨ̂ ŋ̀gùù mɨ̀lù'ù yî m̀fiì. 
LUK.5.39	Ànnù yî mɔ'ɔ a kɨ̂ m̀bə mə Kaa ŋù yìi mə à no mɨ̀lù'ù mî lwènə̀ aa, kaa à sɨ mɨlù'ù mî fii bù ǹlɔɔ; nloŋ mə a nswoŋə nɨ mə, ‘Mì lwèn mya mɨ bɔŋə̀.’”
LUK.6.1	À lɛ mbə a njwîŋgɔ̌ŋ baYuda, Yesu bo bɨ̀ ŋ̀gǎŋyegə̂nnù ji kâ ǹtsya a mûm ǹsòò mɨsaŋ, ŋ̀gǎŋyəgə̂nnù ji ɨ kyâ nɨ̀ mɨ̀sàŋ mya mi mɔ'ɔ, nnwùgə̀ ŋ̀kurə. 
LUK.6.2	BaFarɨsai bî mɔ'ɔ bɨ betə̀ waa mə, “Nɨ̀ ghɨ̀rə annù yìi mə nɔ̀ŋsə̀ à sɨ̀ bii mə bɨ̀ ka ŋghɨrə a njwîŋgɔ̀ŋ aa a ya?” 
LUK.6.3	Yesu a kwi'i a mbo bo mə, “Nɨ̀ lɛɛ̀ ŋ̀wa'ǎ annù ya mə Mfɔ̀ David a lɛ ŋghɨ̀rə̀ a noò yìi mə njì ɨ̀ lɛ nyaŋə yi bo bɨ̀ bə̀ bìi mə bo bo lɛ ntswe aa twoŋ aa ɛ? 
LUK.6.4	Ajàŋ à lɛ ŋkuu a ndânwì ǹlɔgə Abaa Mmà'a Nwì ya ŋkurə ŋ̀kɨ mfa yî bə̂ bìi mə bo bo lɛ ntswe aa ɛ? Lâ bì'inə̀ zi mə nɔ̀ŋsə̀ à dɨ̀'ɨ mə mbə a kurə tsi'ì ŋ̀gǎŋmà'anwì ŋkurə abaa ma yâ! 
LUK.6.5	Ǹtɨgə nswoŋ a mbo bo mə, “Wa Mu Ŋù à nɨ Mmà'àmbi yìi a asa'a njwîŋgɔ̀ŋə̀ aà.”
LUK.6.6	A bû m̀bə a njwîŋgɔ̀ŋ yî mɔ̀'ɔ, Yesu a kuu a ndâŋghòtə ŋka ndɨ'ɨ ànnù Nwî ghu. Ŋù yì mɔ'ɔ a tswê ghu mə nɨ̀kwɛɛ̀ ni nî mà'à nɨ lɛ ŋkwo. 
LUK.6.7	Ŋ̀gǎŋdɨ'ɨ Nɔ̀ŋsə̀ bo baFarɨsai bɨ lii mə bo ka yə tâ à ghurə ŋû a njwîŋgɔ̀ŋ tâ bo nɨŋ ànnù ghu nû lɛ. 
LUK.6.8	Lâ à lɛ nzi ɨmmɔ̀ɔ̀ntə̂ jyaa, ntɨgə nswoŋ wa mbô àku nɨkwɛɛ wa mə, “Zǐ ntəə faà.” A kɨ̂ m̀bɨɨnə nzì ǹtəə ghu. 
LUK.6.9	Yesu a tɨgə̀ m̀betə waa mə, “Nɔ̀ŋsə̀ à laa mbii aa mə mbə bɨ ŋghɨ̀rə aa ɨbɔ̀ŋ a njwîŋgɔ̀ŋ kə̀ ɨ̀bɨ aa ɛ? Mə bɨ̀ yweensə ŋù kə̀ mə bɨ̀ zwitə aa ɛ? 
LUK.6.10	A tɨgə̀ m̀bəŋkə yi, ǹlii waa ntsya ŋkarɨsə, ǹswoŋ mə, “Sìntə abô yô. A kɨ̂ ŋ̀ghɨrə tsi'ì maa ajàŋə̀. Àbô yi ya a tɨɨ̀. 
LUK.6.11	Bɨ yə̀ mə̂ laà, mɨ̀ntɔ̂ŋ myaa mɨ lwînə̀ bo tɨgə̀ ŋ̀ghaa bo nɨ bo ŋwa'a nɨ mə bo ka ghɨ̀rə̀ nɨ Yesu mə akə lɛ?
LUK.6.12	A bə a nɨ̂ ǹjwi mà jya Yesu a kɔ'ɔ ŋghɛ̀'ɛ a atu nta'a a ntsa'atə Nwì ǹtɨgə ŋghɛɛ nlɛ a ntsà'àtə Nwǐ ntsà'àtə̂. 
LUK.6.13	Àbɛ̀ɛ̀ a fu'ù mə̂, a twoŋ ŋgǎŋyəgə̂nnǔ ji, ntsɔ'ɔ nɨghûm ǹtsò baa, ntwoŋə waa nɨ̂ ŋ̀gǎŋntoò ji. 
LUK.6.14	À lɛ ntwoŋ Simon yìi mə à lɛ ntswě ɨkûm yì nɨ Peta aa, bo Andrew, mumaà yì, nɨ Jɛms abɔ̀'ɔ Jɔn, nɨ Philip bo Batholemiah, 
LUK.6.15	nɨ Mateo bo bɨ̀ Thomas, nɨ Jɛms yìi mə à lɛ mbə mu Alfeus, nɨ Simon yìi mə bɨ lɛ sɨ kɨɨ ntwoŋə nɨ Zealot aa, 
LUK.6.16	a bɔ̀'ɔ Judas mu Jɛms, nɨ Judas Iscariot, wa yìi a lɛ mfèè Yesu aà.
LUK.6.17	A tɨgə̀ ǹsɨgə bo bo nsɨgə ntəə a adɨgə nɨbɔrə, bo bɨ̀ ǹnɔ̀ɔ ŋgǎŋyəgə̂nnù ji nɨ̂ ǹnɔ̀ɔ̀ bə̂ yî ghà'àtə̀ yìi ɨ lɛ nlǒ a ala'a Yudea bo bɨ̀ a ala'a Yerusalem tsi'ì tsɨ̀m, bo bɨ̀ ɨ̀too jìi ɨ lɛ ntswe a aghəŋə ŋkǐ Tyre bo bɨ̀ a Sidon aà. Bə̀ ma bû lɛ nzì aa mə bɨ zǐ a nyu'u annù yìi à lɛ sɨ swoŋə aà, mə tâ à kɨ ntsu'u mɨghɔ̀ɔ̂ myaa. 
LUK.6.18	À lɛ ŋkɨ mfi'i ɨzwì jî bɨ a ɨto'o bə̀ bìi ɨ lɛ sɨ fa ŋgɨ'ɨ a mbo bo aà. 
LUK.6.19	Ǹnɔ̀ɔ̀ bə̂ bya lɛ sɨ to nɨ̂ a mmɔ̀ɔ̀ntə̂ yi nloŋ mə àdà'à a lɛ sɨ fɛ̀'ɛ̀ ghu nu ntsu'u nɨ̂ waa.
LUK.6.20	A ŋɛntə̀ mi'ì mi nlentə ŋgǎŋyəgə̂nnù ji ghu, nswoŋ mə,
LUK.6.20	“M̀bɔɔnə a mbo bù bìi mə nɨ̀ fumə aa, nloŋ mə ànnù nɨfɔ̀ a aburə à nɨ̂ à yuu.
LUK.6.21	M̀bɔɔnə a mbo bù bìi mə ǹjɨ̌ ɨ yaŋə ghuu tsɨ̂tsɔ̀ŋ aa, nloŋ mə nɨ̀ ka jɨ ɨ yurə. M̀bɔɔnə a mbo bù bìi mə nɨ yə'ə tsɨ̂tsɔ̀ŋ aa nloŋ mə nɨ̀ ka yǐ wyɛ̀tə̀ aà.
LUK.6.22	M̀bɔɔnə a mbo bù mə mbə bə̀ kâ m̀baa nɨ̂ ghuu, ŋka mfurə nɨ̂ ghuu, ŋkɨɨ mbəgɨtə nɨ̂ ghuu, mme'e nɨ̂ mɨ̀kûm muu mə nɨ̀ nɨ ŋgǎŋghɨ̀rə ɨ̀nnù jî bɨ nloŋ ŋgaa Mu Ŋù aà. 
LUK.6.23	Nɨ̀ ka ndorɨtə nlɨtə nnaŋə nɨ nɨ̀dorə maa njwì ǹloŋ mə mɨ̀tsɔ'ɔnə mɨ afà'â muu a aburə mɨ gha'à. À nɨ̂ àjàŋ mə bɨ̀tà bɨ bɨ̂taà buu lɛ sɨ ghɨ̀rə a nû ŋgǎŋntoo Nwî aà.
LUK.6.24	“Lâ ŋ̀gɨ'ɨ ɨ̀ tswe a nu bù bya bìi nɨ̀ nɨ ŋgǎŋkabə aa, nloŋ mə nɨ̀ kwɛ̀rə̀ mə̂ ǹjoo jya jìi ɨ ghɨ̀rə̀ nɨ̀ dorətə̀ aà.
LUK.6.25	Ŋ̀gɨ'ɨ ɨ̀ tswe a nu bù bya bìi nɨ̀ jɨ nyurə aa, nloŋ mə nɨ̀ ka yǐ tɨgə ntswe nɨ̂ ǹjì.
LUK.6.25	Ŋ̀gɨ'ɨ ɨ̀ tswe a nu bù bìi mə nɨ wyɛ̀ tsɨ̂tsɔ̀ŋ aa nloŋ mə nɨ̀ ka yǐ tɨgə jəŋnə ɨ yə̀'ə.
LUK.6.26	Ŋ̀gɨ'ɨ ɨ̀ tswe a nu bù mə mbə bə̀ bɨ̀tsɨ̀m ka swoŋə nɨ̂ ɨ̀nnù jî sɨgɨ̀nə̀ ǹloŋ ŋgaà yùù ǹloŋ mə a nɨ ajàŋ mə bɨ̀tà bɨ bɨ̂taà byaa bɨ lɛ sɨ ghɨ̀rə a nu ŋgǎŋntoo Nwî ji mbwe'esə̀.
LUK.6.27	Lâ nɨ̀ naŋsə yu'utə annù yìi mə swoŋ a mbo bù aa mə, “Ka ŋkɔ̀ŋ nɨ̂ ŋ̀gàŋkɨ̂baâ juu, ŋ̀kɨɨ ŋghɨrə nɨ̂ ɨ̀bɔ̀ŋ a nu bə̀ bìi bɨ bàà ghuu aà. 
LUK.6.28	Ka nɨŋ mbɔɔnə a nu bə̀ bìi mə bɨ nɨŋ ndɔ̀ɔ̀ a atu bù aa, ŋka ntsa'atə nɨ̂ Nwî a atu bə̀ bìi mə bə̀gɨ̀tə̀ nɨ̂ ghuu aà. 
LUK.6.29	M̀bə ŋù à fɛɛ gho faa nɨgha'a lâ, ò ku'ùsə̀ m̀bəŋtə mbɛ̀ɛ̀ yî mɔ̀'ɔ mfa ghu mbo mə tâ à fɛɛ. Bɛlə mə ŋù à kwɛrə akutə̀ yo ò tsɔ'ɔ̀ ɨ̀tsə̀'ə̂ yo yì mà'à ǹyoŋ ŋkù'ùsə̀ ghu. 
LUK.6.30	Ka mfa njoo a mbo ŋù ǹtsɨ̀m yìi mə a lɔntə a mbo wò aa. Bɛɛ mə ŋù a zi nlɔ̀gə ayoò yo, ò tsuù gho bǔ betə kwɛrə. 
LUK.6.31	Ma mùu ajàŋ Ka ŋghɨrə a nu bə̀ ɨ ɨnnù jya jìi mə o kɔ̀ŋə̀ mə bɨ̀ ka ŋghɨrə a nu wò aà.
LUK.6.32	Mbə ò ka ŋkɔŋə tsi'ì bə̀ bìi mə bɨ kɔ̀ŋə̀ nɨ̂ gho aa, boŋ Nwì à ka tsɔ'ɔ ɨfà'à gho aa mə akə aa ɛ? Ǹloŋ mə tsi'ì ŋ̀gǎŋghɨrə ɨ̀nnù jî bɨ ɨ kɨɨ ŋkɔ̀ŋə nɨ̂ bə̂ bìi mə bɨ kɔ̀ŋə̀ waa aà. 
LUK.6.33	Mbə ò ka ŋghɨrə ɨ̀bɔ̀ŋ tsi'ì a nu bə̀ bìi mə bɨ ghɨ̀rə ɨbɔ̀ŋ a nu wò aa boŋ Nwì à ka tsɔ'ɔ ɨfà'â gho aa mə akə̀ aa ɛ? Ǹloŋ mə tsi'ì bə̀ bî bɨ kɨɨ ŋghɨrə maa ajàŋə̀. 
LUK.6.34	Mbə ò ka ntsɔ'ɔsə ŋkabə tsi'ǐ a mbo bə̀ bìi mə ò zi mə bo ka bǔ fa fu aa, boŋ Nwì à ka tsɔ'ɔ ɨfà'â gho aa mə akə̀ aa ɛ? Tsi'ì ŋ̀gǎŋghɨ̀rə ɨ̀nnù jî bɨ̀ ɨ tsɔ'ɔsə ŋkabə a mbo ŋgǎŋghɨ̀rə ɨnnù jì bɨ ji mɔ'ɔ ta bǔ kwɛrə ndùù ma wa fu. 
LUK.6.35	Lâ nɨ̀ baŋnə ŋka ŋkɔŋ ŋgàŋkɨ̂bàâ juu, ŋka ŋghɨrə nɨ̂ ɨ̀bɔ̀ŋ a nu bo. O yi tɨ tsɔ'ɔsə ŋû nɨ̂ ŋ̀kabə ò tsuu kɨ wa'atə mə ò ka bǔ kwɛrə fu bəə bə boŋ mɨ̀tsɔ'ɔnə̀ mɨ ɨfà'â mo mɨ ka yǐ gha'a tâ nɨ̀ tɨgə mbə bɔɔ bɨ Nwîŋgɔ̀ŋ Àkɔ'ɔ̀ntsɨrə. Ǹloŋ mə Nwì a ghɨ̀rə ɨbɔ̀ŋ a nu bə̀ bìi mə kaa bɨ sɨ mɨyà fa aa bo bɨ̀ a nu bə̀ bìi ɨ̀nnù jyaa ɨ bɨ'ɨ aà. 
LUK.6.36	Ka ŋko mɨlə̀ŋnə̀ bə̀ tsi'ì tsǒ Taà ghùù a kɨɨ ŋko mɨlɨ̀ŋnə̀ bə̀ aà.
LUK.6.37	Tsee mɨlɔ'ɔ mɨ bə̂ bi mɔ'ɔ kɨ twitə boŋ kaa bɨ ka wa'à nɨ̀ muu kɨɨ ntwitə. Tsuu kɨ swoŋə nɨ mə ŋù à wô ɨ̀sa'à boŋ kaa bɨ ka wa'à kɨ̀ɨ̀ ǹswoŋə nɨ ò wô ɨ̀sa'à. Ka nlì'ìnə ɨfansənnù bə̂ tâ bɨ̀ kɨɨ nli'inə ɨfànsənnù juu. 
LUK.6.38	Ka mfa nɨ ǹjoo a mbo bə̀ boŋ bɨ ka kɨɨ fa nɨ a mbo wò. Fɨ̀gɨ̀ yî ǹsɨgɨ̀nə̀ yìi mə bɨ tsɨgə, nnɨ̀ŋ nɨŋ, a nàŋsə nluu aa, yìi mə à lùu ntɨgə ya'anə aa, à nɨ yìi mə bɨ ka swì'i a mûm àbo atsə̀'ə̀ yìi mə ò nɔ̀ŋsə mɨtù'u wò aà. Ma la a bə mə fɨ̀gə̀ yìi mə o fa nɨ a mbo bə̀ aa, à nɨ fɨ̀gə̀ yìi mə bɨ ka kɨɨ kɨ fa nɨ a mbo wò aà.
LUK.6.39	À lɛ mbù ǹna nɨghàà a mbo bo mə, “M̀bə̂ m̀fə̀'ə̀nə̀ a ka ntsyasə nɨ mfə̀'ə̀nə̀ yî mɔ̀'ɔ aa ɛ? Boŋ bo bɨtsɨ̀m ka wa'a a mûm àtaa ghɛ̀ɛ̀ ŋ̀wo aa ɛ? 
LUK.6.40	Kaa mbə ŋgàŋyəgə̂nnù a wa'ǎ ŋgàŋndɨ'ɨ̀nnù tsyâtə̀ bə̂. Lâ ŋù yìi mə à yə̀gə̂ ànnù maŋsə aa, a ka bə aa tsi'ì tsǒ ǹdɨ̀'ɨ̀nnù yì.
LUK.6.41	A ghɨ̀rə̂ àkə̀ mə ò ka nyə nɨ̂ àbà'a ati yìi a tswe a nɨli'i ndɨ̂m ghò kaa ŋkɨ'ɨ̀ nɨ̀ koonə yìi à tswe a nɨli'i wò aa yə̂ aa ɛ? 
LUK.6.42	Kə̀ m̀bə ò tsyâ aa la nswoŋ a mbo ǹdɨm ghò mə, ‘Ǹdɨm ghà, zi ta mə̀ fi'i abà'a ati ya a nɨli'i wò’, mə mbə ò tuu koonə wa yìi ɨ̀ tswe nɨli'i wò kɨ yə aa ɛ? Wò, ŋ̀gàŋàbagɨlə̀, fòo ntsyǎ mbìì m̀fi'i koonə wa a nɨli'i wò, boŋ ò ka naŋsə yə abà'ati ya a nɨli'i ndɨm ghò ɨ fi'i.
LUK.6.43	À wa àtì yî sɨgɨ̀nə̀ a sɨ mɨ̂ntà mî bɨ koonə. Kaa àtì yî bɨ wa'à nɨ̀ mɨ̂ntà mî sɨgɨ̀nə̀ kɨɨ koonə. 
LUK.6.44	Bɨ zi mbuu ati yìi a nɨ ghu ntsya aa a njɨm mɨ̀ntâ mi. Kaa mbə ò wa'ǎ maŋgòrə nɨ̂ àti njɔ̂ŋ kyâ, kaa wa'ǎ ajɔ̀ɔ̀ a nɨ kə̀rə̀ kərə kɨ ŋkya. 
LUK.6.45	Ŋù yî sɨ̀gə̀nə̀ a fi'isə aa ɨnnù jî sɨgɨ̀nə̀ a ntɨɨ yu yìi ɨ luu nɨ̂ ǹjoo jɨ̂ sɨgɨ̀nə̀ aà, ŋù yî m̀bɨ a kɨɨ̀ fi'isə aa ǹjoo jì bɨ a ntɨɨ yu yìi ɨ luu nɨ̀ ǹjoo jì bɨ aà. Ǹloŋ mə ǹtsù ŋû ɨ ghàà aa ɨ̀nnù jìi ɨ luu ghu ntɨɨ aà.
LUK.6.46	Bǔ twoŋə nɨ̂ gha mə Mmà'àmbi, Mmà'àmbi, la kaa kɨ'ɨ̀ nɨ̂ ànnù yìi mə mə swoŋə a mbo bù aa ghɨ̀rə̀ aa a ya aa ɛ? 
LUK.6.47	Ŋù ǹtsɨ̀m yìi mə à zi a mbo mə̀ ǹyu'u nɨ nɨ̀ghaâ na ŋkɨɨ mfa'a nɨ̂ ànnù yìi mə mə swoŋ aa, 
LUK.6.48	à bə̀ aa tsi'ì tsǒ ŋù yìi à ghɛ̀ɛ a mbɔɔ̀ ǹda, naŋsə ntoŋə atsənda ya a tsotə̀ ǹsɨgə nt a nɨ̂ àlâŋsə ŋgɔ̀'ɔ̀. Nòò yìi ŋ̀kì ɨ lɛ nluu aa, àkànə ŋkì a zî wa nda, kaa kɨ'ɨ̀ ǹda ya tsɨ̀gɨ̀tə̀ bə̂ ǹloŋ mə bɨ lɛ nnaŋsə ŋghurə ɨ tɨɨ̀ aà. 
LUK.6.49	Lâ ŋù yìi mə a yu'u kaa kɨ'ɨ̀ ghɨ̀rə̀ aa, à bə aa tsi'ì tsǒ ŋù yìi mə à ghùrə nda tɨ̀ tumə̀ àtsə. Nòò yìi mə ŋ̀kì ɨ lɛ nluu aa, àkàŋnə ŋkì a zî ǹtum nda ya ɨ burə̀ ŋ̀ghɛnsə ŋwò yi, ǹjoo nda jya ɨ bɨ'ɨ tsi'ì tsɨ̀m, bwɛ yìi mə a tswe ghu aa a gha'à!
LUK.7.1	Yesu à màŋsə̀ mə̂ a nswoŋ ɨ̀nnù jì jya tsi'ì tsɨ̀m mə à lɛ nlɔ̀ɔ mə bə̀ yu'u aa, ŋkuu ŋghɛɛ a ala'a Kapernaum. 
LUK.7.2	Àtu bɨ̂sogyɛ ŋkhɨ̀ ŋù baRoma yî mɔ̀'ɔ, à lɛ ntswe nɨ ŋ̀gàŋafà'a yìi mə à lɛ naŋsə ŋkɔŋ ŋkɔ̀ŋ aa, a ghɔɔ̀ ǹt̀ɨgə tsi'ǐ a ŋkwô. 
LUK.7.3	À yù'ù mə̂ mə Yesu a zì aa, a too bɨ̀lɨɨ bɨ baYuda ghu mbo mə tâ bɨ̀ zi ntwoŋə yi tâ à zi ŋghùrə ŋàŋàfà'â yì wâ. 
LUK.7.4	Bo zì mə̂ a mbɛ̀ɛ Yesu aa naŋsə mbu'u mbo ghu mbo nswoŋ mə, “Wa à nɨ ŋù yìi à kù'ùnə mə mbə ò kwɛtə̀ yi 
LUK.7.5	ǹloŋ mə à kɔ̀ŋə ala'à yi'inə̀ yû, à lɛ ŋ̀ghùrə̀ yu ŋghurə ndâŋghòtə yì'ì yû.”
LUK.7.6	Yesu a yòŋə̀ waa bo bo ghɛɛ̀. Bo ghɛ̀ɛ̀ mə̂ ǹtɨgə ŋku'u a nda aa, àtu bɨ̂sogyɛ̀ ya a too bɨ̀subɨka'â bi mə bɨ̀ ghɛɛ nswoŋ ghu mbo mə, “M̀mà'àmbî, tsuu ŋgɨ'ɨ yə a nzǐ bə̂, ǹloŋ mə kaa mə̀ sɨ̀ ku'ùnə̀ mə mbə ò zî ŋ̀kuu a nda mə̀. 
LUK.7.7	Kaa mə̀ ghɨ̀rə wa'à kɨ̀ mɔɔntə mə mə̀ kù'ùnə a nzǐ a mbɛ̀ɛ wò. Lâ, ghɛ̀nsə ŋghàà tsi'ì nɨghàà nî fùùrə̀ boŋ ŋ̀gàŋàfà'â ghà ghû à ka tɨɨ. 
LUK.7.8	Ǹloŋ mə mə̀ laa mbə ŋû, ǹtswe nɨ̂ bə̀ bìi mə bɨ tswe nɨ̂ àda'a a atu mə̀ ǹsa'a nɨ̂ ghà, mə̀ kɨ̂ ǹtswe nɨ̂ àdà'a a atu bɨ̀sogyɛ̀ bìi mə mə sa'a aà: Mə̀ bə swoŋ nɨ yì mɔ̀'ɔ mə, “Ghɛ̀ɛ̂!”, boŋ à ghɛɛ̀; mə̀ kɨ nswoŋ nɨ yì mɔ̀'ɔ mə, ‘zǐ!’ a kɨ̂ ǹzî; Bɛɛ mə̀ kɨ nswoŋ a mbô àbù'û ya mə ‘Ghɨ̀rə̀ yulà ànnù!’ a kɨ̂ ŋ̀ghɨrə.”
LUK.7.9	Yesu à yù'ù mə̂ ànnù ya yìi mə à lɛ nswoŋə aa, nyɛrə, mbəŋkə yi nswoŋ a mbo nnɔ̀ɔ̀ bə̂ wa mə ɨ lɛ sɨ yòŋə̀ yi aa mə, “Mə̀ swòŋə a mbo bù mə, tsi'ǐ a ala'a baIsrael, kaa mə̀ lɛɛ̀ ŋ̀kɨ'ɨ̌ abəŋə abìintɨɨ mà yû yə̂.”
LUK.7.10	Bə̀ bya mə bɨ lɛ ntoo aa ɨ lɛ mbu mbɨɨ ŋghɛ̀ɛ̀ fu a nda, mbɨɨ nyə mə ŋgàŋàfà'à wa à tɨ̀ɨ̀ mə̂.
LUK.7.11	Àbàŋtə̀ a tsyà mə̂, Yesu a ghɛɛ̀ a nɨkurə ni mɔ'ɔ mə bɨ lɛ sɨ twoŋə nɨ Nain. Ŋ̀gǎŋyəgə̂nnù ji bo bɨ̀ ǹnɔ̀ɔ̀ bə̂ lɛ ŋghɛ̀ɛ̀ bo bo ghu. 
LUK.7.12	À ghɛ̀ɛ̀ mə̂ ŋ̀ka ŋku'u a ntsǔbù'ù yìi ɨ lɛ sɨ kuu wa nɨkurə, nyə bɨ be'è aku ŋûmbâŋnə̀ yî mɔ'ɔ yìi à lɛ mbə tsi'ì yùyù a mbô ǹdè yì, ǹdè yì wa a kɨ̂ m̀bə ŋgwi'i màŋgyɛ̀, ǹnɔ̀ bə̂ ɨ yoŋə̀ nii. 
LUK.7.13	Mmà'àmbî a yə̂ yi, ŋko mɨlɨ̀ŋnə̀ yì, ǹswoŋ ghu mbo mə, “Tsee kɨ yə̀'ə̀.” 
LUK.7.14	Ŋ̀ghɛɛ mmɔ̀ɔ̀ntə̀ fɨkuu fìi bɨ lɛ mbè'e aku ŋû wa ghu aa, bɨ̀bè'è bya bɨ təə̀ tsi'ì la, a swoŋ mə, “Mûjɔ̀ŋ, mə̀ swòŋə a mbo wò mə tâ ò bɨɨnə!” 
LUK.7.15	Ŋ̀ku wa a bɨɨnə̀ ǹtswe, nlɔgɨnə ŋka ŋghaa. Yesu a fâ yi fu a mbô ǹdè yì.
LUK.7.16	Nɨ̀bɔ'ɔ lɛ ntswa ŋû tsɨ̀m, bo gha'asə̀ Nwî ǹswoŋə nɨ mə, “Ŋ̀gàŋntoò Nwì yî ŋ̀wè à fɛ̀'ɛ̀ mə̂ a tɨtɨ̀ɨ bi'inə̀;” ŋ̀kɨ swoŋ mə “Nwìŋgɔ̀ŋ à kɨ̀ mə̂ nzi ŋghantə bə̂ bi.” 
LUK.7.17	Ǹgàn ma yû m̀bɨ'ɨ ŋgaà yì ɨ̀ lɛ nsɛɛnə a mbù'u Yudea tsɨ̀m bo bɨ̀ ɨ̀too jì ɨ la ntswe ŋkoontə ghu aà.
LUK.7.18	Ŋ̀gǎŋyəgə̂nnù Jɔn ɨ lɛ nswoŋ ɨnnù ma jû tsi'ì tsɨ̀m ghu mbô. 
LUK.7.19	Jɔn a twoŋ ŋgǎŋyəgə̂nnù ji ji baa ntoo waa a mbô M̀mà'àmbi mə bɨ̀ ghɛɛ mbetə mə, “Ò nɨ yu wa mə à tswe nɨ̂ ǹzi aa, kə̀ bì'i bù nyu'utə aa ŋû dàŋ aa ɛ?” 
LUK.7.20	Ŋ̀gǎŋntoo ji jya ɨ ghɛɛ̀ ǹyə yi mbetə yi mə, “Jɔn Ŋgàŋmurə bə̌ ŋkì à toò yi'i a mbo wò mə tâ bì'ì zi mbetə gho mə, ‘Ò nɨ yu wa yìi à tswe nɨ̂ ǹzì aa ɛ? Kə̀ bì'ì bu aa nyu'utə ŋû dàŋə̀ aa ɛ?’”
LUK.7.21	A tɨ bə tsi'ì maa noò aa Yesu à ghurə̀ mɨghɔ̀ɔ̀ mî ghà'àtə̀ a nu bə̀ bo bɨ̀ mɨ̀ghɔ̀ɔ̀ mɨ ŋkwoŋ bə̀; m̀fi'i ɨzwì jî bɨ a ato'o bə̀, ŋ̀kɨ ŋa'a mi'i mɨ bɨfə̀'ə̀nə̀. 
LUK.7.22	A tɨgə̀ ŋ̀kwi'i a mbo bo mə, “Nɨ̀ ŋghɛɛ nswoŋ annù yìi mə nɨ yə ŋkɨ nyu'u aa a mbo Jɔn. Bɨ̀fə̀'ə̀nə̀ yə ɨdɨgə, bɨ̀bwenkə̀ bɨ təə̀, àkɨkwenə a sɨgə̀ nɨ a nu ŋgǎŋakɨ̀kwenə̀, ɨkwotu ɨ yu'ù nɨ̀ ɨ̀nnù, bɨ̀ku bɨɨ̀nə̀ nɨ nɨ̀wô, bɨ swoŋə̀ nɨ̀ ntoo yì sɨgɨ̀nə̀ a mbo ŋgàŋâfumə. 
LUK.7.23	M̀bɔɔnə a nu ŋù yìi mə kaa à sɨ jɨ̀ŋkə̀ ǹloŋə gha aà.
LUK.7.24	Nòò yì mə ǹgǎŋntoo Jɔn jya ɨ lɛ mbu ŋghɛɛ wa laa, a lɔ̀gɨ̀nə̀ ŋka ŋghaa annù ǹloŋ ŋgaa Jɔn ǹswoŋə nɨ mə, “Nɨ̀ lɛ ŋwa'atə mə nɨ ghɛ̀ɛ̀ a nyə aa akə̀ a nta'a mɨwɛ̀ɛ̀ mɨwɛ̀ɛ̀ aa ɛ? Ɨ ŋkɨ̀ŋkà'à yìi mə fɨ̀fə̀rə̀ a tsɨ̀kə̀ aa ɛ? 
LUK.7.25	Nɨ̀ lɛ mfɛ̀'ɛ̀ ŋ̀ghɛɛ aa a nyə̂ àkə̀ aa ɛ? A ŋû yìi mə à lɛ ŋwɛ'ɛ ɨtsə̀'ə̀ jî sɨgɨ̀nə̀ aa ɛ? Bə̀ bìi mə bɨ wɛ'ɛ ɨjàŋ ɨtsə̀'ə̀ majya ǹnaŋsə ntswe nɨ̂ sɨgɨ̀nə̀ aa, ɨ tswe aa a ntɔ'ɔ̀ bɨ̀fɔ̀. 
LUK.7.26	Lâ nɨ̀ lɛ nnaŋsə ŋghɛɛ aa a nyə̂ àkə̀ aa ɛ? A ŋgàŋntoò Nwì aa ɛ? Ɨ̀ɨ̀ŋə, lâ mə̀ swòŋə a mbo bù mə à tsyàtə ŋgàŋntoò Nwì. 
LUK.7.27	À nɨ yu wa yìi mə bɨ lɛ ŋŋwà'ànə̀ ǹloŋ ŋgaà yì aa mə,
LUK.7.27	‘Yə mbà, mə̀ tsyàsə ŋgàŋntoò ghà a mbìi wò,
LUK.7.27	yìi mə à ka ghɛ̀ɛ naŋsə mânjì ghò aà.’
LUK.7.28	Mə̀ swòŋə a mbo bù mə kaa ŋù tsù à sɨ̀ ghu tswê a tɨtɨ̀ɨ bə̀ bìi mə màŋgyɛ̀ à jwe aa, mə à kɔ̀'ɔ̀nə ntsyà Jɔn. Lâ ŋù yìi mə à kə̀'ə nsɨgə nlwi'i a mûm ànnù nɨfɔ̀ Nwî aa, à kɔ̀'ɔ̀nə ntsyà yi.”
LUK.7.29	Bə̀ bɨ̀tsɨ̀m bo bɨ̀ ŋgǎŋkwɛrətaksi bìi bɨ lɛ nyu'u annù ma yû, bɨ lɛ mbeentə Nwì à ghɨ̀rə̂ ànnù yìi àtsinə aà, nloŋ mə a waa a ŋkì aa a lɛ mmurə Jɔn aà. 
LUK.7.30	Lâ baFarɨsai bo bɨ̀ ŋ̀gǎŋndɨ̀'ɨ Nɔ̀ŋsə̀ bɨ lɛ ntuu waa ŋkà'a Nwì ya yìi à lɛ ŋkà'à nloŋ ŋgaa yàà aà, nloŋ mə bɨ lɛ ntuu mə tâ Jɔn a wa'à waa a ŋkì murə̀ aà. 
LUK.7.31	Yesu a ghɛɛ̀ nɨ̂ m̀bìì ǹswoŋ mə, “Mbə mə̀ fɨgɨ̀nə̀ bə̀ bɨ ŋgù'ù buà a nɨ̂ àkə̀ lɛ? Bo naŋsə mbə aa tsi'ì tsǒ àkə̀ aa ɛ? 
LUK.7.32	Bo bə aa tsi'ì tsǒ bôŋkhə bìi bɨ sɨgɨtə ntswe a nsaanə mɨtaa, bî mɔ'ɔ bɨ twoŋə̀ nɨ̂ bì mɔ'ɔ nswoŋə nɨ mə,
LUK.7.32	‘Bì'ì bu'ù ɨ̀kòò kaa nɨ̀ wa'à benə̀,
LUK.7.32	bì'ì yə'ə̀, mbo'o, kaa nɨ̀ wa'à kɨ̀ɨ̀ ǹyə'ə.’
LUK.7.33	Mə̀ swoŋ laà aa nloŋ mə Jɔn ŋgàŋmurə bə̀ a ŋkì à lɛ nzì kaa wa'à nii abaa kurə̀ kaa wa'à nii mɨlù'ù nô, nɨ̀ swoŋ mə, ‘À tswe nɨ̀ demon.’ 
LUK.7.34	Mu Ŋù à zì mə̂ ǹjɨ ŋkɨɨ nno, nɨ̀ swoŋ mə, ‘Yə nɨ̀! À nɨ lɛɛ̀nàà, m̀bə àbarə mɨlù'ù! Ŋ̀kɨ mbə nsûkà'a ŋgǎŋkwɛrə bɨ̀taksi bo bɨ̀ ŋ̀gǎŋghɨ̀rə ɨnnù jì bɨ̂!’ 
LUK.7.35	Lâ bɔɔ bìi mə mɨ̀tsyɛ̀ mɨ Nwɨ̂ mɨ jwe aa, bɨ dɨ'ɨ mə ɨ̀nnù Nwî ɨ tsinə̀.
LUK.7.36	Ŋù baFarɨsai yî mɔ̀'ɔ à lɛ ntwoŋə yi mə tâ à zi njɨ a nda yu. 
LUK.7.37	Nòò yìi mə à lɛ zì ǹtswe ŋ̀ka njɨ aa, màŋgyɛ̌ nɨ̀kurə wa yì mɔ̀'ɔ yìi à lɛ mbə ŋû ŋghɨ̀rə ɨnnù jî bɨ, à lɛ nyu'u mə à tswe njɨ wa nda ŋù baFarɨsai wâ, ǹzi nɨ̂ mɨwurə mì lùmtə̀ a nɨ̂ ǹtsɨ̂ŋ ŋ̀gɔ̀'ɔ̀ àlàbasta, 
LUK.7.38	À zì mə̂ ŋ̀ghɛɛ ntəə a njɨ̌m Yesu, a mbɛ̀ɛ mɨkòrə yu ŋka nyə'ə, ntswu nɨ mɨkòrə̂ mi nɨ mɨ̀làà ǹlɔgə ɨnǒŋtû ji nyɛ'ɛ nɨ mɨ̀kòrə̀ mi mya ghu, ntɨgə nnɔŋə nɨ mɨ̀kòrə̀ mya, ŋkɨɨ nyɔ'ɔ nɨ mɨ̀wurə mì lùmtə̀ myâ. 
LUK.7.39	Ŋù baFarɨsai wa mə à ghɨ̀rə ntwoŋə Yesu aa, à yə̀ mə annù ya mə màŋgyɛ̀ wa à lɛ sɨ ghɨ̀rə̀ aa, nswoŋ a mûm ǹtɨɨ yu mə, “Ŋù ghû à ghɨ̀rə mbaa bə ŋgàŋntoò Nwì boŋ à zî ŋù yìi à nɨ ghu, ǹzi m̀buu mâŋgyɛ̀ ghû mə a mɔ̀ɔ̀ntə̀ yi aà, ǹloŋ mə à nɨ̂ ŋ̀gàŋghɨ̀rə̂ ɨ̀nnù jî bɨ̂.”
LUK.7.40	Yesu a swoŋ ghu mbo mə, “Simon, mə̀ tswe nɨ̀ ànnù a swoŋ a mbo wò.”
LUK.7.40	A betə yi mə, “À nɨ̂ àkə̀ lɛ ndɨ̀'ɨ̀nnù?”
LUK.7.41	Yesu a swoŋ ghu mbo mə, “Ŋ̀gàŋtsɔ̀'ɔ̀sə ŋkabə yì mɔ'ɔ à lɛ ntswe nɨ ŋgàŋmɨkarə̀ ji ji baa, yì mɔ̀'ɔ a tswâ nii, nɨ ɨbà'atə ŋkabə silva ŋkhɨ̀ ji ntaà,
LUK.7.42	Tsǒ mə a lɛ ntsyànə̀ a mbo bo a ntu aa, a ma'àtə̀ waa bɨtsɨ̀mə̀. Swoŋ a mbo mə̀, ò mɔ̀ɔ̀ntə mə, a ka kɔ̀ŋ ghuu ɨ kɔ̀ŋ yi ɨ tsyàtə̀ yî mɔ̀'ɔ aa ɛ?”
LUK.7.43	Simon a kwi'i mə, “Mə̀ wà'àtə mə, ŋù wa mə nìi nɨkarə nya nɨ lɛ ŋgha'atə aà.” Yesu a kwi'i ghu mbo mə, “Wa ò kwi'i tsi'ì sɨgɨ̀nə̀.” 
LUK.7.44	Ǹtɨgə mbəŋkə a nu màŋgyɛ̀ wa, nswoŋ a mbo Simon mə, “Ò yə mâŋgyɛ̀ ghû aa ɛ? Nòò yìi mə mə̀ ghɨ̀rə ŋkuu a nda wò aa, kaa ò ghɨrə wa'ǎ ŋkì fa mə tâ mə̀ si'i mɨkòrə̂ ma ghu. Lâ à bàŋnə̀ mə̂ ǹsi'i mɨkòrə̂ ma nɨ̀ mɨ̀làâ mi, ǹyɛ'ɛ nɨ̂ ɨ̀nǒŋtû ji. 
LUK.7.45	Kaa ò ghɨrə ŋwa'ǎ mɨghə̀gə̂ ma nɔŋə̀, lâ ǹlɔgɨnə nɨ nòò yìi mə̀ ghɨ̀rə nzì ŋkuu faà aa kaa à ghɨ̀rə̂ ŋ̀wa'à kɛntə a nɔŋ mɨ̀kòrə̂ mâ. 
LUK.7.46	Kaa ò ghɨrə ŋkɨ'ɨ atû ya nɨ̀ mɨ̀wurə yɔ'ɔ̀. Lâ, à bàŋnə̀ mə̂ ǹyɔ'ɔ mɨkòrə̂ ma nɨ̀ mɨ̀ghurə̀. 
LUK.7.47	Ma mùu ajàŋ mə̀ swoŋ a mbo wò mə, ɨ̀nnù jî bɨ ji jya mə jɨ gha'a aa, bɨ lì'ìnə̀ mə̂. A laa ma mùu ajàŋ ǹloŋ mə à ghɨ̀rə ndɨ̀'ɨ àkɔ̀ŋnə̀ yî wè aà. Lâ ŋù yìi mə bɨ li'inə ɨ̀nnù jî bɨ̂ ji ji kə'ətə̀ aa, a kɨɨ ndɨ'ɨ nɨ̂ àkɔ̀ŋnə̀ yî kə̀'ə̀tə̀.”
LUK.7.48	Ǹtɨgə mbəŋ nswoŋ a mbo màŋgyɛ̀ wa mə, “Bɨ lì'ìnə̀ mə ɨfansənnù jô.”
LUK.7.49	Bə̀ bìi mə bɨ lɛ sɨ jɨ bo bo aa, bɨ lɛ nlɔ̀gɨ̀nə̀ ǹtɨgə nswoŋə bo nɨ bo mə, “Ghuù ŋù à bə aa wò mə a lì'ìnə ɨfansənnù bə̂ aa lɛ?” 
LUK.7.50	Yesu a swoŋ a mbo màŋgyɛ̀ wa mə, “Àbìintɨɨ̀ yo a ywèènsə̀ mə̂ ghô, ghɛ̀ɛ̀ nɨ̂ m̀bɔɔnə̂.”
LUK.8.1	À kà mə aa maŋsə ŋkuu wa mûm ǹjɔ̀'ɔ̀ àla'a bo bɨ̀ mɨ̀kurə, ǹtɨgə ndɨ'ɨ nɨ̂ ànnù Nwî ŋ̀kɨɨ nzi nɨ ntoo yì sɨgɨ̀nə̀ ǹloŋ annù nɨfɔ̀ Nwî. A lɛ mbə bo bɨ̀ ŋgǎŋyəgə̂nnù ji jya nɨ̀ghûm ǹtsò baa mə à lɛ ntsɔ'ɔ nɨ̂ ŋ̀gǎŋntoò ji aà. 
LUK.8.2	bo bɨ̀ bàŋgyɛ̀ bî mɔ'ɔ bìi mə à lɛ ŋghùrə̀ waa nɨ̂ ɨ̀zwì jî bɨ bo bɨ̀ mɨ̀ghɔ̀ɔ̂ myaa: mbə Mary yìi bɨ lɛ sɨ twoŋə nɨ Magdalene aa, yìi mə à lɛ mfi'i ɨzwì ji sàmbaa ghu ato'o aa, 
LUK.8.3	ŋkɨ mbə Juana, ŋgwɛ Chuza, yìi mə à lɛ sɨ lèntə njoo Herod aà, ŋkɨ mbə Susana, bo bɨ̀ bi mɔ'ɔ bì ghà'àtə̀. Bàŋgyɛ̀ ma bû bɨtsɨ̀m bɨ lɛ sɨ fa nɨ̂ ǹjoo ŋkwɛtə nɨ̂ waa ghu.
LUK.8.4	Nòò yìi mə nnɔ̀ɔ̀ bə̂ ɨ lɛ nzì ŋ̀ghotə, ǹlo aa a ɨdɨgə ɨdɨgə nzi ghu mbɛ̀ɛ̀ aa, a ghàà a mbo bo nɨ nɨ̀ghàà nî nàà: 
LUK.8.5	“Ŋù m̀bwè'ê ǹjoo à lɛ ŋghɛ̀ɛ̀ a mbwe'e ǹjoò ji; ǹjoo jya jî mɔ'ɔ ɨ wô a ndô mânjì, bə̀ təəntə̀ ghu, bɨ̀sɨŋ bɨ kɨ̂ ǹsyɛ jî mɔ'ɔ ŋkurə. 
LUK.8.6	Ji mɔ'ɔ ɨ wô a atû àlâŋsəŋ gɔ̀'ɔ̀; ɨ tòò mə̂ aa, mbù ǹyɔrə nloŋ mə kaa ɨ lɛ wa'à nɨ̂ ŋ̀kì tswê. 
LUK.8.7	Ji mɔ'ɔ ɨ wô a tɨtɨ̀ɨ kə̀rə̀ kərə; ɨ kà mə̂ aa ŋkɔ'ɔ aa kə̀rə̀ kərə wa a lɨmtə̀ ɨ kwô. 
LUK.8.8	Ji mɔ'ɔ ɨ lɛ ŋkɨ wo nɨ̂ àdɨ̀gə nsyɛ yì sɨgɨ̀nə̀, ŋ̀kɔ'ɔ tsi'ì sɨgɨ̀nə̀, ŋkɨ mfa ŋgwɛ̀'ɛ̀ mɨ̀jɨ ɨ gha'à.” À swòŋ mə̂ maŋsə aa, ntɔŋnə nswoŋ mə, “Ŋù yìi mə à tswe nɨ ɨ̀tôŋnə̀ aa, tâ yu'ù.”
LUK.8.9	Nòò yìi mə Ŋgǎŋyəgə̂nnù ji ɨ lɛ mbetə yi nɨ̂ ǹji'ì nɨ̀ghàà nî nǎnaa ma nû aa, 
LUK.8.10	a swoŋ mə, “Nwì à fa mɨ̀tsyɛ̀ mə tâ nɨ̀ zǐ ɨnnù jî lɔ̀'ɔ̀sə̀ nloŋ annù nɨfɔ̀ yi; la a mbo bə̀ bî mɔ'ɔ, bɨ naa a mbo bo aa nàà, tâ bo tɨ yə, kaa bo wa'à kà ǹyə, kə̀ tɨ yu'u, kaa a wa'ǎ a atu bo ka nlaa.
LUK.8.11	“Ǹji'ì nɨ̀ghàà nî nǎnaa ma nû ɨ̀ bə aa mə: “Ǹjoo ŋ̀gwɛ̀'ɛ̀ jya à nɨ nɨ̀ghàà nɨ Nwî. 
LUK.8.12	Jya jìi mə ɨ lɛ ŋwò a ndômânjì aa à nɨ bə̀ bya mə bɨ yu'u; Satan a zî m̀fi'i nɨghàà nɨ Nwî nya a ntɨɨ bo, tatâ bo tsuu bìì ɨ yweenə. 
LUK.8.13	Jya mə ɨ lɛ wɔ̀ a atu alâŋsəŋgɔ̀'ɔ̀ aa a bə bə̀ bìi mə bo kə nyu'u nɨghàà nɨ Nwî aa, bo kwɛrə nɨ nɨ̀dorə̀; kaa ajàŋ bə̂ ma bû kaa bɨ sɨ̀ nɨ mɨ̀gaŋ̀ tswê. M̀bii aa tsi'ǐ nɨ mû àtɨɨ noò. La nòò yìi mə àkwà'ànə̀ Satan a zi aa, bo wô. 
LUK.8.14	Ŋghɛɛ nɨ̂ ǹjoo jya mə ɨ lɛ wò a tɨtɨ̀ɨ kə̀rə̀ kərə aa, à nɨ bə̀ bya mə bɨ yu'u nɨghàà nɨ Nwî, la a mûm ǹtswêntɨ̀ɨ yaa, ǹjoo mbi bo bɨ̀ ŋ̀kabə, nɨ̀ ɨ̀nnù yìi mə ǹjyǎ nû jyaa ɨ yə̀'ə̀tə̀ aa ɨ fêm ŋghɨrə kaa mɨ̀ntà mìi mɨ koonə kaa mɨ wa'à tɨ̀ɨ̀. 
LUK.8.15	Ǹtɨgə ŋghɛɛ nɨ̂ ǹjoo jya mə ɨ lɛ ŋwò a adɨgə nsyɛ yì ǹsɨgɨ̀nə̀ aa, à nɨ bə̀ bya mə bɨ kɨ nyu'u nɨghàà nɨ Nwî bɨ tswa ntugɨtə a mum mɨ̀ntɨɨ yìi ɨ laa ŋkɨ mbɔŋ aà, ǹtɨgə ŋkoonə mɨ̂ntà a njɨm àtàŋəntɨɨ̀.
LUK.8.16	“Kaa ŋù à laa ŋwa'à nɨ̂ lâm kosə̀ m̀bu nlɔ̀gə̀ nɨ̂ àntɔ̀ɔ̀ ŋ̀kusə ghu, kaa kɨ'ɨ̀ kɨ̀ɨ̀ ŋ̀kosə nnɨŋə nɨ a nji'ì ɨ̀kùù. Ŋù a kɨɨ ŋkosə lâm, a tɛ'ɛ aa a atu atɛtə̀ tà ŋù tɨ kuu a nda a yə̂ ŋ̀kà'à wâ. 
LUK.8.17	ǹloŋ mə kaa àyoò tsu a sɨ̌ alɔ̀'ɔ̀sə̀ tswê mə a ka yǐ wa'à fɛ̀'ɛ̀ nyɛntə. Kaa ànnù yî lə̀ə̀ntə̀ yî tsu a wa'à kɨ̀ ntswe ghu yìi mə kaa bɨ ka yǐ wa'à zî. 
LUK.8.18	Maa ajàŋ, nɨ̀ ka ntsyɛsə̂ nɨ̂ ghuu ajàŋ yìi mə nɨ yu'u aà; ǹloŋ mə ŋù yìi mə à tswe nɨ̂ ju ɨ gha'atə̀ aa, bɨ ka bǔ kù'ùsə̀, lâ ŋù yìi à tswe nɨ ju ɨ kə'ətə̀ aa, tsi'ì jya mə à mɔ̀ɔ̀ntə mə yu tswe nɨ̀ ju aa, baa bàŋnə bǔ kwɛrə ghu mbô.
LUK.8.19	Ǹdè bɨ̀ Yesu bo bɨ̀ bɔɔ bɨ maà bi bǐ mbâŋnə̀ bɨ zî wa adɨgə mə à lɛ ntswe ghu aa, kaa mânjì yìi mə mbə bɨ zî ghu mbɛ̀ɛ̀ kaa wa'à ghu tswê ǹloŋ mə bə̀ lɛ ntswe ntsya ŋkarɨsə yi. 
LUK.8.20	Bɨ kɛ̀'ɛ̀nə̀ ghu mbo mə, “Ǹdè ghò bo bɔɔ bɨ maà bî mbâŋnə̀ bɨ təə a bɛɛ nlɔɔ nɨ̂ ǹyə wò.” 
LUK.8.21	A bâŋnə̀ ŋ̀kwi'i a mbo bo mə, “Ǹdèghà bo bɨ̀ bɔɔ bɨ maà ba bî m̀bâŋnè, à nɨ bə̀ bìi mə bɨ yu'u nɨghàà nɨ Nwî ŋ̀kɨɨ ŋghɨrə nɨ̂ ànnù yìi mə a swoŋ aà.
LUK.8.22	À bə̀ mə a njwi yì mɔ'ɔ Yesu a kuu a mum àkànu'u bo bɨ̀ ŋ̀gǎŋyəgə̂nnù ji ǹswoŋ a mbo bo mə, “Nɨ̀ ghɨrə bì'inə̀ daŋ ghɛ̀ɛ̀ fìi njii àtsùmənta'à.” À swòŋ mə̂ aa, bo bo kuu ntɨgə ŋghɛɛ. 
LUK.8.23	Bo kà mə̂ aa ŋghɛɛ aa, a wô fɨ̀lô. Àfìsə̀ yî tɨ̀ɨ̀ yî mɔ'ɔ a kâ ǹtsya wa atsùmənta'a, ɨ̀kàŋə ŋkì ɨ tɨgə̀ ŋ̀kuu wa mûm àkànu'u nlɔɔ nɨ̂ ŋ̀kòŋsə̂, bo tɨgə̀ tsi'ǐ a ntsǔ nɨ̀wô. 
LUK.8.24	Ŋ̀gǎŋyəgə̂nnù Yesu ɨ ghɛɛ ntsɨgə yi nswoŋ mə, “Masa, Masa, wa bì'inə̀ ka kwokə!”
LUK.8.24	Yesu a bɨɨnə̀ wenə afìsə̀ ya bo bɨ̀ ɨ̀kàŋə ŋkì jî tɨ̀ɨ̀ jìi mə ɨ lɛ sɨ zì ǹlɔɔ nɨ̂ ŋ̀kòŋsə̂ àkànu'u yâ; ɨ burə kɛntə, ɨdɨ̀gə̀ ɨ bɔrə mə tùk. 
LUK.8.25	Yesu a betə̀ waa mə, “Àbìintɨɨ̀ yuu a fə̀ aa ɛ?”
LUK.8.25	Nɨ̀bɔ'ɔ lɛ ntswa waa bo kɨ̂ nyɛrə ntɨgə nswoŋə bo nɨ bo mə, “À nɨ̂ àjàŋ ŋû kə à yuà mə a ghààntə̀ nɨ̂ àfìsə̀ bo bɨ̀ ɨ̀kaŋ ŋkì ɨ yu'unə̀ nii aa ɛ?”
LUK.8.26	Bo lô ǹtɨgə ŋghɛɛ a ala'a baGerasens yìi a lɛ ntswe a ndàŋsə Galilea. 
LUK.8.27	Àjàŋ mə bo lɛ nzì m̀fɛ'ɛ wa mûm àkànu'u aa, ŋù yì mɔ̀'ɔ yìi mə à lɛ nlò wa mûm ǹjɔ̀'ɔ̀ àla'a ntswe nɨ bɨ̀demon, à lɛ nzì ǹtsi'i waa; ŋù ma ghû à lɛ sɨ karə tsi'ì ǹswèrə̀ ǹswèrə̀ a nɨ̂ àndaŋə noò. Kaa wa'à nɨ a nda lɛ̂, m̀baŋnə nlɛtə nɨ aa ɨtu mɨsyɛ̀ a adɨgə yìi bɨ lɛ sɨ twiŋ bə̂ ghu aà. 
LUK.8.28	Nòò yì mə à lɛ nyə Yesu aa, ǹyə'ə tsi'ì nɨ̀tɨ̀ɨ̀, ŋ̀wo ghu nsi, ntɔŋnə nswoŋ mə, “Bì'i ò tswe aa nɨ̀ àkə̀, a Yesu, Mu Nwìŋgɔ̀ŋ yî Àkɔ'ɔ̀ntsɨrə? Mə̀ bu'u tsi'ì m̀bo tâ ò tsuu ŋgɨ'ɨ a nu mə̀ lǒ dɨ̀.” 
LUK.8.29	À lɛ tɨ bə aa boŋ Yesu à swòŋ mə̂ a mbo àzwì yî bɨ ya mə tâ à fɛ'ɛ wa nu ŋù wâ. (Ǹloŋ mə àzwì yî bɨ ma yû a lɛ sɨ tswa nɨ̂ ŋû wa mà'à nɨ a nsyɛ ŋgàà jî ghà'àtə̀; bɨ tɨgə̀ m̀bɛ nii, koo nii nɨ̂ àtsaŋ bo bɨ̀ fɨ̀ka'à. Ka mə bɨ lɛ sɨ ghɨ̀rə̀ maa ajàŋ aa, a tentə̀ nɨ̂ àtsaŋ ya ɨ̀zwì jya ɨ ghɨrə̀ a khə̂ ŋ̀ghɛɛ nɨ nta'a mɨwɛ̀ɛ̀ mɨwɛ̀ɛ̀.)
LUK.8.30	Yesu a ghɛ̀ɛ̀ nɨ̂ m̀bìì m̀betə yi mə, “Ɨ̀kûm gho à nɨ wò aa ɛ?” A kwi'i mə, “Ǹnɔ̀ɔ̀.” À lɛ nswoŋ laa nloŋ mə ɨ̀zwì jî bɨ jì ghà'àtə̀ ɨ lɛ ŋkuu ghu nû. 
LUK.8.31	Ɨ̀zwì jya ɨ bu'ù m̀bo ghu mbo mə tâ tsuu lǒ swoŋ mə tâ bo fɛ'ɛ ghɛ̀ɛ̀ ŋ̀kuu a mûm àtaa yi tsò ǹtso.
LUK.8.32	Àkàrə̀ bɨ̂kwiŋyàm yî mɔ'ɔ a lɛ sɨ jɨ maa kə'ə̀ àdɨ̀gə̀; ɨ̀zwì jya ɨ tɨgə̀ m̀bu'u mbo a mbo Yesu mə tâ à ma'atə tâ bo kuu wa nu bɨ̀kwiŋyàmə̀. A beentə̀. 
LUK.8.33	Ɨ̀zwì jî bɨ jya ɨ tɨgə̀ m̀fɛ'ɛ wa nu ŋù ǹtɨgə ŋkuu wa nu bɨ̀kwiŋyàmə̀. Àkàrə̀ bɨ̂kwiŋyàm ya a tɨgə̀ m̀bɨŋkə wa mbaa, nsɨgə ŋkuu wa mûm àtsùmənta'a ŋkoŋkə.
LUK.8.34	Nòò yìi mə bə̀ bìi mə bɨ lɛ sɨ tsèe akàrə̀ bɨ̂kwiŋyàm bya bɨ lɛ nyə annù yìi mə a lɛ mfɛ̀'ɛ̀ aa, ŋkhə̀ ŋ̀ghɛɛ nswoŋ a mûm ǹjɔ̀'ɔ̀ àla'a bo bɨ̀ àla'a ya tsɨ̀m. 
LUK.8.35	Bə̀ tɨgə̀ m̀fɛ'ɛ ŋghɛɛ a nyə ànnù yìi mə a lɛ mfɛ̀'ɛ̀. Bo ghɛ̀ɛ̀ mə̂ aa nyə Yesu bo bɨ̀ ŋù wa mə ɨ̀zwì jî bɨ jya ɨ lɛ mfɛ̀'ɛ̀ ghu nu aa, a tswê ansyɛ a mɨkòrə̂ Yesu, ŋ̀wɛ'ɛ atsə̀'ə̀, mɨ̀tsyɛ̂ mi mɨ kɨ̂ ǹtswe sɨgɨ̀nə̀; nɨ̀bɔ'ɔ nɨ tswâ waa. 
LUK.8.36	Bə̀ bìi mə bɨ lɛ ntswe ghu wa noò mə Yesu à lɛ ŋghɨ̀rə̀ ɨ̀zwì jî bɨ jya ɨ fɛ̀'ɛ̀ a nu wa aa, bɨ tɨgə̀ ŋ̀kɛ'ɛnə nɨ̂ a mbo bo a ajàŋ yìi Yesu à lɛ ŋghùrə̀ yi aa. 
LUK.8.37	Bə̀ bya bɨ̀tsɨ̀m bìi mə bɨ lɛ nlò wa mbù'ù àla'a bɨ̀Gerasens aa, bɨ swoŋ a mbo Yesu mə tâ à ma'atə waa ŋghɛɛ yi; nloŋ mə nɨ̀bɔ'ɔ nì wè nɨ lɛ ntswa waa; maa ajàŋ a bû ŋkuu wa mûm àkànu'u mbɨɨ yi. 
LUK.8.38	Ŋù wa yìi ɨ̀zwì jî bɨ jya ɨ lɛ mà'àtə̀ yi aa, a bu'ù m̀bo mə yu yòŋə̀ Yesu. La, a tuu, nswoŋ ghu mbo mə, 
LUK.8.39	“Bɨɨ ŋgɛ̀ɛ̀ a nda wò, ǹtɨgə ŋkɛ̀'ɛ̀nə̀ nɨ̂ ɨ̀nnù jî yɛ̌yərə jìi mə Nwì à ghɨ̀rə a nu wò aà.” Ŋù wa a ŋ̀ghɛɛ yi ntɨgə nlaansə nɨ̂ ànnù yìi mə Yesu à ghɨ̀rə a nu yu aa wa njɔ̀'ɔ̀ àla'à tsɨ̀mə̀.
LUK.8.40	Nòò yìi mə Yesu à lɛ ntoo ŋkì wa mbɨ̀ɨ̀ aa, nnɔ̀ɔ̀ bə̂ ɨ lɛ nzì m̀boo yi, nloŋ mə à lɛ tɨ bə aa boŋ bo tɨgə̀ ǹyu'utə nii. 
LUK.8.41	Ŋù yî mɔ̀'ɔ yìi mə ɨ̀kûm yì ɨ lɛ mbə Jairus aa, yìi mə à lɛ mbə ndɨɨ a ndâŋghòtə aa, a zî a mbo Yesu. À zì mə̂ aa ŋwò ghu nsi, mbu'u mbo ghu mbo mə tâ à yoŋə yi tâ bo yu ghɛɛ a nda yu, 
LUK.8.42	nloŋ mə à lɛ ntswe nɨ̂ jwoŋ mumàŋgyɛ̂ yìi mə à lɛ mbə ɨlòò nɨghûm ǹtsò baa, a ghɔɔ̀ ŋ̀kwo ŋghɛɛ nii aà.
LUK.8.42	Àjàŋ mə bo yu lɛ sɨ ghɛ̀ɛ̀ aa, nnɔ̀ɔ̀ bə̂ wa ɨ lɛ sɨ yòŋə̀ ǹtɨgə ntii nɨ̂ Yesu. 
LUK.8.43	Màŋgyɛ̀ yìi mə àləə a lɛ sɨ zì ghu nu a njɨ̌m ɨ̀lòò nɨghûm ǹtsò baa, kaa ŋù yìi mə mbə a tswaa wa'à bə aa, 
LUK.8.44	a yôŋtə̀ a njɨ̌m Yesu, m̀mɔɔntə a atsəŋə atsə̀'ə̂ yi; à mɔ̀ɔ̀ntə̀ mə̂ ŋ̀ka maŋsə aa, àləə ya mə a lɛ sɨ zì ghu nu aa, a tswanə̀.
LUK.8.45	Yesu a betə̀ mə, “Ŋù yìi mə à mɔ̀ɔ̀ntə gha aa, à aà wò aa ɛ?” Tsǒ mə kaa ŋù tsù à lɛ wa'à bii mə yu mɔɔntə yi aa, Peta a tɨgə̀ ǹswoŋ mə, “Masa, nnɔ̀ɔ̀ bə̂ ghû ɨ gha'a si'i, ntinə nɨ̂ ghô!”
LUK.8.46	Lâ Yesu a swoŋ mə, “Ŋù yì mɔ̀'ɔ à mɔ̀ɔ̀ntə ghâ; mə̀ yu'u mɨ̀dà'à mɨ fɛ̀'ɛ a nu mə̀.” 
LUK.8.47	M̀bə yìi mə màŋgyɛ̀ wa à lɛ nyə mə kaa mbə yu wa'à lə̀ə̀ntə̀ aa, a tɨgə mfɛ'ɛ, ntsɨ̀gɨ̀nə̀, ŋ̀wo a nsi Yesu, ntɨgə ŋghaa a nsi bə̀ bɨ̀tsɨ̀m ŋ̀kɛ'ɛnə annù yìi a ghɨrə ŋghɨ̀rə̀ yu mɔɔ̀ntə̀ yi aa, bə̀ bɨ̀tsɨ̀m bìi mə bɨ lɛ ntəə ghu aa bɨ yu'ù. A tɨgə̀ ǹswoŋə ajàŋ yìi mə yu lɛ mburə ntɨɨ wa noò mə yu mɔ̀ɔ̀ntə̀ mə atsəŋə atsə̀'ə̀ Yesu ya aà. 
LUK.8.48	Yesu a tɨgə̀ ǹswoŋ a mbo màŋgyɛ̀ wa mə, “Mû ghà, wa àbìintɨɨ̀ yo a ghurə ghô; tɨgə ŋghɛ̀ɛ̀ nɨ̂ m̀bɔɔnə̂.”
LUK.8.49	Àjàŋ yìi mə à lɛ mburə ka kɨ ghàà aa, ŋù a lô wa nda ndɨɨ ndâghotə wa nzì ǹswoŋ ghu mbo mə, “Wa mû ghò wa à kwò mə̂; tsuu ŋgɨ'ɨ a mbo Ǹdɨ̀'ɨ̀nnù bǔ kɨ fa.”
LUK.8.50	Yesu à yù'ù mə̂ aa ŋkwi'i mə, “Tsuu bɔ'o bə̂, bii tsi'ì bìì boŋ à ka tɨ̀ɨ̀.” 
LUK.8.51	Nòò wa mə à lɛ nzì ŋ̀ku'u wa nda aa, kaa à lɛ wa'à bii mə tâ ŋù dàŋ à bu ŋkuu ntsyatə Peta nɨ Jɔn nɨ Jɛms bo bɨ̀ ta bɨ̀ mu wa nɨ̀ ǹdè yì. 
LUK.8.52	Bə̀ bɨtsɨ̀m bìi mə bɨ lɛ ntswe ghu aa bɨ lɛ sɨ yə̀'ə̀ m̀bu'u nɨ̂ nû jyaa nloŋə mu màŋgyɛ̀ wâ; la Yesu a swoŋ a mbo bo mə, “Nɨ̀ tsuu kɨ yə̀'ə̀; ǹloŋ mə kaa à sɨ̀ aa kwò kwô, a bwii aa bwìì.” 
LUK.8.53	Bo wyɛ̂ yi, nloŋ mə bo lɛ nzi mə mu wa à kwò mə̂ aà. 
LUK.8.54	La Yesu a tswe nɨ̀kwɛɛ nɨ mu wa, ǹswoŋ mə, “Mu, bɨ̀ɨ̀nə̂.” 
LUK.8.55	Àzwî mu wa a bû m̀bɨɨ fu, a burə̀ m̀bɨɨnə ŋgaa yî mɔ̀'ɔ̂; Yesu a swoŋ mə tâ bɨ̀ lɔɔ ayoo nɨjɨ mfa ghu tâ à jɨ. 
LUK.8.56	Taà yì bô ǹdè yì naŋsə̀ ǹyɛrə tsi'ǐ mbə̂nnù; lâ a kwàntə̀ waa mbɨ̀'ɨ̀ bo lǒ nswoŋə annù yìi mə a fɛ'ɛ a mbo ŋù.
LUK.9.1	Yesu a twoŋ ŋgǎŋyəgə̂nnù ji jya nighûm ǹtsò baa mfa mɨtɨ̀ɨ̀ bo bɨ̀ àdà'à mə, bo ka mfi'i ɨzwì jî bɨ ŋkɨɨ ŋghurə nɨ mɨ̀ghɔ̀ɔ̀. 
LUK.9.2	Ǹtɨgə ntoo waa mə tâ bo ghɛɛ ŋka nswoŋə annù nloŋ annù nɨfɔ̀ Nwî ŋ̀kɨɨ ŋghurə nɨ mɨ̀ghɔ̀ɔ̀. 
LUK.9.3	À kà mə̂ aa ntoo waa nswoŋ mə, “Nɨ̀ tsuu ayoò tsu lǒ lɔ̀gə̀, kə̌ ati yî tswì'ì, kə̌ abàà, kə̌ mɨjɨ, kə̌ ŋgabə, ntsuu ɨtsə̀'ə̀ ji baa lǒ lɔ̀gə̀. 
LUK.9.4	Nɨ̀ ghɛɛ ŋghɛ̀ɛ̀ ŋ̀kuu a nda yìi nɨ̀ kùu ghu aa, nɨ̀ tswê ghu, nywe'e noò yìi mə nɨ̀ ka lə̌ bǔ fɛ̀'ɛ ŋghɛ̀ɛ̀. 
LUK.9.5	Bɛɛ nɨ̀ ghɛɛ ŋkuu a adɨgə bɨ tsuu ghuu ŋkwɛrə, nɨ̀ ghɨrə tɨ fɛ̀'ɛ̀ ghu, nɨ̀ yɛ̂tə̀ àbə̀rə̀ yìi mə a tswe a mɨkòrə̂ bù aa, a ndɨ̀'ɨ mə kaa bǔ bo kaa sɨ̀ nɨ̂ ànnǔ tsǔ burə̀.” 
LUK.9.6	Bo tɨgə̀ m̀ma'atə ŋghɛ̀ɛ̀ ǹtsya nɨ a ɨtoo ɨtoo nswoŋə nɨ̂ ǹtoo yì sɨgɨ̀nə̀ ya, ŋkɨɨ ŋghurə nɨ bə̀ a ɨdɨgə tsɨ̀mə̀.
LUK.9.7	Nòò yìi mə Herod yìi mə à lɛ mbə Mfɔ̀ a ala'a Galilea aa, à lɛ nyu'u ɨnnù ma jû aa, àtû yì a lɛ mbùùrə̀, nɨ̀bɔ'ɔ tswâ yi, nloŋ mə bə̀ bì mɔ'ɔ lɛ sɨ swoŋə nɨ mə Jɔn Ŋgàŋmurə bə̀ a Ŋkì à bù mə̂ m̀bɨɨnə nɨ nɨ̀wô.
LUK.9.8	Bi mɔ'ɔ swoŋə̀ nɨ mə, Elijah à bù mə̂ m̀bɨɨ fu, bi mɔ'ɔ kɨɨ̀ ǹswoŋə nɨ mə ŋgàŋntoò Nwì wa yì m̀bìi mbìì yì mɔ'ɔ à bù mə̂ m̀bɨɨ fu. 
LUK.9.9	Herod a swoŋə̀ nɨ mə, “Mə̀ kɨ̀ kwyə̂ àtu Jɔn, ghuù ŋù mə mə̀ bù ǹtɨgə nyu'u nɨ̂ ànnù ǹloŋ ŋgaà yì à nɨ ghuu aa ɛ?” Ǹtɨgə nlɔɔ nɨ mə yu lɨ̀gɨ̀nə yə yi.
LUK.9.10	Nòò yì mə ŋgǎŋtoo jya ɨ lɛ mbù m̀bɨɨ aa, bo lɛ kɛ'ɛ̀ ɨnnù jìi mə bo lɛ ŋghɨ̀rə̀ aà a mbo Yesu, A swûŋtə̀ waa, ǹlɔgə waa bo bo lô ŋ̀ghɛɛ ntswe a ala'a Bethsaida. 
LUK.9.11	Nòò yìi mə bə̀ bì ghà'àtə̀ lɛ nyu'u mə bo tswe ghu aa, bɨ yoŋə̀ yi ghu. A kwɛrə̀ waa ghu ntɨgə ŋghaa a mbo bo nloŋ annù nɨfɔ̀ Nwî ŋkɨ ŋghurə bə̂ bìi mə nɨ̀ghɔ̀ɔ̀ lɛ ntswe a nu bo aà.
LUK.9.12	Ɨ̀tugə ɨ lɔ̀gɨ̀nə̀ mə̂ ŋ̀ka mfii, ŋgǎŋyəgə̂nnù ji jya nɨ̀ghûm ǹtsò baa ɨ zî ghu mbo nswoŋ mə, “Mà'àtə nnɔ̀ɔ bə̂ ghû tâ bo ŋghɛɛ mə mbə bo kuu a mûm mɨ̀kurə bo bɨ̀ a mbɛ̀ɛ ɨfɔ̀ jû mə mbə bɨ yə̂ àyoo ghu njɨ kə̀ ŋkɨ nyə adɨgə yî lɛ̀ ghu, ǹloŋ mə àdɨ̀gə̀ yû mə bì'inə̀ tswe ghu aa kaa bə̀ sɨ̀ ghu ghurə̀.
LUK.9.13	Yesu a kwi'i a mbo bo mə, “Bù bumbɔŋ nɨ̀ fa ayoò bo jɨ.”
LUK.9.13	Bo swoŋ ghu mbo mə, “Kaa bì'ì sɨ̀ nɨ mɨ̀jɨ mî dàŋ tswê, ǹtsyatə ŋkya abaa ji ntaà nɨ m̀bwɛ̀ mi mbaà. Mbə a bə yìi mə bì'inə̀ tswe nɨ̂ ǹjɛ̀'ɛ̂ bə̀ bû bɨtsɨ̀m boŋ bì'inə̀ tswe nɨ̀ ŋ̀ghɛɛ nyuu mɨjɨ a mbo bo. 
LUK.9.14	Bə̀ bìi mə bɨ lɛ ntswe ghu aa lɛ mbə mbâŋnə ntsù'ù ji ntaà.
LUK.9.14	A swoŋ a mbo ŋgǎŋyəgə̂nnù ji jya mə, “Nɨ̀ ghɨrə tâ bo tswe a nsyɛ ɨkɨ̀rə ɨkɨ̀rə̀, tâ bə̀ tswe nɨ̂ àkɨ̀rə̀ yî fùùrə̀ mɨghum mi ntaà.”
LUK.9.15	Bo lɛ ŋghɨ̀rə̀ tsi'ì maa ajàŋ bə̀ bya bɨ̀tsɨ̀m tswê a nsyɛ̂. 
LUK.9.16	A lɔgə̀ ŋ̀kya baa jya ji ntaà bo bɨ̀ m̀bwɛ̀ mya mi mbaa, ŋŋɛntə mi'ì mi a ndəŋ, ntsa'atə Nwî, ǹnɨŋ mbɔɔnə ghu, mbatə mfa a mbo bo mə bɨ fa a mbo bə̀ byâ. 
LUK.9.17	Bə̀ bɨ̀tsɨ̀m lɛ njɨ nyurə, bɨ ghotə̀ àbùgə̀, ǹwùkə̂ ji ɨ luu ŋkyɛ̀ nɨghûm ǹtsò ji baà.
LUK.9.18	A bə njwi yì mɔ̀'ɔ Yesu a kâ ǹtsa'atə Nwî tsi'ì yù. Ŋ̀gǎŋyəgə̂nnù ji ɨ tswê ghu mbɛ̀ɛ̀, a betə̀ waa mə, “Bə̀ bɨ swoŋ nɨ mə mə̀ bə aà wò aa ɛ?”
LUK.9.19	Bo kwi'i mə, “Jɔn Ŋ̀gàŋmùrə bə̌ ŋkì.” Bi mɔ'ɔ mə, “Elijah.” Bi mɔ'ɔ swoŋə̀ nɨ mə, “Ŋ̀gàŋntoò Nwì yî m̀bìi mbìì wa yì mɔ̀'ɔ̂.”
LUK.9.20	A betə̀ waa mə, “Lâ nɨ̀ swǒŋ yuu ŋgaa mə mə̀ laa mbə wo aa ɛ?”
LUK.9.20	Peta a kwi'i mə, “Ò nɨ Àyɔ'ɔ̀ Nwì wâ.”
LUK.9.21	Yesu a kwantə waa nswoŋ mə tâ bo tsuu a mbo ŋù tsǔ lǒ swoŋə. 
LUK.9.22	Ŋ̀kɨ mbu nswoŋ a mbo bo mə, “Mu Ŋù à ka yə mbuu ŋgɨ'ɨ jì ghà'àtə̀ tâ bɨ̀tà bɨ ala'a, bɨlɨɨ bɨ ŋgǎŋmà'a Nwì, nɨ ŋgǎŋndɨ̀'ɨ Nɔ̀ŋsə̀, tâ bɨ̀ tuu yi, ǹzwitə yi, a tɨ bə nɨ̂ ǹjwi ji tarə, a bû ǹyweenə nɨ nɨ̀wô.
LUK.9.23	A swoŋ a mbo bə̀ bɨ̀tsɨ̀m mə, “M̀bə ŋù tsù à ka nlɔɔ a ŋka nyòŋə a njɨ̌m mə̀ a tuù ɨ̀bɨɨ nû yì, m̀be'e ati bàŋnə̀ bàŋnə̂ yi ŋka nyoŋə nàa tsi'ì ǹjwî tsɨ̀mə̀. 
LUK.9.24	Ǹloŋ mə ŋù ǹtsɨ̀m yìi mə a lɔ̀ɔ a nyweensə̂ ɨ̀bɨɨnû yi aa, à ka bàŋnə bwɛ; lâ ŋù ǹstsɨ̀m yìi mə a lɔ̀ɔ a mbwɛ̂ ɨ̀bɨɨnû yi nloŋ ŋkwɨtû gha aa, a ka bàŋnə yweensə. 
LUK.9.25	M̀bə a kwɛtə ŋû tsù aa nɨ̀ àkə̀ mə mbə a tswe nɨ̀ m̀bi yǔ ntsɨ̀m mbaŋnə mbwɛ ɨbɨɨnû yì kə̀ yǐ ŋyə ŋgɨ'ɨ aa ɛ? 
LUK.9.26	M̀bə ŋù tsù a ka ndɨrə atu nloŋ ŋgaa yà bo bɨ̀ nɨ̀ghaà na, bəə boŋ Mu Ŋù à ka yǐ kɨɨ dɨ̀rə atu mbɨ'ɨ ŋgaà yì a noò yìi à ka yǐ zì a mum nɨ̀gha'à ni, nɨ nɨ̀gha'a nɨ Ta bo bɨ̀ baangel bi bìi bɨ laa màŋsə̀ aà. 
LUK.9.27	A mbǔ ŋghɛ̀ɛ̀ ghu, mə̀ swoŋ a mbo bù tsi'ǐ annù nɨ̂koŋ mə, bə̀ bi mɔ'ɔ bɨ təə faà bìi mə kaa bɨ ka yǐ wa'à kwo, nywe'e noò yìi mə bɨ ka yǐ yə annù nɨfɔ̀ Nwî aà.”
LUK.9.28	Ǹjwi ɨ tsyà mə̂ ji nɨfwaa, a ajàŋ mə à lɛ nswoŋ ɨnnù ma jû aa, a lɔgə̀ Peta, nɨ Jɛms nɨ Jɔn, bo bo kɔ'ɔ ŋghɛ̀ɛ a atu nta'a a ntsà'àtə Nwì ghu. 
LUK.9.29	Bo kà mə̂ aa ntsa'atə Nwî aa, ǹsî yì, ŋ̀kə̀rə̂ yì ɨ ŋ̀kwensə, ɨ̀tsə̀'ə̂ ji ɨ tɨgə̀ m̀fu'u njɛɛŋkə. 
LUK.9.30	Bô ghə̀ mə̂ aa kɨ yə, bə̀ bi baa bɨ tɨgə̀ ŋ̀ghaa bo bo. A bə Moses bo Elijah 
LUK.9.31	bìi mə bɨ lɛ nzì a mûm nɨ̀gha'a, ŋ̀ŋweenə, ŋ̀ka ŋghaa bo bo, nloŋ ajàŋə à ka yǐ màŋsə ɨfà'â yi mà'àtə mbi yu a Yerusalem aà. 
LUK.9.32	Fɨ̀lo fɨ lɛ nnaŋsə ntswe a mi'i Peta bo bɨ̀ bə̀ bya mə bo bo lɛ ntswe aà. Bo ghə̀ mə kɨ wì'ìnə̀, ǹyə nɨgha'à ni bo bɨ̀ bə̀ bya mə bo bo təə aà. 
LUK.9.33	Àjàŋ mə bə̀ bya lɛ ŋghə̀ə mmà'àtə̀ Yesu ɨ lò aa, Peta a swoŋ mə, “Taà, a bɔŋ mə bì'inə̀ tswe faà aà. Tâ bì'ì ghurə mɨ̂ntàŋ mi ntarə̀, tâ yì fùùrə̀ ɨ̀ tswe a mbo wò, yǐ mɔ'ɔ ɨ̀ tswe a mbo Moses, tâ yǐ mɔ'ɔ ɨ̀ tɨgə ntswe a mbo Elijah.” (Kaa à lɛ ŋwa'ǎ annù yìi mə yu swoŋə aa zî.)
LUK.9.34	Àjàŋə à lɛ mburə kɨ ghàà aa, m̀bà'à ɨ wi'ìkə̀ ǹzi ŋkusə waa. Nɨ̀bɔ'ɔ nɨ tswa ŋgǎŋyəgə̂nnù jyâ. 
LUK.9.35	Bo yu'ù ǹjì ɨ ghàà wa mûm m̀bà'à ǹswoŋ mə, “À nɨ Mû ghà yìi mə̀ tsɔ̀'ɔ aa à ghulà; nɨ̀ ka nyu'u annù yìi a swoŋə aà.”
LUK.9.36	Nòò yìi mə ǹjì ya ɨ̀ lɛ ŋkɛntə aa, bo tɨgə̀ ǹyə Yesu tsi'ì yùyù. Bo lɛ ŋkutə mɨ̂ntsû myaa, kaa ŋkɨ'ɨ̀ ànnù yìi mə bo lɛ nyə aa a mbo ŋù tsù maa noò swoŋə̀.
LUK.9.37	Àbɛ̀ɛ̀ a fù'ù mə̂, Yesu bo bɨ̀ ŋ̀gǎŋyəgə̂nnù ji jya bɨ sɨgə wa atu nta'a, ǹnɔ̀ɔ̀ bə̂ yî wè ɨ zî ǹtsi'i yi. 
LUK.9.38	Ŋù yì mɔ̀'ɔ wa a tɨtɨ̀ɨ nnɔ̀ɔ̀ a tɔŋnə̀ ǹswoŋ mə, “Ǹdɨ̀'ɨ̀nnù, mə̀ bu'ù m̀bô, kwɛtə a mû ghà ghû, ǹloŋ mə à nɨ tsi'ì mu yìi mə mə̀ tswe nɨ ghu aà.” 
LUK.9.39	Àzwì yî bɨ a yi naŋsə̀ ŋ̀ko mu ghù m̀ma'a a nsyɛ, ŋghɨ̀rə̀ a wi'ìkə̀ m̀bo'o, a tsɨgə̀ yi, àjwò'ò a tɨgə̀ m̀fɛ'ɛ ghu ntsù. A naŋsə̀ ǹwukə yi kaa wa'à wàŋsə̀ m̀bii mma'atə yi. 
LUK.9.40	Mə̀ ghɨ̀rə mbu'u mbo a mbô ŋ̀gǎŋyəgə̂nnù jo mə tâ bɨ fi'i azwì ya, kaa bo wa'ǎ mfi'i zî.”
LUK.9.41	Yesu a swoŋ mə, “Oò, bù bə̂ bìi mə bɨ sɨ̀ nɨ̂ àbìintɨɨ tswê, kaa ɨnnû jyaa ɨ wa'à tsinə̀ aa, mə̀ ka bǔ tswe bi'inə̀ ɨ kɨɨ kɨ tswa ntɨɨ̀ gha a nloŋ ŋgaà yùù ɨ ywe'e aa a noò àkə̀ aa ɛ? Zì nɨ mu ghò wa faà.”
LUK.9.42	À kà mə aa zi nɨ ghu, àzwì yî bɨ ya a ŋ̀ko yi mma'a a nsyɛ ntsɨ̀gə ntɨgə ǹlɔɔ tsi'ì ǹsàtə̂. Yesu a wenə̀ àzwì yî bɨ ya, ŋghurə mu wa mfa a mbo taà yì. 
LUK.9.43	Bə̀ bɨ̀tsɨ̀m lɛ nyɛrə a ajàŋə mə bɨ lɛ nyə mɨda'a mɨ Nwî aà.
LUK.9.43	Àjàŋ mə bo lɛ mburə kɨ wa'a ma jû ɨ̀nnù mə à lɛ ŋghɨ̀rə̀ aa, a swoŋ a mbo ŋgǎŋyəgə̂nnù ji mə, 
LUK.9.44	“Nɨ̀ naŋsə nyu'utə nɨghàà nû ta nɨ̀ kuu a atu bù. Bɨ ka fa Mu Ŋù a mbo bə̀.” 
LUK.9.45	Lâ kaa bo lɛ ŋwa'à yu'u tâ àtù yaa a laa ghu. Ǹloŋ mə bɨ lɛ nlɔ̀'ɔ̀sə̀ a mbo bo mə tâ bo tsuu zi; bo kɨɨ̀ m̀bɔ'ɔ nɨ a mbetə̂ yi.
LUK.9.46	Bo lɛ nlɔ̀gɨ̀nə̀ ŋ̀ka nswuŋnə, m̀betə nî̀ waa bo nɨ bo mə ŋù yìi mə à kɔ'ɔ ntsɨrə a tɨtɨ̀ɨ bo aa à nɨ wò aa ɛ? 
LUK.9.47	Yesu a zî ànnǔ yìi mə bo lɛ sɨ wa'atə nɨ a ntɨɨ bo aà, ǹlɔgə mûŋkhə ntɛ'ɛ a mbɛ̀ɛ yu, 
LUK.9.48	ǹswoŋ a mbo bo mə, “Ŋù ǹtsɨ̀m yìi mə à kwɛrə mu ghù nɨ ɨ̀kûm gha aa, à kwɛ̀rə aa ghâ. Ŋù ǹtsɨ̀m yìi mə à kwɛ̀rə gha aa, à kɨ ŋkwɛrə ŋù yìi mə à lɛ ntoo ghâ aà. Ǹloŋ mə ŋù yìi à kə̀'ə a tɨtɨ̀ɨ bù ǹsɨgə nlwì'ì aa, à bàŋnə mbə aa yu yìi à kɔ̀'ɔ ntsɨrə aà.
LUK.9.49	Jɔn a swoŋ mə, “Taà bì'ì ghɨrə nyə ŋû yì mɔ'ɔ a fi'ì nɨ ɨ̀zwì jî bɨ a ato'o bə̀ nɨ̂ ɨ̀kǔm gho, bì'ì tsu'unə̀ yi nloŋ mə kaa à sɨ̀ ŋû àkòrə yì'inə̀ yî mɔ̀'ɔ bə aà.” 
LUK.9.50	Yesu a swoŋ mə, “Nɨ̀ tsuu nii kɨ tsu'unə bə̂, ǹloŋ mə ŋù yìi mə kaa à sɨ annǔ yi'inə̀ tuu aa, à mbìì ǹjɨ̀m yì'inə̀.
LUK.9.51	Àjàŋ mə nòò à lɛ ŋkòòntə mə bɨ ka bǔ kwɛrə Yesu fu a aburə aa, a kwerə̀ ǹtɨɨ̀ yi, ǹtaŋtə mə yu ghɛ̀ɛ a Yerusalem. 
LUK.9.52	Ǹtoo bə̂ a mbìì yu mə tâ bɨ̀ ghɛɛ nnaŋsə nɨkurə nɨ Samari ni mɔ'ɔ a mbo yu. 
LUK.9.53	La bə̀ bya bɨ tuù ŋ̀kwɛ̀rə̂ yi, ǹloŋ mə bo lɛ nzi mə à lɛ sɨ tsyà aa bə tsyà ŋ̀ghɛɛ nɨ a Yerusalem aà. 
LUK.9.54	Ŋ̀gǎŋyəgə̂nnù ji, Jɔn bo Jɛms, yə̀ mə̂ maa ajàŋ, m̀betə yi mə, “M̀mà'àmbî, ò bììntə mə tâ bì'ì twoŋ mɔ'ɔ tâ ɨ̀ lo a aburə nsɨgə ntɔɔ waa aa ɛ?” 
LUK.9.55	Yesu a bəŋkə yi ŋwenə waa.
LUK.9.56	Bo tɨgə̀ ǹlo ŋghɛ̀ɛ̀ a nɨkurə ni dàŋ.
LUK.9.57	Àjàŋ mə bo lɛ sɨ ghɛ̀ɛ̀ a mânjì aa, ŋù yî mɔ̀'ɔ a swoŋ mə, “Mə̀ ka kɨ yòŋə̀ nɨ̂ gho a nɨ̂ ŋ̀gɔ̀ŋ ɨ̀dɨ̀gə tsɨ̀m jìi o ghɛ̀ɛ̀ ghu aà.”
LUK.9.58	Yesu a kwi'i ghu mbo mə, “Ɨ̀tsò ɨ tswe nɨ̀ mɨ̀mborə̀ myaa, bɨ̀sɨŋ bɨ kɨ̂ ǹtswe nɨ̂ ǹdâ jyaa, la kaa Mu Ŋù à sɨ̀ nɨ àdɨ̀gə̀ yìi mə mbə a nɔ̂ŋsə̀ àtû yi ghu mmɨɨntə aa tswê. 
LUK.9.59	A mbo ŋù yì mɔ'ɔ a swoŋ mə, “Zǐ ŋka nyòŋə̀ naa aà.”
LUK.9.59	A bâŋnə̀ ŋ̀kwi'i mə, “M̀mà'àmbî, lə̀ə tâ mə̀ bɨɨ ŋghɛɛ mfoo ntwiŋə taà ya'a.” 
LUK.9.60	A swoŋ ghu mbo mə, “Mà'àtə̀ tâ bɨ̀ku ka ntwiŋ bɨku bɨ bə̂ byaa. Lâ a mbo wò, ghɛ̀ɛ ŋka nswoŋ ntoò ànnù nɨfɔ̀ Nwî.”
LUK.9.61	Yì mɔ̀'ɔ a swoŋ mə, “Wa mə̀ ka kɨ yòŋə̀ noo Mmà'àmbî. La mà'àtə tâ mə̀ foo ŋghɛ̀ɛ̀ m̀fa fɨlo fɨ bə̂ a ndùgə ya'a.”
LUK.9.62	Yesu a swoŋ ghu mbo mə, “Ŋù yìi mə à tswa aso afà'à m̀bu mbəŋkə yi ŋka nlii njɨ̀mə̀ aa, kaa à sɨ̀ ku'ùnə̀ a ŋkuu a mûm ànnù nɨfɔ̀ Nwî.”
LUK.10.1	Ma ya à ghə̀ə kɨ tsyǎ Mmà'àmbi a bû ǹtsɔ'ɔ bə̂ bi mɔ'ɔ mɨ̀ghum mi sàmbaa ntsò baa ntoo waa mə tâ bo tsya mbìì yì ŋ̀ka nzinə bi baa bi baa ŋghɛɛ nɨ̂ ɨ̀too nɨ̂ ɨ̀dɨ̀gə̀ tsi'ì tsɨ̀m jìi mə yu ka bɔ̌ŋ zì ghu aà. 
LUK.10.2	À kà mə̂ aa ntoo waa nswoŋ mə, “Mɨjɨ mɨ bè mə̂ a nsoo gha'a lâ bɨ̀fù'ù bâŋnə̀ ŋ̀kə'ətə; nɨ̀ ka ntsa'atə Nwî mə tâ M̀mà'àmbî m̀bɔ̂ŋ ǹsòò à too ŋgǎŋfà'à tâ ɨ̀ ghɛɛ mfù'ù mɨjɨ̂ mi myâ.” 
LUK.10.3	Nɨ̀ ghɛɛ lâ, a ajàŋə mə mə̀ too ghuu aa, nɨ ghɛɛ tsi'ì tsǒ mbinjə̀rə̀ a tɨtɨ̀ɨ nàaŋgwyɛ̀. 
LUK.10.4	Nɨ̀ tsuu mû àbàa ŋkabə tugɨtə, ntsuu abàà kɨɨ tugɨtə, ntsuu ntam kɨɨ tugɨtə, ǹtsuu kɨ təə a ntsà'àtə ŋù tsù a mânjì. 
LUK.10.5	Bɛɛ nɨ̀ yi ŋghɛ̀ɛ̀ ŋ̀kuu nɨ̂ ǹda yìi nɨ̀ ŋkuu ghu aa nɨ̀ fòò ǹswoŋ mə, ‘Â M̀bɔɔnə kuu fàa nda laa.’ 
LUK.10.6	Bɛɛ mə ŋù m̀bɔɔnə a tswe ghu boŋ mbɔɔnə ya ɨ̀ ka kuu ghu nû, a tsuu ghu tswe boŋ mbɔɔnə̂ yùù ya ɨ̀ ka bɨ̀ɨ kuu fu a nu bù. 
LUK.10.7	Bɛɛ nɨ̀ ghɛɛ ŋkuu nɨ̂ ǹda yìi nɨ̀ kuu ghu aa, nɨ̀ lwi'ì maa nda ŋka njɨ ŋkɨɨ nno nɨ̂ àyoo yìi bɨ fa a mbo bù aà. Ǹloŋ mə wa bɨ tswe nɨ̀ ŋ̀ka ntû ŋ̀gàŋàfà'à. Nɨ̀ tsuu a mɨla'a kɨ kuu ghɛɛ, ɨ kuu bɨ̀ɨ̀. 
LUK.10.8	Bɛɛ nɨ̀ yi ŋghɛ̀ɛ̀ ŋkuu a atoo, bɛɛ bɨ kwɛrə ghu sɨgɨ̀nə̀, nɨ̀ ka ǹjɨ ayoo yìi bɨ fa a mbo bù aà. 
LUK.10.9	Nɨ̀ ghurə̀ mɨ̀ghɔ̀ɔ̀ mìi mɨ tswe a nu bə̀ ghu aa, ntɨgə nswoŋə ŋkɛ'ɛnə a mbo bo mə, ‘Wa annù nɨfɔ̀ Nwî a zì mə̂ ŋ̀koontə a nu bù.’ 
LUK.10.10	Lâ, mbə nɨ̀ yi ŋkuu nɨ atoo bɨ tuu ghuu ghu kwɛrə, nɨ̀ fɛ̀'ɛ ŋghɛɛ a mɨ̂mfâŋnə̀ ǹswoŋ mə, 
LUK.10.11	‘Àbɨ̀rə ala'à yuu yìi mə a ghɨrə mbanə a mɨkòrə bì'ì aa, bì'i yɛtə̂, a ndɨ̀'ɨ mə kaa bì'inə̀ sɨ̀ nɨ̂ ànnǔ tsu tswê. Lâ bì'i swoŋ a mbo bù mə ànnù nɨfɔ̀ Nwî a zì mə̂ ŋ̀koontə a nu bù.’ 
LUK.10.12	Mə̀ swòŋə a mbo bù mə ŋgɨ'ɨ̀ àtoo mà ya a njwî ǹtsɔ̀'ɔ̀tə mɨ̀sa'a ɨ̀ ka yǐ tsyàtə yî Sodom.
LUK.10.13	“Ŋ̀gɨ'ɨ yì ŋ̀wè ɨ̀ tswe a nu wò m̀bâ Chorazin, bo bɨ̀ a mbo wò mba Bethsaida, nloŋ mə bɨ lɛ mbaa bə ghɨ̀rə ɨnnù jî wè jî wè jû mə bɨ ghɨ̀rə a ala'a bù aa a ala'a Tyre kə̀ Sidon boŋ bɨ lɛɛ̀ m̀bəŋkə mɨ̂ntɨɨ̀ myaa tɛtə̀, ǹtɨgə ŋwɛ'ɛ atsə̀'ə̀ nɨwo ŋkɨ mfu'u atû yaa nɨ̂ àbû. 
LUK.10.14	Lâ a ka yǐ swèrə a mbo bù wa jwî ǹstsɔ̀'ɔ̀tə mɨ̀sa'a ɨ tsyàtə̀ a mbo Tyre bo Sidon. 
LUK.10.15	Ŋ̀gaa yò ɨ bə mə akə aa ɛ, a Kapernaum? Ò ghɨ̀rə ŋwa'atə mə bɨ ka kɔ'ɔsə gho a aburə aa ɛ? Wa bɨ ka yǐ mà'à gho ò sɨgə ŋghɛɛ a bâŋnsɛ̂.” 
LUK.10.16	Yesu a swoŋ a mbo ŋgǎŋyəgə̂nnù ji jya mə, “Ŋù yìi mə a bìî ànnù yìi nɨ swoŋə aa, à bìi aa annû yâ. Ŋù yìi a ntùû ànnù yìi nɨ swoŋə aa, a kɨ ntuu aà ghâ. Ŋù yìi mə à tùu gha aa, à kɨ ntuu aa ŋù yìi mə à lɛ ntoo gha aà.
LUK.10.17	Bə̀ bya mɨ̀ghum mi sàmbaa bɨ lɛ mbɨ̀ɨ̀ nɨ nɨ̀dorə nswoŋ mə, “M̀mà'àmbî tsi'ì bɨ̀demon bɨ ghɨ̀rə̀ ǹyu'unə nɨ̂ yi'i nloŋ ɨkûm ghô.” 
LUK.10.18	A swoŋ a mbo bo mə, “Mə̀ ghɨ̀rə nyə Satan a lô a aburə ŋwo tsi'ì tso mbə̀ŋ yî ŋ̀wà'àkə̀. 
LUK.10.19	Yə̂ nɨ̀, mə̀ fà mə̂ àda'a a mbo bù mə nɨ̀ ka ntəəntə a atu no bo bɨ̀ bàŋgaa, ŋkɨ ŋgha'a ada'a ŋgàŋkɨ̀bàà wa kaa tâ àyoò tsu wa'à ghuu ləənsə̀. 
LUK.10.20	Lâ ta nɨ̀ tsuu kɨ dorɨtə bə mə ɨ̀zwì jî bɨ yu'unə nɨ̂ ghuu, nɨ̀ ka ndorɨtə nɨ̀ bə mə bɨ ŋwà'ànə̀ mə̂ mɨkûm muu a aburə.”
LUK.10.21	A bə maa noò, Yesu a dorɨtə̀ a mûm Àzwì Nwî ǹswoŋ mə, “Taà, mə̀ fâ m̀bɨ'ɨkə̀ yî ŋ̀wè a mbo wò a Mmà'àmî àbùrə̀ bô ǹsyɛ nloŋ mə ò lɔ̀'ɔ̀sə ɨnnù jûla a mbô ŋ̀gàŋmɨtsyɛ̀ bo bɨ̀ bə̀ bìi bɨ zi annù aa, mbàŋnə̀ ǹdɨ'ɨ a mbo bɔɔ bì bɔrə̀. Ɨ̀ɨ̀ŋə, Taà ghà, a bə̂ àjàŋ yìi mə ò lɛ ntaŋtə a njɨ̀mə̂ àbɔ̀ŋəntɨɨ̀ yo aà. 
LUK.10.22	Taà ghà à mà'àtə̀ mə ŋgɔ̀ŋ ǹjoò tsɨ̀m a mbo mə̀. Kaa mbə ŋù wa'ǎ ŋù yìi Mu à nɨ ghu aa zi ntsya a Ta. Kaa ŋù a wa'ǎ a Ta ŋkɨ nzi ntsya Mu, mə mbə a tsuu ŋû yìi mə Mu à kɔ̀ŋə mə yu dɨ̀'ɨ̀ a Ta ghu mbo aa bə̂. 
LUK.10.23	Yesu a bəŋkə̀ yi nswoŋ a mbo ŋgǎŋyəgə̂nnù ji jya mə, “M̀bɔɔnə a mbo mi'i mìi mə mɨ yə annù yulà mə nɨ yə aà, 
LUK.10.24	ǹloŋ mə mə̀ swòŋə a mbo bù tsi'ǐ annù nɨ̂koŋə mə, ŋgǎŋntoo Nwî jî ghà'àtə̀ bo bɨ̀ bɨ̀fɔ̀ bî ghà'àtə̀ bɨ lɛ sɨ yə̀'ə̀tə̀ a nyə ma juù ɨ̀nnù mə nɨ yə aa, la kaa wa'à yə̂. Ǹyə'ətə nɨ a nyu'u ɨnnù jû mə nɨ yu'u aa kaa wa'à yu'ù.”
LUK.10.25	Ŋù ǹdɨ'ɨ Nɔ̀ŋsə̀ yì mɔ̀'ɔ à lɛ ŋkwà'ànə̀ yi nswoŋ mə, “Ǹdɨ̀'ɨ̀nnù, m̀bə mə̀ ghɨ̀rə mə akə mbɔŋ jɨ ɨlòŋ aa ɛ? 
LUK.10.26	A betə̀ yi mə, “O twoŋə nyə mə bɨ ŋwa'anə aa a mûm àŋwà'ànə̀ Nɔ̂ŋsə̀ aa mə akə aa ɛ?” 
LUK.10.27	A kwi'i mə, “Tɨgə ŋkɔ̀ŋə M̀mà'àmbi Nwìŋgɔ̀ŋ ghò nɨ̂ ǹtɨɨ̀ ghô tsɨ̀m, nɨ̂ ǹtswêntɨ̀ɨ̂ yǒ ɨ tsɨ̀m, nɨ mɨ̀tɨ̀ɨ̂ mo mɨ̀tsɨ̀m bo bɨ̀ nɨ mɨ̀tsyɛ̂ mo mɨ̀tsɨ̀mə̀. Ɨ kɨɨ tɨgə kɔ̀ŋə ndɨ̂m ghò tsǒ ɨ̀bɨɨ nû ghô. 
LUK.10.28	Yesu a swoŋ ghu mbo mə, “Ò kwi'i tsi'ì sɨgɨ̀nə̀. Ka ŋghɨ̀rə̀ ma mùu ajàŋ boŋ ò ka tswe ntɨ̀ɨ̀. 
LUK.10.29	Àjàŋ mə à lɛ sɨ lɔ̀ɔ ndɨ̀'ɨ mə ànnù yi a tsinə aa, a bû m̀betə Yesu mə, “Ǹdɨm ghà aa wò aa ɛ?” 
LUK.10.30	Yesu a kwi'i ghu mbo mə, “Ŋù yì mɔ̀'ɔ à lɛ nlǒ a ala'a Yerusalem ŋka nsɨgə ŋghɛɛ a Jericho, bɨ̀yərə bɨ tswâ yi, ntsɔ'ɔtə ɨtsə̀'ə̀ ghu nu, naŋsə ŋghɔɔ yi tsi'ì sɨgɨ̀nə̀, a tɨgə̌ ŋkwo, bo ma'àtə̀ ǹlo waa, 
LUK.10.31	Ŋ̀gàŋmà'a Nwì yî mɔ̀'ɔ à lɛ ŋka nzi maa mânjì, à zì mə̂ m̀fɛ'ɛ ghu nu aa, ǹdaŋsə mbɛ̀ɛ̀, ǹstya yi. 
LUK.10.32	Mu Levi yî mɔ̀'ɔ à lɛ ŋkɨ nzi nyə, ŋ̀ghɨrə tsi'ì maa ajàŋ, ǹdaŋsə mbɛ̀ɛ̀ ntsya yi, 
LUK.10.33	Lâ ŋù baSamaria yî mɔ̀'ɔ yìi à lɛ ŋka ŋghɛɛ a nɨghaa yu aa, à lɛ nzì nyə, ŋkɔ mɨlɨ̀ŋnə̀ yì. 
LUK.10.34	Ŋ̀ghɛɛ ghu mbɛ̀ɛ̀, nsi'i ɨla'à ji jya, ǹnɨŋə afù ghu ŋkwerə, ntswesə yi a nɨ nàa yu, ǹlɔgə yi ŋghɛɛ nɨ ghu a nda bɨ̀gɨ̀ɨ̀, a nlèntə̂ yi ghu. 
LUK.10.35	Bo yu lɛ ghu, àbɛ̀ɛ̀ a fù'ù mə̂, a ghə̂ yi kɨ ghɛ̀ɛ̀, m̀fi'i bɨthousand bi baa, mfa a mbo ŋù ǹlintə ǹdâ bɨ̀gɨ̀ɨ̀ wa, ǹswoŋ mə, “Ka nlìntə̀ nii, bɛɛ mə a lɔgə ŋkabə ntsyà yulà, boŋ maa bǔ bènsə̀ fu, a noò yìi mə bɨ̀ɨ̀ aà.’ 
LUK.10.36	Yesu a betə̌ ndɨ̀'ɨ̀ nɔ̀ŋsə̀ wa mə, “Ò wà'àtə mə ǹdɨm ŋù wa mə bɨ̀yərə bya lɛ ŋghɔ̀ɔ̀ yi aa, a tɨtɨ̀ɨ bə̀ buà bi tarə, à nɨ wò aa ɛ?”
LUK.10.37	A kwi'i mə, “Ŋù wa mə à lɛ ŋko mɨlɨ̀ŋnə̀ yì aà.” Yesu a swoŋ ghu mbo mə, “Ghɛ̀ɛ ŋkɨ ŋka ŋghɨ̀rə̀ maa ajàŋə̀.”
LUK.10.38	Yesu bo bɨ̀ ŋgǎŋyəgə̂nnù ji ɨ lɛ ghɛɛ ŋkuu a nɨkurə ni mɔ'ɔ, màŋgyɛ̀ yi mɔ̀'ɔ, ɨ̀kûm yi ɨ bə Marta, a twoŋə̀ yi a nda yu, 
LUK.10.39	Muma bɨ̀ màŋgyɛ̀ wa, ɨ̀kûm yi ɨ bə Mary a tswê bo yu. Yesu à zì mə̂ aa, a zî ǹtswe yi tsi'ì a mbɛ̀ɛ mɨkòrə Yesu, ǹyu'utə nɨ̂ ànnù yìi à lɛ sɨ dɨ̀'ɨ̀ aà. 
LUK.10.40	Lâ Marta à lɛ sɨ nwùgə nû yi, ŋwa'a tsi'ǐ annǔ a ŋghɨ̀rə mɨ̀jɨ a mbo bɨ̀gɨ̀ɨ̀ byâ. À lɛ nzì ǹswoŋ a mbo Yesu mə, “M̀mà'àmbî, ò sɨ̀ yə mə à nɨ̂ ànnù yì bɨ mə mumaà à ghɨ̀rə, mə à mà'àtə̀ gha tsi'ì mə̀ mə̀, mə̀ yə nɨ̀ ŋgɨ'ɨ a nɨ mɨ̀jɨ mù aa ɛ? Ghààntə̀ yi tâ à zi ŋkwɛtə ghâ.”
LUK.10.41	Yesu a betə̀ ghu mbo mə, “Marta, Marta! O nwùgə nû yò si'i a nɨ ɨ̀nnù jî ghà'àtə̀! 
LUK.10.42	Àyoo yì fùùrə̀ a ku'unə a ntswe nɨ̀ yù. Mary à tsɔ̀'ɔ̀ mə mbɛ̀ɛ̀ yî sɨgɨ̀nə̀ kaa mbə ŋù a wa'à ghu mbo kwɛrə̀.”
LUK.11.1	Yesu à lɛ sɨ tsà'àtə̀ Nwî a adɨgə yî mɔ'ɔ, à màŋsə̀ aa, ŋ̀gàŋyəgə̂nnù yì yî mɔ̀'ɔ a swoŋ ghu mbo mə, “M̀mà'àmbî, dɨ̀'ɨ ntsà'àtə Nwî a mbo bì'ì, tsǒ mə Jɔn à lɛ ndɨ̀'ɨ̀ a mbo ŋgǎŋyəgə̂nnù ji aà.” 
LUK.11.2	Yesu a swoŋ a mbo bo mə, “Nɨ̀ kɨɨ tɨ tsà'àtə̀ Nwî nɨ̀ swoŋ mə: “Taà yì'ì, ghɨ̀rə tâ bì'i ka ŋgha'asə Ɨkûm ghô. Tâ ànnù nɨfɔ̂ yo à zi. 
LUK.11.3	Ka mfa mɨjɨ mìi mə mɨ ku'unə a mbo bì'ì aa a njwi njwî; 
LUK.11.4	ŋ̀kɨ ŋka nlì'ìnə̀ nɨ̂ ɨ̀fansənnù ji'i, nloŋ mə bì'i ŋkɨɨ nli'inə nɨ̂ jì bə̂ bìi mə bɨ fànsə a nu bì'ì aà; ǹtsuu kɨ bii bì'ì ka ŋwo nɨ̂ àkwà'ànə̀ bə̂.
LUK.11.5	A bû ǹswoŋ a mbo bo mə, “M̀bə ŋù nɨ̀bô ghùù a ghɛɛ̀ a mbo nsûkà'â yì nɨ̂ ǹtɨɨ ɨtugə nswoŋ ghu mbo mə, ‘Ǹsû ghà, tsɔ'ɔsə gha nɨ̀ ŋ̀kya abaa ji tarə; 
LUK.11.6	ǹloŋ mə ǹsû ghà yî mɔ̀'ɔ à lo nɨghaa a asà'a agha'a nzì, kaa mə̀ wa'à nɨ̂ àyoo nɨjɨ a mfa ghu mbo tswê. 
LUK.11.7	M̀bə nsû yì wa a nɔŋə a ɨkuu ŋkwi'i ghu mbo mə, ‘Tsuu ŋgɨ'ɨ a mbo mə̀ fa; mə̀ tsètə̀ mə abà'â yâ, bì'i bɨ̀ bɔɔ̀ ba nɔ̂ŋtə̀; kaa mbə mə̀ wa'à bù m̀bɨɨnə a mfâ àyoo a mbo wò aa ɛ?’ 
LUK.11.8	Mə̀ swòŋ a mbo bù mə, mbə tuu bɨ̀ɨ̀nə fa ayoo ghu mbo mə à nɨ nsûkà'â yì aa, lâ ǹyoŋə ajàŋ yìi mə à ghɛ̀ɛ nɨ̂ m̀bìì ŋ̀ka mbetə kaa wa'à lò aa, à ka bɨ̀ɨ̀nə fa njoò tsɨ̀m jìi mə a lɔ̀ɔ̀ aà. 
LUK.11.9	Ma mùu ajàŋ, mə̀ swòŋə a mbo bù mə, Nɨ ka mbetə boŋ bɨ ka fa a mbo bù; nɨ̀ ka nlɔɔ boŋ nɨ̀ ka yə; nɨ̀ ka ŋkwɛntə boŋ bɨ̀ ka ŋa'a fa a mbo bù. 
LUK.11.10	Ǹloŋ mə ŋù ǹtsɨ̀m yìi a betə aa, a kwɛrə; ŋù ǹtsɨ̀m yìi mə a kɨɨ nlɔɔ aa a yə̂. Ŋù yìi mə a kwɛ̀ntə̀ aa bɨ kɨɨ̀ ŋ̀na'a ghu mbô. 
LUK.11.11	Tà yî tsù à tswe a tɨtɨ̀ɨ bù mə mbə mû yì a betə fɨbwɛ̀, a tswe tɨ̀ fa fɨ̀bwɛ̀ m̀baŋnə mfa bə no ghu mbo 
LUK.11.12	kə̌ a betə nɨbòò nɨ ŋgu ghu mbo a bâŋnə̀ m̀fa bə̂ àŋgaa ghu mbo aa ɛ? 
LUK.11.13	Mbə bù bìi mə nɨ̀ nɨ ŋgǎŋghɨ̀rə ɨnnù jɨ̂ bɨ aa, nɨ̀ zi ajàŋ yìi mbə nɨ̀ ka mfa njoo jì sɨgɨ̀nə̀ a mbo bɔɔ̀ buu, nɨ̀ sɨ̀ wa'atə̀ mə mbə Taà ghùù yìi mə à tswe a aburə aa a naŋsə ŋkɔŋtə a mfâ Àzwî yi a mbo bə̀ bìi mə bɨ betə nɨ̂ yi ghu aa ɛ?
LUK.11.14	Yesu à lɛ sɨ fi'i azwì yî bɨ yìi mə a lɛ mbə yî tɨ ghàà; nòò yìi mə àzwì yî bɨ ya a lɛ mfɛ̀'ɛ̀ aa, àkɨko'o ya a lɔ̀gɨ̀nə̀ ŋka ŋghaa bə̀ bìi bɨ lɛ nyə aa bɨ yɛrə tsi'ǐ mbə̂ ànnù. 
LUK.11.15	La bo bî mɔ'ɔ bâŋnə̀ ǹswoŋ mə, “A fi'i nɨ̂ ɨ̀zwì jî bɨ ntsyà aa a njɨ̌m Beezebul, m̀fɔ̀ ɨ̀zwì jî bɨ wâ;” 
LUK.11.16	La bə̀ bya bi mɔ'ɔ, a ŋkwà'ànə yu, bɨ bâŋnə̀ ǹswoŋ mə, tâ à ghɨrə annù yî yɛ̌yɛrə a ndɨ̀'ɨ mə Nwì à tswe bo yu. 
LUK.11.17	M̀bə yìi mə Yesu à lɛ nzi mɔ̀ɔ̀ntə̂ jyaa aa, a swoŋ a mbo bo mə, “Àla'a yìi mə a yatə waa ntəə a atutu, nto nɨ̂ waa bo nɨ bo aa, a wàŋsə̀ ŋ̀wo. Ŋ̀gwɛ̀'ɛ̀ yìi mə ɨ̀ kɨ nyàtə̀ waa laa, ɨ kɨɨ̀ ŋ̀waŋsə ŋwò. 
LUK.11.18	M̀bə a bə mə Satan à kɨ nyàtə̀ yi, boŋ à ka kɨ to nii yu mbɔŋ, tâ ànnù nɨfɔ̀ yi təə mə akə aa ɛ? Ǹloŋ mə nɨ̀ swoŋ mə mə fi'i ɨzwì jî bɨ aa nɨ̂ mɨ̀dà'à mɨ Beezebul. 
LUK.11.19	Mbə mə̀ ka mfi'i ɨzwì jî bɨ aa nɨ mɨ̀dà'à mɨ Beezebul, boŋ bɔɔ̀ buu tɨgə mfi'i aa nɨ̀ mɨ̀dà'à mɨ wo aa ɛ? M̀bɛɛ mə a bə maa ajàŋ aa, à nɨ bo bìi mə bo ka yǐ tɨgə tsə̀rə ɨ sa'à ghuu. 
LUK.11.20	Lâ m̀bə a bə mə mə fi'i ɨzwì jî bɨ aa nɨ mɨ̀dà'à mɨ Nwî boŋ ànnù nɨfɔ̀ Nwî à zì mə a mbo bù.
LUK.11.21	Nòò yìi mə ǹtɨ̀ɨ̀ ŋù, yìi mə à tswe nɨ̂ ǹjoo mɨtsə'ə a bɛ ndùgə̂ yì aa, ǹjoò ji ɨ tswe nɨ mbɔɔnə̂; 
LUK.11.22	Lâ m̀bə nyərə yìi mə à tɨ̀nsə ntsyàtə̀ yi aa, mbə a zi boŋ à ka kwɛrə njoo mɨtsə'ə jya mə à nɨŋ ntɨɨ̀ yì ghu aa, ɨ sɛ'ɛ njoò ji tsi'ì tsɨ̀m ɨ yàtə. 
LUK.11.23	Ŋù yìi mə à sɨ njɨ̀m yà bii aa, à bii njɨ̌m ŋgàŋkɨ̀bàâ yà. Ŋù yìi mə à sɨ ghotə aa, a bàŋnə̀ nja'a aa jà'à.
LUK.11.24	“Nòò yìi mə àzwì yî bɨ a fɛ'ɛ a nu ŋù aa, a karə a nɨ̂ àdɨ̀gə̀ yìi mə kaa ŋ̀kì ɨ sɨ̀ ghu tswê aa, ǹlɔɔ nɨ mə mbə yu mɨ̀ɨ̀ntə̀ ghu lɛ; a tuu yə aa, a swoŋ mə ‘mə̀ ka bù bɨ̀ɨ̀ gha fu a nda yìi mə mə̀ fɛ̀'ɛ ghu aà.’ 
LUK.11.25	A tɨ bɨ̀ɨ̀ ǹyə mə bɨ yɛ̀'ɛ̀ mə nda ya ɨ laa ŋkù'ùnə̀, 
LUK.11.26	boŋ à ka ghɛ̀ɛ bǔ bɨɨ nɨ̂ ɨ̀zwì ji sàmbaa jì bɨ jî dàŋ jìi ɨ bɨ'ɨ ntsyàtə̀ yi, ɨ zî ŋ̀ku'usə yi ghu tâ bo bo kuu ŋkuu ntswe ghu; bɛɛ ɨ kuu maa noò boŋ ǹtswê ŋù wa ɨ̀ ka bɨ tsyàtə ajàŋ yìi à lɛ mbə a mbìì aà.
LUK.11.27	Àjàŋ mə Yesu à lɛ mmàŋsə nswoŋə ma jû ɨ̀nnù aa, màŋgyɛ̀ yî mɔ̀'ɔ wa atɨtɨ̀ɨ nɔ̀ɔ̀ a swoŋ ghu mbo mə, “M̀bɔɔnə a mbo màŋgyɛ̀ yìi mə à lɛ njwe gho aa bo bɨ a nɨ̂ m̀bɨɨ mìi mə lɛ nɔŋsə gho aà!”
LUK.11.28	La Yesu a bâŋnə̀ ŋ̀kwi'i mə, “M̀bɔɔnə ɨ̀ bàŋnə̀ ǹtswe aa a mbo bə̀ bìi mə bɨ yu'u nɨghàà nɨ Nwî ǹləə aà!”
LUK.11.29	Nòò yìi mə nnɔ̀ɔ̀ bə̂ wa ɨ lɛ nlɔ̀gɨ̀nə̀ ŋ̀ka ŋgha'atə aa, Yesu a be'enə̀ ŋka nswoŋə mə, “Nɨ̀wàà nɨ bə̂ buà tsɨ̂tɔ̀ŋ à nɨ nɨ̀wàà nî bɨ̂; bɨ lɔ̀ɔ nyə̂ àlènsə̀, la kaa mə̀ ka wa'ǎ alènsə̀ yi dàŋ a mbo bo fa ntsya alènsə̀ Jonah. 
LUK.11.30	Ǹloŋ mə ajàŋ yìi mə Jonah à lɛ mbə alènsə̀ a mbo baNineveh aa, àâ ŋ̀gɨ̀ŋgɨ̀ŋ àjàŋ yìi mə Mu Ŋù à ka bə alènsə̀ a mbo nuà nɨ̀wàà. 
LUK.11.31	M̀fɔ̀ màŋgyɛ̀ wa yìi mə à lɛ nlò a mbù'ù ǹtii aa, à ka yǐ bɨ̀ɨ̀nə a noò ǹtsɔ̀'ɔ̀tə̀ mɨsa'a bo bɨ̀ nɨ̀wàà nɨ bə̂ bû tsɨ̂tsɔ̀ŋ ɨ nɨŋə wa a ɨsa'à. Ǹloŋ mə à lɛ nlo a nlwì'ì m̀bi yù, ǹzi a a nyu'u nɨ̀ghàà nɨ mɨtsyɛ̀ a mbo M̀fɔ̀ Solomon, lâ yə̂ nɨ̀, ŋù yìi mə à kɔ̀'ɔ̀nə ntsyàtə̀ Solomon aa, à ghuà a tɨtɨ̀ɨ bù. 
LUK.11.32	Bə̀ bɨ Nineveh ka yǐ bɨ̀ɨ̀nə a noò ǹtsɔ̀'ɔ̀tə mɨ̀sa'a, ɨ təə bo bɨ̀ nɨ̀wàà nɨ bə̂ buà tsɨ̂tsɔ̀ŋ, ɨ nɨŋə waa a ɨsa'a à; ǹloŋ mə baNineveh lɛ mbəŋkə mɨ̂ntɨɨ̀ myaa wa noò mə Jonah à lɛ ŋghàà a mbo bo aà, lâ yə nɨ̀, ŋù yìi mə à kɔ̀'ɔ̀nə ntsyàtə̀ Jonah aa, à ghuà mə a tɨtɨ̀ɨ bù.”
LUK.11.33	“Kaa ŋù à laa ŋwa'à nɨ̂ lâm kosə̀ ŋ̀ghɛɛ nnɨŋə nɨ a atà, kə̀ m̀bu nlɔ̀gə̀ nɨ̂ àntɔ̀ɔ̀ ŋ̀kusə ghu, kaa kɨ'ɨ̀ kɨ̀ɨ̀ ŋ̀kosə nnɨŋə nɨ a nji'ì ɨ̀kùù. Ŋù a kɨɨ ŋkosə lâm, a tɛ'ɛ aa a atu atɛtə̀ tà ŋù tɨ kuu a nda a yə̂ ŋ̀kà'à wâ. 
LUK.11.34	“Nɨ̀li'ì no laa mbə lâm ɨbɨɨnû ghô. Nɨ̀li'ì no bə tswe sɨgɨnə̀, bəə boŋ mbɨ̀ɨ̀ nû yǒ ntsɨ̀m ɨ̀ luu nɨ̀ ŋ̀kà'à. Lâ nɨ bə tsuu ɨ sɨgɨnə̌ tswe boŋ m̀bɨ̀ɨ̀ nû yǒ ntsɨ̀m ɨ̀ luu nɨ̀ m̀fiì ɨ̀dɨ̀gə̀. 
LUK.11.35	M̀bə yìi mə a bə ma mùu ajàŋ aa, nɨ̀ ka ntsyɛsə tâ ŋ̀kà'à yìi mə ɨ tswe a nu bù aa, ɨ tsuu bàŋnə bəŋ tɨgə ɨtugə̀. 
LUK.11.36	Mbə ɨbɨɨ nû ghuu tsɨ̀m ɨ luu nɨ̂ ŋ̀kà'à, ǹtsuu nɨ̂ àdɨ̀gə̀ yî fìì tswe, boŋ ɨ ka kɨ naŋsə ta, tsi'ì tsǒ lâm yìi mə a ta nɨ a nu bə̀ mfa nɨ̀ ŋ̀kà'à aà.
LUK.11.37	Yesu a burə kɨ ghàa ŋù baFarɨsai yî mɔ̀'ɔ a tswoŋə̀ yi mə tâ à zi njɨ a nda yu; Yesu a ghɛɛ̀ ghu nda bo yu jɨ̂. 
LUK.11.38	Ànnù a tsyâ ŋù Pharɨsaì wa ajàŋ yìi mə lɛ nyə Yesu a jɨ tɨ̀ghə̂ à fòo nsì'i mbô. 
LUK.11.39	Yesu a swoŋ ghu mbo mə, bù ba Farɨsai, nɨ sì'i ndɔŋ bo bɨ̀ ɨ̀kaŋ tsi'ì a abɛɛ abɛɛ, la a mum, nɨ̀ bâŋnə̀ ǹluu nɨ̂ ɨ̀nnù jî bɨ, ŋkɨɨ mbaŋnə nɨ̂ ǹjoo bə̂ ŋ̀kwɛrə, 
LUK.11.40	ɨtɨ̀rə ndə jî tsu! Nɨ̀ sɨ̀ zi mə ŋù yìi mə à lɛ naŋsə abɛɛ laa, a nɨ yu mə à lɛ ŋkɨ nnaŋsə mum aa ɛ? 
LUK.11.41	Lâ tâ nɨ̀ baŋnə mfa njoò tsɨ̀m ghu mum a ŋkwɛtə ŋgàŋə̂fum ghu, nɨ̀ bə ghɨ̀rə̀ ma mùu ajàŋ, boŋ a ka bə annu yìi a ku'unə aà, tâ ǹjoò tsɨ̀m a mbo bù ɨ̀ laa.
LUK.11.42	“Lâ ŋ̀gɨ'ɨ yì ŋ̀wè a nu bù m̀bâ baFarɨsai! Ǹloŋ mə nɨ lɔ̀gə̀ nɨ̂ ǹjoo aghɔ̀'ɔ̀ bo bɨ̀ bàmbɔ̀rə̂ buu ǹyatə nɨ̀ nɨ̂ ɨ̀tɨɨ nɨ̀ghum, mfa nɨ̂ àtɨ̀ɨ̀ yì fùùrə̀ a mbo Nwì, lâ kaa wa'à nɨ̂ ànnù yìi mə a tsinə aa ghɨ̀rə, kaa wa'à nɨ̂ Nwî kɨɨ ŋkɔŋə; boŋ nɨ ghɨ̀rə̀ nɨ̂ ɨ̀nnù ma jû tsi'ì tsɨ̀m, kaa wa'à nɨ̀ ji mɔ'ɔ mà'àtə̀. 
LUK.11.43	Ŋ̀gɨ'ɨ yì ŋ̀wè a nu bù mbâ baFarɨsai! Ǹloŋ mə nɨ kɔ̀ŋə a ntswe nɨ̂ ɨ̀lə̀ŋ jìi mə ɨ kɔ'ɔnə aa a mûm ǹdaŋghòtə bù, ŋ̀kɔŋə nɨ mə tâ bə̀ ka nzi ntsà'àtə̀ nɨ̂ ghuu a ɨdɨgə mɨtaa, 
LUK.11.44	Ŋ̀gɨ'ɨ yì ŋ̀wè a nu bù! Ǹloŋ mə nɨ̀ bə tsi'ì tsǒ mɨ̀syɛ̀ mìi mə kaa bɨ sɨ̀ lênsə̀, kaa bə̀ wa'à yə̂, ǹtsya ghu ɨtu tɨ̀ zî.”
LUK.11.45	Ŋù yî mɔ̀'ɔ a tɨtɨ̀ɨ ŋgǎŋndɨ'ɨ nɔ̀ŋsə̀ jya a kwi'i a mbo Yesu mə, “Ǹdɨ̀'ɨ̀nnù, ò swoŋ ma mùu ajàŋ ŋkɨɨ mbəgɨtə aa yi'i.” 
LUK.11.46	Yesu a swoŋ mə, “Ŋ̀gɨ'ɨ yì ŋ̀wè a nu bù m̀bâ bɨdɨ̀'ɨ̀ bɨ bɨ̂nɔ̀ŋsə̀! Ǹloŋ mə nɨ bè'èsə̀ bə̂ nɨ̂ àbè'è yìi mə a tsya waa a mbè'ê. Kaa bù bûmbɔŋ kaa nɨ̀ wa'à zî àjàŋ yìi mə mbə nɨ̀ tɛ'ɛ̀ ŋ̀koontə abè'è ma yû kə̌ ŋkwɛtə wa tâ bo be'e. 
LUK.11.47	Ǹdɔ̀ɔ̀ a atu bù! Ǹloŋ mə nɨ bɔɔ mɨsyɛ̀ mɨ ŋgǎŋntoo Nwì bìi mə bɨ̀taà buu lɛ nzwitə aà. 
LUK.11.48	Maa ajàŋ nɨ̀ nɨ bə̀yəfə ŋkɨɨ mbeentə nɨ ɨnnù jìi mə bɨ̀taà buu lɛ mbù'ù aà; ǹloŋ mə bo lɛ nzwitə waa, nɨ̀ bâŋnə̀ m̀bɨɨnə mbɔɔ mɨsyɛ̀ myaa. 
LUK.11.49	M̀bə yìi mə a bə ma la aa, mɨ̀tsyɛ̀ mɨ Nwî mɨ swoŋ mə, ‘Mə̀ ka too ŋgǎŋtoo jya, bo bɨ̀ ŋ̀gǎŋnswoŋənnù Nwî tâ bo zwitə bî mɔ'ɔ ŋkɨ ŋka ntsɔ'ɔ akòrə̀ bî mɔ'ɔ,’ 
LUK.11.50	ta tâ àləə ŋgǎŋntoo Nwî tsɨ̀m, yìi mə bɨ lɛ nsaansə nlɔgɨnə a nlɔ̀gɨ̀nə mbi aa, ta bɨ̀ betə a mbo nɨ̀wàà nɨ bə̂ buà, 
LUK.11.51	ǹlɔgɨnə nɨ̂ àləə Abel ŋghɛɛ nywe'e nɨ̂ à yì Zechariah yìi mə bɨ lɛ nzwitə a tɨtɨ̀ɨ nɨ̀kèntə̀ nɨ mà'anwì bo bɨ̀ Àdɨgə ya yìi mə a laa màŋsə aà. Ɨ̀ɨ̀ŋə, mə̀ swoŋə a mbo bù mə bɨ ka yǐ betə aləə̀ yaa a mbo nɨ̀wàà nɨ bə̂ buà. 
LUK.11.52	Ŋ̀gɨ'ɨ yì ŋ̀wè a nu bù mbâ Ŋ̀gǎŋndɨ̀'ɨ bɨ̀nɔ̀ŋsə̀, ǹloŋ mə nɨ̀ kwɛ̀rə̀ mə̂ bɨ̂key bɨ mɨtsyɛ̀ bìi mə bɨ ŋa'a mânjì; nɨ̀ tuu ŋkuu, ŋkɨ ŋkɨŋ bə̂ bî mɔ'ɔ mə tâ bɨ̀ tsuu kɨɨ kuu.
LUK.11.53	Àjàŋ yìi mə Yesu à lɛ mmà'àtə̀ waa ŋka ŋghɛɛ nii aà, ŋ̀gǎŋndɨ̀'ɨ bɨ̀nɔ̀ŋsə̀ bo bɨ̀ baFarɨsai lɔgɨ̀nnə̀ ŋka lɨgɨtə nɨ̂ ɨ̀nnù jya mɨ Yesu à lɛ nswoŋə aa tsi'ì nɨ̀ mɨ̀tɨ̀ɨ̀ ŋ̀kɨɨ mbetə nii nɨ̂ ɨ̀nnù jî ghà'àtə̀, 
LUK.11.54	mə mbə a swoŋə̀ ànnù yî bɨ yì tsu tâ bo tswa yi.
LUK.12.1	Àjàŋ mə nnɔ̀ɔ̀ bə̂ wa ŋkam nɨ̀ ŋ̀kam ɨ lɛ nzì ŋ̀ghotə, ntɨgə ntinə waa ntinə ŋghɛɛ aa, Yesu a lɔ̀gɨ̀nə̀ m̀foo nswoŋ a mbo ŋgǎŋyəgə̂nnù ji mə, “Nɨ̀ ka ntsyɛsə ghuu nɨ̂ m̀bɛ̀'ɛ̀ àbaa baFarɨsai, yìi mə à nɨ abagɨlə̀ aà. 
LUK.12.2	Kaa àyoò yì tsu a sɨ̀ ghu tswê mə bɨ bɔɔntə mə kaa bɨ ka yǐ wa'à fùrə̀, kə̀ mə a ləəntə yìi mə kaa a ka yǐ wa'à fɛ̀'ɛ̀ yɛntə tâ bɨ̀ zi. 
LUK.12.3	Ɨ̀nnù tsɨ̀m jìi mə nɨ̀ swòŋə a mûm ɨ̀tugə aa, bɨ yu'u a nlaà ɨ̀dɨ̀gə̀. Ɨ̀nnù jìi mə nɨ̀ kɨ ntsùmtə̀ a adɨgə yî lɔ̀'ɔ̀sə̀ aa, ba yǐ tɨgə təə a ɨtu mɨla'a ɨ kɛ̀'ɛ̀nə̀.
LUK.12.4	“Mə̀ swòŋə a mbo bù, ɨ̀ka'â jâ, mə, nɨ̀ tsuu kɨ bɔ'ɔ bə̂ bìi mə mbə bɨ zwitə̀ tsi'ì m̀bɨ̀ɨ̀nu, kaa wa'à annǔ dàŋ bû ŋ̀ghɨrə aa bə̂. 
LUK.12.5	La mə̀ ka bàŋnə ŋwà'àsə̀ ghuu nloŋ ŋû yìi mbə nɨ̀ bâŋnə̀ ŋ̀ka mbɔ'ɔ aà: Nɨ̀ ka mbɔ'ɔ yu wa yìi mə a zwitə, ŋkɨ ntswe nɨ mɨ̀dà'à a mà'a a mum mɔ'ɔ Satan; ɨ̀ɨ̀ŋə, mə̀ swòŋə a mbo bù mə nàa mbɔ'ɔ nii. 
LUK.12.6	Tɨgə bɨ fèè bântswaŋə̀ bi ntaà aa nɨ bɨ̀kabə̀ bi baa aa ɛ? Kaa Nwì a wa'à nɨ̂ ǹtswaŋə̀ ma yû tsi'ì yî fùùrə̀ li'ìnə̀. 
LUK.12.7	Yə mbà, à zi ndùu ɨnǒŋtu jìi ɨ tswe a atu bù aa tsi'ì tsɨ̀m; tsuu kɨ bɔ'ɔ, nɨ̀ tswe nɨ̀ ǹdùù, ǹtsyatə bântswaŋə̀ a nnɔ̀ɔ̀.
LUK.12.8	Mə̀ ghɛɛ̀ nɨ̀ m̀bìì a nswoŋ a mbo bù mə, ŋu yìi mə à bii gha a nsi mi'i bə̀ aa, Mu Ŋù à ka yǐ kɨɨ bii yi a nsi mi'i baangel bɨ Nwî; 
LUK.12.9	la ŋù yìi à tuu gha a nsi mi'i bə̀ aa, bɨ ka yǐ kɨɨ tuu yi a nsi mi'i baangel. 
LUK.12.10	Ŋù ntsɨ̀m yìi mə à ghàa ànnù yî bɨ nloŋ Mu Ŋù aa bɨ ka yǐ lì'ìnə ɨfansənnù ji; lâ ŋù yìi mə à bə̀gɨ̀tə Azwì Nwî aa, kaa bɨ ka yǐ wa'à ɨfansənnù ji li'ìnə̀.
LUK.12.11	Nòò yìi mə bɨ lɔ̀gə̀ nɨ̂ ghuu nzi nɨ gho a ndâŋghotə bo bɨ a nsi bɨ̀sa'a bɨ ala'a bo bɨ̀ bɨ̀tà bɨ ala'a aa, nɨ̀ tsuu kɨ wa'a annù yìi mə nɨ̀ ka swoŋ kə̀ ajàŋ yìi mə nɨ̀ ka kwi'i aà; 
LUK.12.12	nloŋ mə Azwì Nwî a ka dɨ̀'ɨ annù yìi mə nɨ̀ ka swoŋə aa maa noò.”
LUK.12.13	Ŋù yì mɔ'ɔ wa atɨtɨ̀ɨ nnɔ̀ɔ̀ a swoŋ a mbo Yesu mə, “Ǹdɨ̀'ɨ̀nnù swoŋ a mbo mumaà tâ à yatə njoo jìi mə Taà à lɛ mmà'àtə̀ aa a tɨtɨ̀ɨ bì'iyu.” 
LUK.12.14	Yesu a kwi'i ghu mbo mə, “M̀bâ ghû, a gha nɨ̂ ǹsa'a mɨ̀sa'a kə̀ nyàtə̂ njoo a tɨtɨ̀ɨ bù aa a tsɔ̀'ɔ wò lɛ? 
LUK.12.15	Yesu a ghɛ̀ɛ̀ nɨ̀ m̀bìì ǹswoŋə a mbo bo mə, “Nɨ̀ ka ntsyɛsə ŋkɨɨ ntsu'utə nɨ̂ ghuu nloŋ aghə̀'ə̀nə tsɨ̀m yìi mə a ghɨ̀rə̀ bə̀ yə'ə̀tə̀ nɨ̂ ǹjoo aà; ǹloŋ mə ntswêntɨ̀ɨ ŋù kaa à laa ŋwa'a aa njoo jì wè jìi mə à tswe nɨ ju aa bə̂.”
LUK.12.16	A ghɛɛ̀ nɨ̂ m̀bìì ǹswoŋ nɨghàà nî nanaa a mbo bo mə, “Àbwènə nsyɛ ŋgàŋkabə̀ yì mɔ̀'ɔ a lɛ fi'isə mɨjɨ tsi'ǐ a mbə nù; 
LUK.12.17	a naŋsə̀ ǹtswe ŋwa'atə annù yìi mə mbə yu ghɨrə̀ aa, m̀betə mə ‘Mə̀ ka naŋsə ghɨ̀rə̀ aa mə akə ɨ tswe nɨ̂ ɨ̀tà jìi mə ɨ gha'atə mə mbə mə̀ fu'ù mɨ̀jɨ ma mù ǹləə ghu aa ɛ.’ 
LUK.12.18	A swoŋə a atu ɨbɨɨ nû yi mə, “Ànnù yìi mə mə̀ ka ghɨ̀rə a nɨ mə: mə̀ ka sà'a ɨtà jya tsi'ì tsɨ̀m bu ghùrə̀ jî wè, jìi mə mbə lɔgə̀ mɨ̀jɨ aa mya bo bɨ̀ ǹjoò jyâ tsɨ̀m. 
LUK.12.19	Mə̀ ghɨrə ma la, boŋ mə̀ ka tɨgə swoŋ a mbô ǹtɨɨ̀ gha mə, ǹtɨɨ̀ ghâ, wa ò lə̀ə njoo a atà ɨ gha'a ŋgha'a ajàŋ mə mbə ò jɨ a atu ɨlòò ɨ̀lòò; lɔ̀ɔ lâ àdɨ̀gə̀ ǹtswe ghu, ntɨgə njɨ ŋkɨɨ no, ŋkɨɨ ndorətə.’ 
LUK.12.20	Lâ Nwì a swoŋ ghu mbo mə, ‘Àtɨ̀rə̀ ndə yî tsu! Mə̀ ka twoŋ ntɨɨ̀ gho nɨ̀tugə sii, tâ ǹjoo jya mə ò fù'u ŋghotə aa tâ ɨ̀ tɨgə mbə ji wo aa ɛ?’ 
LUK.12.21	À nɨ̂ a ŋgɨŋgɨ̀ŋ a mbo ŋù yìi mə a ghotə nɨ̂ ǹjoo, ǹlə̀ə̀ nɨ̂ a tâ ǹloŋ ɨ̀bɨɨ nû yi, kaa wa'à nɨ̂ ǹjoo a mbɛ̀ɛ Nwì bâŋnə̀ ǹtswe.”
LUK.12.22	A bû ǹswoŋ a mbo ŋ̀gǎŋyəgə̂nnù ji mə, “Ma mùu ajàŋ mə̀ tɨgə̀ ǹswǒŋ a mbo bù mə nɨ̀ tsuu ɨnnù kɨ wa'a nloŋ ntswêntɨ̀i yùù, mə nɨ̀ ka jɨ aa akə̀, kə̀ ǹloŋ ɨbɨ̀ɨ̀nû ghuu, mə nɨ̀ ka wɛ'ɛ aa akə̀ lɛ. 
LUK.12.23	Ǹloŋ mə ǹtswêntɨ̀ɨ̀ ɨ̀ tsyàtə mɨ̀jɨ, ɨ̀bɨɨ nu ɨ kɨ̂ ǹtsyatə ɨtsə̀'ə̀. 
LUK.12.24	Nɨ̀ wa'atə ŋɨ̀ŋyâ, kaa ɨ sɨ njoo bwe'e, kaa wa'à nɨ̀ mɨjɨ kɨɨ mfu'u, kaa wa'à nɨ mɨ̀ntàŋ kə̀ nɨ̂ ɨ̀tà tswê, lâ Nwìŋgɔ̀ŋ a jɛ'ɛ̀ nɨ̂ waa. Nɨ̀ sɨ̀ nɨ̂ ǹdùù tswê ǹtsyatə bɨ̂sɨŋ ma bû aa ɛ? 
LUK.12.25	M̀bə ŋù nɨ̀bù yî tsù a ku'ùsə̀ mûbàŋtə̀ a nɨ̂ ǹtswêntɨ̀ɨ̀ yì ǹloŋ mə a wa'a ɨnnù aa ɛ? 
LUK.12.26	Ma mùu ajàŋ, mbə nɨ̀ tsuu zi ajàŋ yìi mə mbə nɨ̀ naŋsə̀ ŋ̀ku'usə tsi'ì mûntsìrə̂ àyoo tsi'ì tsǒ ma yû, nɨ̀ mbû ǹtɨgə wa'a nloŋ njoo ji mɔ'ɔ aa a ya aa ɛ? 
LUK.12.27	Nɨ̀ lentə ɨbwì'i ŋgɛ̀ɛ̀, ǹyə a ajàŋ mə ɨ kwe aà; kaa ɨ sɨ nwùgɨ̀nə̀ kaa wa'à nɨ̂ àsìsì kɨɨ mba'a; la mə̀ swoŋ a mbo bù mə, tsi'ì m̀fɔ̀ Solomon a mûm nɨgha'a ni nɨ tsɨ̀m, kaa à lɛ ŋkɨ'ɨ atsə̀'ə̀ yî tsu wɛ'ɛ tâ à bɔŋ mbə tsi'ì tsô jyaa. 
LUK.12.28	Lâ m̀bə Nwì a ka ŋwɛ'ɛ ɨ̀tsə̀'ə̀ a nû ŋ̀gɛ̀ɛ̀ yìi mə ɨ kwe nɨ a atu mɨ̂nta'a sìi a lo tɨ bə a yɔɔ bɨ tɔɔ̀ a abu aa, nɨ̀ sɨ̀ mɔɔ̀ntə̀ mə mbə a wɛ'ɛ̀ ɨ̀tsə̀'ə̀ a nu bù ǹtsyatə aa ɛ? Àbìintɨɨ̀ yuu a kə'ə bə laa aa a ya ɛ? 
LUK.12.29	Maa ajàŋ, nɨ̀ tsuu kɨ betə mə, nɨ̀ ka jɨ aa àkə̀, kə̀ nɨ̀ ka no aà àkə̀ lɛ, tâ mɨ̀ntɨɨ̀ muu tsuu ɨnnǔ ɨ kɨ wa'a. 
LUK.12.30	Ǹloŋ mə à nɨ̂ ɨ̀nnù jìi mə bɨ̀tɨ̀zî Nwî bɨ si'isə nɨ mɨ̀bɨ̀ɨ̀mɨnû myaa nlɔɔ aà; la Taà ghùù à zi mə nɨ boŋ njoo mà jû. 
LUK.12.31	Lâ tâ nɨ̀ baŋnə ŋka nlɔɔ annù nɨfɔ̀ Nwî boŋ à ka fa njoo mà jû a mbo bù.
LUK.12.32	“Nɨ̀ tsuu kɨ bɔ'ɔ mbâ bɔɔ bɨ mbînjə̀rə̀ bâ, ǹloŋ mə, Taà ghùù a dorɨtə a mfâ ànnù nɨfɔ̌ aburə a mbo bù. 
LUK.12.33	Fèe nɨ̀ ǹjoò juu mfa a mbô ŋ̀gǎŋə̂fumə tǎ tswe nɨ̂ ɨ̀bàà ŋkabə jìi mə kaa ɨ sɨ sà'àkə̀ aà, ɨ lə̀ə afù'ù yùù a atà a aburə, a adɨgə yìi kaa ŋkabə ɨ̀ sɨ ghu mɛ, kaa bɨ̀yərə wa'à ghu kuù. Kaa nsə̀bə̀ wa'à nɨ̂ ŋ̀kabə ghu kɨɨ njɨ aà. 
LUK.12.34	Ǹloŋ mə adɨ̀gə̀ yìi mə afù'û yo a tswe ghu aa, ǹtɨɨ̀ gho ɨ ka kɨɨ tswe aa ghu.
LUK.12.35	Nɨ̀ ka kwerə mɨkò muu ŋkɨɨ ŋkosə nɨ bɨ̀lâm buu bɨ̀ ka ŋkɨ, 
LUK.12.36	mbə tsi'ì tsǒ ŋ̀gàŋafà'à yìi mə a yu'utə masa yì yìi mə à tswe a adɨgə adìnà nɨyɔ'ɔ̀ aa, mə mbə a ghɨrə mbɨ̀ɨ̀ ŋkwɛntə abà'à a wâŋsə̀ ŋ̀ŋà'a a kuù. 
LUK.12.37	M̀bɔɔnə a mbo ŋgǎŋafà'à jìi mə masà wàà a bɨ̀ɨ̀ ǹyə waa bɨ tswê nɨkərə̀ aà; mə̀ swoŋ tsi'ì ànnù nɨ̂koŋ a mbo bù mə, tâfà'â wàà wa à ka bàŋnə wɛ'ɛ atsə̀'ə afà'â yi, ɨ ghɨ̀rə tâ bo tswe a atu atɛtə̀ tâ à tsyasə mɨjɨ a mbo bo. 
LUK.12.38	À ka bə annù nɨdorə a mbo ŋgǎŋfà'à jìi mə mbə a ka mbɨɨ nɨ̂ ǹtɨ̀ɨ̂ ɨ̀tugə̀ kə̀ nɨ̂ ǹtsyàtə̂ ǹtɨ̀ɨ̂ ɨ̀tugə bo tswê nɨkərə̀ aà! 
LUK.12.39	Lâ tâ nɨ̀ zi mə, m̀bɔ̂ŋ ǹdâ à laa bə zi noò yìi mə ǹyərə̂ à ka zì ghu aa boŋ kaa à sɨ̀ mà'àtə̀ mə bɨ̀ zi mbəgə ndâ yì. 
LUK.12.40	Nɨ̀ kɨ ŋka ntswe nɨkərə̀; ǹloŋ mə Mu Ŋù à ka yǐ zì aa a noò yìi mə nɨ̀ sɨ wa'atə mə à ka zì ghu aà.
LUK.12.41	Peta a betə̀ Yesu mə, “Mmà'àmbî, o swoŋ nɨghàà nî nanaa nû aa a mbo bì'ì kə̀ a mbo bə̀ bɨ̀tsɨ̀mə̀ aa ɛ? 
LUK.12.42	Yesu akwi'i ghu mbo mə, “Yu'u nɨ annù ǹloŋə ŋgàŋàfà'à yìi a fà'à nɨ̂ ǹtɨɨ̀ yi tsɨ̀m ŋkɨ mbə yì mɨ̀tsyɛ̀ yìi mə mbə Masa yì a lə̀ə̀ mə tâ a ka nlintə njoò ji, ŋkɨɨ nyatə nɨ mɨjɨ a noò mɨ̀jɨ aà. 
LUK.12.43	M̀bɔɔnə a mbo ŋgàŋàfà'à ma ghû yìi mə mbə Masa yì a bɨ̀ɨ̀ ǹyə a fa'à maa ajàŋ aà. 
LUK.12.44	Mə̀ swoŋ tsi'ì ànnù nɨ̂koŋ a bo bù mə à ka tɨgə nlə̀ə ŋgàŋàfà'à ma wa mə tâ à tɨgə nlintə nɨ̂ ǹjoò ji tsɨ̀mə̀. 
LUK.12.45	Lâ m̀bə ŋ̀gàŋàfà'à wa a baŋnə nswoŋ a mbo yumbɔŋ mə, ‘Masa ghu à tɨ̀gə a mɨɨ̀,’ m̀baŋnə ŋka ŋku nɨ̂ ŋgǎŋafà'à jya jî m̀bâŋnə̀ bo bɨ̀ jì bâŋgyɛ̀, ŋkɨɨ njɨ, nno, ntɨgə mbaanə nii, 
LUK.12.46	boŋ Masa ŋgǎŋafà'à jya à ka zì a nɨ̂ ǹjwi bo bɨ̀ nòò yìi mə kaa à sɨ̀ wa'atə mə à ka bɨ̀ɨ̀ ghu aà. Bɛɛ a bɨɨ aa boŋ à ka tsə ŋgɨ'ɨ ghu nu, kɨ nɨŋə yi a tɨtɨ̀ɨ̂ ŋ̀gǎŋàfà'à jìi mə kaa bɨ sɨ nɨ mɨ̀ntɨɨ̀ myaa mɨtsɨ̀m fa'a. 
LUK.12.47	Ŋ̀gàŋàfà'à yìi mə à zi annù yìi mə Masà yì a lɔ̀ɔ̀ aa, la kaa wa'à nû yì taŋtə̀ kə̀ ŋkɨɨ mfa'a annù yìi mə a lɔ̀ɔ̀ aa, bɨ ka yǐ naŋsə ghɔ̀ɔ̀ yi.
LUK.12.48	“Lâ ŋ̀gàŋàfà'à yìi mə kaa à sɨ̀ zi annù yìi mə Masa yì a lɔ̀ɔ̀, m̀fa'a annù yìi mə boŋ bɨ ghɔɔ yi ghu aa, bɨ ka yǐ ghɔ̀ɔ̀ yi tâ à kə'ətə̀. Ŋù yìi mə bɨ fâ àyoo ghu mbo a gha'atə̀ aa, bɨ ka yǐ kɨɨ lɔ̀ɔ̀ a ŋkwɛrə̂ àyoo ghu mbo tâ à gha'atə̀; ŋù yìi mə bə̌ fa njoo jì ghà'àtə̀ ghu mbo aa, bɨ bɛ mə à ka bìnsə̀ jìi mə ji gha'atə ntsyà.
LUK.12.49	“Mə̀ lɛ nzì aa a ŋghɨ̀rə mə tâ m̀bi ŋka ŋkhɨ; ǹyə'ətə̀ nɨ mə boŋ ɨ lɛɛ̀ m̀bàa ntɛ'ɛ nlɔgɨnə ŋka ŋkhɨ! 
LUK.12.50	Mə̀ tswe nɨ̀ ŋkì yìi mə mə̀ tswe nɨ̂ ŋkwɛ̀rə̀ aà; kaa mbə ntɨɨ̀ gha ɨ wa'à nɨ̂ m̀bɔɔnə tswê ǹywe'e a noò yìi mə mə̀ ka yǐ màŋsə̀ aà! 
LUK.12.51	Nɨ laà mɔɔntə nɨ mə mə̀ sɨgə fàa a atu nsyɛ aa a mfa m̀bɔɔnə aa ɛ? Ŋ̀gaŋ, mə̀ swòŋə a mbo bù mə mə̀ bàŋnə nzì aa nɨ̂ àyàtə̀; 
LUK.12.52	ǹloŋ mə, ǹlɔgɨnə tsɨ̂tsɔ̀ŋ, a nda yìi bə̀ tswe ghu bi ntaà aa, bɨ ka yàtə tâ bì bi baa ka tonə nɨ̂ bì bi tarə̀; 
LUK.12.53	bɨ ka yàtə̀ waa, tâ tà bo mû yì yî m̀bâŋnə̀ ka ntonə, tâ ma bo mû yì yî màŋgyɛ̀ ka ntonə, tâ manə̀ bo ŋ̀gwɛ mû yì kɨ ŋka ntonə.”
LUK.12.54	Yesu a ghɛɛ̀ nɨ̂ m̀bìì ǹswoŋə a mbo ǹnɔ̀ɔ̀ bə̂ wa mə, “Nɨ̀ bə yə tâ m̀bà'à ɨ̀ ka ŋkɔ'ɔ a mbɨ̂ ǹtso nòò boŋ nɨ̀ burə nswoŋ mə, ‘mbə̀ŋ ɨ̀ ka loo’; nɨ̀ swòŋə a kɨ̂ m̀fɛ'ɛ maa ajàŋə̀. 
LUK.12.55	Nɨ̀ bə yə tâ àfìsə̀ à ka nzi a mbɨ ntii, boŋ nɨ swoŋə mə, ‘àbabə yì tɨ̀ɨ̀ a ka zì’; a kɨ̂ m̀fɛ'ɛ maa ajàŋə̀. 
LUK.12.56	Ŋ̀gǎŋabagɨlə̀! Nɨ̀ zi aa tsi'ì ǹtɔ'ɔtə ɨ̀lènsə̀ jìi mə nɨ yə ɨ fɛ'ɛ̀ nɨ a nsyɛ bo bɨ̀ a mbà'à àbùrə̀, a ghɨ̀rə akə̀ mə tâ nɨ̀ tsuu a ntɔ'ɔtə ɨnnù jìi mə ɨ fɛ̀'ɛ̀ fàa nɨ yulà ŋ̀gù'ù aa zi aa ɛ?
LUK.12.57	Nɨ̀ tuù ǹlɔ̀ɔ̂ ànnù jî tsinə a ŋghɨ̀rə aa a ya? 
LUK.12.58	Bu ŋù yìi mə à nɨ̀ŋə ɨsa'a a nu wo aa, mbə bù yu ka ŋghɛɛ a nsi ŋ̀gàŋnsa'a mɨ̀sa'a, ò ywe'etə̀ mə mbə bǔ yu mâŋsə̀ a mânjì. Tâ à wa'à gho a mbo ŋ̀gàŋnsa'a mɨ̀sa'a wa fa, tâ ŋ̀gàŋnsa'a mɨ̀sa'a wa tâ à fa gho a mbo ŋù bɨ̀burə̀sì tâ ŋù bɨ̀bùrə̂sì wa à nɨŋə gho a atsaŋə̀. 
LUK.12.59	Mə̀ swǒŋ tsi'ì ànnù nɨ̂koŋ a mbo wò mə ò bə kuu wa atsaŋ boŋ ò ka tɨgə tswe ghu ɨ ywe'e a noò yìi ò ka yǐ màŋsə tu ŋkabə yìi mə o tswa nii ghu aa tsi'ì ǹtsɨ̀m, ɨ sɨgə ywe'e nɨ̂ ànini yìi a lwi'i aà.”
LUK.13.1	À lɛ mbə maà noò aa, bə̀ bî mɔ'ɔ lɛ nswoŋ a mbo Yesu àjàŋ yìi mə Pilato à lɛ nswoŋ bɨ zwitə baGalilea bî mɔ'ɔ a noò yìi mə bɨ lɛ nzì ŋ̀ka nzwitə njoo mmà'à Nwì aà. 
LUK.13.2	Yesu a kwi'i a mbo bo mə, “Nɨ̀ mɔ̀ɔ̀ntə mə ma buù baGalilea lɛ ŋkwo aa nloŋ mə bo lɛ mbə ŋgǎŋghɨ̀rə̂ ɨ̀nnù jî bɨ ntsyàtə baGalilea bî mɔ'ɔ bɨ̀tsɨ̀m aa ɛ? 
LUK.13.3	Mə̀ swòŋə a mbo bù mə, Ŋ̀gaŋ; mə̀ swoŋ a mbo bù mə nɨ̀ bə tuu mɨ̂ntɨɨ̀ muu bəŋkə mmà'àtə ɨbɨ̂ ghuu boŋ bù bɨ tsɨ̀m nɨ̀ ka yǐ kɨɨ kwo tsǒ bo. 
LUK.13.4	Kə̀ nɨ̀ wà'àtə mə akə nloŋ baSiloam bya nɨ̀ghum ntsò ji nɨfwaa, bìi mə àtu nda nɨ̀kàŋ ya ɨ̀ lɛ ŋwò ǹzwitə aa, nɨ̀ mɔ̀ɔ̀ntə mə bo lɛ mbə ŋgǎŋghɨ̀rə̂ ɨ̀nnù jì bɨ ntsyàtə bə̀ bɨ̀tsɨ̀m bìi bɨ lɛ ntswe a Yerusalem aa ɛ? 
LUK.13.5	Mə̀ swòŋə a mbo bù mə Ŋ̀gaŋ; nɨ̀ bə tuu mɨ̂ntɨɨ̀ muu bəŋkə boŋ nɨ̀ ka yǐ kɨɨ kwo maa ajàŋə̀.”
LUK.13.6	A bû ǹswoŋ nɨghàà nî nanaa a mbo bo mə: “Ŋù yî mɔ̀'ɔ à lɛ mbě ati ajɔ̀ɔ̀ a mûm ŋ̀kya yu; à lɛɛ̀ ǹzi a lèntə, nyə mə kaa a lɛ wa'à koonə̀. 
LUK.13.7	A swoŋ a mbo ŋù lèntə̂ ŋ̀kya wa mə, ‘Yə̂, àa ɨ̀lòò ji tarə mə mə̀ zì mə̂ ǹlentə ati yû, kaa wa'ǎ ajɔ̀ɔ̀ ghu atu yə̂. Wǎ mmà'a a nsyɛ̂; a tàsə adɨgə nsyɛ yù aa a ya aa ɛ?’ 
LUK.13.8	Ŋ̀gàŋnlèntə̂ ŋ̀kya wa a kwi'i mə, ‘Taà, mà'àtə tâ yuà àlòò a ku'usə ntsyà, mə̀ ka toŋ m̀fə̀ŋ ɨ karəsə ɨ nɨŋ ntsà'à ghu. 
LUK.13.9	Bɛɛ mə a bə fìi alòò, sɨ̀ yə mə a ka koonə mɨ̂ntà lɛ, bɛɛ a tuu koonə, boŋ ò ka tɨgə wǎ mmà'à a nsyɛ̂.’”
LUK.13.10	À lɛ mbə a njwîŋgɔ̀ŋ yî mɔ̀'ɔ Yesu a tswê a mûm ǹdâŋghòtə ŋka ndɨ'ɨ nɨ̂ ànnù Nwî ghu. 
LUK.13.11	Màŋgyɛ̀ yî mɔ̀'ɔ à lɛ ntswe ghu yìi mə àzwì yî bɨ a lɛ ntswe ghu nu, ŋ̀ghɨ̀rə̀ a ghɔɔ̀ a atû ɨ̀lòò nɨghûm ǹtsò ji nɨfwaà; ǹtɨgə ŋgɨmnə ntəə, kaa wa'ǎ a sentə ɨ̀bɨ̀ɨ nû yi zî. 
LUK.13.12	Nòò yìi Yesu à lɛ nyə yi aa, nswoŋ mə, “Màŋgyɛ̀, wa nɨ̀ ghɔ̀ɔ̀ no nya nɨ mà'àtə̀ mə̂ ghô.” 
LUK.13.13	À lɛ ŋghɛ̀nsə abô yi nnɔŋsə ghu nu, a burə̀ ǹtɨgə nsentə nû yì, ntsinə ntəə, ǹtɨgə ŋgha'asə nɨ̂ Nwî.
LUK.13.14	Ǹdɨɨ̀ ǹdâŋghòtə̀ lɛ nlwìsə ntɔŋ nloŋ mə Yesu à lɛ ŋghùrə mâŋgyɛ̀ wa a njwîŋgɔ̀ŋ aà, ǹtɨgə nswoŋə a mbo bə̀ bìi bɨ lɛ ntswe ghu aa mə, “Ǹjwi ɨfà'à ɨ tswe ghu aa ji nto'o; nɨ̀ ka nzi nɨ̂ ǹjwi mà jû tâ bɨ̀ ghurə ghuu, ntsee bə a njwîŋgɔ̀ŋ kɨ zì.”
LUK.13.15	M̀mà'àmbi à lɛ ŋkwi'i ghu mbo mə, “Wò ŋ̀gàŋàbagɨlə̀! Ŋù nɨ̀bù yî tsù à sɨ mbɔ̀ŋ yì kə̀ jàkâsì yì fɛɛ mfi'sə a tà a njwîŋgɔ̀ŋ, ŋ̀ghɛɛ nɨ yu a ntsǔ ŋkì mə tâ ɨ̀ no ŋkì aa ɛ? 
LUK.13.16	Lâ, yə̂ nɨ̀, a nɨ mu Abraham yî mɔ̀'ɔ à ghuà yìi mə Satan à lɛ ŋkòò nɨ̂ àtsaŋ, ɨlòò nɨghûm ǹtsò nɨ̀fwaa, a sɨ̀ ku'ùnə̀ mə mbə bɨ kɛtə atsaŋə̀ yi ya a njwîŋgɔ̀ŋ aa ɛ?” 
LUK.13.17	À kwì'ì mə̂ ma mùu ajàŋ aa, atu ŋgàŋkɨ̂bàâ ji jya a lɛ ndɨ̀rə̀; bə̀ bya bɨ̀tsɨ̀m bɨ tɨgə̀ ǹdorətə nloŋ ɨnnù jî yɛ̌yɛrə jya mɛ à lɛ ŋghɨ̀rə̀ aà.
LUK.13.18	Yesu a tɨgə̀ ǹswoŋ mə, “Ànnù nɨfɔ̌ aburə a bə aa tsǒ àkə̀ aa ɛ? Kə̀ m̀bə mə̀ fɨgɨ̀nə̀ aa nɨ̂ àkə̀ aa ɛ? 
LUK.13.19	A bə aa tsi'ì tsǒ àbùrə mâghum, yìi mə ŋù à lɛ nlɔ̀gə̀ ŋ̀ghɛɛ mbwe'e a mûm ŋ̀kya yu; fɨ too ŋkɔ'ɔ ntɨgə mbə ati, bɨ̀sɨŋ bɨ tɨgə̀ ǹzi ŋghùrə̀ nɨ̂ ǹdâ jyaa nɨ̂ ǹtaà ji.”
LUK.13.20	Yesu a ku'ùsə̀ ǹswoŋ mə, “M̀bə̂ mə̀ fɨgɨ̀nə̀ ànnù nɨfɔ̀ Nwî aa nɨ̂ àkə̀ aa ɛ? 
LUK.13.21	A bə aa tsi'ì tsǒ m̀bɛ̀'ɛ̀ àbaa yìi mə màŋgyɛ̀ a lɛ nlɔ̀gə̀ ǹnɨŋə a mum àbaa yì ghà'àtə̀ a ghɨrə̀ àbaa ya a tɨ̀gə̀ ŋ̀kɔ'ɔ ŋgha'a ŋgha'a aà.”
LUK.13.22	Yesu à lɛ mbù ŋ̀ghɛɛ ntsyà a mûm ɨ̀la'a jì wè bo bɨ̀ jì kə̀kə̂, ǹdɨ'ɨ nɨ nɨ̀ghàà nɨ Nwî ghu, a ajàŋ mə à lɛ sɨ kɔ'ɔ ŋghɛɛ nɨ a Yerusalem aà. 
LUK.13.23	Ŋù yì mɔ'ɔ a betə̀ ghu mbo mə, “Taà, â ka yǐ yweenə tsi'ì m̀bùmtə̀ bə̂ aa ɛ?” Yesu a kwi'i mə, 
LUK.13.24	“Nɨ̀ ka ŋgaansə mɨtɨ̀ɨ̂ muu a ŋkuu nɨ̂ ǹtsǔ nda yì kə̀'ə̀tə̀ wâ; ǹloŋ mə bə̀ bì ghà'àtə̀ ka yǐ kɨ ywe'etə a ŋkuu ghu, kaa wa'à bàŋnə̀ ǹzi a ŋkuù. 
LUK.13.25	Nòò yìi mə mbɔ̂ŋ ǹda à bɨ̀ɨ̀nə̀ mə̂ ǹtsetə abà'à aa, bəə boŋ bù ka tɨgə təə a abɛɛ tɨgə kwɛ̀ntə̀ nɨ̂ àbà'à ya ɨ swoŋə nɨ mə, ‘Taà, ŋa'à bì'ì kuu!’ Tâ à kwi'i a mbo bù mə, ‘Kaa mə̀ sɨ̀ adɨgə yìi nɨ̀ lo ghu aa zî.’ 
LUK.13.26	Tâ nɨ̀ lɔgɨnə ŋka nswoŋə nɨ mə, ‘bì'ì lɛ sɨ jɨ ŋkɨɨ no bi'inə̀, ò kɨɨ̀ ǹdɨ'ɨ nɨ̂ ànnù Nwî a mûm àla'a bì'ì.’ 
LUK.13.27	Lâ tâ à swoŋə a mbo bù mə, ‘Kaa mə̀ sɨ̀ adɨgə yìi nɨ̀ lo ghu aa zî.’ Nɨ̀ lo ghuu a mbɛ̀ɛ mə̀ ŋ̀ghɛɛ mba ŋgǎŋmbu'u ɨ̀nnù jì bɨ̀!’ 
LUK.13.28	Nɨ̀ ka yǐ tɨgə yə̀'ə ɨ kurə nɨ̂ mɨ̀sɔ̀ŋə̂ muu, a noò yìi mə nɨ̀ ka yǐ yə Abraham bo Isaac nɨ Yakob, nɨ̂ ŋ̀gǎŋntoo Nwî tsɨ̀m tâ tswe a mum nɨ̀fɔ̀ nɨ Nwî. Tâ bɨ̀ baŋnə ntii ghuu mfɛ'ɛsə a abɛɛ! 
LUK.13.29	Bə̀ ka yǐ lo a mbɨ nsa'a noò bo bɨ a mbɨ ntso nòò, a mbɛ̀ɛ̀ m̀bɨtu bo bɨ̀ mbɨntii, ɨ zǐ tswe a atu atɛtə̀, ɨ tɨgə jɨ nɨ̂ àdinà a mûm ànnù nɨfɔ̀ Nwî. 
LUK.13.30	Yə̂, bə̀ bî mɔ'ɔ bìi à nɨ bɨlwì'ì bɨ njɨ̀m tsɨ̂tsɔ̀ŋ aa ka yǐ tɨgə bə bɨ̂tsyà bɨ mbìì, tâ bə̀ bî mɔ'ɔ bìi mə à nɨ bɨtsyà bɨ mbìì tsɨ̂tsɔ̀ŋ aa tâ bɨ̀ tɨgə bɨ̂lwì'ì bɨnjɨ̀mə̀.”
LUK.13.31	Tsi'ì maa noò baFarɨsai bî mɔ'ɔ bɨ lɛ nzì a mbɛ̀ɛ Yesu, ǹswoŋ ghu mbo mə, “Lò faà mə ŋghɛɛ a adɨgə yi dàŋ ǹloŋ mə Herod a lɔ̀ɔ nzwitə wò.”
LUK.13.32	Yesu a kwi'i a mbo bò mə, “Nɨ̀ ghɛɛ nswoŋə a mbo nɨ̀màŋ ma nya mə, ‘Yə̂, sìi mə fi'i ɨzwì jî bɨ a mum mɨ̀ntɨɨ bə̀, ŋ̀kɨɨ ŋghurə nɨ mɨ̀ghɔ̀ɔ̂ myaa, ɨ ghɛ̀ɛ ywe'e a yɔɔ, a tɨ bə nɨ̂ ǹjwi ji tarə, mə̀ mâŋsə ɨfà'â ghâ.’ 
LUK.13.33	Lâ mə̀ tswe nɨ̀ ŋ̀ghɛ̀ɛ nɨ̀ m̀bìì sii, bo a yɔɔ, nɨ̂ ǹjwi yìi ɨ̀ yòŋtə aà; kaa a sɨ̀ tsinə̀ mə mbə bɨ zwitə̀ ŋ̀gàŋntoò Nwì a adɨgə dàŋ ǹtsyatə a Yerusalem. 
LUK.13.34	Wɛɛ, Yerusalem! Yerusalem! O zwitə ŋgǎŋntoo Nwî, ǹtumtə nɨ̂ bə̀ bìi mə a too aa nɨ̀ ŋ̀gɔ̀'ɔ̀! Ŋ̀gàà jî ghà'àtə̀ mə̀ lɔ̀ɔ̀ mə̂ mə mə zutə ghuu tsǒ mə ŋ̀gu zutə bɔɔ̀ bi a mɨbǎ yuu aa, kaa nɨ̀ wa'à biì. 
LUK.13.35	Tsɨ̂tsɔ̀ŋ bɨ ka mè'è ghuu bo bɨ̀ ndâ yùù. Mə̀ bû ǹswoŋ a mbo bǔ mə, ka nɨ̀ ka wa'à gha bù ǹyə nywe'e a noò yìi mə nɨ̀ ka yǐ tɨgə swoŋə nɨ mə, ‘Mbɔɔnə a mbo ŋù yìi mə a zì nɨ̂ Ɨ̀kûm M̀mà'àmbi aà!’”
LUK.14.1	A bə nɨ̂ ǹjwîŋgɔ̀ŋ yî mɔ̀'ɔ Yesu a ghɛɛ̀ a njɨ a nda ǹsa'à àla'a yì mɔ̀'ɔ mə à lɛ mbə ŋû baFarɨsai, à tswè mə̂ ghu aa, bɨ ka ŋ̀kəənsə nii. 
LUK.14.2	Ŋù yì mɔ'ɔ à lɛ ntswe ghu mə nû yì ɨ̀ lɛ ŋkɔ'ɔkə, 
LUK.14.3	Yesu a betə̀ ŋ̀gǎŋdɨ'ɨ Nɔ̀ŋsə bo bɨ̀ baFarɨsai bìi mə bɨ lɛ ntswe ghu aa mə, “Nɔ̀ŋsə̀ à laa ndɨ'ɨ mə mbə bɨ ghurə̀ ŋû a njwîŋgɔ̀ŋ kə̀ ŋ̀gaŋ aa ɛ?” 
LUK.14.4	Bo tswê waa atsitsi kaa wa'à akwi'i fâ. Yesu a lɔ̀gə̀ ŋû nɨ̀ghɔ̀ɔ̀ wa ŋghùrə̀ yi ntɨgə nswoŋ mə tâ à ghɛɛ yi. 
LUK.14.5	Yesu a tɨgə̀ ǹswoŋ a mbo bo mə, “Ŋù nɨ̀bù à tswe ghu mə mbə mû yì kə̀ m̀bɔ̀ŋ yì wô a mûn àtaa a njwîŋgɔ̀ŋ kaa a wa'à bùrə̀ ŋ̀waŋsə ŋghɛ̀ɛ̀ mfi'isə aa ɛ?” 
LUK.14.6	Kaa bɨ lɛ ŋwa'à nɨ̂ àkwi'i nɨ̂ àbetə̀ ma yû tswê.
LUK.14.7	Yesu a ghɛɛ̀ nɨ̂ m̀bìì ǹnaa nɨghàà nî nanaa a mbo bə̀ bya bìi bɨ lɛ ntwoŋə waa wa nda aa, ǹyoŋə ajàŋ yìi mə à lɛ nyə bo tsɔ'ɔ̀ nɨ̂ ɨ̀lə̀ŋ jî kɔ̀'ɔ̀nə̀ a ntswe ghu aa, nswoŋ a mbo bo mə 
LUK.14.8	“M̀bə ŋù a twoŋə gho a adɨgə adinà nɨyɔ'ɔ, ò tsuu ghɛ̀ɛ tswe nɨ̂ àlə̀ŋ yî kɔ̀'ɔ̀nə̀, m̀bɨ̀'ɨ̀ ŋù yìi mə à kɔ̀'ɔ̀nə ntsyàtə̀ gho aa, a bû ǹyoŋ; 
LUK.14.9	boŋ ŋù wa mə à kà'a adinà ya ntwoŋə ghuu yu bɨ̂tsɨ̀mə̀ aa, à ka zǐ a mbo wò swoŋ mə, ‘Bɨ̀ɨ̀nə mfa aləŋ ya a mbo waà ŋù’, boŋ ò ka bɨ̀ɨ̀nə maà noò nɨ̂ àdɨ̀rə atu a ntswe nɨ̂ àlə̀ŋ yìi mə kaa a sɨ̀ kɔ'ɔnə̀ aà. 
LUK.14.10	Lâ m̀bə bɨ twoŋə gho nɨ̂ àdɨ̀gə adinà, ò ghɛɛ ò tswê nɨ̂ àlə̀ŋ yìi mə a tswe a njɨ̀m kaa wa'à kɔ'ɔnə̀ aà, ta bɛɛ mə mbɔ̂ŋə̀ àdinà wa a zi nyə gho, boŋ à ka swoŋ a mbo wò mə, ‘Ǹsû ghà, kɔ'ɔ ntswe nɨ̂ àlə̀ŋ yî ŋɛ̀nə̀ yî’; maa noò boŋ bɨ ka fa aghu'usə̀ a mbo wò a tɨtɨ̀ɨ bə̀ bìi mə bǔ bo ka tswe wa atu atɛtə̀ aà. 
LUK.14.11	Ǹloŋ mə ŋù ǹtsɨ̀m yìi mə a ŋee nɨ̂ nû yì aa, bɨ ka sɨgɨsə yi, ŋù yìi mə a bàŋnə̀ ǹsɨgɨsə nɨ̂ ɨ̀bɨɨ nû yi a nsyɛ aa, bɨ ŋɛntə̀ yi.”
LUK.14.12	Yesu a ghɛ̀ɛ̀ nɨ̂ m̀bìì ǹswoŋ a mbo ŋù wa mə à lɛ ntwoŋə yi mə tâ à zi njɨ aa mə, “M̀bə ò ka ntwoŋə bə̂ a adɨgə adinà, ò tsuù tsi'ì ɨ̀kà'â jo, kə̀ bɔɔ bɨ maà bo, kə̌ ŋgǎŋgwɛ̀'ɛ̂ jo, kə̌ ŋgǎŋmbɛ̀ɛ̂ ǹdùgə̂ jo jì wè ɨ twoŋə. Nloŋ mə ò bə ghɨ̀rə̀ ma la boŋ bo kɨ ŋkà'â yaa adinà ŋkɨ ntwoŋə ghô, tâ ma ya a bə mɨtunɨ̀ mô. 
LUK.14.13	La mbə ò ka'a adinà, ò twôŋ ŋ̀gǎŋə̂fum, bɨ̀Tsə̀ŋkərə̀, bɨ̀bwènkə̀ bo bɨ̀ bɨ̀fə̀'ə̀nə̀. 
LUK.14.14	Ò bə twoŋ ɨ̀jàŋ bə̂ ma jû boŋ ò ka tswe nɨ̂ m̀bɔɔnə, nloŋ mə kaa mbə bɨ wa'à nɨ̂ àyoò tsu a ŋghɨ̀rə a ntwu wò ghu aà. Ò ka yǐ kwɛrə mɨtunɨ mɨ afà'â mo wa noò mə bə̀ bìi mə ɨ̀nnû jyaa ɨ tsinə bɨ ka yǐ yweenə nɨ nɨ̀wo aà.”
LUK.14.15	Ŋù yì mɔ'ɔ yìi mə bo bɨ̀ Yesu lɛ ntswe wa atu tɛbəl njɨ aa à yù'ù mə annù ya mə Yesu à lɛ nswoŋə aa, ǹswoŋ a mbo Yesu mə, “M̀bɔɔnə a mbo ŋù yìi mə à ka yǐ jɨ abaa a mûm ànnù nɨfɔ̀ Nwî aà!” 
LUK.14.16	Lâ Yesu a swoŋ ghu mbo mə, “Ŋù yì mɔ̀'ɔ à lɛ ŋkà'a adinà yî wè ǹtwoŋ bə̂ bì ghà'àtə̀; 
LUK.14.17	ǹjwî àdinà ya ɨ̀ kù'ù mə̂, a toò ŋ̀gǎŋafà'â ji nswoŋ mə tâ bo ghɛɛ a mbo bə̀ bya mə bɨ twoŋə waa wa adɨgə adinà aa, ǹswoŋ mə, ‘Zî nɨ̀; nòò ǹjɨ̂ àdinà ya à kù'ù mə̂.’ 
LUK.14.18	La bo bɨtsɨ̀m, yî mɔ̀'ɔ, yî mɔ̀'ɔ, bɨ lɔgɨ̀nə̀ ŋ̀ka nswoŋə nɨ̂ ɨ̀nnù jìi mə ɨ ghɨrə mə kaa mbə bo wa'à zì aà. Yì ǹtsyàmbìì a swoŋ ghu mbo mə, ‘Mə̀ yuu àbwènə nsyɛ̂ yâ, ǹtswe nɨ̂ ŋ̀ghɛɛ nlèntə̂; mə̀ bù'û m̀bo mə tâ ò ghɛɛ nswoŋ a mbo Taà ghò mə kaa mə̀ ka wa'à zì.’ 
LUK.14.19	Yì mɔ̀'ɔ a swoŋ yìi ŋgaa mə, ‘Mə̀ yuu bɨ̂kaù bɨ nlɨgə̀ ǹsòò bi nɨghum ǹtswe nɨ̂ ŋ̀ghɛɛ nlèntə̂; mə̀ jə̀ŋnə̂, ghɛ̀ɛ nswoŋ ghu mbo mə kaa mə̀ ka wa'à zì.’ 
LUK.14.20	Yì mɔ̀'ɔ a swoŋ mə, ‘Wa mə̀ yɔ̀'ɔ ŋgwɛ̂ ghà, kaa mânjì ǹzi kaa a wa'à bə̂.’ 
LUK.14.21	Ŋ̀gàŋàfà'à wa a bɨɨ̀ ŋ̀kɛ'ɛnə ɨ̀nnù tsɨ̀m a mbo Masa yì, ǹtɔ̂ŋ yì ɨ lwî, a swoŋ a mbo ŋ̀gàŋàfà'à wa mə, ‘Wàŋsə mfɛ̀'ɛ ŋghɛ̀ɛ a ɨtu mɨ̂ŋfâŋnə̀ bo bɨ̀ a ɨtəə̀ ǹdorə ɨtsɨ̀m a mûm ǹjɔ̀'ɔ̀ àla'a, ǹtwoŋ ŋgàŋə̂mfum nɨ bɨ̀Tsə̀ŋkərə̀, nɨ bɨ̀fə̀'ə̀nə̀, bo bɨ̀ bɨ̀bwènkə̀.’ 
LUK.14.22	Ŋ̀gàŋàfà'à wa à ghɛ̀ɛ̀ mə̂ m̀bɨɨ nswoŋ mə, ‘Taà, wa ànnù yìi mə ò swoŋ mə tâ mə̀ ghɛɛ ŋghɨ̀rə̀ aa, mə̀ ghɨ̀rə̀ mə̂, lâ àbwarə a burə̀ a mbo bə̀ bî ghà'àtə̀.’ 
LUK.14.23	Tâfà'à wa a ghɛɛ̀ nɨ̂ m̀bìì ǹswoŋ a mbo ŋ̀gàŋàfà'â yì wa mə, ‘Ghɛ̀ɛ nɨ̂ ɨ̀yàa ɨtsɨ̀m bo bɨ̀ a mum mɨ̀fu'u mɨ̀tsɨ̀m, ŋ̀gaansə bə̂ bìi mə ò yə aa mə tâ bo zi, ta tâ ǹdâ yà ɨ̀ luu. 
LUK.14.24	Mə̀ swoŋ tsi'ǐ annù nɨ̂koŋ a mbo wò mə, kaa ŋù wa yì tsù mə bɨ kɨ̀ fòo ntwoŋə aa kaa à ka wa'ǎ ayoo wa adɨgə adinǎ mə̀ ywe'etə̀.
LUK.14.25	Ǹnɔ̀ɔ̀ bə̂ ɨ lɛ sɨ yòŋə̀ nɨ a njɨm Yesu; a karəkə̀ yi nswoŋ a mbo bo mə, 
LUK.14.26	“Ŋù à bə kɨ yòŋə̀ naa, ɨ tuu taà yì, nɨ̂ ǹdè yì, nɨ̂ ŋ̀gwɛ̂ yì, nɨ bɔɔ̀ bim nɨ bɔɔ bɨ maà yi bî bâŋnə̀ nɨ bì bâŋgyɛ̀ ɨ tuu, ɨ tuu ɨbɨɨ nû yi yumbɔŋ, ɨ kɨɨ tuu boŋ kaa mbə wa'ǎ ŋgàŋyəgə̂nnù ghà bə̂. 
LUK.14.27	Ŋù yìi mə à sɨ̌ ati bàŋnə̀ bàŋnə̂ yi be'è ŋ̀ka nyoŋə naa laa, kaa m̀bə wa'ǎ ŋgàŋyəgə̂nnû ghà bə̂. 
LUK.14.28	Ǹloŋ mə ŋù nɨ̀bù yìi mə a lɔ̀ɔ mbɔɔ ǹdânɨ̀kàŋ kaa wa'à fòò ǹtswe a nsyɛ, ǹtaŋtə nduu njoo jìi mə yu ka màŋsə nda ya ghu mbɔŋ nlɔ̀gɨ̀nə̀ aa, à nɨ̂ wò lɛ? 
LUK.14.29	À bə tuu maa ajàŋ taŋtə, ɨ bàŋnə fòo tumə atsənda, tsuu ŋghɛ̀ɛ̀ nɨ̀ m̀bìì a màŋsə̂ ǹda ya ɨ zi, boŋ bə̀ bɨ̀tsɨ̀m bìi mə bɨ yə nda ya aa bɨ ka kɨ wyɛ̀ nii, 
LUK.14.30	ɨ swoŋə nɨ mə, ‘Ŋù ghû à kɨ̀ lɔ̀gɨ̀nə̂ ŋ̀ghùrə̂ ǹdâ, ɨ̀ tsyà mə̂ yi a mmàŋsə̂.’ 
LUK.14.31	Kə̀ m̀fɔ̀ yî mɔ̀'ɔ à tswe ghu mə mbə a ka ŋghɛɛ a mmà'â ǹtsò bô m̀fɔ̀ yî mɔ̀'ɔ, kaa wa'à a nsyɛ tswê, ǹtaŋtə mə mbə yu lɔgə̀ bə̌ ntsù'ù nɨghum mmɨrə ŋgha'a a mfɔ̀ yî mɔ'ɔ yìi mə à tswe nɨ̀ bə̌ ntsù'ù mɨghum mi mbaa aa ɛ? 
LUK.14.32	M̀bə a yə mə mbə yu wa'à gha'a, boŋ à ka too bə̂ a noò yìi mə mfɔ̀ yì mɔ̀'ɔ wa à bùrə a sà'a agha'a aa, mə mbə yu tsu'unə̀ ǹtsò wa, tâ bo yu tswe nɨ̂ m̀bɔɔnə̂. 
LUK.14.33	Mə̀ tɨgə̀ ǹswoŋə nɨ a mbo bù aa mə, ŋù tsù yìi mə à sɨ̌ njoò tsɨ̀m jìi mə à tswe nɨ ju tuu aa, kaa m̀bə wa'à ŋ̀gàŋyəgə̂nnù ghà bə̂.
LUK.14.34	“Fɨ̀ŋgwaŋ fɨ bɔŋə̀; Lâ m̀bə fɨ̀ŋgwaŋ fɨ tuu nìi bǔ kɨ lìì, boŋ bɨ ka tɨgə bǔ ghɨ̀rə aa mə akə tâ fɨ̀ bǔ ka nlii aa ɛ? 
LUK.14.35	Fɨ bə tuu bǔ kɨ lìì boŋ kaa fɨ sɨ̀ nɨ̂ àfà'à bû ǹtswe; kaa wa'à kɨ̀ ŋ̀ku'unə a nɨŋ a nsyɛ bo bɨ̀ a bɔ'ɔ̀ ǹtsà'à. Ŋù yìi mə à tswe nɨ̂ ɨ̀tôŋnə̀ a nyu'u aa, tâ à yu'u.”
LUK.15.1	À lɛ mbə a njwi yì mɔ̀'ɔ, ŋgǎŋkwɛrə bɨ̀taksì bo bɨ̀ ŋ̀gǎŋghɨ̀rə̂ ɨ̀nnù jì bɨ zî ǹtswe a mbɛ̀ɛ Yesu a nyu'u ɨ̀nnù jìi à lɛ sɨ swoŋ aà. 
LUK.15.2	BaFarɨsai bo bɨ̀ ŋ̀gǎŋndɨ̀'ɨ Nɔ̀ŋsə̀ kâ nnurəkə nswoŋə nɨ mə, “M̀bâ ghû à lɔ̀gə̀ nɨ̂ ŋ̀gǎŋghɨ̀rə̂ ɨ̀nnù jî bɨ bo bo jɨ̂!” 
LUK.15.3	Maa ajàŋ, Yesu a tɨgə̀ ǹnaa nɨghàà nuà a mbo bo: 
LUK.15.4	“Àa ghuu ŋû nɨ̀bù yìi mə mbə a tswe nɨ̂ m̀bînjə̀rə̂ ji ŋkhɨ̀ yî fùùrə̀, bɛɛ mə yì mɔ̀'ɔ bwɛ, boŋ à ka wa'à mà'àtə jya mɨ̀ghum mi bù'û ǹtsò mbù'û a atu nta'a, ŋghɛɛ ŋka nlɔɔ ya mə ɨ̀ bwɛ aa, nywe'e noò yìi mə à ka yə ma ya aa ɛ? 
LUK.15.5	Bɛɛ mə a yə, a ŋɛɛ nnɔ̀ŋsə̀ a abɛ̀'ɛ yu, ntɨgə ndorətə. 
LUK.15.6	Ǹtɨgə ŋkwɛɛ a ndùgə̀, ǹtwoŋ ɨka'à ji bo bɨ̀ bàmbɛ̀ɛ ndugə̂ bi, ǹswoŋə a mbo bo mə, ‘Bì'inə̀ ka ndorətə nloŋ mə mə̀ yə̀ mə̂ m̀bi yà ya mə ɨ̀ lɛ mbwɛ aà’. 
LUK.15.7	Mə̀ swòŋə a mbo bù mə a kɨ mbə aa tsi'ì ma mùu ajàŋ, nɨ̀dorə nì ghà'àtə̀ ka tswe a aburə mə mbə ŋù yì mbɨ yì m̀fùùrə̀ a bəŋkə ntɨɨ̀ yi, ntsyatə àjàŋə bɨ dorətə nloŋ bə̂ mɨghum mi bù'û ǹtsò bù'u bìi mə ànnù yaa a tsinə kaa wa'à nɨ̂ m̀bə̀ŋkə mɨ̀ntɨɨ̀ myaa bû ǹtswe aà.
LUK.15.8	“Kə̀ à nɨ ghuu mâŋgyɛ̀ mə à tswe nɨ̂ ɨ̀bà'atə ŋkabə̀ ji ji nɨghum, bɛɛ mə yǐ mɔ'ɔ a bwɛ, a wa'à lâm kosə̀ nyɛ'ɛ ǹdâ yì, ǹnaŋsə ŋka nlɔɔ nywe'e noò yìi à ka yə aa ɛ? 
LUK.15.9	Bɛɛ mə a yə, a twôŋ ɨ̀kà'â ji bo bɨ̀ bambɛ̀ɛ̀ ǹdùgə̂ bi bɨ zî, a swoŋ a mbo bo mə, ‘Bì'inə̀ ka ndorətə ǹloŋ mə mə̀ yə̀ mə̂ ŋ̀kabə̀ yà ya mə ɨ̀ lɛ mbwɛ aà. 
LUK.15.10	Mə̀ swòŋə a mbo bù mə à kɨ mbə tsi'ì a ŋgɨŋgɨ̀ŋ mə, nɨ̀dorə nɨ tswe a aburə a mbo baangel bɨ Nwî ǹloŋ ŋû ŋ̀ghɨ̀rə̂ ɨ̀nnù jì bɨ yì m̀fùùrə̀ yìi mə à bə̀ŋkə ntɨɨ̀ yi aà.”
LUK.15.11	Yesu a bû ŋ̀ghɛɛ nɨ̂ m̀bìì ǹswoŋ mə, “Ŋù yì mɔ̀'ɔ à lɛ ntswe nɨ bɔɔ mbâŋnə̀ bi baà. 
LUK.15.12	Yì ŋ̀kə̀gə wa a swoŋ ghu mbo mə, ‘Taà, yàtə njoò jo mfa jìi mə ò tswe nɨ̀ m̀fa a mbo mə̀ aa tsɨ̂tsɔ̀ŋə̀.’ Taà waa wa a tɨgə̀ ǹyatə njoo jya a tɨtɨ̀ɨ bo. 
LUK.15.13	Ǹjwi jì tsu ɨ ghə̀ mə kə tsyǎ, mu yì kə̀gə wa a ghotə̀ jìi njoo jya mfèè, ǹlɔgə ŋkabə yì m̀fɛ'ɛ ŋghɛ̀ɛ̀ yi a atoo asà'a agha'à, nta ŋgɨ'ɨ nɨ̂ ŋ̀kabə̀ yì ya, njɨ nɨ̂ m̀bi ghu. 
LUK.15.14	Nòò yìi mə ŋkabə yì ya ǹtsɨ̀m ɨ̀ lɛ mmɛ̀ aa, mɨ̀kwenə̀ yî ǹtɨ̀ɨ̀ a kuu wa ala'a, a tɨgə̀ ŋ̀karə nlɔ̀ɔ̀ nɨ̂ àyoo yì jɨ̀ kɨkaŋ, 
LUK.15.15	ŋghɛɛ ntsi'i ŋû àla'a wa yì mɔ̀'ɔ, mbu'u mbo ghu mbo mə tâ à lɔgə yì nɨ̂ ŋ̀gàŋàfà'â yì. Ŋù wa a lɔgə̀ yi ntoo a mûm ǹsòo yu mə à ghɛɛ ŋka njɛ'ɛ bɨ̂kwiŋyàmə̂ bi. 
LUK.15.16	À lɛ sɨ yə̀'ə̀tə mə boŋ yu jɨ ntsà'à bɨ̂ kwiŋyàm jyâ, la kaa ŋù wa'à ghu mbo fâ. 
LUK.15.17	À lɛɛ̀ m̀bə nɨ a njwi yì mɔ'ɔ, àtû yi a tɔŋ, a swoŋ mə, ‘Ŋ̀gǎŋafà'à Taà tsi'ì tsɨ̀m ɨ tswe nɨ̀ mɨ̀jɨ a njɨ mɨ gha'à nɨ̀ waa, lâ mə̀ tswê faà m̀baŋnə ŋkwo nɨ̂ ǹjì ghu! 
LUK.15.18	Mə̀ ka bɨ̀ɨ̀nə ɨ kwɛɛ ghɛ̀ɛ̀ a mbɛ̀ɛ Taà ghà, ɨ swoŋ gho mbo mə, “Taà, mə̀ ghɨ̀rə̂ ɨ̀bɨ a nsi mi'i Nwì bo bɨ̀ a mbo wò: 
LUK.15.19	Kaa mə̀ sɨ̀ ku'unə mə mbə ò twoŋə̀ gha nɨ mû ghò yî m̀bâŋnə̀; tɨgə nlɔ̀gə̀ gha bə tsi'ì tsǒ ŋgàŋàfà'â ghò yî mɔ̀'ɔ. 
LUK.15.20	À lɛ ntɨgə mbɨɨnə ŋka ŋghɛɛ a mbɛ̀ɛ Taà yì wâ. Lâ nòò yìi mə à lɛ mburə tsi'ì a sà'a agha'a aa, Taà yì wa a yə̂ yi, ŋ̀ko mɨlɨ̀ŋnə̀ yì, ŋ̀khə̀ ŋ̀ghɛ̀ɛ̀ ŋ̀kotə yi a ntsǔntɨɨ yu, ǹnɔŋ mɨghə̀ŋə̂ mi. 
LUK.15.21	Mu wa a swoŋ ghu mbo mə ‘Taà ghà, mə̀ ghɨ̀rə̂ ɨ̀bɨ a nsi mi'i Nwì a aburə, ŋkɨ ŋghɨrə a nu wò; wa kaa mə̀ sɨ̀ ku'unə̀ mə tâ ò ka ntwoŋə nàa nɨ mû ghò.’ 
LUK.15.22	La taà yì wa a bâŋnə̀ ǹswoŋ a mbô ŋ̀gǎŋfà'â ji mə, ‘Nɨ̀ waŋsə nzì nɨ̂ àtsə̀'ə̀ yî bɔ̀ŋ bɔŋ ya, mmà'à ghu nû; ŋkɨ ŋwɛ'ɛ nɨ̀ a karə̀ ghu mbo, nɨ̂ ǹtam ghu mɨkòrə̀; 
LUK.15.23	Zǐ nɨ̀ nɨ̂ kau wa mə bɨ naŋsə njɛ'ɛ ɨ faŋ mfaŋ aa, ŋ̀wa, tâ bì'inə̀ jɨ, ŋka ndorətə; 
LUK.15.24	ǹloŋ mə mû ghà ghû à lɛ ŋkwo, à bǔ ntswe fu ntɨ̀ɨ̀; à lɛ mbwɛ, bɨ bù mə̂ ǹyə yi fu.’ Bo lɛ ntsu'u ntɨgə njɨ ndorə.
LUK.15.25	“À lɛ mbə maa noò aa, mu yì ndɨɨ wa a tswê a afɔ̀; nòò yìi mə lɛ ŋkwɛɛ ŋka nywe'e a mbɛ̀ɛ̀ ǹdùgə̀ bo aa, nyu'u ajàŋ mə bɨ yəə nɨ̂ ɨ̀kòò m̀bu'u nɨ̂ ŋ̀gɔ̀ɔ̀.
LUK.15.26	A twoŋə̀ ŋ̀gàŋàfà'à wa yì mɔ̀'ɔ mbetə yi mə, a fɛ̀'ɛ̂ ànnǔ akə lɛ. 
LUK.15.27	A swoŋ mə, ‘Mu maà ghò wa à ghɨ̀rə̂ ŋ̀kwɛɛ, taà ghò a tɨgə̀ ŋ̀wa a kaù wa mə bɨ lɛ nnaŋsə njɛ'ɛ a faŋ aà, nloŋ mə à lɛ mbù ŋ̀kwɛɛ ŋkuu sɨgɨ̀nə̀ aà.’
LUK.15.28	Mu yì ndɨɨ wa à lɛ nlwìsə ntɔŋ, ntuu ŋkuu a ndùgə bo. Taà yì wa a fɛ'ɛ̀ ŋghɛɛ ntsi'i yi ŋka nlətə mə tâ à kuu. 
LUK.15.29	A kwi'i a mbo Taà yì mə, ‘Yə̂, mə̀ nwùgə̀ mə̂ nû ya mfa'a a mbo wò nɨ̂ ǹdùu ɨlòò jî ghà'àtə̀, kaa mə̀ lɛɛ̀ ŋ̀wa'ǎ atu a mbo wò tɨɨ̀; lâ kaa ò lɛɛ̀ ŋ̀wa'à tsi'ì mû mbi yì ŋkə̀'ə̀tə̀ a mbo mə̀ fa mə ta mə̀ wa ta bì'i bɨ̀ ɨ̀kà'â jya kurə ŋka ndorətə. 
LUK.15.30	Lâ mû ghò ghû, mə à lɛ nlɔ̀gə njoò jo ŋghɛ̀ɛ̀ bo bɨ̀ ɨ̀kwàrə̀ tâ ŋ̀gɨ'ɨ ghu aa, à tɨ̀ mə tɨ kwɛɛ aa, ò wâ kaù wa mə bɨ lɛ njɛ'ɛ a faŋ faŋ aà!’ 
LUK.15.31	Taà yì wa a swoŋ ghu mbo mə, ‘Mû ghà, ò tswe aa tsi'ì bì'ò bɨnòò bɨ̀tsɨ̀mə̀, ǹjoò jyâ tsɨ̀m ɨ kɨ̂ m̀bə̂ jô. 
LUK.15.32	A ghɨrə mbɔ̀ŋ mə tâ bɨ̀ jɨ̀ ŋka ndorətə, ǹloŋ mə mumaà ghò ghû à lɛ ŋkwo, à bu ntswe ntɨ̀ɨ̀; à lɛ mbwɛ bɨ bû ǹyə yi.’”
LUK.16.1	Yesu à ghɛ̀ɛ̀ nɨ̂ m̀bìì ǹswoŋ a mbô ŋ̀gǎŋyəgə̂nnù ji mə, “Ŋ̀gàŋkabə yì mɔ̀'ɔ à lɛ ntswe ghu, yìi mə à lɛ ntswe nɨ̂ ŋ̀gàŋàfà'à a lêntə̀ nɨ̀ ǹjoò ji. Bɨ zî ŋ̀kɛ'ɛnə a mbo ŋ̀gàŋkabə wa mə kaa ŋgàŋàfà'à wa kaa à lɛ sɨ wa'à nɨ̀ njoò ji jya sɨ̀gɨ̀nə̀ lêntə̀, ŋ̀kɨɨ nta nɨ̂ ŋ̀gɨ'ɨ nɨ̂ ŋ̀kabə̀ yì. 
LUK.16.2	A twoŋə̀ ŋ̀gàŋnlèntə̂ ǹjoò yì wa mbetə yi mə, ‘Yuà ànnù mə mə̀ yù'u nloŋ ŋgaà yò aa à nɨ̂ àkə̀ aa ɛ? Zì nɨ̂ àŋwà'ànə̀ ǹdɨ'ɨ ajàŋ mə o lə̀ə njoò jya, nnɨŋtə ghu aa tâ mə̀ yə. Kaa ò ka wa'à nɨ̂ m̀bìì ghɛɛ̀ a nlə̀ə̂ ǹjoò jyâ.’ 
LUK.16.3	Ŋ̀gàŋnlèntə̂ ǹjoo wa a swoŋ a atu yu mə, ‘Mə̀ ka ghɨ̀rə̀ aa mə akə mə Taà ghà a lɔ̀ɔ ŋkwɛrə àtû àfà'à yû a mbo mə̀ aa ɛ? Kaa mə̀ sɨ̀ nɨ mɨ̀tɨ̀ɨ̀ tswê a ntoŋ ɨdɨ̀gə̀; àtû ya a kɨɨ̀ ǹdɨrə mə mbə mə̀ ghɛɛ̀ ŋ̀ka nlɔɔ nɨ̂ ǹjoò. 
LUK.16.4	Mə̀ zî ànnù yìi mə mə̀ ka ghɨ̀rə̀, mə mbə bə̀ kâ ŋkwɛrə gha a mɨla'a bo ajàŋ mə mbə bɨ fi'i gha a afà'à.’ 
LUK.16.5	Maa ajàŋ, a twoŋ ŋgàŋmɨkarə mɨ taà yì wa yî mɔ̀'ɔ yî mɔ̀'ɔ̂. M̀betə a mbo yì ǹtsyàmbìì mə, ‘O tswa Taà ghà aa nɨ̀ àkə̀ aa ɛ?’ 
LUK.16.6	A kwi'i mə ‘Nɨ̂ ŋ̀kà'à mɨwurə ŋkhɨ̀ yî fùùrə̀.’ A swoŋ ghu mbo mə, ‘Àâ àŋwà'ànə̂ yô a yuà, wàŋsə nzi ntswe a nzyɛ, ŋkwensə mbàŋnə ŋwà'ànə̀ mə o tswa nii laa nɨ̀ ŋ̀kà'à mɨwurə mɨ̀ghum mi ntaà.’ 
LUK.16.7	Ǹtɨgə ŋghɛɛ nɨ̂ m̀bìì mbetə a mbo àyòŋtə̀ mə, ‘O tswa Taà aa nɨ̀ àkə̀ aa ɛ? A kwi'i mə ‘Nɨ ŋkà'a ansaŋ ŋkhɨ̀ yî fùùrə̀.’ A swoŋ ghu mbo mə, àâ àŋwà'ànə̂ yô a yuà, bàŋnə ntɨgə ŋŋwà'ànə ghu mə o tswa nii aa nɨ̂ ŋ̀kà'â ànsaŋ mɨghum mi nɨfwaà.’ 
LUK.16.8	Tâfà'à yì wa à lɛ mbeentə ŋgàŋàfà'à yì yî m̀bɨ mà ghû nloŋ mɨ̀tsyɛ̀ mìi mə à lɛ ntswe nɨ mu aà. Nɨ̀ yə mə bə̀ bɨ mbi bù bɨ tswe nɨ̀ mɨ̀tsyɛ̀ a ŋghɨ̀rə̂ jyaa ɨnnù ǹtsyatə bɔɔ bɨ Nwî bìi mə bɨ tswe a mûm ŋ̀kà'à aà.”
LUK.16.9	“Yesu a ghɛɛ̀ nɨ̂ m̀bìì ǹswoŋ a mbo bo mə, nɨ̀ ka ŋghɨrə ɨka'à juu nɨ̂ ǹjoo mbi jù ta a yi mbɨ'ɨ a mbɛ̀ɛ bù bɨ kwɛrə̀ ghuu a mɨla'a mìi mɨ lwi'i nɨ̂ŋkoŋ aà.
LUK.16.10	“Ŋù yìi mə à fà'a nɨ̂ ǹtɨɨ̀ yi tsɨ̀m nɨ̂ ǹjoo jìi mə kə'ətə aa, à zî àjàŋ yìi mə mbə yu kɨ̂ ǹlentə njoo jìi mə ɨ gha'atə aa nɨ̂ ǹtɨɨ̀ yi tsɨ̀mə̀; ŋù yìi mə a jɨ ŋkòbə̀ nɨ̂ ɨ̀nnù jî kə̀'ə̀tə̀ à ka kɨɨ jɨ ŋkòbə̀ mə mbə bɨ ma'atə mə tâ à lentə njoo jî wè. 
LUK.16.11	M̀bə a bə mə kaa nɨ̀ sɨ njoo mbi jù nɨ̂ ǹtɨɨ̀ ghuu tsɨ̀m lentə boŋ mbə bɨ tɨgə̀ m̀ma'atə mə tâ nɨ̀ ka nlentə njoo annù nɨ̂koŋ jìi mə à nɨ njoo aburə aa mə akə aa ɛ? 
LUK.16.12	Mbə nɨ̀ tuu njoo ŋû dàŋ nɨ̂ ǹtɨɨ̀ ghuu tsɨ̀m kɨ lèntə̀, boŋ ŋù yìi mə à ka fa ghuu nɨ̂ ǹjoo jìi mə à nɨ̂ juu aa à nɨ wò aa ɛ?
LUK.16.13	“Kaa mbə ŋgàŋàfà'à à wa'à a mbo bɨ̀tà bɨ afà'à bi baa ka mfa'a; ǹloŋ mə à ka bàà yî mɔ̀'ɔ ɨ bàŋnə kɔ̀ŋ yì mɔ̀'ɔ̂; kə̀ a kâ m̀fa'a a mbo yì mɔ̀'ɔ nɨ̂ ǹtɨɨ̀ yi tsɨ̀m, m̀baŋnə ntsa'a nɨ yì mɔ̀'ɔ̂. Kaa mbə ò wa'ǎ a mbo Nwì bo bɨ̀ a mbô ŋ̀kabə ka mfa'a.”
LUK.16.14	BaFarɨsai, bìi mə bɨ lɛ ŋkɔ̌ŋ ŋkabə si'i si'i aa, bɨ yù'ù mə̂ ma yuù ànnù mə Yesu à lɛ nswoŋ aa, ŋwyɛ waa. 
LUK.16.15	La Yesu a swoŋ a mbo bo mə, “À nɨ bù bìi mə nɨ lɔ̀ɔ ndɨ̀'ɨ mə ànnù yuu a tsinə a nsi mi'i bə̀, lâ Nwìŋgɔ̀ŋ à zi mɨ̀ntɨɨ̀ muu; ǹloŋ mə ànnù yìi mə bàmɨsɔ̀ŋ bɨ mɔ̀ɔ̀ntə̀ nɨ mə à nɨ ànnù yî wè kə̀ ŋ̀kɨ mbə ayoo atɨ̀ndùù aa, à bàŋnə mbə ayoo yìi mə Nwì bàà aà.
LUK.16.16	“Bɨ̀nɔ̀ŋsə̀ bɨ Moses bo bɨ̀ ɨ̀nnù jìi mə Ŋgǎŋntoo Nwì ɨ lɛ ŋŋwà'ànə̀ aa, ɨ lɛ sɨ sa'a bə̀ ŋ̀kɔ'ɔ nywe'e aa a noò Jɔn; ǹlɔgɨnə maa noò, ànnù yìi mə bɨ tɨgə nswoŋə aa à nɨ̂ ǹtoo yì sɨgɨ̀nə̀ ya nloŋə annù nɨfɔ̀ Nwì yìi mə bɨ làànsə̀ aà. Bə̀ bɨ̀tsɨ̀m bɨ gaansə̀ nɨ̀ mɨ̀tɨ̀ɨ̀ myaa a ŋkuu ghu nɨ̂ àdà'à. 
LUK.16.17	Lâ a yaŋsə a mbo abùrə̀ bô ǹsyɛ a ntsyâ, ǹtsyatə mə mbə bɨ bwɛsə̀ tsi'ì muntsìrə̂ ànnù a mum Nɔ̀ŋsə̀.”
LUK.16.18	“M̀bə ŋùmbâŋnə a fi'i ŋgwɛ̂ yì a nda yu mbu nyɔ'ɔ yî dàŋ boŋ à à ghɨ̀rə aa annǔ mâghàbə̀; ŋùmbâŋnə̀ yìi mə à yɔ̀'ɔ mâŋgyɛ̀ yìi mə ndoò yì à fùrə aa, a kɨ̂ ŋ̀ghɨrə aa annǔ mâghàbə̀.
LUK.16.19	“Ŋ̀gàŋkabə yì mɔ̀'ɔ à lɛ ntswe ghu yìi mə à lɛ sɨ wɛ'ɛ nɨ̂ ɨ̀tsə̀'ə atɨ̀ndùù jìi mə ɨ lɛ mbɔ̀ŋ mbɔŋ aa, ŋkɨ nnaŋsə njɨ nii tsi'ì sɨgɨ̀nə̀ a njwî tsɨ̀mə̀. 
LUK.16.20	Ŋ̀gàŋàfumə yî mɔ̀'ɔ yìi mə ɨ̀kûm yi ɨ lɛ mbə Lazarus, ɨ̀là'à ɨ luu ghu nu aa, à lɛ sɨ nɔ̀ŋə̀ ghu ntsǔbù'ù, 
LUK.16.21	nyə'ətə mə mbə yu ka nsyɛ nɨ̂ ŋ̀kùgə̀ mɨjɨ jìi mə ɨ lɛ sɨ lò a atu atɛtə ŋgàŋkabə wa ŋwòkə̀ aa njɨ; m̀bu ŋghɛ̀ɛ̀ ghu, mbu ɨ lɛ sɨ zì ǹlwa nɨ̂ ɨ̀là'à ji jyâ. 
LUK.16.22	Ŋ̀gàŋə̀fum wa à lɛ ŋkwo baangel bɨ lɔgə̀ yi ŋghɛɛ nɨ ghu a mbɛ̀ɛ Abraham. Ŋ̀gàŋkabə wa à lɛ ŋkɨ ŋkwo bɨ twiŋə̀ yi; 
LUK.16.23	a sɨgə ŋghɛ̀ɛ̀ a ala'a bɨ̀ku bɨ bə̂ ntɨgə nyə nɨ̂ ŋ̀gɨ'ɨ ghu. À tswè mə̂ ghu aa, ŋ̀ŋɛntə mi'ì mi nyə Abraham a asà'a agha'a, Lazarus a tswê ghu mbɛ̀ɛ̀. 
LUK.16.24	À yə̀ mə̂, ǹtwoŋ tsi'ì nɨ̀tɨ̀ɨ̀ mə, ‘Taà ghà Abraham, ko mɨlɨ̀ŋnə̀ ghà ǹtoo a Lazarus tâ à tsutə mûswɛ̂bô yì a mûm ŋ̀kì ǹzi ntsùtə̀ aləə̀ ya ghu; ǹloŋ mə mə̀ burə ntswe tsi'ì a mûm ŋ̀gɨ'ɨ yì ŋ̀wè fàa mum mɔ'ɔ.’
LUK.16.25	“Lâ Abraham a kwi'i ghu mbo mə, ‘Mû ghà, ò wà'àtə mə a mûm ǹtswêntɨ̀ɨ yò ò lɛ ntswe nɨ̂ ǹjoo jì sɨgɨ̀nə̀, Lazarus a bâŋnə̀ ǹyə nɨ̂ ŋ̀gɨ'ɨ̀; lâ tsɨtsɔ̀ŋ à tswe a mûm ɨ̀bɔ̀ŋ, m̀fwɛtə falà ò bâŋnə̀ ŋkurə nɨ̂ ŋ̀gɨ'ɨ̀. 
LUK.16.26	Lâ m̀bu ŋghɛ̀ɛ̀ ghu, ma mù'ù àtaa a tswe a tɨtɨ̀ɨ bì'ì nɨ wò, ŋ̀kɨŋə nɨ mə tâ ŋù tsuu faà lǒ dàŋsə zǐ a mbɛ̀ɛ wò; tâ ŋù tsuu fyaa njii ɨ lǒ kɨɨ dàŋə zì faà.’ 
LUK.16.27	Ŋ̀gàŋkabə wa a swoŋ mə, “Taà ghà, mbə a bə la boŋ mə bù'û m̀bo a mbo wò mə ta ò too yi a mbo bɔɔ bɨ maà, 
LUK.16.28	nloŋ mə mə̀ tswe nɨ̀ bɔɔ bɨ maà bi ntaà, mə mbə a ghɛɛ̀ ŋ̀wa'asə waa, mbɨ̀'ɨ̀ bɨ yî ŋ̀kɨ zi ŋkuu fàa adɨgə ŋgɨ'ɨ mə mə tswe ghu aà.’ 
LUK.16.29	La Abraham a kwi'i ghu mbo mə, ‘Bo tswe nɨ̀ àŋwà'ànə Moses bo bɨ̀ jǐ ŋgǎŋntoo Nwî, a bɔŋ mə tâ bo ka nyu'u annù yìi mə ɨ swoŋə aà.’ 
LUK.16.30	Ŋ̀gàŋkabə wa a ghɛɛ̀ nî m̀bìì ǹswoŋ mə, ‘Ŋ̀gaŋ, Taà Abraham; ŋù à bə lǒ fàa ala'a bɨ̀ku bɨ bə̂ ghɛ̀ɛ̀ a mbo bo boŋ bo ka bəŋkə mɨ̂ntɨɨ̀ myaa.’ 
LUK.16.31	A kwi'i ghu mbo mə, ‘M̀bə bo tuu annù yìi mə Moses bo bɨ̀ ŋ̀gǎŋntoo Nwî jya swoŋ aa kɨ yu'u, boŋ kaa mbə bɨ wa'ǎ kɨ̀ m̀bii, mə mbə ŋù à tɛ'ɛ nlo bə a ala'a bɨ̀ku bɨ bə̂ ǹzi ŋghàà a mbo bo.’”
LUK.17.1	Yesu a bu nswoŋə a mbo ŋ̀gǎŋyəgə̂nnù ji mə, “Ɨ̀nnù jìi mə ɨ kwà'ànə̀ bə̂ mə bɨ̀ ka ŋghɨrə ɨbɨ aa ɨ tswe nɨ̀ ǹzî, lâ ŋ̀gɨ'ɨ yì ŋ̀wè a a nu ŋù yìi mə ɨ tsyà ghu njɨ̀m ǹzì aà! 
LUK.17.2	A bɔŋ aa mə boŋ bɨ kwerə̀ ŋ̀gɔ̀'ɔ̀ àbaa ghu ntɔŋ, mma'a yi a ŋkì mɨyaa, ntsyatə ajàŋ yìi mə mbə bɨ ma'àtə̀ a ghɨrə̀, ŋù yì ŋ̀kə̀gə ghu yi mɔ̀'ɔ a ghɨrə̀ ɨ̀bɨ̂. 
LUK.17.3	Maa ajàŋ, nɨ̀ ka ntsyɛsə ghuu.
LUK.17.3	“M̀bə mumaà ghò a fansə annù a mbo wò, ò wenə yi, a bəŋkə ntɨɨ̀ yi, ò li'ìnə̀ ɨ̀bɨ̂ yi. 
LUK.17.4	M̀bə a fansə annù a mbo wò ŋgaa ji sàmbaa a njwi yì m̀fùùrə̀, ŋ̀kɨ ŋka nzi tsi'ì ŋ̀gaa tsɨ̀m ǹswoŋə nɨ mə, ‘Mə̀ jə̀ŋnə̂, mə̀ ka kwensə, lì'ìnə ɨfansənnû jyâ,’ boŋ ò tswe nɨ̀ ǹlì'ìnə ɨ̀fansənnù ji.”
LUK.17.5	Ŋ̀gǎŋntoo Mmà'àmbi jya ɨ lɛ swoŋ ghu mbo mə, “Ghɨ̀rə mə tâ àbìintɨɨ̀ yì'i a ku'usə ŋgha'atə!” 
LUK.17.6	M̀mà'àmbi a swoŋ a mbo bo mə, “Nɨ̀ lɛ mbaa ntswe nɨ̂ àbìintɨɨ tâ à gha'atə mbə tsi'ì tsǒ mbǔm fɨ̀ntà fɨ mâghum, bəə boŋ mbə nɨ̀ swoŋ a mbo àtǐ ajɔ̀ɔ̀ yû mə, ‘dunə nlo ntɨgə ŋghɛɛ ntəə a mûm ŋkì mɨyaa!’ a yu'unə̀ ghuu.”
LUK.17.7	M̀bə ŋù nɨ̀bù yî mɔ̀'ɔ a tswe nɨ̀ ŋ̀gàŋàfà'â yì yìi mə a lɨgə nsoò yì, kə̀ ǹtsee nɨ̂ m̀bî ji, m̀bə a lo a afɔ̀ ŋ̀kwɛɛ, boŋ à ka swoŋ ghu mbo aa mə tâ à waŋsə nzì ǹjɨ aa ɛ? 
LUK.17.8	Ò ka wa'à bàŋnə̀ ǹswoŋ aa bə mə, ‘Wàŋsə nlaa mɨjɨ̂ ma mǐ ŋkwɛ̂fɔ̀, ŋ̀wɛ'ɛ atsə̀'ə afà'à ǹzi ntsyàsə̀ mɨjɨ mya ta mə̀ jɨ ŋkɨ nno mbɔŋ tâ ò ghɛɛ njɨ moò mɨjɨ ŋkɨ no aa ɛ?’ 
LUK.17.9	Ò ka tɛ'ɛ baa fa tsi'ì mɨyà ghu mbo ǹloŋ mə à ghɨ̀rə nyu'unə gho, ŋghɨ̀rə annù ya mə ò ghɨ̀rə nswoŋ aa ɛ? 
LUK.17.10	A kɨ mbə aa tsi'ì ma mùu ajàŋ a mbo bù; nɨ̀ yǐ ŋghɨ̀rə ɨnnù tsɨ̀m jìi mə bɨ swoŋ mə tâ nɨ̀ ghɨrə aa, nɨ̀ swoŋə̀ bə mə, ‘Bì'ì bə aa tsi'ì ŋ̀gàŋəfà'à; bì'i ghɨrə aa tsi'ì ànnù yìi mə bì'ì tɛ'ɛ ntswe nɨ̂ m̀fà'a aà.’”
LUK.17.11	Nòò yìi mə Yesu à lɛ sɨ kɔ'ɔ ŋghɛɛ nɨ a Yerusalem aa, à lɛ ntsyǎ a tɨtɨ̀ɨ Samaria bo Galilea. 
LUK.17.12	À lɛ ŋghɛ̀ɛ̀ ŋ̀ka ŋkuu a mum àla'a yǐ mɔ'ɔ ŋgàŋə̂kɨ̀kwen ji nɨghum ɨ zî ǹtsi'i yi, ǹtəə a sà'a agha'a, 
LUK.17.13	ǹtɔŋnə nswoŋ mə, “Yesu, Masa, ko mɨlɨ̀ŋnə̀ yì'ì!”
LUK.17.14	Nòò yìi mə à lɛ nyə waa laa nswoŋə a mbo bo mə, “Nɨ̀ ghɛɛ ndɨ̀'ɨ mɨ̀bɨ̀ɨ̀ mɨ nû muu a mbô ŋ̀gǎŋmà'a Nwì.” Bo kà mə̂ aa ŋghɛɛ aa mɨ̀bɨ̀ɨ̀ mɨ nû myaa mɨ laà.
LUK.17.15	Ŋù yî mɔ̀'ɔ a tɨtɨ̀ɨ bo, à tɨ̀ mə yə mə nû yì ɨ̀ làa aa, mbu ŋkarə mbɨɨ, ntɔŋnə ŋgha'asə nɨ̂ Nwî. 
LUK.17.16	Ǹsɨ̀gə ŋwo a mɨkòrə Yesu, mfa mbɨ'ɨkə̀ ghu mbô. Ŋù ma ghû à lɛ mbə ŋû baSamaria. 
LUK.17.17	Yesu à yə̀ mə̂ laà aa mbetə mə, “Tɨgə mə̀ ghɨ̀rə ŋghùrə̀ aa bə̀ bi nɨghum aa ɛ? Bə̀ bi bù'û bɨ fə̀ aa ɛ? 
LUK.17.18	A ghɨ̀rə̂ àkə̀ mə tâ à tɨgə mbɨɨ tsi'ì ŋù atoo ghù a mfa mbɨ'ɨkə a mbo Nwì aa ɛ?”
LUK.17.19	Yesu à lɛ ntɨgə mbu nswoŋ a mbo ŋù àtoo wa mə, “Bɨ̀ɨ̀nə ŋka ŋghɛ̀ɛ̀ ghô; wa àbìintɨɨ̀ yo a ghɨ̀rə̀ mə̂ ò tɨɨ̀.”
LUK.17.20	BaFarɨsai bî mɔ'ɔ lɛ mbetə noò yìi mə ànnù nɨfɔ̀ Nwî a ka yǐ zì ghu aa a mbo Yesu, a kwi'i a mbo bo mə, “Kaa annù nɨfɔ̀ Nwî a ka yǐ wa'à kà ǹzi aa nɨ̀ ɨ̀lènsə̀ jìi mə bɨ yə nɨ mi'ì. 
LUK.17.21	Kaa ŋù tsù à ka yǐ wa'à kà ǹswoŋə nɨ mə, ‘Yə̂, â yuà!’ kə̀, ‘Yê nɨ̀, â yiì!’ ǹloŋ mə ànnù nɨfɔ̀ Nwî a tswe a tɨtɨ̀ɨ bù.”
LUK.17.22	Yesu a bû ǹswoŋ a mbo ŋ̀gǎŋyəgə̂nnù ji mə, Nòò yî mɔ̀'ɔ a zì mə nɨ̀ ka yǐ kɨ yə̀'ə̀tə a nyə Ǹjwi Mu Ŋù ya yì mɔ̀'ɔ kaa wa'à yə̂. 
LUK.17.23	Bə̌ ka yǐ tswe ghu mə bɨ ka yǐ tɨgə swoŋə a mbo bù mə, ‘Yə fiì!’ kə̀ ‘Yə faà!’ Lâ nɨ̀ tsuu waa yòŋə̀ mə nɨ̌ ghɛ̀ɛ a nyə̂. 
LUK.17.24	Ǹloŋ mə tsǒ ajàŋ yìi mə mbə̌ŋ ŋwà'àkə̀ ŋ̀ke'etə nɨ̂ m̀bɛ̀ɛ̀ àbùrè ŋ̀ghɛɛ mfɛ̀'ɛ̀ nɨ̂ m̀bɛ̀ɛ̀ yî mɔ̀'ɔ aa, à nɨ̂ àjàŋ yìi mə Mù Ŋù à ka yǐ bə wa Njwi yu aà. 
LUK.17.25	Lâ à tswe nɨ̀ m̀fòo yə ŋgɨ'ɨ yì ŋ̀ghà'àtə̀, ta nɨ̀wàà nɨ bə̂ buà kɨ ntuu yi. 
LUK.17.26	Tsǒ ajàŋ yìi mə a lɛ mbə a noò Noah, a nɨ̂ àjàŋ yìi mə a ka yǐ kɨɨ bə a noò Mu Ŋù aà. 
LUK.17.27	Bə̀ lɛ sɨ jɨ, ǹno, nyɔ'ɔkə, m̀fakə nɨ̂ bɔɔ̀ byaa a nda nɨ̀yɔ'ɔ, ŋghɛɛ nywe'e wa njwi mə Noah à lɛ ŋkuu wa mûm àbaŋ, mbə̀ŋ yî ǹtɨ̀ɨ̀ ya ɨ tɨgə̀ ǹzi mbwɛsə waa bɨtsɨ̀mə̀ aà. 
LUK.17.28	A lɛ ŋkɨ mbə aa tsi'ì maa ajàŋ wa noò Lot- bo lɛ sɨ jɨ, ǹno, ǹyuu, m̀fii, mbi nɨ mɨ̀jɨ, ŋ̀ghurə nɨ mɨ̀la'a, 
LUK.17.29	Lâ ǹjwi ya mə Lot à lɛ mfɛ̀'ɛ̀ a ala'a Sodom aa, mɔ'ɔ bo sulfur lɛ nlǒ a aburə nsɨgə ŋghɔ'ɔ waa bɨtsɨ̀mə̀- 
LUK.17.30	À nɨ̂ àjàŋ mə a ka yǐ bə wa njwi mə Mu Ŋù à ka yǐ fɛ̀'ɛ yɛntə aà.
LUK.17.31	“A yǐ mbə maa njwi, tâ ŋù yìi mə à tswe a atu nda, ǹjoò ji ɨ tswê a mûm ǹda aa, tâ tsuu lǒ bǔ sɨgə a nlɔ̀gə̂; tâ ŋù yìi mə à tswe a mûm ǹsòò aa, tâ à tsuu a ndùgə bǔ bɨ̀ɨ̀. 
LUK.17.32	Nɨ̀ wa'atə annù ya mə a lɛ ŋghɨ̀rə̀ ŋgwɛ Lot laà. 
LUK.17.33	Ŋù yìi mə a lɔ̀ɔ nyweensə̂ ǹtswêntɨ̀ɨ yì aa, à ka bwɛsə; ŋù yìi mə a bwesə ntswêntɨ̀ɨ̀ yì aa, à ka bàŋnə tswe nɨ yu. 
LUK.17.34	Mə̀ swòŋə a mbo bù mə, à ka yǐ bə nɨ̂tugə maa lɛ tâ bə̀ bi baa nɔŋə a ɨkuu yî fùùrə̀, tâ bɨ̀ zi nlɔ̀gə̀ yî m̀fùùrə̀ m̀ma'atə̀ yî mɔ̀'ɔ. 
LUK.17.35	Bàŋgyɛ̀ bi baa ka yǐ tswe kɨ ghɔ̀'ɔ abaa, tâ bɨ̀ zi nlɔ̀gə̀ yî m̀fùùrə̀ m̀ma'atə̀ yî mɔ̀'ɔ̂.” [ 
LUK.17.36	M̀bâŋnə̀ ji baa ɨ ka yǐ tswe a mûm ǹsòò tâ bɨ̀ zi nlɔ̀gə̀ yî mɔ̀'ɔ, mmà't̀ə̀ yî mɔ̀'ɔ̂.”]
LUK.17.37	Ŋ̀gǎŋyəgə̂nnù Yesu jya ɨ betə̀ yi mə, “Ma juù ɨ̀nnù ka yǐ fɛ̀'ɛ̀ aa fə, Mmà'àmbî?” Yesu a kwi'i mə, “Àdɨ̀gə̀ yìi mə àku ŋû a nɔŋ ghu aa, bɨ̀maghoo ghotə ghu.”
LUK.18.1	Yesu a naa nɨ̀ghàà a mbo ŋ̀gǎŋyəgə̂nnù ji a ndɨ̀'ɨ mə bo tswe nɨ̀ ŋka ntsà'àtə̀ Nwî ŋ̀gɔ̀ŋ bɨ̀nòò bɨtsɨ̀m tɨ kaà. 
LUK.18.2	Ǹnaa nswoŋ a mbo bo mə, “M̀fɔ̀ kɔrə̀ yî mɔ̀'ɔ a ala'à àtoo yì mɔ'ɔ, kaa à lɛ ŋwa'à nii Nwî bɔ'ɔ̀, kaa ŋkɨ'ɨ̀ nii ɨkum a nu ŋù kɨɨ ntwoŋə. 
LUK.18.3	Ŋ̀kwi'i màŋgyɛ̀ yî mɔ̀'ɔ à lɛ ŋkɨ ntswe maa ala'a, ǹzì ghu mbo nyə̀'ə̀, ǹswoŋə nɨ mə, “Kwɛrə atû ya a mbo ŋgàŋkɨ̂bàâ jyâ.” 
LUK.18.4	Kaa mfɔ̀ kɔrə̀ wa a wa'à yu'utə̀. Atɨɨ noò yî mɔ'ɔ a tsyà mə̂, màŋgyɛ̀ wa a kɨɨ̀ ǹzi tsi'ì zì, a swoŋ mə, “Ka mə kaa mə̀ sɨ naa Nwì bɔ'ɔ kaa kɨ'ɨ̀ nɨ̀ ɨ̀kùm a nu ŋù twoŋə̀ aa, 
LUK.18.5	mə̀ ka kwɛtə mâŋgyɛ̀ ghû ǹloŋ mə a fa ŋgɨ'ɨ a mbo mə̀ aà, mə̀ bə tsuu kwɛtə boŋ à ka kɨ dɨ'ɨ naà tâ mə̀ wa'à kwàŋə̀.” 
LUK.18.6	M̀mà'àmbi a swoŋ mə, “Nɨ̀ yu'u ànnù yìi mə m̀fɔ̀ kɔrə̀ tɨ̀ bɔ'ɔ̀ Nwî ma ghû à swòŋə aa ɛ? 
LUK.18.7	M̀bə Nwì a tɨgə̀ wa'ǎ bə̂ bi bìi mə bɨ yə̀'ə̀ a mbo yu nɨtugə nɨ̀ àsì'ìnə̀ kwɛtə̀ aa mə akə aa ɛ? M̀bə a swuŋ nû yì a ŋkwɛtə bo aa mə akə lɛ? 
LUK.18.8	Mə̀ swòŋə a mbo bù mə à ka wàŋsə kwɛtə waa. Lâ, nòò yìi Mu Ŋù à ka yǐ zì aa, à ka yǐ yə abìintɨɨ fàa nsyɛ aa ɛ?”
LUK.18.9	Yesu a naa nɨ̀ghàà nî nanaa a mbo bə̀ bìi mə bɨ kwɛ̀ɛ̀ nɨ̂ ǹtɨɨ̀ waa, nswoŋə nɨ mə à nɨ bo bii mə bo bɔŋ ntsyà bî mɔ'ɔ aa, nswoŋ mə, 
LUK.18.10	“Bə̀ bi mɔ'ɔ bi baa bɨ lɛ ŋghɛ̀ɛ̀ a ndâmà'a Nwì a ntsà'àtə Nwì ghu, yì mɔ̀'ɔ a bə ŋù baFarɨsai, yì mɔ̀'ɔ a bə ŋgàŋkwɛrə taksì. 
LUK.18.11	Bɨ ghɛ̀ɛ̀ mə̂, ŋù baFarɨsai wa, a naŋsə nlɔɔ adɨgə yi ntəə ghu, ntsa'atə Nwî ǹswoŋ mə, “Nwì, mə̀ fâ m̀bɨ'ɨkə a mbo wò mə kaa mə̀ sɨ̀ gha tsi'ì tsǒ bə̀ bì mɔ'ɔ bì bə mə bo twɛɛ nɨ̂ ǹjoo bə̀ ŋ̀kwɛrə, mbə ŋgǎŋntswɛɛ̀ ɨ̀baŋnənnù, ŋ̀kɨ mbə ŋgǎŋajɨrə̀ aà, kə̀ tsi'ì tsǒ ŋgàŋkwɛrə taksì wi mə à təə filì aà. 
LUK.18.12	Mə si'isə ɨbɨɨ nû gha tɨ̀ jɨ̂ njwi ji baa a atû ŋ̀gyà. Ǹyatə nɨ̂ ǹjoò jya ɨ̀tɨɨ ji nɨghum mfa nɨ̂ yì fùùrə̀ a mbo Nwì. 
LUK.18.13	Ŋ̀gàŋkwɛrə taksì wa a burə̀ ŋ̀ghɛntə yi àgha'a a sa'à, a təə ghu, kaa ntɛ'ɛ wa'à mi'ì mi a ndəŋ ŋŋɛntə̀, ǹnɔŋsə abô yi a ntsù mɨbɛ̌ yu, nswoŋə nɨ mə, “Nwìŋgɔ̀ŋ, ko mɨlɨ̀ŋnə̀ ghà ŋ̀gàŋghɨ̀rə ɨnnù jî bɨ̂.’ 
LUK.18.14	Mə̀ swòŋə a mbo bù mə, Nwì à lɛ mbàŋnə̀ ǹlɔgə aa ma ghuù ŋû nɨ ŋù yìi mɨ̀nnû mi tsinə aa ntsyatə yî m̀bìì wâ. Ǹloŋ mə ŋù yìi mə a ŋɛɛ ɨbɨɨ nû yi a ndə̀ŋ aa, bɨ sɨgɨsə yi a nsyɛ̂. Ŋù yìi a bàŋnə̀ sɨgɨsə ɨbɨ̀ɨ nû yì a nsyɛ aa, bɨ bàŋnə̀ ŋ̀ŋɛntə nii a ndəŋə.”
LUK.18.15	Bə̀ bi mɔ'ɔ lɛ nzì nɨ bôŋkhə mə tâ à nɔŋsə mbô mi a atu bo, lâ ŋ̀gǎŋyəgə̂nnù ji ɨ yə ŋwenə waa. 
LUK.18.16	Lâ Yesu a bâŋnə̀ twoŋə waa mə tâ bɨ̀ zi nɨ bɔɔ bya a mbo yu, ǹswoŋ mə, “Nɨ̀ ma'atə bɔɔ bya tâ bɨ̀ zi a mbo mə̀, ǹtsuu waa kɨ kɨ̀ŋə̀ bə̂; ǹloŋ mə annù nɨfɔ̀ Nwî a tswe aa a mbo bə̀ tsǒ bo. 
LUK.18.17	Mə̀ swòŋə a mbo bù tsi'ǐ annù nɨ̂koŋ mə, ŋù yìi mə à sɨ annù nɨfɔ̀ Nwî tsi'ì tsǒ mûŋkə̂ kwɛrə aa, kaa à ka yǐ wa'à ghu kuù.”
LUK.18.18	Ǹtsyàsə̀ baYuda yî mɔ̀'ɔ a betə̀ Yesu mə, “Ǹdɨ̀'ɨ̀nnù yî sɨgɨ̀nə̀, mbə mə̀ ghɨrə̀ mə akə yǐ njɨ ɨlòŋ yìi ɨ lwì'i nɨ̂ŋkoŋ aa ɛ?” 
LUK.18.19	Yesu a betə ghu mbo mə, “Ò twòŋə gha nɨ ŋù yî sɨgɨ̀nə̀ aa a ya aa ɛ? Kaa ŋù yî sɨgɨ̀nə̀ à sɨ̀ ghu tswê, ǹtsyatə Nwî yuyu. 
LUK.18.20	Ò zî ǹdɨ'ɨ Nwî jyâ, mə, ‘Tsee annǔ mâghàbə̀ kɨ ghɨ̀rə̀. Tsee yə̀rə̀. Tsee ŋû zwitə. Tsee abaŋnənnù tswɛɛ. ka nyu'unə taà ghò bo ǹdè ghò.’
LUK.18.21	A swoŋ a mbo Yesu mə, “Mə̀ lə̀ə̀ mə ndɨ'ɨ mà jû tsi'ì tsɨ̀m, ǹlɔgɨnə a noò yìi mə̀ lɛ mburə mûŋkhə aà. 
LUK.18.22	Yesu à yù'ù mə̂ maa ajàŋ aa, ntɨgə nswoŋ ghu mbo mə, “Ànnù yî fùùrə̀ a boŋə a mbo wò. Fèe njoò tsɨ̀m jìi ò tswe nɨ ju aa, nyatə ŋkabə ya a mbo ŋgàŋə̂fum, boŋ ò ka tɨgə tswe nɨ̂ àfù'ù a aburə. Ǹzi ŋka nyòŋə̀ naà.” 
LUK.18.23	À yù'ù mə laà, nû yì naŋsə mbɨ'ɨ nloŋ mə à lɛ naŋsə mbə ŋ̀gàŋkabə yì ŋ̀wè aà. 
LUK.18.24	Yesu a liì yi nswoŋ mə, “A tsyanə a mbo ŋgàŋkabə a ŋkuu a mûm ànnù nɨfɔ̀ Nwî. 
LUK.18.25	A fwaatə a mbo kamɛl a ntsurə a nɨli'i nɨ nsa'a, ntsyatə a mbo ŋgàŋkabə a ŋkuu a mum annù nɨfɔ̀ Nwî.” 
LUK.18.26	Bə̀ bìi bɨ lɛ nyu'u ma yû ànnù aa, bɨ lɛ ntɨgə mbetə nɨ mə, “Ŋù yìi mbə a yweenə aa tɨgə̀ m̀bə wo aa ɛ?” 
LUK.18.27	A swoŋ a mbo bo mə, “Ànnù yìi mə a tsyanə a mbo bə̀ aa, kaa a sɨ̀ a mbo Nwì tsyânə̀.” 
LUK.18.28	Peta a swoŋ mə, “Tɨgə ò yə mə bì'ì ma'atə̂ ǹdùgə̂ ji'i ntɨgə nyoŋə nòo?” 
LUK.18.29	A kwi'i a mbo bo mə, “Mə̀ swòŋə a mbo bù tsi'ǐ annù nɨ̂koŋ mə, ŋù ǹtsɨ̀m yìi mə à mà'àtə ndâ yì, nɨ̂ ŋ̀gwɛ̂ yì, nɨ bɔɔ bɨ maà bi, nɨ taà yì, nɨ̂ ǹdè yì, nɨ bɔɔ̀ bi, nloŋ annù nɨfɔ̀ Nwî aa, 
LUK.18.30	à ka yǐ bǔ kwɛrə njoo mà jû tâ ɨ̀ kɔ'ɔ ntsya ndùù yìi mə à mà'àtə aa, ɨ kɨɨ bǔ tswe nɨ̂ ǹtswêntɨ̀ɨ̀ yìi ɨ̀ lwì'i nɨ̂ŋkoŋ aa a noò ǹjɨ̀mə̀.
LUK.18.31	Yesu à lɛ nswùŋtə ŋgǎyəgə̂nnù ji jya nɨ̀ghûm ǹtsò baa, bo bo ghɛ̂ntə̀ a swoŋ a mbo bo mə, “Yə̂ nɨ̀, àjàŋə mə bì'inə̀ kɔ'ɔ ŋghɛɛ a Yerusalem laà aa, ŋ̀gɔ̀ŋ ɨ̀nnǔ tsɨ̀m jìi mə ŋgǎŋntoo Nwì ɨ lɛ ŋŋwà'ànə̀ ǹloŋə Mu Ŋù aa ɨ ka fɛ̀'ɛ bòòntə̀. 
LUK.18.32	Ǹloŋ mə bɨ ka tswa yi ɨ fa a mbo bɨ̀tɨ̀zi Nwî tâ bɨ̀ tɨgə ŋwyɛ nii, ǹnɨŋə nɨ̂ àdɨ̀rə atu ghu atu, ntutə nɨ mɨ̀twɛ ghu nû. 
LUK.18.33	Bɨ ka ghɔ̀ɔ̀ yi, ɨ zwitə yi, lâ a tɨ bə nɨ̂ ǹjwi ji tarə a bû m̀bɨɨnə nɨwô.” 
LUK.18.34	Kaa ŋgǎŋyəgə̂nnù ji lɛ ŋwa'ǎ annù ya yì tsu yìi mə à lɛ swoŋ aa yu'ù. Bɨ lɛ nlɔ̀'ɔ̀sə nji'ì mɨ̀ghàà ma mû a mbo bo. Kaa bo wa'à waa annù yìi mə à lɛ sɨ ghàà aa burə nzi zi.
LUK.18.35	Yesu à lɛ nzì ŋ̀ka ŋku'u a Jericho, m̀fə̀'ə̀nə̀ yî mɔ̀'ɔ a tswê a mbɛ̀ɛ̀ mânjì, ǹlɔɔ nɨ̂ ǹjoò. 
LUK.18.36	À yù'ù mə̂ àkùrə̀ bə̂ a kâ ǹju'u ǹtsyà aa, a betə̀ mə, “Àa ghɨ̀rə akə aa ɛ?” 
LUK.18.37	Bɨ swoŋ ghu mbo mə, “Yesu mu Nazareth a tsyǎ.” 
LUK.18.38	A tɔŋnə̀ nswoŋ mə, “Yesu, mu David, ko mɨlɨ̀ŋnə̀ ghà.” 
LUK.18.39	Bə̀ bìi mə bɨ lɛ ntəəntə ghu mbìì aa, bɨ wenə̀ yi nswoŋ mə tâ à kutə ntsù yi. Lâ a ku'ùsə̀ ŋ̀ghɛɛ bə nɨ̀ m̀bìì ǹtɔŋnə nswoŋ mə, “Mu David, ko mɨlɨ̀ŋnə̀ ghà. 
LUK.18.40	Yesu a tɨgə̀ ǹtəə nswoŋ mə tâ bɨ̀ zi nɨ̂ m̀fə̀'ə̀nə̀ wâ. Bɨ zî nɨ ghu, Yesu a betə̀ yi mə, 
LUK.18.41	“O lɔ̀ɔ̀ mə mə̀ ghɨrə aa akə̀ a mbo wò aa ɛ?” A kwi'i mə, “M̀mà'àmbî, mə lɔ̀ɔ mbu ŋka nyə ɨdɨ̀gə̀.” 
LUK.18.42	Yesu a swoŋ ghu mbo mə, “Ka nyə ɨdɨgə. Wâ àbìintɨɨ̀ yo a ghɨ̀rə̀ mə̂ ò tɨɨ̀.” 
LUK.18.43	A kɨ̂ ǹlɔgɨnə ŋka nyə ɨdɨgə, ntɨgə nyoŋə nìi, ŋgha'asə nɨ̂ Nwî. Bə̀ bɨ̀tsɨ̀m bìi bɨ lɛ nyə yi aa bɨ gha'asə̀ Nwî.
LUK.19.1	Yesu à lɛ ŋkuu ŋka ntsya a mûm àla'a Jericho, 
LUK.19.2	ǹdɨɨ̀ ŋ̀gǎŋkwɛrə bɨ̀taksì yî mɔ̀'ɔ à lɛ ntswe ghu, ɨ̀kûm yì a bə Zacchaeus, a bə̂ ŋ̀gàŋkabə̀. 
LUK.19.3	À lɛ ŋka nlɔɔ a nyə ŋù yìi mə Yesu à nɨ ghu aà, la kaa wa'à yə̂ ǹloŋ mə à lɛ mbə ŋû yî ŋ̀ghù'ù ghù'ù ǹtswe a tɨtɨ̀ɨ nnɔ̀ɔ̀ bə̂ ɨ kɨŋə̀ nii aà. 
LUK.19.4	À lɛ ntsyà ǹtɨgə ŋkhə ŋghɛ̀ɛ̀ nɨ̂ m̀bìì, ŋ̀ghɛɛ ŋkɔ'ɔ a atu ati sycamore tǎ yə Yesu ǹloŋ mə à lɛ ntswe nɨ̂ tsya aa maa mbɛ̀ɛ̀ àdɨ̀gə̀. 
LUK.19.5	Yesu à zì mə̂ ǹywe'e maa adɨgə, ǹlentə̂ ǹdəŋ nswoŋ a mbo Zacchaeus mə, “Zacchaeus, wàŋsə nsɨgə a nsyɛ̂ ǹloŋ mə mə̀ ka lɛ a nda wò siì.”
LUK.19.6	Zacchaeus a tɨgə nlo wa atu ati waŋsə sɨgə, ŋkwɛrə Yesu nɨ nɨ̀dorə̀. 
LUK.19.7	Bə̀ bya bɨ̀tsɨ̀m bɨ yə̀ mə̂, ǹlɔgɨnə ŋka nwurəkə mə, “À ghɛ̀ɛ ŋkuu a nda ŋù ŋghɨ̀rə̂ ɨ̀nnù jì bɨ̂ a ghantə yu!”
LUK.19.8	Zacchaeus à lɛ ntɨgə mbɨɨnə ntəə a ndəŋ nswoŋ a mbô M̀mà'àmbi mə, “Yə mbǎ Mmà'àmbi, mə̀ ka yàtə njoò ja ɨ fa atɨɨ yì fùùrə̀ a mbô ŋ̀gàŋə̂fum; bɛɛ a bə mə mə̀ lɛ njɨtə ŋkòbə̀ a nu ŋû tsù ŋ̀kwɛrə ayoò yi boŋ mə̀ ka bènsə̀ fu ŋgaa ji nɨkwà.” 
LUK.19.9	Yesu a tɨgə̀ ǹswoŋ ghu mbo mə, “Bə̀ bɨ nda buà bɨ ywèènə̀ mə̂ ǹloŋ mə ŋû ghû à kɨ mbə mu Abraham. 
LUK.19.10	Ǹloŋ mə Mu Ŋù à lɛ nzì aa a nlɔ̀ɔ̀ bə̀ bìi mə bɨ lɛ mbwɛ aa ɨ yweensə waa.”
LUK.19.11	Àjàŋ mə bə̀ bya bɨ lɛ sɨ yu'utə ɨnnù ma juà aa, a tɨgə̀ ǹnaa nɨghàà nî nanaa a mbo bo, ǹloŋ mə à lɛ tɨ bə aa boŋ à ghɛ̀ɛ̀ mə̂ ntɨgə ŋkuu a Yerusalem, bə̀ kɨɨ̀ m̀mɔɔntə nɨ mə ànnù nɨfɔ̀ Nwî ya a ka burə zì tsi'ì maa noò. 
LUK.19.12	à lɛ swoŋ mə, “Mûntɔ'ɔ yì mɔ̀'ɔ à lɛ ntswe nɨ̂ ŋghɛ̀ɛ a ala'a yi mɔ'ɔ tâ bɨ̀ yɔ'ɔ yi nɨ̂ m̀fɔ̀ tâ à bɔŋ mbǔ bɨ̀ɨ̀. 
LUK.19.13	M̀bɔŋ tâ à fɛ'ɛ, a lɛ ntwoŋ ŋgǎŋfà'à ji ji nɨghum, m̀fa abà'atə ŋkabə gold
LUK.19.14	Lâ ŋ̀gàŋala'à ji jya ɨ lɛ sɨ bàà yi.À fɛ̀'ɛ̀ mə̂ ŋ̀ghɛɛ bo tɨgə ntoo bə̀ mə bɨ yôŋ yi nswoŋ mə, ‘Kaa bì'ì sɨ kɔ̀ŋə̀ mə tâ m̀bâ ghû à bə mfɔ̀ yì'ì.’
LUK.19.15	‘Bɨ lɛ nyɔ'ɔ mbâ wa a nɨ̂ m̀fɔ̀, a bû m̀bɨ̀ɨ̀ fu. À bɨ̀ɨ̀ mə̂ aa, ntɨgə nswoŋ bɨ ntwoŋ ŋgǎŋfà'â ji jya mə à lɛ mfa ŋkabə ya a mbo bo aa, a nzî ǹjɨ̀m mɨ̀tàà yìi mə bɨ lɛ ntaŋ mɨtaa ntswe nɨ yu aà. 
LUK.19.16	Yì ǹtsyàmbìì a zî ǹswoŋ ghu mbo mə, ‘Taà, mə̀ tàŋ mə̂ mɨtaa nɨ̂ ŋ̀kabə ya àbìì a yôŋ m̀bə ɨba'atə ŋkabə ji nɨghumə̀.’ 
LUK.19.17	A swoŋ ghu mbo mə, ‘Wa ò ghɨ̀rə sɨgɨ̀nə̀ mbâ ŋ̀gàŋàfà'à yî ǹsɨgɨ̀nə̀! Tsǒ mə ò fà'a nɨ̀ ǹtɨɨ̀ ghô tsɨ̀m nɨ mûntsìrə̂ ŋ̀kabə aa, mə̀ ka ghɨ̀rə tâ ò tɨgə nsa'a njɔ̀'ɔ̀ ala'a ji nɨghumə̀.’ 
LUK.19.18	Ŋ̀gàŋàfà'à wa yìi à ywe'e bɨ baa a zî ǹswoŋ mə, ‘Taà, mə̀ tàŋ mə̂ mɨtaa nɨ̂ ŋ̀kabə yò ya àbìì a yôŋ m̀bə ɨba'atə ŋkabə ji ntaà.’ 
LUK.19.19	A swoŋ ghu mbo mə, ‘Ò ka tswe a atu ǹjɔ̀'ɔ ala'a ji ntaà.’ 
LUK.19.20	Ŋ̀gàŋàfà'à yìi à ywe'e bi tarə aa a zî ǹswoŋ mə, ‘Taà, ŋ̀kabə̀ yò ya ɨ̀ yuà, mə̀ lɛ ŋkwerə a mûm àsà'a atsə̀'ə̀ ŋ̀ghɛɛ naŋsə nləə; 
LUK.19.21	mə̀ lɛ sɨ bɔ'ɔ nɨ̂ gho nloŋ mə, ò nɨ ŋù yìi mə o tsə'ə si'i; ǹlɔgə nɨ̂ ǹjoo jìi kaa ò lɛ ŋwa'à lə̀ə̀ aa, ŋkɨɨ mfu'u nɨ mɨ̀jɨ mìi kaa ò lɛ ŋwa'à bì aà.’ 
LUK.19.22	A swoŋ ghu mbo mə, ‘Mə̀ ka lɔ̀gə̀ aa tsi'ì nɨ̀ghàà nìi nɨ fɛ'ɛ a ntsǔ wò aa, ɨ sa'a gho ghu mba abù'ù yî bɨ̂! Ò lɛ nzi mə mə tsə'ə, ǹlɔgə nɨ̂ ǹjoo a adɨgə yìi mə mə̀ lɛ ŋwa'à ghu lə̀ə̀, ŋkɨɨ mfu'u nɨ mɨ̀jɨ a adɨgə yìi mə mə̀ lɛ ŋwa'a ghu bî aa ɛ? 
LUK.19.23	Ò lɛɛ̀ ŋ̀ghɛɛ ntɨgə wa'a ŋkabə̀ yà ya a bank ghɛɛ̀ ǹləə, mə mə̀ tɨ bɨ̀ɨ mə̀ kwɛrə̀ ŋ̀kabə ya bo bɨ̀ ǹjɨ̀m yì aa a ya ɛ?’ 
LUK.19.24	A tɨgə̀ ǹswoŋ a mbo bə̀ bya mə bɨ lɛ ntəə wa adɨgə aa mə, ‘Kwɛrə ŋkabə ya ghu mbo mfa a mbo ŋù wa yìi à tswe nɨ ɨ̀ba'atə ŋkabə jya ji nɨghum aà.’ 
LUK.19.25	(Bo swoŋ ghu mbo mə, ‘Taà, wa à tswe nɨ̀ ɨ̀ba'atə ŋkabə ji nɨghumə̀!’) 
LUK.19.26	‘Mə̀ swòŋə a mbo bù mə, ŋù yìi mə à tswe nɨ̂ ǹjoo aa, bɨ ka kù'ùsə̀; lâ ŋù yì mə à sɨ̀ nɨ̂ ǹjoo tswe aa, bɨ ka màŋsə kwɛrə, ɨ kwɛrə mûtsirə̂ yìi mə à tswe nɨ ghu aà. 
LUK.19.27	A ŋghɛ̀ɛ nɨ ŋgàŋkɨ̂bàâ jya jù, jìi mə bo lɛ sɨ lɔ̀ɔ̀ mə mə̀ tsuu mfɔ̀ wàà bə aa, nɨ̀ lɔgə waa nzi nɨ bo, nzwitə a nsi mə̀.’”
LUK.19.28	Yesu à swòŋ mə̂ laa ntsya mbìì ǹtɨgə ŋkɔ'ɔ ŋghɛɛ a Yerusalem. 
LUK.19.29	À ghɛ̀ɛ̀ mə̂ ŋ̀ka nywe'e a mbɛ̀ɛ Bethphage bo Bethany, wa atu nta'a mə bɨ lɛ sɨ twoŋə nɨ Olivet aa, ntoo ŋgǎŋyəgə̂nnù ji ji baa, 
LUK.19.30	ǹswoŋ mə, “Nɨ̀ ghɛɛ fìi nɨ mû àla'a mə a tswe a mbìì bù aa, nɨ̀ bə ghɛ̀ɛ kɨ kuu bo nɨ̀ ka yə mu jàkasì tâ bɨ̀ tɨŋnə, tâ à bə yìi kaa ŋù lɛɛ̀ ŋ̀wa'à ghu atu kɔ'ɔ aà; nɨ̀ yə, nɨ̀ fɛɛ̀ ǹzi nɨ ghu faà. 
LUK.19.31	Bɛɛ ŋù tsù a betə ghu mə, ‘Nɨ fɛ̀ɛ mu jakasì ghuà aa a ya aa ɛ?’ nɨ̀ swoŋ mə, ‘A lɔ̀ɔ Mmà'àmbi.’”
LUK.19.32	Bo bya bìi mə à lɛ ntoo aa bɨ lɛ ŋghɛ̀ɛ̀ ɨ̀nnù kɨ̂ m̀fɛ'ɛ tsi'ì wa ajàŋ mə à lɛ nswoŋ a mbo bo aà. 
LUK.19.33	Bo ghɛ̀ɛ̀ mə̂ ŋ̀ka mfɛɛ mu jàkâsì wa, m̀bɔ̂ŋ yì a zî m̀betə waa mə, “Nɨ fɛ̀ɛ mu jàkâsì ghû aa a ya aa ɛ?”
LUK.19.34	Bo swoŋ mə, “M̀mà'àmbi a lɔ̀ɔ̀.”
LUK.19.35	Bo lɛ nlɔ̀gə̀ ǹzi nɨ ghu a mbo Yesu, ǹnɔŋsə ɨtsə̀'ə̂ jyaa wa njɨ̌m mu jàkâsì, ŋghɨrə Yesu a kɔ'ɔ ntswe ghu. 
LUK.19.36	À kà mə̂ aa ŋghɛɛ bo tɨgə̀ ǹsaŋtə ɨtsə̀'ə̂ jyaa wa mânjì. 
LUK.19.37	À ghɛ̀ɛ̀ mə̂ ŋ̀ka nywe'e a ajàŋ yìi mə à ka tɨgə sɨgə nta'a Olive aa, nnɔ̀ɔ ŋgǎŋyəgə̂nnù ji jya tsɨ̀m ɨ lɔ̀gɨ̀nə̀ ŋ̀ka ndorɨtə, ntɔŋnə ŋgha'asə nɨ̂ Nwî ǹloŋ ɨ̀nnù jî wè jî wè jìi à lɛ ŋghɨ̀rə̀ bo yə aa, 
LUK.19.38	ǹswoŋə nɨ mə,
LUK.19.38	“Bì'inə̀ gha'asə Mfɔ̀ yìi mə a zì nɨ̂ ɨ̀kûm M̀mà'àmbî aà!
LUK.19.38	M̀bɔɔnə a aburə, tâ nɨ̀gha'a tswe a mbo Nwì!”
LUK.19.39	BaFarɨsai bî mɔ'ɔ bìi mə bɨ lɛ ntswe wa atɨtɨ̀ɨ nnɔ̀ɔ̀ bə̂ aa swoŋ ghu mbo mə, “Ǹdɨ̀'ɨnnù, wenə ŋgǎŋyəgə̂nnù jo jù.”
LUK.19.40	A kwi'i mə, “Mə̀ swòŋ a mbo bù mə, “À lɛ mbaa bə yìi mə bo ma bû kutə mɨ̀ntsû myaa bəə boŋ tsi'ì ŋ̀gɔ̀'ɔ̀ jû ka bàŋnə tɨgə tɔŋnə ŋgha'asə nɨ̂ Nwî.”
LUK.19.41	À zì mə̂ ŋka ŋkoontə, nyə mûm àla'a ya, nyə'ə nloŋə atu ala'a ya, 
LUK.19.42	ǹswoŋ mə, “Ò lɛ mbaa ghəə̀ zî, sii, ayoo yìi mə a zì nɨ̂ m̀bɔɔnə aà! La tsɨtsɔ̀ŋ a ləəntə a nsi mi'i wò! 
LUK.19.43	Nòò a zǐ mə ŋgàŋkɨbàâ jo ka yǐ ji'i ŋkya ɨ karəsə gho ghu, ɨ kɨ̀ŋə̀ gho ghu a mbɛ̀ɛ̀ tsɨ̀m 
LUK.19.44	ɨ zwitə ghuu bu bɨ̀ bɔɔ buu aa, kaa wa'a ŋgɔ̀'ɔ yî tsù bû m̀ma'atə tâ ɨ̀ nɔŋə a atu yì mɔ̀'ɔ̂; ǹloŋ mə kaa ò lɛ nyə noò wa yìi mə Nwì à lɛ nzì a nyweensə wò ghu aa, kaa wa'à zi aà!”
LUK.19.45	À lɛ ntɨgə ŋghɛɛ ŋkuu a ndâmà'anwì ǹlɔgɨnə ŋka mfurə bə̂ bìi bɨ lɛ sɨ fèe njoo ghu aa, 
LUK.19.46	ǹswoŋə nɨ mə, “Bɨ ŋwa'anə a mûm àŋwà'ànə̀ mə,
LUK.19.46	‘Ǹdâ yà ɨ̀ ka yǐ bə aa àdɨ̀gə ntsà'àtə Nwì’;*f*
LUK.19.46	lâ nɨ̀ ghɨ̀rə̀ mə̂ ɨ tɨgə̀ m̀bə adɨgə nlə̀ə̀ntə bɨ̀yərə.
LUK.19.47	À lɛ sɨ tɨgə ndɨ'ɨ nɨ̂ ànnù Nwî wa a mûm ǹdâmà'anwì a njwî tsɨ̀mə̀. Bɨ̀lɨɨ bɨ ŋgǎŋmà'anwì bo bɨ̀ ŋ̀gǎŋndɨ̀'ɨ nɔ̀ŋsə̀, nɨ bɨ̀tsyàsə̀, bɨ lɛ ŋka nlɔɔ yi mə bɨ zwitə, 
LUK.19.48	lâ kaa wa'à mânjì yə nloŋ mə bə̀ bì ghà'àtə̀ lɛ sɨ yòŋə̀ ǹlɔɔ nɨ̂ ǹyù'û ɨ̀nnù jìi mə à lɛ sɨ swoŋə aà.
LUK.20.1	A bə njwi yì mɔ'ɔ Yesu a kuu a ndâmà'anwi, ŋka ndɨ'ɨ nɨ̂ ànnù ghu a mbo bə̀, ŋ̀kɨɨ nsɛɛnsə nɨ̂ ǹtoo yì ǹsɨgɨ̀nə̀, bɨ̀lɨɨ bɨ ŋgǎŋmà'anwì bo bɨ̀ ŋ̀gǎŋdɨ̀'ɨ nɔ̀ŋsə bo bɨ̀ bɨ̀tà bɨ ala'a bɨ zì m̀betə yi mə, 
LUK.20.2	“Naŋsə nswoŋ a mbo bì'ì, O ghɨ̀rə ɨnnù juà jìi mə o ghɨ̀rə̀ aa nɨ̂ àda'a wo ɛ? A adà'à ma yû a mbo wò aa, a fa wò ɛ?” 
LUK.20.3	A kwi'i a mbo bo mə, “Mə̀ ka kɨɨ betə ghu nɨ̂ àbetə̀: swoŋə nɨ̀ ghâ, 
LUK.20.4	Jɔn à lɛ nlɔ̀gə ada'a aa fə a ŋka mmurə bə̌ ŋkì aa ɛ? A lɛ nlò aa mbo Nwì kə̀ a mbo bə̀ aa ɛ? Nɨ̀ kwi'i tâ mə̀ yu'u.” 
LUK.20.5	Bo ghaànə̀ a tɨtɨ̀ɨ bo nswoŋ mə, “M̀bə bì'inə̀ kwi'i mə a lɛ nlò aa a mbo Nwì boŋ à ka betə yi'inə̀ mə, ‘Nɨ̀ lɛɛ̀ ǹtɨgə wa'ǎ annù yìi mə à lɛ sɨ swoŋ bii aa a ya aa ɛ?’ 
LUK.20.6	La mbə bì'inə̀ swoŋ mə a lɛ nlò aa a mbo bə̀ boŋ bə̀ bû bɨtsɨ̀m ka tumntə yi'inə̀ nɨ̂ ŋ̀gɔ̀'ɔ̀, ǹloŋ mə bo naŋsə mbii mə Jɔn à laa mbə ŋgàŋntoò Nwì.” 
LUK.20.7	Maa ajàŋ bo tɨgə̀ ŋ̀kwi'i mə kaa bo lɛ ŋwa'ǎ adɨgə yìi mə a lɛ nlò ghu aa zî. 
LUK.20.8	Yesu a tɨgə̀ ǹswoŋ a mbo bo mə, “Kaa mə̀ ka wa'à ŋû yìi mə̂ à fa ada'a mə̀ ghɨrə̀ nɨ̂ ɨ̀nnù jû ghu aa a mbo bù kɨ nswoŋə.”
LUK.20.9	Yesu a naa nɨ̀ghàà nî nanaa a mbo bo mə, “Ŋù yì mɔ'ɔ à lɛ mbě akò mɨlù'û yi, nlɛsə a mbo bə̀, m̀fɛ'ɛ ŋghɛ̀ɛ̀ ǹtswe a atoo dàŋ àgha'a a sa'à 
LUK.20.10	nòò ŋ̀kya mɨ̀ntà mɨ ati mɨlù'ù mya à kù'ù mə̂, a too ŋgàŋàfà'â yì mə à ghɛɛ ŋkwɛrə mɨ̂ntà mɨ ati mɨlù'ù mya mi mɔ'ɔ a mbo bɨ̀lɛnsə bɨ akò byâ, lâ bɨ̀lɛnsə bɨ akò bya bɨ tswâ yi ŋghɔɔ, ntsyàsə̀ yi a bɨɨ̀ tsi'ì m̀bô m̀bô. 
LUK.20.11	A bû ǹtoo ŋgàŋàfà'à wa yì mɔ̀'ɔ, bɨ kɨ̂ ŋ̀ghɔɔ yi, nnɨŋ ndɨ̀rə̂ àtu ghu atu, ntsyasə yi a bɨɨ̀ tsi'ì m̀bô m̀bô. 
LUK.20.12	A ku'ùsə̀ mbo ntoo ŋgàŋàfà'à yìi mə à ywe'e bi tarə̀, bɨ tswâ ma ghû ǹnɨŋ ɨla'a ghu nu mma'a yi a abɛɛ. 
LUK.20.13	M̀bɔ̂ŋ àkò wa a swoŋ mə, ‘Mə̀ ka ghɨ̀rə̀ aa mə akə tsɨ̂tsɔ̀ŋ aa ɛ? Mə̀ ka too mû ghà yî m̀bâŋnə̀ ghû mə mə̀ nàŋsə ŋkɔ̀ŋ aa, nòò tsù bɨ yə̂ yi mbɔ'ɔtə.’ 
LUK.20.14	Lâ bɨ̀lɛnsə bɨ akò bya bɨ yə̀ mə yi, ǹswoŋ bo nɨ bo mə, ‘Àâ ǹjɨ̂nda yì à ghûlà, bì'inə̀ zwitə yi tâ ǹjoo jù ɨ̀ tɨgə mbə jì'inə̀.’ 
LUK.20.15	Bo lɛ ntɨgə ntswa yi, mmà'a a abɛɛ wa njɨ̀m ŋ̀kya mɨlù'ù ǹzwitə yi. Ma mùu ajàŋ nɨ̀ mɔ̀ɔ̀ntə mə m̀bɔŋə̀ àkò mɨlù'ù wa à ka ghɨ̀rə mə akə a nu bo aa ɛ? 
LUK.20.16	À ka zǐ zwitə bɨ̂lɛnsə akò ma bya, ɨ lɛnsə akò yi ya a mbo badàŋ.” Àjàŋ mə bə̀ bya lɛ nyu'u ma mùu ajàŋ aa, ntɨgə nswoŋ mə, “Kaa mbə Nwìŋgɔ̀ŋ a wa'à biì. 
LUK.20.17	Yesu a lêntə̀ waa mbetə mə, “Nɨ̀ghàà nɨ Nwî nulà nɨ tɨgə̀ ǹswoŋ aa mə akə aa ɛ?
LUK.20.17	‘Tsi'ì ŋ̀gɔ̀'ɔ̀ ya mə bɨ̀bɔɔ bɨ nda ɨ lɛ ntuu aa,
LUK.20.17	ɨ̀ bə̀ŋ mə̂ ǹtɨgə ŋgɔ̀'ɔ̀ nɨ̀buu nɨ nda yì ŋ̀wè.’
LUK.20.18	Ŋù ǹtsɨ̀m yìi mə à wo a nɨ̂ ŋ̀gɔ̀'ɔ̀ ma ya aa, à ka bəgɨkə; lâ bɛɛ mə ɨ̀ wo a nu ŋù bəə boŋ ɨ ka ghɔ̀'ɔ̀ yi.”
LUK.20.19	Ŋ̀gǎŋndɨ̀'ɨ Nɔ̀ŋsə̀ nɨ bɨ̀lɨɨ bɨ ŋgǎŋmà'anwì ghə̀ə ɨ tswa yi maà noò, lâ m̀baŋnə mbɔ'ɔ mi'i mɨ bə̂ byâ. Bo lɛ nzi mə à lɛ naa nɨghàà nya aa nloŋ ŋgaà yàà. 
LUK.20.20	Bo tɨgə̀ ǹlɔɔ nɨ̂ àbwarə, ntɨgə nlɔɔ bɨ̂tswɛ̀rə̀, ǹtoo ghu njɨ̀m mə bɨ̀ zi ŋka mbagɨ̀lə mbetə nii nɨ mɨ̀ghàà tâ tsyà ghu ɨ tswa yi ɨ fa a mbo Gûmnàà yìi à lɛ ntswe nɨ̂ àdà'à a atu bo aa tâ à sa'a yi. 
LUK.20.21	Bɨ tɨgə̀ ǹzi mbetə yi mə, “Ǹdɨ̀'ɨ̀nnù, bì'ì zi mə annù yìi o ghàà ŋ̀kɨɨ ndɨ'ɨ aa a ku'unə̂, ŋ̀kɨ nzi mə kaa ò sɨ nândènə̀ a tɨtɨ̀ɨ bə̀ tɛ'ɛ, ǹdɨ'ɨ aa tsi'ì mâŋjìi yìi mə Nwì a lɔ̀ɔ mə bə̀ ka tswe ghu aà. 
LUK.20.22	A ku'unə nɨ nɔ̀ŋsə̀ yi'inə̀ a ntu taksì a mbo Kaisa kə̀ ŋ̀gaŋ aa ɛ?” 
LUK.20.23	Lâ à lɛ nzi mɨtsyɛ̀ mìi mə bo lɛ sɨ lobɨ̀tə aà, ǹswoŋə a mbo bo mə, 
LUK.20.24	“Nɨ̀ zi nɨ̂ ŋ̀kabə̀ silver tâ mə̀ yə.” Bɨ zî nɨ yu, a betə̀ waa mə, “A tswê àtu wo bo bɨ̀ ɨ̀kǔm wo fàa nɨ̂ ŋ̀kabə aa ɛ?” Bo kwi'i mə, “Àa yì Kaisa.” 
LUK.20.25	A swoŋ a mbo bo mə, “Ma la a bə mə nɨ̀ ka mfa njoo jìi mə à nɨ jî Kaisa aa a mbo Kaisa ŋkɨɨ mfa nɨ̂ ǹjoo jìi mə à nɨ jî Nwî aa a mbo Nwì.” 
LUK.20.26	Kaa bo lɛ ŋwa'ǎ ajàŋ mə mbə bɨ tsyâ ǹtswa yi a nsi bə̀ ǹloŋ annù yìi mə à swòŋə aa zî, ànnù a gha'à waa bɨ kutə̀ mɨ̀ntsǔ myaa.
LUK.20.27	BaSadukai bî mɔ'ɔ bìi mə bɨ swoŋə nɨ mə kaa bə̀ sɨ a nɨ nɨ̀wo yweenə̀ aa, 
LUK.20.28	bo lɛ nzì m̀betə yi mə, “Ǹdɨ̀'ɨ̀nnù, Moses à lɛ mfa ndɨ'ɨ a mbo bì'ì mə, mbə̂ ǹdɨm ŋù a kwo tɨ mu, mumaà yì a lɔgə̀ ŋ̀gwɛ̂ yì wa njwe bɔɔ bo yu a mbô ǹdɨm yì wâ. 
LUK.20.29	Bɔɔ bɨ ma bî mɔ'ɔ lɛ ntswe ghu bi sàmbaa, yì ǹtsyàmbìì a yɔ'ɔ̀ mâŋgyɛ̀ ŋ̀kwo tɨ mu; 
LUK.20.30	yì àyòŋtə̀ a bû yoŋ ŋyɔ'ɔ mâŋgyɛ̀ wa, 
LUK.20.31	yìi à ywe'e bi tarə aa, a kɨ̂ ǹlɔgə mâŋgyɛ̀ wa, bo bya bi sàmbaa bɨ kɨ̂ lɔgə mâŋgyɛ̀ wa tsi'ì bɨ̀tsɨ̀m ŋ̀kɨ ŋkwokə tɨ mû. 
LUK.20.32	À tɨ̀ mə tɨ bə a njɨ̀m màŋgyɛ̀ wa a kɨ̂ ŋkwo yìi ŋgaa. 
LUK.20.33	Tsǒ mə a lɛ mbə ma mùu ajàŋ aa, nòò yìi bə̀ ka yǐ yweenə nɨ nɨ̀woo aa, màŋgyɛ̀ ghû à ka yǐ tɨgə bə aa yì wò aa ɛ? Tsǒ mə bo bya bi sàmbaa lɛ nyɔ'ɔ yi aa ɛ?” 
LUK.20.34	Yesu a kwi'i a mbo bo mə, “Bə̀ bî fàa ŋgù'ù bɨ yɔ'ɔkə, bɨ fâ nɨ̀ bɔɔ bâŋgyɛ̀ a ndâ nɨ̀yɔ'ɔ; 
LUK.20.35	lâ bə̀ bìi mə bɨ ku'unə a mbɨɨnə nɨ nɨwo ɨ tswe ntɨ̀ɨ̀ maa ŋgù'û m̀bi yìi mə ɨ zì aa, kaa baa yǐ wa'à kà ǹyɔ'ɔ, kaa wa'ǎ bâŋgyɛ̀ a ndâ nɨ̀yɔ'ɔ ka mfa. 
LUK.20.36	Bo ka yǐ bə aa tsi'ì tsǒ baangel kaa kɨ'ɨ̀ kà ŋ̀kwo. Bo bə aa bɔɔ bɨ Nwî ǹloŋ mə bo bɨɨnə nɨwo aà. 
LUK.20.37	Lâ a ŋghɛ̀ɛ nɨ̂ ànnǔ nyweenə nɨwo, Moses à lɛ mfɨ̀gɨ̀tə̀ wa nɨ̂ àdɨgə ŋwà'ànə̀ ya mə a ghàà ǹloŋə ajɨ̀ŋə̀ bɨkwɛ̀ɛ̀ ya mə mɔ'ɔ ɨ lɛ sɨ khɨ ghu aà, ǹloŋ mə maa adɨgə, à lɛ ntwoŋə Mmà'àmbi a nɨ Nwìŋgɔ̀ŋ Abraham, nɨ Nwìŋgɔ̀ŋ Isaac, bo bɨ̀ nɨ Nwìŋgɔ̀ŋ Yakob. 
LUK.20.38	Kaa à laa wa'à Nwîŋgɔ̀ŋ bɨku bɨ bə̂ bə̂, à bə aa Nwìŋgɔ̀ŋ bə̀ bìi bɨ tswe bɨtɨ̀ɨ̀. Ǹloŋ mə bə̀ bɨtsɨ̀m bɨ tswe bɨ̀tɨ̀ɨ̀ aa ghu mbô. 
LUK.20.39	Ŋ̀gǎŋdɨ̀'ɨ Nɔ̀ŋsə̀ jya ji mɔ'ɔ bɨ lɛ ntɨgə nswoŋ mə, “Ǹdɨ̀'ɨ̀nnù, ò fa akwi'i yì sɨgɨ̀nə̀.” 
LUK.20.40	Ǹloŋ mə bo lɛ ntɨgə mbɔ'ɔ a mbǔ ŋghɛɛ nɨ̀ mbìì a mbetə yi nɨ̂ ɨ̀nnù.
LUK.20.41	Yesu a betə̀ waa mə, “M̀bə bɨ swoŋ mə Àyɔ'ɔ̀ Nwì wa à bə mu David aa mə akə aa ɛ? 
LUK.20.42	Ǹloŋ mə David yu mbɔŋ à swòŋə a mûm àŋwà'ànə̀ bɨ Psalm mə,
LUK.20.42	‘M̀mà'àmbi a swoŋ a mbô M̀mà'àmbî ghà mə:
LUK.20.42	Tswe a mbɛ̀ɛ nɨ̀kwɛɛ mə̀ nî mà'à,
LUK.20.43	ǹywe'e a noò yìi mə mə̀ ka yǐ ghɨ̀rə ŋgàŋkɨ̀baâ jò nɨ̂ àtɛtə̀ mɨkòrə̂ mo aà.’
LUK.20.44	Ma mùu ajàŋ m̀bə David a ka ntwoŋə yi nɨ̂ M̀mà'àmbi, a tɨgə̀ m̀bu ntsyà aa la mbə mu David aa ɛ?
LUK.20.45	Àjàŋ mə bə̀ bɨ̀tsɨ̀m lɛ sɨ yu'utə annù yìi à lɛ sɨ swoŋə aa, Yesu a swoŋ a mbo ŋgǎŋyəgə̂nnù ji mə, 
LUK.20.46	“Nɨ̀ ka ntsyɛsə ghuu nloŋ ŋgǎŋndɨ̀'ɨ nɔ̀ŋsə̀, bo kɔ̀ŋə̀ nɨ̂ ŋ̀ka ŋwɛ'ɛ ndàŋə ɨtsə̀'ə̀ ŋ̀karə nɨ ju, ŋkɨɨ ŋkɔŋə nɨ mə tâ bə̀ ka ntsa'atə nɨ̂ waa nɨ̂ àghu'usə̀ a mɨtaa; ŋ̀kɔŋə a ntswe nɨ̂ ɨ̀lə̀ŋ jìi ɨ tswe a mbìì aa a ndâŋghòtə, ŋ̀kɨɨ ŋkɔŋə nɨ̂ ɨ̀lə̀ŋ jìi ɨ kɔ'ɔnə a adɨgə adinà. 
LUK.20.47	Bo nɨ̀'ɨ̀ nɨ bɨ̀kwì'ì bɨ bâŋgyɛ̀, ŋ̀kwɛrə nɨ̂ ǹjoò jyaa nɨ mɨ̀la'à myaa, m̀bagɨlə ntsa'atə nɨ̂ Nwî nɨ̂ ɨndaŋə mɨghàà. Wa ŋgɨ'ɨ yìi ɨ̀ ka yǐ kuu a nu bo aa ɨ̀ ka yǐ swèrə̀.”
LUK.21.1	Yesu a tswê a mûm ǹdâmà'anwì ŋ̀ŋɛntə atû yi nlentə nyə ajàŋ yìi mə ŋgǎŋkabə ɨ lɛ sɨ nɨŋə nɨ̂ ŋ̀kabə a mûm ŋ̀kòm mmà'anwì aà. 
LUK.21.2	À lɛ ŋkɨ nyə ŋkwi'i màŋgyɛ̀ yî mɔ'ɔ yìi mə à lɛ mbə ŋgàŋàmfum aa, a tsyâ ǹnɨŋ ɨbà'atə ŋkabə copper ji baà, ǹdùû yi ɨ bə tsǒ kabà yî m̀fùùrə̀. 
LUK.21.3	Yesu a swoŋ mə, “Mə̀ swoŋ tsi'ǐ annù nɨ̂ŋkoŋ a mbo bù mə, ŋ̀kwi'i màŋgyɛ̀ ghû mə à nɨ ŋgàŋàfum aa, à nɨ̌ŋ ŋkabə fàa mûm ŋ̀kòm ǹtsyâtə̀ bə̂ bɨ̀tsɨ̀m; 
LUK.21.4	ǹloŋ mə bo swatə aa tsi'ì mûntsirə̂ a nɨ ŋkabə yìi bo luu nɨ̀ yù aa mma'a Nwî nɨ yu. Lâ màŋgyɛ̀ ghû mə̂ à nɨ ŋgàŋàfum aa, à kɔ̀ɔ̀ntə aa ŋ̀kabə̀ ǹtsɨ̀m yìi mə à tswe nɨ yu aa mfa.”
LUK.21.5	Bo bî mɔ'ɔ bɨ lɛ sɨ ghàà nɨ̂ ànnù ǹloŋ ajàŋ yìi mə bɨ lɛ ŋghùrə ndâmà'anwì nɨ̂ ŋ̀gɔ̀'ɔ̀ jìi ɨ lɛ naŋsə mbɔŋ mbɔ̀ŋ aa, bo bɨ̀ nɨ njoo jìi mə bə̀ lɛ mfa a mmà'a Nwì ghu aà. Bo kà mə̂ aa ghaa laa, Yesu a swoŋ mə, 
LUK.21.6	“Ǹjoo mà jû tsɨ̀m mə nɨ yə aa, ǹjwi yì mɔ̀'ɔ ɨ zì mə Kaa tsi'ì ŋ̀gɔ̀'ɔ̀ yî m̀fùùrə̀ kaa ɨ̀ ka yǐ wa'à a atu yì mɔ'ɔ bû nɔŋə. Bɨ ka yǐ sà'à tsi'ì tsɨ̀m mà'ànə a nsyɛ̂.”
LUK.21.7	Bo bə̀tə yi mə, “Ǹdɨ̀'ɨ̀nnù, naŋsə nwoŋ tâ bì'ì yu'u, ɨ̀nnù ma jû ɨ ka yǐ fɛ̀'ɛ̀ aa a noò àkə̀ aa ɛ? Àlə̀nsə̀ yìi mə a ka yǐ dɨ̀'ɨ mə nòò m̀fɛ̀'ɛ̂ ɨ̀nnù ma jû à tɨ̀gə̂ ŋ̀ku'u aa, a nɨ aa akə aa ɛ?” 
LUK.21.8	A swoŋ a mbo bo mə, “Nɨ̀ ka ntsyɛsə ghuu tsee lǒ lə̀ə̀ tâ ŋù tsù à m̀bwe'esə ghuu; nloŋ mə bə̀ bî ghà'àtə̀ ka yǐ zì nɨ̂ ɨ̀kǔm gha, ɨ kɨ swoŋə nɨ mə, ‘Mə̀ nɨ yu wâ!’, ‘Nòò wa à kòòntə̀ mə̂!’ nɨ̀ tsuu waa kɨ yòŋə̀. 
LUK.21.9	Bɛɛ mə nɨ̀ yu'u mə bɨ mà'a ntsò, kə̀ bɛɛ mə nɨ̀ yu'u annù nloŋ ɨ̀yɔ̀ŋ, nɨ̀ tsuu kɨ bɔ'ɔ si'i si'i bə̂; ǹloŋ mə ɨnnù ma jû ɨ tswe nɨ̀ m̀fòo mfɛ̀'ɛ ya'a; kaa mbî ɨ̀ ka yǐ wa'a aa tsi'ì ma mùu noò ghɛnsə̀ ǹlwi'i.”
LUK.21.10	Yesu a ghɛɛ̀ nɨ̂ m̀bìì a nswoŋ a mbo bo mə, “Ɨ̀too ɨ ka yǐ kɨ mà'a ntsò bo bɨ̀ ji mɔ'ɔ, tâ ɨ̀too jìi mə bɨfɔ̀ bu'utə aa tâ ɨ̀ kɨ ŋka ma'anə bo bɨ̀ ji mɔ'ɔ̀; 
LUK.21.11	ǹsyɛ̂ ɨ̀ ka yǐ kɨ tsɨ̀gɨ̀nə̀ tsi'ì nɨ̀ mɨ̀tɨ̀ɨ̀, tâ mɨ̀kwenə̀ à kuu ala'a, tâ mɨ̀ghɔ̀ɔ̀ mɨ ŋkwǒŋ bə̀ tâ mɨ̀ fɛ'ɛ a ɨdɨgə ɨdɨgə; ɨ̀nnù jî swèrə̀ ǹswerə bo bɨ̀ ɨ̀lènsə̀ jî wè ɨ ka yǐ kɨ fɛ̀'ɛ a mbà'à nɨ̀kàŋ. 
LUK.21.12	M̀bɔŋ tâ ma juù ɨ̀nnù ɨ̀ ka mfɛ'ɛ, boŋ bɨ ka yǐ kɨ baŋtə nɨ̂ ghuu, ɨ kɨɨ tsɔ'ɔ nɨ̂ àkòrə̂ yuu. Bɨ ka yǐ kɨ tswatə nɨ̂ ghuu ɨ fa nɨ a ndaŋghotə tâ bɨ̀ ka nsa'a. kɨɨ mà'à nɨ̂ ghuu a ndâtsaŋə̀. Bɨ ka yǐ kɨ ghɛ̀ɛ̀ nɨ̂ bù a nsi bɨ̀fɔ̀ bo bɨ̀ Gûmnàà ǹloŋə annǔ Ɨkûm yâ. 
LUK.21.13	Ma yû a ka yǐ fa abwarə a mbo bù mə nɨ̀ swoŋ annǔ yâ. 
LUK.21.14	M̀bə a fɛ'ɛ ma mùu ajàŋ nɨ̀ tsuu kɨ taŋtə annù yìi mə nɨ̀ ka ghɨ̀rə swoŋ fi'isə ɨbɨ̀ɨ nû ghuu ghu aa mbɔŋ tâ nòò à ku'u; 
LUK.21.15	ǹloŋ mə mə̀ ka yǐ fa nɨghàà bo bɨ̀ mɨ̀tsyɛ̀ a mbo bù, a ajàŋ yìi mə kaa mbə bə̀ bìi mə bɨ nɨŋ ɨsa'a a nu bù aa kaa mbə bɨ wa'à lɨ̀gɨ̀tə̀ kə̀ kɨ ntuu. 
LUK.21.16	Tsi'ì bɨ̀taà buu nɨ bɨ̀ndê buu, nɨ bɔɔ bɨ maà buu, nɨ̂ bǎŋgwɛ̀'ɛ̂ buu, bo bɨ̀ ɨ̀kà'â juu, bɨ ka yǐ fèè ghuu. Bɨ ka yǐ tswatə ghuu bî mɔ'ɔ fa mə̂ bɨ̀ zwitə. 
LUK.21.17	Bə̀ bɨ̀tsɨ̀m ka yǐ bàà ghuu nloŋ ɨkûm ghâ. 
LUK.21.18	Lâ kaa tsi'ì ɨ̀nòŋə̀tû yùù yî m̀fùùrə̀ kaa mbə yi wa'à bwɛ̂. 
LUK.21.19	Nɨ̀ bə tǎŋntɨɨ ɨ bii ŋgɨ'ɨ boŋ nɨ̀ ka yweensə mɨbɨ̀ɨ̀ mə nû muu.
LUK.21.20	“M̀bə nɨ̀ yǐ nyə ŋgǎŋntsò ɨ karəsə Yerusalem, nɨ̀ zì mə nòò ǹta ŋgɨ'ɨ ghu à kòòntə̀ mə̂. 
LUK.21.21	Maà noò tâ bə̀ bìi mə bɨ tswe a ala'a Judea aa bɨ fɛ'ɛ̀ ŋkhəkə ŋkɔ'ɔ ŋghɛɛ a ɨtu mɨ̂nta'à, tâ bìi mə bɨ tswe a mûm ǹjɔ̀'ɔ̀ àla'a aa bɨ fɛ'ɛ̀kə̀, tâ bìi mə bɨ tswe a mbɛ̀ɛ ɨfɔ̀ aa tâ bɨ̀ tsuu bu ŋkuu a mûm ǹjɔ̀'ɔ̀ àla'à; 
LUK.21.22	ǹloŋ mə ǹjwi mà jû à ka yǐ bə aa noò yìi Nwì à ka yǐ ndɨ̌ ŋgɨ'ɨ a nu bə̀ bi, a nlwensə ɨnnù tsɨ̀m jìi mə bɨ ŋwa'anə a mum nɨ̀ghàà nɨ Nwî aà. 
LUK.21.23	Wɛɛ! Ŋ̀gɨ'ɨ̀ bɨ̀maburə̀ bi ato'o bo bɨ̀ yì bìi mə bɨ nɔŋsə bɔɔ maa nɨ̂ ǹjwi ma jya aà! Ǹloŋ mə ŋ̀gɨ'ɨ yì ŋ̀wè ɨ̀ ka yǐ tswe fàa atu nsyɛ̂, tâ Nwì à dɨ'ɨ alwintɔŋə̀ yi a nu bə̀ ma bû. 
LUK.21.24	Bɨ ka yǐ zwitə bə̂ bî ghà'àtə̀ nɨ munwî ǹtsò, ɨ tɨgə tswatə waa nɨ̂ ɨ̀bù'u ntsò, ɨ ghɛ̀ɛ̀ nɨ bo ɨtoo ɨtoò; tâ bɨ̀tɨ̀zî Nwî bɨ kuu Yerusalem ɨ naŋsə kɨ kwàrə, ɨ tɨgə nnɨ̀'ɨ̀ nɨ̂ bə̀, ɨ ywe'e noò yìi mə Nwì à lə̀ə mə tâ bo ghɨrə ma yû ànnù aa, à zi mmɛ̀.
LUK.21.25	“Ɨ̀lènsə̀ ɨ ka yǐ kɨ fɛ̀'ɛ a nɨ nɨ̀nòò, bo bɨ̀ a nɨ sàŋ bo bɨ̀ nɨ mɨ̀njɔ̀ŋ. Tâ bə̂ a ɨtoo ɨtoo bɨ̀ tswe a mûm ŋ̀gɨ'ɨ tâ ɨ̀tu jyaa buurə a ajàŋ yìi mə bɨ yə mɨyaa bo bɨ̀ ɨ̀kàŋə ŋkì ɨ tɨgə burə ju'u aà. 
LUK.21.26	Bə̀ ka yǐ tɨgə bɔ'ɔ nloŋ ɨ̀nnù jìi mə ɨ fɛ̀'ɛ̀ a mbi aa, ɨ tɨgə wòkə̀ tsi'ì tsô ɨ̀ku njoò; ǹloŋ mə bɨ ka yǐ tsɨ̀gə ɨda'a tsɨ̀m jìi ɨ tswe a aburə aà. 
LUK.21.27	Maà noò tâ bɨ̀ yə a Mu Ŋù tâ à ka nzi nɨ a mûm m̀bà'à nɨ mɨ̀dà'à nɨ nɨ̀gha'a nì wè. 
LUK.21.28	M̀bə nɨ̀ yǐ nyə ma juù ɨ̀nnù ɨ lɔgɨnə ŋka mfɛ'ɛ, nɨ̀ bɨɨ̀nə̀ ǹtəə ŋŋɛntə ɨtû juu a ndəŋ nloŋ mə nòò ǹtsù'û àtû yuu à kà mə̂ aa ŋkoontə aà.”
LUK.21.29	Yesu a ghɛɛ̀ nɨ̂ m̀bìì ǹnaa nɨghàà nuà a mbo bo: “Lèntə nɨ̀ àti figə̀ bo bɨ̀ ɨ̀tì jî mɔ'ɔ; 
LUK.21.30	a yi mbə noò yìi ntaà ji ɨ fì'ìsə̀ mə ɨyə̀ŋ jî fii aa nɨ̀ zi mə nòò ǹtsû m̀bə̀ŋ à tɨ̀gə a abô. 
LUK.21.31	A kɨ̂ mbə nɨ a ŋgɨŋ ŋgɨ̀ŋ mə, nɨ̀ bə yə tâ ɨ̀nnù juà ɨ̀ ka mfɛ'ɛ boŋ nɨ̀ zi mə nòò ànnù nɨfɔ̀ Nwî à kòòntə̀ mə̂. 
LUK.21.32	Mə̀ swoŋ tsi'ǐ annù nɨ̂ŋkoŋ a mbo bù mə, kaa nɨ̀wàà nɨ bə̂ nuà nɨ ka wa'à tsyà tɨ ghə̂ ɨ̀nnù ma jû tsɨ̀m ɨ fɛ̀'ɛ̀ mə̂. 
LUK.21.33	Àbùrə̀ bo ǹsyɛ̂ ka yǐ tsyà, lâ kaa tâ nɨ̀ghàâ na nɨ̀ wa'à tsyà.
LUK.21.34	“Nɨ̀ ka ntsyɛsə ghuu ntsuu mɨbɨ̀ɨ̀ mɨ nû muu bo bɨ̀ noò ghùù si'i si'i kɨ fa nloŋ annǔ mɨjɨ bo bɨ̀ a ŋka nnô, bo bɨ̀ ɨ̀nnù jìi mə ɨ nwùgə̀ nɨ̂ ghuu fàa mûm ntswêntɨ̀ɨ̀ aa boŋ ǹjwi mà ya ɨ̀ ka yǐ wì'ìkə̌ tswa ghuu tsǒ mâtaà. 
LUK.21.35	Ǹloŋ mə ǹjwi mà ya ɨ̀ ka yǐ zì aa a mbo bə̀ bɨ̀tsɨ̀m bìi mə bɨ tswe fàa atu nsyɛ aà. 
LUK.21.36	Nɨ̀ ka nstwe nɨkərə̀ a ŋgɔ̀ŋ bɨ̀nòò bɨtsɨ̀mə̀, ǹtsa'atə nɨ̂ Nwî mə mbə a fa mɨ̀tɨ̀ɨ̀ mìi mə mbə nɨ̀ yî ŋ̀khə ɨnnù ma jû tsɨ̀m mə ɨ ka yǐ kɨ fɛ̀'ɛ̀ aà, ta bàŋnə təə a nsi Mu Ŋù.”
LUK.21.37	Yesu à lɛ sɨ dɨ̀'ɨ̀ nɨ nɨ̀ghàà nɨ Nwî a ndâmà'anwî a njwî tsɨ̀mə̀. M̀baŋnə ŋghɛ̀ɛ̀ ǹlɛ nɨ̂ ǹta'a yìi mə bɨ lɛ sɨ twoŋə nɨ Olivet aa nɨ̀tugə̀. 
LUK.21.38	Tsi'ǐ a mbà'a mbà'à bə̀ bɨ̀tsɨ̀m lɛ sɨ zǐ a ndâmà'anwì a nyu'u ànnù yìi mə à lɛ sɨ dɨ̀'ɨ̀ aà.
LUK.22.1	Nòò ŋ̀kùrə̂ àbaa tɨ kɔ'ɔ wa, noò wa yìi mə bɨ lɛ sɨ twoŋə nɨ Passa aa, à lɛ ŋkù'ù, 
LUK.22.2	bɨ̀lɨɨ bɨ ŋgǎŋmà'a Nwì bo bɨ̀ ŋgǎŋndɨ̀'ɨ nɔ̀ŋsə̀ bɨ kâ m̀bɔ'ɔ bə̀ bya ǹtɨgə nlɔɔ nɨ̂ àjàŋ mə bɨ ka ŋe'esə zwitə Yesu.
LUK.22.3	Satan à lɛ ŋkuu a ntɨɨ Judas wa yìi mə bɨ lɛ sɨ twoŋə nɨ Iscariot aa, mbə ŋ̀gàŋyəgə̂nnù Yesu wa yì mɔ̀'ɔ a tɨtɨ̀ɨ bya nɨ̀ghûm ǹtsò baà. 
LUK.22.4	Judas à lɛ nlò ŋ̀ghɛɛ yi, ŋ̀ghɛɛ ntaŋtə bo bɨ̀ bɨ̀lɨɨ bɨ ŋgǎŋmà'a Nwì bo bɨ̀ bɨ̀lɨ̀ɨ bɨ ŋgǎŋmbɛ̂ ǹdâmà'a Nwì a ajàŋ yìi mə yu ka fèè Yesu a mbo bo aà. 
LUK.22.5	Bo lɛ nnaŋsə ndorɨtə tsi'ì m̀bə̂ ànnù, m̀bii mə bo ka fa ŋkabə ghu mbô. 
LUK.22.6	Judas à lɛ ŋkɨ mbii, ǹtɨgə nlɔgɨnə ŋka nlɔɔ nɨ̂ mânjì yìi mə mbə yu feè Yesu a mbo bo tɨ ghə̀ mə bə̀ zî.
LUK.22.7	Ǹjwi ɨ̀ lɛ ŋkù'ù àjàŋ mə bɨ taŋtə annǔ njwî Abaa tɨ kɔ'ɔ, ŋ̀wa nɨ̂ mû m̀bînjə̀rə̀ Passa aa, 
LUK.22.8	Yesu a too Peta bo Jɔn, ǹswoŋ a mbo bo mə, “Nɨ̀ ghɛɛ ntaŋtə mɨjɨ mɨ Passa, a ajàŋ mə bì'inə̀ ka jɨ aà.
LUK.22.9	Bo betə̀ yi mə, “Bì'i ghɛɛ taŋtə aa fə ɛ?”
LUK.22.10	Yesu a kwi'i a mbo mə, “À àjàŋ mə nɨ ka kɨ kuu ghɛ̀ɛ a njɔ̀'ɔ̀ àla'a aa, nɨ ka yə ŋû tâ à be'e antɔ̀ɔ̀ ŋ̀kì, nɨ̀ yə, nɨ̀ yoŋə̀ yi nyoŋ ŋkuu a nda yìi à ka kuu ghu aà. 
LUK.22.11	Nɨ̀ kuu nɨ̀ swoŋ a mbo m̀bɔ̂ŋ ǹda wa mə, ‘Ǹdɨ̀'ɨ̀nnnù a betə mə, ǹja'à ǹda yìi bì'i bɨ̀ ŋ̀gǎŋyəgə̂nnù jya ka jɨ Passa ghu aa ɨ̀ fə̀ aa ɛ?’ 
LUK.22.12	Boŋ à ka dɨ̀'ɨ nja'a nda yì ŋwè yî mɔ̀'ɔ a ndəŋ yìi mə ǹjoo ɨ tswe ghu aa tâ nɨ̀ naŋsə.”
LUK.22.13	Bo lɛ ŋghɛ̀ɛ̀ ǹyə ŋgɔ̀ŋ ɨ̀nnù tsɨ̀m tsi'ì wa ajàŋ mə Yesu à lɛ nswoŋ a mbo bo aa, ntɨgə nnaŋsə njoo njɨ Passa jyâ.
LUK.22.14	Nòò ǹjɨ Passa wa à kù'ù mə̂, Yesu bo bɨ̀ ŋ̀gǎŋyəgə̂nnù ji bo tswê a atu atɛtɛ̀, 
LUK.22.15	a swoŋ a mbo bo mə, “Mə̀ ghɨ̀rə naŋsə nlɔɔ mə mə jɨ mɨjɨ mɨ Passa bi'inə̀ ɨ bɔ̌ŋ yə ŋgɨ'ɨ̀. 
LUK.22.16	Mə̀ swoŋ a mbo bù mə kaa mə̀ ka yi wa'à mɨjɨ mà mû bù njɨ ɨ ywe'e a noò yìi mə ànnù nɨfɔ̀ Nwî a ka yǐ zǐ tâ ǹji'ì ànnù yìi bɨ jɨ mɨ̀jɨ mà yû tâ ɨ̀ naŋsə nlaa aà.”
LUK.22.17	Yɛɛsɔ̂ à lɔgə̀ ǹdɔ̂ŋ mɨ̀lù'ù m̀fa mbɨ'ɨkə a mbo Nwì ǹswoŋ mə, “Nɨ̀ ko nno ŋkwɛrənə nɨ yu. 
LUK.22.18	Mə̀ swoŋ a mbo bù tsi'ǐ annù nɨ̂koŋ mə, kaa mə̀ ka yǐ wa'a mɨlù'ù bû ǹno, nywe'e noò yìi mə ànnù nɨfɔ̀ Nwî a ka yǐ zì aà.
LUK.22.19	A tɨgə mbu nlɔ̀gə abaa, mfa mbɨ'ɨkə a mbo Nwì, m̀batə mfa a mbo bo, nswoŋ mə, “À nɨ̂ ɨ̀bɨ̀ɨ nû gha ɨ ghuà, yìi mə̀ ka fa a atu bù aà. Nɨ̀ tɨgə ŋghɨrə ma mùu ajàŋ ŋ̀wa'atə nɨ̂ ghâ.” 
LUK.22.20	Tsi'ì maa ajàŋ, a kɨ̂ mfa ndɔŋ ya a mbo bo a noò mə bo jɨ̀ mə̂ mɨjɨ mya màŋsə̀ aa, nswoŋ mə, “Ǹdɔŋ yulà, à nɨ̂ àkàà yî fii yìi mə Nwì à wàrə bǔ bo nɨ̂ àləə nû ya yìi mə bɨ ka saansə a atu bù aà.
LUK.22.21	“Lâ, yə̂ nɨ̀, ŋù yìi mə à fèe gha aa à tswe fàa atu atɛtə̀ ǹjɨ bi'i yu, 
LUK.22.22	Lâ ànnù ma yû a ka yə Mu ŋù aa tsi'ǐ ajàŋ yìi mə bɨ lɛɛ̀ ǹtɛ'ɛ ntaŋtə nləə aà, lâ ŋ̀gɨ'ɨ yì ǹswèrə̀ a nu ŋù yìi mə à fèe yi aà.”
LUK.22.23	Bo lɔgɨ̀nə̀ ǹtɨgə mbetə nlɔɔ a tɨtɨ̀ɨ bo mə m̀bə a naŋsə̀ m̀bə aà wò yìi mə mbə à ghɨrə̀ ma yu ànnù aa lɛ!
LUK.22.24	Àswùŋnə̀ a lɛ mfɛ̀'ɛ̀ a tɨtɨ̀ɨ ŋgǎŋyəgə̂nnù Yesu, bo lɔɔ̀ nɨ̀ ǹzi mə ŋù yìi mə à nɨ ŋû yì ŋ̀wè àkɔ'ɔ̀ntsɨrə a tɨtɨ̀ɨ bo aa nɨ̂ wò ɛ? 
LUK.22.25	Yesu a swoŋ a mbo mə, “Bɨ̀fɔ̀ bɨ bɨ̂pagan bo bu'utə bə̂ byaa laa bù'ùtə̀. Bɨ twoŋə̀ nɨ̀ bɨ̀tsyàsə̂ byaa laa nɨ̂ ŋ̀gǎŋghɨ̀rə̂ ɨ̀bɔ̀ŋə̀. 
LUK.22.26	Lâ tâ à tsuu maa ajàŋ bə a mbo bù. A ku'unə mə ŋù yìi mə à nɨ akɔ'ɔ̀ntsɨrə a tɨtɨ̀ɨ bù aa tâ à bə tsi'ì tsǒ mûŋkhə yìi mə à kə̀'ə nsɨgə nlwi'isə. Tâ ŋ̀gǎŋntsyàsə bə̀ a tɨtɨ̀ɨ bù ɨ bə tsi'ì tsǒ ŋ̀gàŋafà'à. 
LUK.22.27	A ghà'àtə wò ɛ? Ŋù yìi mə a tswe a atu atɛtə̀ ǹjɨ aa kə̀ ŋù yìi mə a tsyàsə̀ mɨjɨ aa ɛ? A laa mə à nɨ ŋù wa mə a tswe njɨ aà. Lâ mə̀ bàŋnə ntswe a tɨtɨ̀ɨ bù aa tsi'ì tsǒ ŋù ǹtsyàsə mɨjɨ̂.
LUK.22.28	Nɨ̀ tswè mə̂ bi'inə̀ a mûm ŋ̀gɨ'ì ɨ̀ tsɨ̀m yìi mə mə yə aà. 
LUK.22.29	Tsǒ mə Taà ghà à fà mə̂ mɨda'a a mbo mə̀ mə tâ mə̀ ka nsa'a mbi yu aa, mə̀ kɨ mfa ma myaà mɨ̀dà'à a mbo bù. 
LUK.22.30	Nɨ̀ ka yǐ kɨ jɨ kɨɨ nno a atu atɛtə̌ mə̀ a mûm ànnù nɨfɔ̌ mə̀. Nɨ̀ ka yǐ kɨɨ ŋŋaŋnə nɨ̂ ɨ̀bə̀rə̀ ɨ kɨ sa'a nɨ̂ ɨ̀tsə baIsrael jya nɨ̀ghûm ǹtsò baà.
LUK.22.31	Simon, Simon, yu'utə̂! Satan à lɛ mbetə mə yu ywe'etə ghuu tǎ səgə ghuu tsǒ abaa, 
LUK.22.32	lâ mə̀ tsà'àtə̀ mə̂ Nwî a atu wò, Simon, mə tâ àbìintɨɨɨ̀ yo tsuu lǒ bɔrə. Bɛɛ ò bə̀ŋkə gho mbɨ̀ɨ̀ a nu mə̀, ò lɨgɨ̀nə̀ ǹnɨŋ mɨda'a a nu bɨ̀lɨ̂m bô.
LUK.22.33	Peta a kwi'i mə, “Mmà'àmbî, mə̀ tàŋtə mə mə̀ ka kuu atsaŋ bì'iò, ɨ kɨɨ kwo bi'iò.”
LUK.22.34	Yesu a kwi'i ghu mbo mə, “Mə̀ swoŋ a mbo wò Peta mə, m̀bɔŋ tâ àŋkəgə̀ à tɔŋ nɨ̂tugə sìi, boŋ ò tùù mə̂ gha ŋ̀gàà ji tarə nswoŋ mə kaa ò sɨ̀ gha zî.”
LUK.22.35	Yesu a betə ŋ̀gǎŋyəgə̂nnù ji mə, “Nòò wa mə mə̀ lɛ ntoo ghuu nswoŋ a mbo bù mə nɨ̀ tsuu abɔsà lɔ̀gə, ǹtsuu abàà lɔ̀gə̀, ŋ̀kɨ tsuu ntam nlɔ̀gə aa, nɨ̀ lɛ mbaa mboŋə ayoò yì tsu lɛ? ”
LUK.22.35	Bo kwi'i mə, “Ŋ̀gaŋ.”
LUK.22.36	Yesu a swoŋ a mbo bo mə, “Lâ, tsɨ̂tsɔ̀ŋ ŋù yìi mə à tswe nɨ̂ àbɔsà yi nɨ̂ àbàa yi aa, tâ à lɨgɨnə nlɔ̀gə̀. Ŋù yìi mə à sɨ̀ nɨ munwî ǹtsò tswe aa tâ à fee akûtə̀ yi nyuu ghu. 
LUK.22.37	Ǹloŋ mə, mə̀ swoŋ a mbo bù mə, annù yuà yìi mə aŋwà'ànə̀ Nwî a swoŋ aa mə: ‘À yə̂ ŋ̀gɨ'ɨ tsi'ì tsǒ ŋ̀gàŋmbù'û ɨ̀nnù jî bɨ,’ a ka bòòntə̀ m̀bɨ'ɨ ŋgaà yà, ǹloŋ mə ŋ̀gɔ̀ŋ ɨ̀nnǔ tsɨ̀m jìi mə bɨ lɛ ŋŋwà'ànə̀ m̀bɨ'ɨ ŋgaà yà aa ɨ kà mə̂ aa mfɛ'ɛ mbòòntə̀.”
LUK.22.38	Ŋ̀gǎŋyəgə̂nnù ji ɨ swoŋ mə, “Yə̂, bɨ̀munwi bɨ ntsò bi baa bɨ̂ bulà, M̀mà'àmbî.”
LUK.22.38	A kwi'i mə, “Wa a kù'ù mə̂.”
LUK.22.39	Yesu à lɛ mà'àtə̌ njɔ̀'ɔ̀ àla'à Yerusalem m̀fɛ'ɛ yi, tsi'ǐ ajàŋ yìi mə à lɛ sɨ gha'asə ŋghɨrə aà, m̀fɛ'ɛ ŋghɛ̀ɛ̀ yi a atu nta'a Olive. Ŋ̀gǎŋyəgə̂nnù ji ɨ lɛ nyòŋə̀ yi bo bo kɔ'ɔ ŋghɛ̀ɛ̀ ghu. 
LUK.22.40	À kɔ̀'ɔ̀ mə̂ ŋ̀kuu ghu, nswoŋ a mbo bo mə, “Nɨ̀ ka ntsa'atə Nwî ta wa'à a ŋkɨ̀rə̀ Satan lô ŋ̀wo.”
LUK.22.41	À swòŋ mə̂ laà, m̀ma'atə waa ŋghɛntə, àgha'a a bɔɔ̀ sa'atə tsi'ì mûntsìrə̂, ǹswɛtə mɨku'utə̂ mi a nsyɛ, ǹtsà'àtə̀ Nwî 
LUK.22.42	ǹswoŋ mə, “Taà, m̀bə ò bii boŋ ò tse kwɛrə ndɔ̂ŋ ŋ̀gɨ'ɨ yù a mbo mə̀ ǹlɔ'ɔsə. Lâ mə kɔ̀ŋ aa a ŋghɨ̀rə bə̂ ànnù yìi mə o lɔ̀ɔ̀ aà; kaa wa'à bə à yìi mə mə lɔ̀ɔ̀ aa bə̂.” 
LUK.22.43	Angel à lɛ nlò a aburə nsɨgə mfa mɨtɨ̀ɨ̀ ghu mbô, 
LUK.22.44	Tsǒ mə ntɨɨ̀ yi ɨ lɛ mburə nluu nɨ̂ àjəŋnə̀ aa a bû ŋ̀gaansə mɨtɨ̀ɨ̂ mi ŋku'usə ntsà'àtə Nwî tsi'ì nɨ̀tɨ̀ɨ̀ nɨ̀tɨ̀ɨ̀, ǹlɨgɨnə, àlɨ̀gɨ̀nə̀ yìi mə a lɛ mfɛ̀'ɛ̀ ghu nu aa a tɨgə̀ ǹsɨgə ntsɨɨŋkə tsǒ ɨ̀tàa aləə̀.
LUK.22.45	À lò mə̂ wa adɨgə ntsà'àtə Nwì m̀bɨɨ nzì fu wa mbɛ̀ɛ ŋgǎŋyəgə̂nnù ji jya, nyə waa bɨ bwii nloŋ mə àjəŋnə̀ yìi mə a lɛ nluu a ntɨɨ bo aa a lɛ ŋghɨ̀rə̀ bo bɔrə̀. 
LUK.22.46	A betə̀ a mbo bo mə, “Nɨ bwii aà àkə̀ aa ɛ? Nɨ̀ bɨɨnə ntswe ŋka ntsa'atə Nwî ta wa'à a ŋkɨ̀rə̀ Satan lô ŋ̀wo.”
LUK.22.47	Yesu à kà mə̂ aa ŋghaa laà kaa mburə tɨ màŋsə̀, ǹnɔ̀ɔ̀ bə̂ ɨ ywunə̀ ǹzi, Yuda, ŋù yì mɔ̀'ɔ wa tɨtɨ̀ɨ ŋgàŋyəgə̂nnù Yesu jya nɨ̀ghûm ǹtsò baa, à lɛ mbə yu yìi mə à lɛ ntsyǎ mbìì yàà, ǹdɨ'ɨ nɨ̂ mânjì a mbo bo. Yuda à zì mə̂, ǹtsya ŋghɛ̀ɛ̀ a mbɛ̀ɛ Yesu mə yu nɔŋ mɨghə̀gə̂ mi. 
LUK.22.48	La Yesu a betə ghu mbo mə, “Judas, ǹnɔ̌ŋ mɨ̀ghə̀gə̀ mɨ Mu Ŋù à laa mbə mânjì yìi mə ò tse tsyà ghu ɨ fèè yi aa ɛ?”
LUK.22.49	Ŋ̀gǎŋyəgə̂nnù jya jìi mə bo bɨ̀ Yesu lɛ ntswe aa, bɨ yə̀ mə annù yìi mə a lɛ ntswe ghu aa, mbetə yi mə, “M̀mà'àmbî, O lɔ̀ɔ mə tâ bì'ì to waa nɨ bɔɔnwi bi'i ɛ?” 
LUK.22.50	Ŋù nɨ̀bǒ wàà yî mɔ̀'ɔ a burə̀ ǹlɔgə munwi ŋkwyɛ atôŋnə̌ abù'u ŋ̀gàŋmà'a Nwì yî ŋ̀wè yî mà'à ghu nlɔ'ɔsə.
LUK.22.51	Lâ Yesu a swoŋ a mbo bo mə, “Wa a kù'ù mə̂!” Ŋ̀ghɛnsə abô yi mmɔɔntə atôŋnə ŋù wa ghu ŋghurə yi.
LUK.22.52	Yesu a tɨgə̀ ǹswoŋ a mbo bɨ̀lɨɨ bɨ ŋgǎŋmà'a Nwì bya bo bɨ̀ a mbo bɨ̀tsyàsə̀ bɨ ŋgǎŋmbɛ̂ ǹdâmà'anwì bya nɨ a mbo bɨ̀tà bɨ ala'a bya bìi mə bɨ lɛ nzì a ntswa yu aa mə, “Nɨ̀ zi nɨ̀ nwi ntsò a bɔ̀'ɔ nɨ mɨ̀bu'u aa a ntswa mə̀ tsǒ nɨ̀ zi a mbaŋnə àŋgâmɨghee aa ɛ? 
LUK.22.53	Tɨgə mə̀ kɨ̀ sɨ tswe bi'inə̀ a ndâmà'anwì aa tsi'ì ǹjwi njwi aa ɛ? Tɨgə boŋ nɨ̀ lɛ mbaa ntswa gha aa maà noò. Lâ tsɨ̀tsɔ̀ŋ à nɨ nòò ghùù- nòò yìi mə ŋù wa yìi mə a sa'a mfii ɨdɨ̀gə̀ à fa mɨda'a a mbo bù aà.”
LUK.22.54	Bɨ lɛ ntswa Yesu ǹlɔgə yi ŋghɛɛ nɨ ghu a ndùgə ŋgàŋmà'a Nwì yî ŋ̀wè. Bɨ lɔ̀gə̀ mə̂ yi ŋka ŋghɛɛ nɨ ghu aa, Peta a tɨgə̀ ǹyoŋə, ǹyoŋ aa tsi'ǐ a sà'a agha'à. 
LUK.22.55	Bɨ lɛ ŋŋètə mɔ'ɔ a tɨtɨ̀ɨ nsàŋàbɛ̀ɛ̀ yâ, Peta a yôŋ ǹtɨgə ŋghɛɛ tsitə bə̂ bya bìi mə bɨ lɛ ntswe ghu aa, bo bo tɨgə nyɔ'ɔtə. 
LUK.22.56	Ŋ̀gàŋàfà'a ŋgàŋmà'a Nwì wa yì màŋgyɛ̀ yî mɔ̀'ɔ à yə̀ mə yi a tswê wa adɨgə mɔ'ɔ aa, ǹtɛ'ɛ mi'ì mi ghu nu, nlìì, ǹswoŋ mə, “Ŋù ghulà mə à ghɨ̀rə ŋkɨ tswe bo bɨ̀ Yesu!”
LUK.22.57	Lâ Peta a tuu nswoŋ mə, “Màŋgyɛ̀, tsi'ì ǹzî yi, kaa mə̀ sɨ̀ yi burə nzi zi!”
LUK.22.58	Mu fɨ̀bàŋtə̀ à bù mə̂ ŋ̀ghə̀ə kɨ bə, ŋù yî mɔ̀'ɔ a yə̂ Peta, ǹswoŋ mə, “Tɨgə ò bə aa ŋù nɨ̀bò wàà yî mɔ̀'ɔ ɛ?”
LUK.22.58	Lâ Peta a kwi'i mə, “M̀bâ ghulà, wa kaa mə̀ sɨ̀ ghu bə̂!”
LUK.22.59	Nòò à bù mə̂ ǹtsya yî m̀fùùrə̀, ŋù yî mɔ̀'ɔ a bû ǹzi nlɨ̀gɨ̀nə̀ ǹswoŋ tsi'ì nɨ̀tɨ̀ɨ̀ mə, “Tsi'ǐ annù nɨ̂ŋkoŋə̀, ŋù ghûlà à ghɨrə ntswe bo bɨ̀ Yesu, ǹloŋ mə à nɨ mu Galilea aà!”
LUK.22.60	Lâ Peta a kwi'i mə, “Kaa mə̀ sɨ̌ annù yìi mə o ghàà ǹswoŋ aa zî!
LUK.22.60	Tsi'ì maa noò mə à kà mə aa kwi'i laa, àŋkə̀gə̀ a tɔŋə̀. 
LUK.22.61	M̀mà'àmbi a karəkə̀ yi ntɛ'ɛ mi'ì mi ntsinə nlii Peta, Peta a wa'atə̀ ànnù ya mə Mmà'àmbî à ghɨrə nswoŋ ghu mbo aa mə, “M̀bɔŋ tâ àŋkə̀gə̀ à tɔŋ ŋgaa ji baa nɨ̂tugə sìi lɛ boŋ ò tùù mə̂ ghâ ŋ̀gàà ji tarə̀!” 
LUK.22.62	Peta à lɛ mfɛ̀'ɛ̀ ǹghɛɛ a abɛɛ ǹnaŋsə nyə'ə tsi'ǐ mbə̂ ànnù.
LUK.22.63	Bə̀ bya bìi mə bɨ lɛ sɨ bɛ nɨ̂ Yesu aa bɨ lɛ sɨ tɨgə ŋwyɛ nii ŋ̀kɨɨ ŋghɔɔ nii. 
LUK.22.64	Ǹlɔgə atsə̀'ə̀ ŋ̀kwerə mi'ì mi ghu, m̀betə nii mə, “A gho aa a ghɔ̀ɔ̂ wò? Twi ŋû yìi mə à ghɔ̀ɔ gho aa!” 
LUK.22.65	Bo lɛ ŋkɨ mbu nswoŋ ɨnnù jî ghà'àtə̀ m̀bəgɨtə yi ghu.
LUK.22.66	Àbɛ̀ɛ̀ a fù'ù mə̂ bɨ̀tà bɨ ala'a nɨ bɨ̀lɨɨ bɨ ŋgǎŋmà'a Nwì a bɔ̀'ɔ nɨ ŋgǎŋndɨ̀'ɨ nɔ̀ŋsə̀ boòntə̀, bɨ lɔgə̀ Yesu ǹzi nɨ ghu a nsi ŋgǎŋndasa'à. 
LUK.22.67	Bo swoŋ ghu mbo mə, “Ò laa mbə Àyɔ'ɔ̀ Nwì wa aa ɛ? Bɛɛ ò bə aa ghu, ò swoŋ bɨ̀'ì yu'ù!”
LUK.22.67	A kwi'i mə, “Mə̀ tɛ̀'ɛ swoŋ a mbo bù boŋ kaa nɨ̀ sɨ̀ biì. 
LUK.22.68	Kə̀ m̀bə mə̀ tɛ'ɛ mbetə ghu nɨ̂ àbetə boŋ mbə kaa nɨ̀ wa'à kɨ̀ ŋkwi'ì. 
LUK.22.69	Lâ ǹlɔgɨnə sii, Mu Ŋù à ka tswe a mbɛ̀ɛ̀ nɨ̀kwɛɛ Nwì yìi à tswe nɨ mɨ̀dà'à aa nî mà'à.”
LUK.22.70	Bo bɨtsɨ̀m bɨ betə̀ mə, “Ma la a bə mə ò nɨ Mu Nwì aa ɛ?”
LUK.22.70	A kwi'i mə,“Nɨ̀ swòŋ mə!”
LUK.22.71	Bo tɨgə̀ ǹswoŋ mə, “Kaa bì'ì sɨ bɨ̂yəfə bi dàŋ bu nlɔ̀ɔ̀! Tsi'ì bì'ì, bì'ì yù'ù mə yì'i ŋgaa annù yìi mə à swoŋ aà.”
LUK.23.1	Ǹnɔ̀ɔ̀ bə̂ bya bɨ̀tsɨ̀m ɨ bɨɨ̀nə̀ ǹlɔgə Yesu ŋ̀ghɛɛ mfa a mbo Pilato 
LUK.23.2	ǹlɔ̀gɨ̀nə̀ ŋ̀ka nɨŋ ɨnnù ghu nû: “Bì'ì lɛ ntswa mbâ ghû a buurə̀ nɨ̂ àla'a, ǹswoŋə nɨ a mbo bə̀ mə tâ bo tsuu bɨ̂tâkɨ̀sə̀ a mbo Emperor kɨ tu; ŋ̀kɨɨ nswoŋə nɨ mə yu laa mbə Àyɔ'ɔ̀ Nwì wa yìi à nɨ mfɔ̀ aà.”
LUK.23.3	Pilato a tɨgə̀ m̀betə yi mə, “Ò bə aa mfɔ̀ baYuda aa ɛ?”
LUK.23.3	Yesu a kwi'i mə, “Ò swòŋ mə̂ maa ajàŋə̀!”
LUK.23.4	Pilato a bû nswoŋ a mbo bɨ̀lɨɨ bɨ ŋgǎŋmà'a Nwì bo bɨ̀ nnɔ̀ɔ̀ bə̂ wa mə, “Kaa mə̀ sɨ̌ nji'ì ànnù yìi mə mbə mə̀ nɨ̂ŋ ɨsa'a a nu ŋù ghu aa zî.”
LUK.23.5	Bo bû ŋ̀kweensə nswoŋ tsi'ì nɨ̀tɨ̀ɨ̀ mə, “Ɨ̀nnù jìi mə a dɨ̀'ɨ̀ aa, ɨ ghɨ̀rə̀ mə̂ bə̀ tɨgə̀ ǹyɔŋə mbùùrə̀ nɨ̂ ɨ̀dɨ̀gə̀ a mbù'ù àla'a Judea ntsɨ̀mə̀. À lɛ nlɔ̀gɨ̀nə̀ aa a Galilea, à kɨ̀ mə̂ ǹtɨgə nzi faà tsɨ̂tsɔ̀ŋə̀.”
LUK.23.6	Pilato à tɨ̀ mə yu'u maa ajàŋ, m̀betə mə, “Ŋù waà à nɨ mu-Galilea ɛ?” 
LUK.23.7	À tɨ̀ mə yu'u mə Yesu à lɛ nlò aa wa mbù'ù àla'a mə Herod à lɛ sɨ sa'a aa, ǹtoo yi a mbo Herod, yìi mə à lɛ ntswe a Yerusalem maa noò aà. 
LUK.23.8	Herod à lɛ ndorətə si'i a nyə Yesu, ǹloŋ mə à lɛɛ̀ ǹtɛ'ɛ nyu'u ɨnnù tsi'ì tɛ̀tɛ̀ ǹloŋ ŋgaà yì ǹtɨgə nlɔɔ nɨ̂ ǹyə̂ yi aà. À lɛ sɨ wa'atə nɨ mə Yesu à ka ghɨ̀rə alènsə̀ yî mɔ'ɔ̀. 
LUK.23.9	Maa ajàŋ, Herod a tɨgə̀ m̀betə ɨbetə̀ jî ghà'àtə̀ a mbo Yesu. Kaa Yesu a wa'à yî tsu kwi'ì. 
LUK.23.10	Bɨ̀lɨɨ bɨ ŋgǎŋmà'a Nwì bo bɨ̀ ŋ̀gǎŋdɨ̀'ɨ bɨ̀nɔ̀ŋsə̀ bɨ fɛ'ɛ̀ ǹzi ntəə a mbìì, ǹnaŋsə nnɨŋ ɨnnù jî tɨ̀ɨ̀ tɨɨ a nu Yesu. 
LUK.23.11	Herod bo bɨ̀ bɨ̀sogyɛ̀ bi bɨ lɔgɨ̀nə̀ ntɨgə ntsa'a nɨ̂ Yesu ŋ̀kɨɨ ŋwyɛ nii; ǹlɔgə atsə̀'ə̀ yî sɨgɨ̀nə̀ m̀ma'a ghu nu, m̀bu ntoo yi fu a mbo Pilato. 
LUK.23.12	Ǹlɔgɨnə maa njwi, Herod bo Pilato bo boònsə̀ ǹtɨgə mbə ɨka'a, ǹloŋ mə à lɛ tɨ bəə aa bo bânə̀.
LUK.23.13	Pilato a tɨgə̀ ǹtwoŋ bɨlɨɨ bɨ ŋgǎŋmà'a Nwì, bo bɨ̀ bɨ̀sa'a bɨ ala'a bo bɨ̀ bə̀ bya, 
LUK.23.14	ǹswoŋ a mbo bo mə, “Bù ghɨrə nzì nɨ ŋù ghû ǹswoŋ mə a bùùrə ɨdɨgə. Tsɨ̂tsɔ̀ŋ, mə̀ lèntə̀ mə annù yi faà, a nsi bù, ǹyə mə kaa à sɨ̌ annù ya yì tsu mə bǔ nɨŋə ghu nu aa fànsə̀. 
LUK.23.15	Herod à lɛ ŋkɨ nyə mə kaa à sɨ̌ annù yî tsu fânsə̀, m̀bu ntoo yi fu a mbo bì'inə̀. Kaa ŋù ghû à sɨ̌ annù yî tsu yìi mə a ku'unə mə mbə bɨ zwitə̀ yi ghu aa fànsə̀. 
LUK.23.16	Maa ajàŋ, mə̀ ka ghɨ̀rə bɨ̀ ghɔɔ yi ntɨgə mma'atə yi tâ à ghɛɛ.” [ 
LUK.23.17	À lɛ swoŋ laa nloŋ a yi mbə ma mùu njwî ɨ̀kòò aa bə̀ betə a fi'isə̀ ŋ̀gàŋàtsaŋ yì m̀fùùrə̀ m̀fa a mbo bo.]
LUK.23.18	Ǹnɔ̀ɔ̀ wa tsi'ì tsɨ̀m ɨ yə'ə̀ ǹswoŋ mə, “Zwitə yi! Fi'isə Barabas, mfa a mbo bì'ì.” 
LUK.23.19	(Bɨ lɛ nɨŋə Barabas a ndâtsaŋ aa nloŋ mə à lɛ ghɨ̀rə̀ àla'a a buùrə̀, bə̀ tɨgə̀ ǹto ntuu nɨ̂ Kaisa, a kɨ̂ ǹzwitə ŋû.)
LUK.23.20	Pilato à lɛ nlɔ̀ɔ̀ mə yu fi'isə Yesu; maa ajàŋ, a bû ǹtsa'asə nnɔ̀ɔ̀ wâ. 
LUK.23.21	Bo bâŋnə̀ ǹtɔŋnə nswoŋ mə, “Kwèèntə̀ yi! Kwèèntə̀ yi!”
LUK.23.22	Pilato a swoŋ a mbo bo a ŋgaa jìi mə ɨ ywe'e ji tare aa mə, “Nɨ lɔ̀ɔ̀ mə bɨ̀ kweentə yi aa a ya? Ànnù yî bɨ yìi mə à bù'ù aa à nɨ̂ àkə̀ aa ɛ?” Kaa mə̀ sɨ̀ ghâ ànnù yìi mə à ghɨ̀rə mə mbə bɨ zwitə̀ yi aa yə̂! Mə̀ ka ghɨ̀rə tâ bɨ̀ ghɔɔ yi mma'ate yi.”
LUK.23.23	Lâ bo bû ŋ̀ku'usə ntɔŋnə ghaa bə nɨ̀ mɨ̀tɨ̀ɨ̀ ǹswoŋ mə tâ bɨ̀ kweentə Yesu, bo ghɛɛ̀ nɨ̂ m̀bìì ŋ̀ka ntɔŋnə nywe'e a noò yìi mə Pilato à lɛ mbii mə bɨ̀ kweentə yi aà. 
LUK.23.24	Pilato a tɨgə̀ ǹswoŋ mə tâ bɨ̀ ghɨrə annù ya yìi mə bo lɛ sɨ betə aà.
LUK.23.25	A fi'isə̀ ŋû wa mə bo lɛ sɨ betə aa, wa yìi mə bɨ lɛ nnɨŋ a ndâtsaŋ ǹloŋ mə à lɛ ŋghɨ̀rə̀ àla'a a buùrə̀, a kɨ̂ ǹzwitə ŋû aà, m̀baŋnə mfa Yesu a mbo bo mə̂ bo ghɨrə ajàŋ yìi mə bo lɛ sɨ lɔ̀ɔ̀ aà.
LUK.23.26	Bɨ̀sogyɛ̀ bɨ lɛ nlɔ̀gə̀ Yesu ŋ̀ghɛɛ nɨ ghu, bɨ kà mə̂ aa ŋghɛɛ aa, mbòò Simon ŋù Cyrene, yìi à lɛ sɨ kwɛɛ nii a afɔ̀ aà. Bo lɛ ntswa yi, m̀be'esə yi nɨ̂ àbàŋnə̀ bàŋnə̀ Yesu ya, ŋghɨ̀rə̀ a tɨgə̀ ǹyoŋə ghu njɨ̌m.
LUK.23.27	Ǹnɔ̀ɔ̀ bə̂ bî ghà'àtə̀ bɨ lɛ sɨ kɨɨ nyoŋə nii; bàŋgyɛ̀ bî mɔ'ɔ bɨ lɛ ntswe a tɨtɨ̀ɨ bo ǹyə'ə nɨ̂ Yɛɛsɔ̂, ǹtɔŋnə mbo'o tsi'ì nɨ̀tɨ̀ɨ̀. 
LUK.23.28	Yɛɛsɔ̂ a bəŋkə̀ yi nyə waa nswoŋ mə, “Bàŋgyɛ̀ bɨ Yerusalem! Nɨ̀ tsee bə̂ gha kɨ yə̀'ə̀, bù ka nyə'ə bə̂ ɨ̀bɨɨ nû ghuu bo bɨ̀ bɔɔ̀ buu. 
LUK.23.29	Ǹloŋ mə nòò yì mɔ'ɔ a zì mə bə̀ ka yǐ tɨgə swoŋə nɨ mə, “A bɔ̀ŋə ànnù bâŋgyɛ̀ bìi mə bɨ lɛɛ̀ ŋwa'à nɨ bɔɔ tswə̂ aà, tsi'i bìi mə bɨ lɛɛ̀ ŋwa'ǎ bɔɔ bì bɔrə kwe'e aà, kə̀ kɨ nnɔŋsə aà!” 
LUK.23.30	À nɨ nòò wa mə bə̀ ka yǐ tɨgə swoŋə nɨ a mbo mɨ̀nta'a mə, “Wǒ a nu bì'ì!” Ɨ kɨɨ swoŋə nɨ a mbo mɨ̀nta'a mì kə̀gə mə, “Lɔ̀'ɔ̀sə̀ yi'i!” 
LUK.23.31	Ǹloŋ mə m̀bə bɨ ka ŋghɨrə laà nɨ̂ àtì yî fwɛ, boŋ bɨ ka yǐ tɨgə ghɨ̀rə̀ aa mə a kə a noò yìi mə àtì ya a yòò mə̂ aa ɛ?”
LUK.23.32	Bɨ lɛ ŋkɨ mfi'isə ŋgàŋafànə̀ ji baa a ŋkwèèntə waa bɨ̀ Yesu. 
LUK.23.33	Bɨ ghɛ̀ɛ̀ mə̂ ǹywe'e wa adɨgə mə bɨ lɛ sɨ twoŋə nɨ “Àkwɛ̀ɛ atu” aa, ŋ̀kwèèntə̀ Yesu ghu bo bɨ̀ ŋ̀gàŋafànə̀ jya ji baà, yì m̀fùùrə̀ ghu mbɛ̀ɛ̀ a bô ŋ̀kwàbə̀, yì mɔ̀'ɔ ghu mbɛ̀ɛ̀ a bô mà'à. 
LUK.23.34	Yesu a swoŋ mə, “Taà, lì'ìnə ɨfansənnù jyaa! Ǹloŋ mə kaa bo sɨ̌ annù yìi mə bo ghɨ̀rə̀ aa zî aà.”
LUK.23.34	Bɨ lɛ nyàtə ɨtsə̀'ə̂ ji a tɨtɨ̀ɨ bo ǹtumə nɨ̂ ɨ̀bìrə̀ ghu. 
LUK.23.35	Bə̀ bya bɨ lɛ ntəə wa adɨgə nyə nɨ̂ ɨ̀nnù jìi ɨ lɛ sɨ fɛ̀'ɛ̀ aà; la bɨ̀sa'a bɨ ala'a bɨ baYuda bɨ lɛ sɨ bàŋnə̀ ŋ̀wyɛ nii nswoŋə nɨ mə: “À lɛ nyweensə nɨ̂ badàŋ, tâ à yweensə ɨbɨɨ nû yi la tsɨ̀tsɔ̀ŋə̀ mə m̀bə a bə Àyɔ'ɔ̀ Nwì yìi mə Nwì à lɛ ntsɔ'ɔ aà!”
LUK.23.36	Bɨ̀sogyɛ̀ bya bɨ lɛ sɨ kɨɨ ŋwyɛ nɨ̂ yi; ǹtɨgə ŋghɛɛ mfa mɨlù'ù mî tsə̀'ə̀ ghu mbô, 
LUK.23.37	ǹswoŋ mə, “Yweensə ɨbɨɨ nû ghô mə m̀bə ò bə Mfɔ̀ baYuda!”
LUK.23.38	Bɨ lɛ ŋŋwà'ànə annù m̀bɛɛ wa atu ati bàŋnə̀ bàŋnə̀ ghu atu mə: “À nɨ M̀fɔ̀ baYuda à ghuà.”
LUK.23.39	Ŋ̀gàŋàfànə̀ wa yì mɔ̀'ɔ a kɨ̂ m̀bəgɨtə Yesu ǹswoŋ mə: “Ò laa wa'ǎ Ayɔ'ɔ̀ Nwì wa bə aa ɛ? Yweensə ɨbɨɨ nû ghu ŋ̀kɨ nyweensə yi'i!”
LUK.23.40	Yì mɔ̀'ɔ wa à bâŋnə̀ ŋ̀wenə yi, ǹswoŋ mə, “Ò sɨ Nwì bɔ'ɔ aa ɛ? Bɨ ghɨrə ntsə̀rə ɨsa'a gho aa a ŋgɨŋgɨ̀ŋ tsǒ yi. 
LUK.23.41	Bɨ ghɨrə ntsə̀rə̂ yi'iǒ ɨsa'a aa ɨ ku'ùnə̀ nɨ̂ ànnù yìi mə sɨ̀ lɛ ŋghɨ̀rə̀ aà; lâ ŋ̀ghɛɛ nɨ yu, kaa à sɨ̌ annù fànsə̀.” 
LUK.23.42	A tɨgə̀ m̀bu nswoŋ a mbo Yesu mə, “Ò yi ò wa'atə̀ gha mbǎ Yesu, wa noò yìi mə ò ka yǐ zì tsô m̀fɔ̀ aà!”
LUK.23.43	Yesu a swoŋ ghu mbo mə, “Mə̀ swɔ̀ŋə a mbo wò tsi'ǐ annù nɨ̂koŋ mə, tsi'ì sìi, ò ka ghɨ̀rə tswe a pàràdiso bi'iò.”
LUK.23.44	Nòò à sì'ì mə̂, ɨ̀tugə ɨ fii ŋkusə ala'à tsɨ̀m ŋghɛɛ nywe'e a nɨ nòò ǹyəŋ nòò. 
LUK.23.45	Àtsə̀'ə̀ ya yìi mə a lɛ ŋkwàsə mûm ǹdâmà'anwì aa, a lɛ mbò'ònə̀ a tɨtɨ̀ɨ̀. 
LUK.23.46	Yesu a tɔŋnə̀ ǹyə'ə nɨ̂ tɨ̀ɨ̀ ǹswoŋ mə, “Taà, mə̀ nɨ̀ŋ mə azwì ya a mbo wò!” À swòŋ mə̂ laà, ǹtɨgə ntsɨɨ.
LUK.23.47	Àtu bɨ̀sogyɛ̀ ya à yə̀ mə annù yìi mə a fɛ'ɛ aa, ŋ̀gha'asə Nwî, ǹswoŋ mə, “Tsi'ì annù nɨ̂ŋkoŋə̀, à lɛ mbə aa ŋû yìi ɨnnǔ ji tsinə!”
LUK.23.48	Bə̀ bya bɨ̀tsɨ̀m bìi mə bɨ lɛ mbòò a nyə̂ ànnù yìi mə à lɛ mfɛ̀'ɛ̀ aa, bɨ lɛ nlò ntɨgə ŋkwɛɛ waa a ndùgə bo, ŋ̀wɛtə mbô myaa nloŋ mə mɨ̀ntɨɨ̀ myaa lɛ nluu nɨ̂ àjəŋnə̀ aà. 
LUK.23.49	Bə̀ bɨ̀tsɨ̀m bìi mə bɨ lɛ nzi Yesu aa, bo bɨ̀ bàŋgyɛ̀ bya mə bɨ lɛ nlǒ a Galilea ǹyoŋə yi aa, bɨ lɛ ntəə a sà'a agha'a nyə annù ma yâ.
LUK.23.50	Ŋù yî mɔ̀'ɔ à lɛ ntswe ghu, ɨ̀kǔm yi ɨ bə Joseph, m̀bə ŋû yî mɔ'ɔ a tɨtɨ̀ɨ ŋgǎŋndasa'a, m̀bə ŋù yî sɨ̀gɨ̀nə̀ yìi mə ànnù yi lɛ ntsinə bə̀ kɨɨ mbɔ'ɔ nii. 
LUK.23.51	Kaa à lɛ ŋwa'ǎ annù ya mə bɨ lɛ ntsə̀rə̀ ŋ̀kɨ ghɨrə aa, biì. À lɛ nlǒ a ala'a Arimathea, a mbù'u Yudea, ǹyu'utə nɨ̂ ànnù nɨ̀fɔ̀ Nwî. 
LUK.23.52	À lɛ ntɨgə ŋghɛɛ a mbɛ̀ɛ Pilato, m̀betə aku Yesu ya mə yu lɔ̀gə ɨ ghɛ̀ɛ twiŋə. 
LUK.23.53	Ǹtɨgə nsɨgɨsə akû yi ya a nsyɛ, ǹlɨm nɨ̂ ɨ̀tsə̀'ə̀ jî fù'ù yî sɨgɨ̀nə̀, ŋ̀ghɛɛ nnɨŋ yi a mum nɨ̀syɛ̀ nìi mə à lɛ ntoŋ a mum alâŋsə ŋgɔ̀'ɔ̀, kaa bɨ burə̀tə̀ ŋû ghu twiŋ aà. 
LUK.23.54	Ǹjwi mà yû ɨ̀ lɛ mbə aa njwi yìi bə̀ lɛ sɨ naŋsə nɨ̂ ǹjoo nloŋ mə njwîŋgɔ̀ŋ ɨ̀ lɛ ntɨgə ŋku'u aà.
LUK.23.55	Bàŋgyɛ̀ bya mə bɨ lɛ nlǒ a Galilea ǹyoŋə Yesu aa, bɨ lɛ ŋghɛ̀ɛ̀ bo bɨ̀ Joseph, ǹyə nɨsyɛ̀ nya mə bɨ lɛ nnɨŋ aku Yesu ghu aa bo bɨ̀ àjàŋ yìi bɨ lɛ nlə̀ə̀ yi aà. 
LUK.23.56	Bo lɛ ntɨgə ŋkwɛɛ ŋghɛɛ a ndùgə̀, ǹtaŋtə mɨghurə mì lùmtə̀ nɨ̂ ǹjoo aghɔ̀'ɔ̀ ŋghɛɛ a yɔ'ɔ ɨ̀bɨɨ nû Yesu wa ghu.
LUK.23.56	À bə̀ mə̂ wa njwîŋgɔ̀ŋ bo mɨɨ̀ntə̀, a ajàŋ yìi mə nɔ̀ŋsə̀ à lɛ ndɨ̀'ɨ̀ aà.
LUK.24.1	À lò mə̂ m̀bə tsi'ǐ a tɨ̀tugə a mbà'a mbà'à a njwî yì ǹtsyàmbìì a mûm ŋ̀gyà bàŋgyɛ̀ bya bɨ fɛ'ɛ̀ ŋ̀ghɛɛ wa ntsù nɨsyɛ̀, bo kà mə̂ aa ŋghɛɛ aa, ntugɨtə mɨghurə mì lùmtə̀ mya mìi bo lɛ nnaŋsə aà. 
LUK.24.2	Bo ghɛ̀ɛ̀ mə̂, ǹyə mə bɨ tìì mə̂ ŋ̀gɔ̀'ɔ̀ ya mə ɨ̀ lɛ ntswe wa ntsù nɨsyɛ̀ aa nlɔ̀'ɔ̀sə̀. 
LUK.24.3	Bo lɛ ntɨgə ŋkuu ŋghɛɛ wa a mûm nɨ̀syɛ̀ la kaa wa'a aku Yesu ya ghu yə̂. 
LUK.24.4	Bo lɛ ntɨgə mbu mfɛ̀'ɛ̀ ǹtəə wa adɨgə, ànnù a tsyâ waa. Bo tə̀ə̀ mə ntɨgə ŋwa'a nɨ̂ ànnù ma yû aa, m̀bâŋnə̀ ji baa jìi mə ɨ lɛ ŋwɛ'ɛ ɨtsə̀'ə̀ jî fù'ù jìi mə ɨ lɛ sɨ ŋwèènə̀ tsi'ì ŋ̀wèènə̀ aa, ɨ wi'ikə̀ ǹzi ntəə a mbɛ̀ɛ bo. 
LUK.24.5	Nɨbɔ'ɔ nì wè nɨ tswâ bâŋgyɛ̀ byâ, bo tɨgə̀ ŋ̀wo nsɨgɨtə a nsi mbâŋnə̀ jyâ; bo betə̀ waa mə, “Nɨ lɔ̀ɔ̀ ŋû yìi mə à tswe ntɨ̀ɨ̀ a tɨtɨ̀ɨ bɨ̀ku bɨ bə̂ aa a ya aa ɛ? 
LUK.24.6	Wa kaa à sɨ̀ faà mə tswə̂; à bɨ̀ɨ̀nə̀ mə a nɨwô. Nɨ̀ sɨ̌ annù ya yìi mə à lɛ nswoŋ a mbo bù wa noò mə à lɛ ntswe a Galilea aa burə kɨ wa'atə aa ɛ? 
LUK.24.7	À lɛ nswoŋ mə, “Bɨ tswe nɨ̀ m̀fa Mu Ŋù a mbo bə̀ bî bɨ̂, tâ bɨ̀ kweentə yi a ati bàŋnə̀ bàŋnə̀, lâ tâ à bu mbɨ̀ɨ̀nə̀ fu nɨwo a nɨ̂ ǹjwi ji tarə̀.”
LUK.24.8	Bàŋgyɛ̀ bya bɨ yù'ù mə̂ laà, ǹtɨgə mbɔŋ ŋwa'atə annù ma ya yìi mə Yesu à lɛ ntɛ'ɛ nswoŋ aà. 
LUK.24.9	Ǹtɨgə nlo wa ntsù nɨsyɛ̀ m̀bu mbɨ̀ɨ̀ ǹswoŋ ɨnnù tsɨ̀m a mbo ŋgǎŋyəgə̂nnù Yesu jya nɨ̀ghûm ǹtsò mɔ̀'ɔ bo bɨ̌ a mbo àbùgə̀ bə̂ bi mɔ'ɔ̂. 
LUK.24.10	Bàŋgyɛ̀ ma bû, à lɛ mbə aa, Mary Magdalene, nɨ Joanna, abɔ̀'ɔ nɨ Mary ǹdè bɨ̀ Jɛms. Bo ma bû nɨ bàŋgyɛ̀ bî mɔ'ɔ bìi mə bɨ lɛ ntswe bo bo aa, lɛ ntɨgə nswoŋ ɨnnù ma jû a mbo Ŋ̀gǎŋntoo Yesu jya. 
LUK.24.11	Lâ ŋ̀gǎŋntoo Yesu jya ɨ bâŋnə̀ ǹlentə ɨnnù jya mə bàŋgyɛ̀ bya lɛ nswoŋ aa tsǒ ɨ̀tɨ̀rə̀ ɨ̀nnù, kaa wa'a waa beè. 
LUK.24.12	Lâ Peta a bɨɨ̀nə̀ ŋ̀ka ŋkhə tsi'ì khə̀, ŋ̀ghɛɛ wa nɨsyɛ̀; ŋ̀ghɛɛ nsɨgɨtə nlii ghu mum, nyə tsi'ì ɨ̀tsə̀'ə̀ jî fù'ù jya mə bɨ lɛ twiŋ yi ghu aà. Ǹlo ǹtɨgə mbu ŋka mbɨɨ nii fu, atû yi a burə̀ m̀burə nloŋ annù ya yìi mə a lɛ mfɛ̀'ɛ̀ aà.
LUK.24.13	Tsi'ì maa njwi, ŋgǎŋyəgə̂nnǔ Yesu ji baa ɨ lɛ sɨ ghɛ̀ɛ̀ a nɨkurə ni mɔ̀'ɔ mə bɨ lɛ sɨ twoŋə nɨ Emmaus; a nlǒ a Yerusalem ɨ ghɛ̀ɛ kù'u a Emmaus à lɛ mbə tsǒ bɨ̀ miles bi sàmbaà. 
LUK.24.14	Bo kà mə̂ aa ŋghɛɛ aa, ntaŋə nɨ̂ ŋ̀gàn ǹloŋ ɨ̀nnù jìi ɨ lɛ mfɛ̀'ɛ̀ aà. 
LUK.24.15	Bo kà mə̂ aa ntaŋ ŋgàn ya aa Yesu yumbɔŋ a zì bo bo tɨgə̀ ŋ̀ghɛnə, 
LUK.24.16	Nwì à lɛ ŋkɨ̌ŋ mmi'ì myaa mə tâ bo tsuu zi mə à nɨ yu. 
LUK.24.17	A betə̀ mə, “Nɨ zìnə̀ ǹtaŋə nɨ̂ ŋ̀gàn ǹswoŋə aa mə akə aa ɛ?” Bo tɨgə̀ ǹtəə nɨ̂ àjəŋnə̀. 
LUK.24.18	Ŋù nɨ̀bò waa yî mɔ̀'ɔ ɨ̀kûm yi ɨ bə Cleopas a betə̀ yi mə, “Ò bə aa ŋ̀gɨ̀ɨ̀ a Yerusalem mə ò sɨ̀ annù yìi mə a kɨ̀ fɛ̀'ɛ ghu a nɨ mɨ̀tugə mɨ njwi mulà zi aa ɛ?” 
LUK.24.19	A betə̀ waa mə, “Là'a annǔ akə aa ɛ?” Bo kwi'i ghu mbo mə, “Ànnù ǹloŋə Yesu mu Nazareth wa, mə à kɨ̀ bə ŋgàŋntoò Nwì, ŋ̀ghɨrə nɨ̂ ɨ̀nnù jî wè ŋ̀kɨɨ nswoŋə nɨ̂ ɨ̀nnù jî wè a nsi mi'i Nwì bo bɨ̀ bə̀. 
LUK.24.20	Bɨ̀lɨɨ bɨ ŋgǎŋmà'anwì bi'i bo bɨ̀ bɨ̀sa'a bɨ ala'a bɨ kɨ̀ fa yi, bɨ tsərə̀ ɨ̀sa'à yi mə tâ à kwo, ŋ̀kweentə yi a ati bàŋnə̀ bàŋnə̀. 
LUK.24.21	Bì'ì lɛ sɨ wa'atə nɨ mə a ka yǐ tsu'u yu ɨ tsu'u atu baIsrael. À bə̀ mə njwi ji tarə ajàŋ mə yulà ànnù a kɨ̀ fɛ̀'ɛ aa. 
LUK.24.22	A mbu ŋghɛ̀ɛ̀ ghu, bàŋgyɛ̀ bî mɔ'ɔ a tɨtɨ̀ɨ bì'ì bɨ swoŋ annù yî mɔ'ɔ a tsyâ yi'i. Bo ghɨrə ŋghɛ̀ɛ̀ wa ntsù nɨsyɛ̀ a tɨ̀tugə a mbà'a mbà'à, 
LUK.24.23	Kaa ŋkɨ'ɨ̌ akû yi ghu yə̂. M̀bu mbɨ̀ɨ̀ ǹtɨgə nswoŋə nɨ mə ǹjə̀ə̀ təə təə ɨ̀ ghɨ̀rə nlɛ waa bo yə̂ baangel bɨ swoŋ a mbo bo mə à tswêntɨ̀ɨ̀. 
LUK.24.24	Bə̀ bî mɔ'ɔ a tɨtɨ̀ɨ bì'ì kɨ̂ ŋ̀ghɛɛ wa ntsù nɨsyɛ̀ ŋ̀kɨ nyə tsi'ì wa ajàŋ mə bàŋgyɛ̀ bya ghɨrə nswoŋ aa, la kaa wa'ǎ Yesu bâŋnə̀ ǹyə. 
LUK.24.25	A swoŋ a mbo bo mə, “Nɨ̀ tsɨŋtə aà àkə̀ bə laà aa ɛ? Kaa mbə nɨ̀ wa'à kɨ̀ ŋ̀waŋsə mbii ŋgɔ̀ŋ ɨ̀nnù tsɨ̀m jìi ŋgǎŋntoo Nwì ɨ lɛ nswoŋ aa ɛ? 
LUK.24.26	A lɛ ŋwa'a bə aa mə Kristo wa à tswe nɨ̀ ǹyə̂ ŋ̀gɨ'ɨ a nɨ ma juù ɨ̀nnù ɨ kuu a mûm nɨ̀gha'a yu aa ɛ?” 
LUK.24.27	A tɨgə̀ ǹlɔgɨnə a nɨ̂ àŋwà'ànə Moses, nɨ̂ ŋ̀wà'ànə ntoonwì tsɨ̀m, ǹtɔ'ɔtə ɨnnù jìi mə bɨ lɛ ŋŋwà'ànə̀ a mûm àŋwà'ànə Nwî tsɨ̀m ǹloŋ ŋgaà yì aà. 
LUK.24.28	Bo ghɛ̀ɛ̀ mə̂ ŋ̀ku'u wa nɨkurə nìi bo lɛ sɨ ghɛ̀ɛ̀ ghu aa, a ghɨrə̀ tsi'ì tsǒ yu ka kɨ ghɛ̀ɛ̀ nɨ̂ m̀bìì, 
LUK.24.29	bo tswâ yi nswoŋ ghu mbo mə, “Lɛ bi'inə̀ ǹloŋ mə wa nòò ŋ̀kwɛ̂fɔ̀ à kù'ù mə̂, nòò a tsyâ.” A tɨgə̀ ŋ̀kuu bo bo tswê. 
LUK.24.30	Nòò yìi bo bo kà mə̂ aa njɨ aa, a lɔgə̀ àbaa, nnɨŋ mbɔɔnə ghu, mbatə mfa a mbo bo. 
LUK.24.31	Mi'ì myaa ŋa'anə̀ bo zi mə à nɨ yu Yesu, a wi'ìkə̀ m̀bwɛ yi. 
LUK.24.32	Bo tɨgə̀ ǹswoŋə bo nɨ bo mə, “Mɨ̀ntɨɨ̀ mi'inə̀ ghɨrə mbaa kɨ'ɨ̀ khɨ̂ wâ noò mə a ghɨ̀rə̀ ŋ̀ghaa a mbo bì'inə̀ a mânjì, ǹtɔ'ɔtə nɨ nɨ̀ghàà nɨ Nwî aa ɛ?” 
LUK.24.33	Bo bɨɨ̀nə̀ tsi'ì maa noò m̀bɨɨ ŋghɛ̀ɛ̀ fu a Yerusalem, ŋghɛɛ ntsi'i ŋgǎŋyəgə̂nnù ji jya nɨ̀ghûm ǹtsò mɔ̀'ɔ bo bɨ̀ bə̀ bìi bo bo lɛ tswe aà.
LUK.24.34	Bo swoŋ a mbo bo mə, “Wa Mmà'àmbi à bɨ̀ɨ̀nə̀ mə̂ tsi'ì ànnù nɨ̂ŋkoŋə̀, à zì mə̂ ǹdɨ'ɨ ɨbɨɨ nû yi a mbo Simon.” 
LUK.24.35	Bo lɛ ŋkɨ ntɨgə nswoŋ ɨnnù jya mə ɨ lɛ mfɛ̀'ɛ a mânjì aa, bo bɨ̀ àjàŋ mə bo lɛ mbù ǹzi yi wâ noò mə à lɛ mbàtə abaa ya mfa a mbo bo aà. 
LUK.24.36	Àjàŋ mə bo lɛ mburə kɨ ghàà aa, Yesu yumbɔŋ a wi'ikə̀ ǹtəə a tɨtɨ̀ɨ bo [ǹswoŋ mə, “M̀bɔɔnə a mbo bù”]. 
LUK.24.37	Bo lɛ ntsɨ̀gɨ̀nə̀, nɨ̀bɔ'ɔ nɨ tswâ waa, bo wa'atə̀ mə bo yə̂ ŋ̀kû. 
LUK.24.38	Yesu a betə̀ a mbo bo mə, “Nɨ bɔ'ɔ aà àkə̀ aa ɛ? Àlɨ̀gɨ̀tə̀ a burə a mɨ̂ntɨɨ bù aa a ya aa ɛ? 
LUK.24.39	Yə̂ nɨ̀ m̀bô ma bo bɨ̀ mɨ̀kòrə̂ mâ. Yə̂ nɨ̀ mə à nɨ tsi'ì mə̀. Mɔ̀ɔ̀ntə nɨ̀ gha boŋ nɨ̀ ka zi, nloŋ mə kaa ŋ̀ku à sɨ̀ nɨ̂ ǹjyǎ nu bo bɨ̀ ɨ̀kwɛ̀ɛ̀ tswê tsi'ì tsǒ mə nɨ̀ yə mə̀ tswê nɨ ju aà. 
LUK.24.40	À lɛ nswoŋ maa ajàŋ aa ndɨ'ɨ mbô mi bo bɨ̀ mɨ̀kòrə̂ mi a mbo bo. 
LUK.24.41	Nɨ̀dorə lɛ nluu a ntɨɨ bo si'i si'i bo wa'a mə à laà mmɨrə mbə annù aa ɛ! Yesu a betə̀ waa mə, “Nɨ̀ tswe nɨ̀ àyoò tsu faà a njɨ aa ɛ?” 
LUK.24.42	Bo fa fɨ̀bwɛ̀ fî làà ghu mbo, 
LUK.24.43	a kwɛrə ŋkurə a nsi bo. 
LUK.24.44	Ǹswoŋ a mbo bo mə, “Tɨgə àa tsi'ì ɨ̀nnù jya mə mə̀ lɛ nswoŋ a mbo bù wa noò mə bì'inə̀ lɛ ntswe aà. Ŋ̀gɔ̀ŋ ɨ̀nnu tsɨ̀m jìi mə bɨ ŋwa'anə nloŋ ŋgaà yà a mûm àŋwà'ànə Moses, nɨ̂ ŋ̀ŋwà'ànə ŋgǎŋntoo Nwì a nɨ bɨ̀Psalm aa, ɨ tswe nɨ̀ m̀fɛ̀'ɛ mbòòntə̂. 
LUK.24.45	À tɨgə̀ ŋ̀ŋa'a mɨ̂ntɨɨ̀ myaa ànnù Nwî à naŋsə nlaa a atu bo. 
LUK.24.46	A swoŋ a mbo bo mə, “Bɨ lɛ ŋŋwà'ànə̀ aa mə, Àyɔ'ɔ̀ Nwì à ka yǐ yə ŋgɨ'ɨ, ɨ yweenə nɨ nɨ̀wo a nɨ̂ ǹjwi ji tarə̂. 
LUK.24.47	Tâ bɨ̀ tɨgə swoŋə nɨ̂ ànnù Nwî ŋ̀kɛ'ɛnə nɨ mə tâ bə̀ bəŋkə mɨ̂ntɨɨ̀ myaa, tâ Nwì à li'inə ɨfansənnù jyaa nɨ̂ Ɨ̀kûm yi, ǹlɔgɨnə a Yerusalem ŋghɛɛ nywe'e a ɨtoo ɨtoò. 
LUK.24.48	Wa nɨ̀ nɨ bɨ̂yəfə nɨ̂ ɨ̀nnù ma jû. 
LUK.24.49	Mə̀, nɨ̂ àtu ɨbɨɨ nû gha, mə ka too a ayoo ya mə Taà ghà à lɛ ŋkà'à mə a ka yǐ sɨgə kuu a nu bù aà. Lâ nɨ̀ ka lɨ̀gɨ̀nə tswe a njɔ̀'ɔ̀ àla'a kɨ bɛ ɨ ywe'e noò yìi mə àdà'à a ka lô a aburə ɨ sɨgə ɨ kuu a nu bù aà.”
LUK.24.50	Yesu a lɔgə̀ waa bo bo fɛ'ɛ̀ wa njɔ̀'ɔ̀ àla'a ŋghɛɛ nywe'e a ala'a Bethany, a sâŋtə̀ m̀bô mi, nnɨŋ mbɔɔnə a nu bo. 
LUK.24.51	À kà mə̀ aa nnɨŋ mbɔɔnə a nu bo aa, bɨ tɨgə̀ ǹlɔgə yi ŋkɔ'ɔ ŋghɛɛ nɨ ghu a aburə. 
LUK.24.52	Bo tɨgə̀ ŋ̀gha'asə nii, ntɨɨ̀ waa ɨ luu nɨ̀ nɨ̀dorə bo tɨgə̀ m̀bù m̀bɨɨ waa fu a Yerusalem. 
LUK.24.53	Ǹtɨgə ntswe nɨ a ndâmà'anwì a ŋgɔ̀ŋ bɨ̀nòò bɨtsɨ̀m, ŋ̀gha'asə nɨ̂ Nwî.
JHN.1.1	Nɨ̀ghàà lɛ ntswe a nlɔgɨnə̂, nɨ̀ghàà ma nû nɨ lɛ ntswe aa bo Nwì a nlɔgɨnə. Nɨ̀ghàà nya nɨ kɨ̂ m̀bə Nwî. 
JHN.1.2	Nɨ̀ghàà nyâ lɛ ntswe bo Nwì a nlɔ̀gɨ̀nə̀. 
JHN.1.3	Nwì à lɛ nnaŋsə njoò tsɨ̀m ǹtsya aa a njɨ̌m nɨ̀ghàà ma nû. Kaa ayoò tsu a sɨ̀ tswê mə Nwì à lɛ nnaŋsə tɨ nu. 
JHN.1.4	Ǹtswêntɨ̀ɨ̀ ɨ̀ lɛ sɨ fɛ̀'ɛ̀ aa a nɨ nɨ̀ghàà ma nû. Ǹtswêntɨ̀ɨ̀ ya ɨ zî nɨ̂ ŋ̀kà'à a mbo bə̀. 
JHN.1.5	Ŋ̀kà'à wa ɨ ta a mûm m̀fìì ɨ̀dɨ̀gə̀, lâ kaa m̀fìì ìdɨ̀gə̀ ɨ̀ lɛɛ̀ wa'à bwɛtə̀.
JHN.1.6	Nwì à lɛ ntoo ŋû yî mɔ̀'ɔ, ɨ̀kǔm yi ɨ bə Jɔn. 
JHN.1.7	À lɛ nzì a mbə ayəfə nloŋ ŋkà'à wâ bo bɨ̀ a nswoŋ ànnù yìi mə yu lɛ nzi nloŋ yi aa, tâ bə̀ bɨ̀tsɨ̀m yu'u, ǹtsya ghu njɨ̀m ǹnɨŋ mɨ̂ntɨɨ̀ myaa ghu nû. 
JHN.1.8	Yu yumbɔŋ kaa à lɛ wa'a ŋkà'à wa bə̂, lâ ǹzi aa a mbə ayəfə a mbo ŋkà'à wâ. 
JHN.1.9	Ŋ̀kà'a annù nɨ̂koŋ wa ɨ ghulà- m̀bə ŋkà'à yìi mə ɨ zǐ a mûm m̀bi nta ŋke'etə nɨ̂ bə̀ bɨ̀tsɨ̀mə̀ aà.
JHN.1.10	Nɨ̀ghàà nya nɨ lɛ ntswe a mûm m̀bî, la ka mə Nwì à lɛ nnaŋsə njoò tsɨ̀m ǹtsya aa ghu nu aa, kaa m̀bi ɨ wa'à yi bâŋnə̀ ǹzi. 
JHN.1.11	À lɛ nzì a ala'a yu, la kaa bə̀ bi bɨ wa'à yi kwɛrə̀. 
JHN.1.12	A mbo bə̀ bìi mə bɨ lɛ ŋkwɛrə yi, ŋkɨ nnɨŋ mɨ̂ntɨɨ̀ myaa ghu nu aa, a fâ àdà'à mə tâ bo tɨgə mbə bɔɔ bɨ Nwî bî jwe jwe. 
JHN.1.13	Kaa bɨ lɛ wa'à bɔɔ bɨ Nwî bə aa ajàŋ yìi mə ŋù mɨ̀sɔ̀ŋ a jwe mu a mûm ǹjyǎnu aa, kə̌ ajàŋ yìi mə ŋùmbâŋnə̀ a lɔ̀ɔ̀ aa bə̂, ǹloŋ mə Nwìŋgɔ̀ŋ yumbɔŋ à lɛ ntɨgə ŋghɨrə mə tâ bo bə bɔɔ̀ bî.
JHN.1.14	Nɨ̀ghàà nya lɛ mbəŋ ntɨgə ŋûmɨ̀sɔ̀ŋ, ǹluu nɨ̂ ɨ̀bɔ̀ŋ bo bɨ̀ ànnù nɨ̂ŋkoŋ, ǹtɨgə ntswe a tɨ̂tɨɨ bì'ì. Bi'ì lɛ nyə nɨgha'à ni nî ŋwèènə̀, nɨ̀gha'a nìi mə à lɛ ŋkwɛrə a mbo Tà, Nwìŋgɔ̀ŋ, tsi'ì tsǒ njoŋ Mû yi aà.
JHN.1.15	Jɔn à lɛ mbə ayəfə, ǹswoŋə nɨ̂ ànnù ǹloŋ ŋgaà yì, ǹtɔŋnə tsi'ì nɨ̀tɨ̀ɨ̀ ǹswoŋ nɨ mə, “à nɨ yu wa yìi mə mə̀ lɛ sɨ ghàà a mbo bù ǹloŋ yi, nswoŋə nɨ mə, 'yu yìi mə a yòŋə a njɨ̌m mə aa, à kɔ̀'ɔ̀nə ntsyàtə̀ ghâ, ǹloŋ mə à lɛ mfòò ǹtswe mbɔŋ tâ bɨ̀ jwe ghâ.'”
JHN.1.16	Nyoŋə nɨ̂ àjàŋ yìi mə à lùu nɨ̂ ɨ̀bɔ̀ŋ aa, à nɨ̀ŋ mə mbɔɔnə a nu bì'inə̀ bɨ tsɨ̀mə̀. M̀fa nɨ̂ m̀bɔɔnə a mbo bì'inə̀ a ayòŋnə̀ nɨ àyòŋnə̀.
JHN.1.17	Nwì à lɛ ntsyà aa a mbo Moses m̀fa Nɔ̂ŋsə̀ a mbo bì'inə̀, lâ ɨ̀bɔ̀ŋ bo bɨ̀ ànnǔ nɨ̂koŋ ɨ bâŋnə̀ ǹzi aa njɨ̌m Yesu Kristo. 
JHN.1.18	Kaa ŋù tsù à lɛɛ̀ wa'à Nwî yə̂. À kɨ mmɛ̌ tsi'ì ǹjoŋ Mû yì yìi mə, à tswe a mbɛ̀ɛ̀ nɨ̀kwɛɛ Taà yì aa, mə à ghɨrə mə tâ bɨ̀ zi yi.
JHN.1.19	Yulà à nɨ̂ ɨ̀nnù yìi mə Jɔn à lɛ nswoŋ tsǒ àyəfə a noò yìi mə bɨ̀tsyàsə bɨ baYuda bìi mə bɨ lɛ ntswe a Yerusalem bɨ lɛ ntoo ŋ̀gǎŋmà'a Nwì jî mɔ'ɔ bo bɨ̀ bɔɔ bɨ Levi mə tâ bɨ̀ ghɛɛ mbetə Jɔn mə, “Ò bə aa wò aa ɛ?”
JHN.1.20	Jɔn à lɛ mfa àkwi'i a mbo bo a fɛ'ɛ̀ nlaa. Ŋ̀ghaa tsi'ì nɨ̀ ǹsi nɨ̀ ǹsi nswoŋ mə, “Kaa mə̀ sɨ̌ Ayɔ'ɔ̀ Nwì wa bə̂.”
JHN.1.21	Bo ghɛɛ̀ nɨ̂ m̀bìì m̀betə yi mə, “Ò tɨgə̀ m̀bə aa wò aa ɛ? Ò bə aa Elijah aa ɛ?” Jɔn a kwi'i mə, “Ŋ̀gaŋ kaa mə̀ sɨ̀ yu bə̂.” Bɨ bû m̀betə yi mə, “Ò bə aa ŋ̀gàŋntoò Nwì wa mə bɨ yu'utə aa ɛ?” Jɔn a kwi'i mə, “Ŋ̀gaŋ.”
JHN.1.22	Ŋ̀gǎŋntoo jya ɨ ghɛ̀ɛ̀ nɨ̂ m̀bìì ǹswoŋ mə, “Tɨgə nswoŋ ŋû yìi mə ò nɨ ghu aà ǹloŋ mə bì'ì tswe nɨ̀ m̀bɨɨ nɨ̀ àkwi'i ŋkɨ̀ɨ̀ a mbo bə̀ bìi mə bɨ too yi'i aà. Ò swǒŋ mə akə nloŋ atu ɨbɨ̀ɨ nû gho aa ɛ?”
JHN.1.23	Jɔn a fa àkwi'i a mbo bo nyoŋə nɨ̂ ànnù yìi mə a tswe a mûm àŋwà'ànə ŋ̀gàŋntoò Nwì Yesaiah:
JHN.1.23	“‘Mə̀ nɨ̂ ǹjì ŋù mɔ̀'ɔ yìi mə a tɔŋnə a atu nta'a mɨ̀wɛ̀ɛ̀ mɨwɛ̀ɛ̀ ǹswoŋə nɨ mə,
JHN.1.23	Nɨ̀ naŋsə mânjì yìi mə M̀mà'àmbî a ka tsyà ghu aa tâ à tsinə!’”
JHN.1.24	Ǹtoo jya mə baFarɨsai lɛ ntoo a mbo Jɔn aa, 
JHN.1.25	ɨ tɨgə̀ m̀betə yi mə, “M̀bə ò tuu Ayɔ'ɔ̀ Nwì wa bə, ǹtuu Elijah bə, ǹtuu ŋ̀gàŋntoò Nwì wa kɨɨ bə, ò tɨgə̀ m̀murə nɨ̂ bə̀ a ŋkì aa a ya ɛ?”
JHN.1.26	Jɔn a kwi'i a mbo mə, “Mə murə bə̂ aa tsi'ǐ ŋkì, lâ yu wa mə à təə a tɨtɨ̀ɨ bù aa, kaa nɨ̀ sɨ̀ yi zî. 
JHN.1.27	Ka mə à yòŋə a njɨ̌m mə̀ aa, kaa mə̀ sɨ̀ ku'ùnə̀ mə mbə mə̀ fɛ̀ɛ̀ mɨ̀ŋkɨ̀rə̀ mɨ ntâm mi.”
JHN.1.28	Ɨ̀nnù ma jû ɨ̀ tsɨ̀m ɨ lɛ mfɛ̀'ɛ̀ aa a ala'a Bethany, a mbɛ̀ɛ̀ àghəŋə ŋkì Jordan, a njii nsà'à nòò, a adɨgə yìi mə Jɔn à lɛ sɨ murə bə̂ ghu a ŋkì aà.
JHN.1.29	Àbɛ̀ɛ̀ a kà mə aa mfu'u Jɔn a yə̂ Yesu a zî ghu mbɛ̀ɛ̀, a swoŋ mə, “Nɨ̀ yə Mûmbînjə̀rə̀ Nwì wâ, yìi mə a bè'e ɨbɨ mbî ǹtsɨ̀mə̀ ǹlɔ'ɔsə aà! 
JHN.1.30	À nɨ yu wa yìi mə mə̀ lɛ sɨ ghàà ǹloŋ ŋgaa yì aà, mə, “Ŋù mɔ'ɔ a yòŋə a njɨ̌m mə̀ yìi mə à tsyàtə ghâ, ǹloŋ mə à lɛ ntswe mbɔŋ tâ bɨ̀ jwe gha aà.’ 
JHN.1.31	Tsi'ì mə̀mbɔŋ kaa mə̀ lɛ wa'à yi zî, ka mə mə̀ lɛ nzì m̀murə nɨ̂ bə̌ a ŋkì a ŋghɨ̀rə mə tâ baIsrael bɨ̀ zi yi aà.”
JHN.1.32	Jɔn a ghɛɛ̀ nɨ̂ m̀bìì a mbə ayəfə a nɨ̂ ànnù yìi mə a lɛ mfɛ̀'ɛ̀ ǹloŋ Yesu aà; “Mə̀ yə̂ Àzwì Nwî a lô a aburə tsi'ì tsǒ bugɨrəmɨ̀kuu nsɨgə ntswe ghu nû. 
JHN.1.33	Kaa mə̀ lɛ ŋwa'à zi mə à lɛ mbə yu ma wâ, lâ Nwì yìi mə à lɛ ntoo gha mə tâ mə̀ ka murə nɨ̂ bə̀ a ŋkì aa, boŋ à lɛɛ̀ ǹswoŋ a mbo mə̀ mə, ‘Ŋù yìi mə ò yə Azwì Nwì a lô a aburə nsɨgə ntswe ghu nu aa, à nɨ yu yìi mə à ka kɨ murə bə̂ aa bə a mûm Àzwì Nwî. 
JHN.1.34	Jɔn a tɨgə̀ ŋ̀ghɛɛ nɨ̂ m̀bìì nswoŋ mə, “Mə̀ yə̀ mə̂, ŋ̀kɨ mbə ayəfə mə à laa mbə Mu Nwì.”
JHN.1.35	Àbɛ̀ɛ̀ a lò mə̂ m̀fu'u, Jɔn a bû ǹtəə bô ŋ̀gǎŋyəgə̂nù ji ji baa, 
JHN.1.36	ǹyə Yesu a kâ ǹtsya a swoŋ mə, “Nɨ̀ yə Mû M̀bînjə̀rə̀ Nwì wâ!”
JHN.1.37	Ŋ̀gǎŋyəgə̂nnù Jɔn jya ji baa bɨ yù'ù mə̂ a swoŋ ma laà aa, nlo ŋghɛ̀ɛ̀ ntɨgə nyoŋə Yesu. 
JHN.1.38	Yesu à kà mə̂ aa ŋkarəkə, nyə ajàŋ mə bɨ yòŋə̀ nii aa, m̀betə waa mə, “Nɨ lɔ̀ɔ̀ aà àkə̀ ɛ?”
JHN.1.38	Bo kwi'i ghu mbo mə, “Rabbi” (ǹji'ì nɨ̀ghàà ma nû ɨ bə aa Ǹdɨ̀'ɨ̀nnù), “O tswe aa a fə ɛ?”
JHN.1.39	Yesu a kwi'i a mbo bo mə, “Nɨ̀ zi nyə.” Bo tɨgə̀ ǹyoŋə yi ŋghɛɛ nyə adɨgə yìi mə à lɛ sɨ tswe ghu aa, bo bo tɨgə̀ ǹsi'i maa njwî, ǹloŋ mə à lɛ tɨ bə aa boŋ nòò à tɨgə̂ ǹyəŋə.
JHN.1.40	Ŋù yì mɔ'ɔ a tɨtɨ̀ɨ bo ma bya mə bɨ lɛ nyu'u annù ya yìi mə Jɔn à lɛ nswoŋ a mbo bo aa à lɛ mbə Andrew, muma bɨ̀ Simon Peta. 
JHN.1.41	Andrew à lò mə̂ a mbɛ̀ɛ Yesu aa, mfòò ǹyə mumaà yì Simon, ǹswoŋ ghu mbo mə, “Bì'ì yə̀ mə̂ Ayɔ'ɔ̀ Nwì wa. (Àyɔ'ɔ̀ Nwì a bə aa Kristo nɨ nɨ̀ghàà nɨ Grikia.) 
JHN.1.42	Andrew à kà mə aa maŋsə aa, ntɨgə nlɔgə mumaà yi Simon ŋ̀ghɛɛ nɨ ghu a mbo Yesu. Yesu à yə̀ mə̂ yi aa, ǹlii yi a nsi sɨgɨ̀nə̀, ǹswoŋ mə, “ɨ̀kǔm gho à nɨ Simon, mu Jɔn, lâ ǹlɔgɨnə tsɨtsɔ̀ŋ, bɨ ka tɨgə twoŋə nɨ̂ gho nɨ Cephas.” (Cephas ghû à kɨ mbə aa Peta, ǹji'ì ɨ̀kùm ghû ɨ̀ bə aa “ŋ̀gɔ̀'ɔ̀.”)
JHN.1.43	Àbɛ̀ɛ̀ a kà mə̂ aa mfu'u, Yesu a taŋtə̀ a ŋghɛɛ a Galilea. À kà mə aa ŋghɛɛ aa, nyə Philip a mânjì, ǹswoŋ ghu mbo mə, “Ka nyòŋə̀ ghâ.” 
JHN.1.44	Philip à lɛ nlò aa a Bethsaida, àla'a yìi mə Peta bo Andrew lɛ ŋkɨ mfɛ'ɛ ghu aà. 
JHN.1.45	Philip a ghɛɛ̀ ǹyə Nathanael, ǹswoŋ gho mbo mə, “Bì'ì yə̀ mə̂ ŋû wa mə Moses à lɛ ŋŋwà'ànə̀ ǹloŋ ŋgaa yì a nɨ̂ àŋwà'ànə̀ Nɔ̂ŋsə̀ aà, ŋ̀gǎŋtoo Nwî ɨ kɨ̂ ŋ̀ŋwa'anə annù ǹloŋ ŋgaa yì aà. Àa Yesu mu Joseph Ŋù Nazareth.”
JHN.1.46	Nathanael a betə ghu mbo mə, “M̀bə ànnù yî sɨgɨ̀nə̀ yî tsu a fɛ'ɛ̀ a ala'a Nazareth aa ɛ? Philip a kwi'i ghu mbo mə, “Zǐ nyə̂.”
JHN.1.47	Yesu à yə̀ mə̂ Nathanael a kâ ǹzi a mbɛ̀ɛ yu aa, a swoŋ nloŋ ŋgaa Nathanael mə, “Nɨ yə mu baIsrael yî ànnù nɨ̂ŋkoŋə̀, yìi mə kaa àbaŋnənnù kaa a sɨ̀ ghu nu tswə̂ aà!”
JHN.1.48	Nathanael a betə̀ yi mə, “Ò tsyà aa mə akə nzi gha aa ɛ?.” Yesu a kwi'i ghu mbo mə, “Mə̀ ghɨrə nyə gho wa noò mə ò ghɨ̀rə ntswe wa a nji'ì àtǐ figə̀ m̀bɔŋ tâ Philip à zi ntwoŋə gho aà.”
JHN.1.49	Nathanael a swoŋ gho mbo mə, “Rabbi, wa ò nɨ Mu Nwì! Ò nɨ M̀fɔ̀ baIsrael!”
JHN.1.50	Yesu a swoŋ ghu mbo mə, “Ò bii maa ajàŋ aa nloŋ bə mə mə̀ swoŋ mə mə̀ ghɨrə nyə gho wa noò mə ò ghɨ̀rə ntswe wa a nji'ì àtì figə̀ aa ɛ? ò ka yə ɨnnù jî wè jìi mə ɨ tsyatə ma yû!” 
JHN.1.51	A ghɛɛ̀ nɨ̂ m̀bìì ǹswoŋ a mbo bo mə, “Mə swoŋ tsi'ì ànnù nɨ̂koŋ a mbo bù mə, nɨ̀ ka yə tâ àbùrə̀ à ŋa'anə, tâ baangel bɨ Nwî tâ bɨ̀ ka ŋkɔ'ɔ ŋkɨɨ nsɨgə a nu Mu Ŋù.”
JHN.2.1	Ǹjwî ɨ tsyà mə ji baa, nɨ̀yɔ'ɔ nɨ tswê a Cana a ala'a Galilea. Ǹdè bɨ̀ Yesu à lɛ ntswe wa adɨgə nɨyɔ'ɔ̀. 
JHN.2.2	Bɨ lɛ ŋkɨ ntwoŋə Yesu bo bɨ̀ ŋ̀gǎŋyəgə̂nnû ji ma mùu adɨgə nɨyɔ'ɔ. 
JHN.2.3	Bɨ nò mə̂ mɨlù'ù mìi mɨ lɛ ntswe wa adɨgə nɨyɔ'ɔ aa màŋsə̀, ǹdè bɨ Yesu a swoŋ ghu mbo mə, “Kaa bo sɨ̀ nɨ mɨ̀lù'ù bû ǹtswe.”
JHN.2.4	Yesu a kwi'i ghu mbo mə, “Màŋgyɛ̀, kaa ò sɨ̀ nɨ̂ ǹswoŋə̂ ànnǔ yìi mə mə̀ ka ghɨ̀rə̀ aa tswê. Kaa nòò ghà à burə tɨ̀ kù'ù.”
JHN.2.5	Ǹdè bɨ̀ Yesu a swoŋ a mbo bə̀ bìi mə bɨ lɛ sɨ jɛ'ɛ nɨ̂ bə̀ wa adɨgə nɨyɔ'ɔ aa mə, “Bɛɛ a swoŋə annù yìi mə à swòŋ aa, nɨ̀ ghɨrə̀.”
JHN.2.6	Bàntɔ̀ɔ̀ bìi mə bɨ lɛ naŋsə nɨ̂ ŋ̀gɔ̀'ɔ̀ aa, bɨ lɛ ntəəntə ghu; àntɔ̀ɔ̀ wa yì m̀fùùrə̀ a burə̀ m̀faŋ mbə ajàŋ yìi mə mbə ŋ̀kì ɨ kuu ghu bɨ̂gallon tsi'ì tsǒ mɨ̀ghum mi mbaa, kə̀ mɨ̀ghum mi ntarə mbɔŋ nluu. Ǹloŋ mə annù Nwî baIsrael a tswe nɨ̀ bɨ̀nɔ̀ŋsə̀ nloŋ ajàŋ yìi mə bɨ sì'ìtə nû jyaa aà. 
JHN.2.7	Yesu a swoŋ a mbo bə̀ bya mə bɨ lɛ sɨ jɛ'ɛ nɨ̂ bə̀ aa mə, “Lwensə nɨ̀ bântɔ̀ɔ̀ bù nɨ̂ ŋ̀kì!” Bo lwensə̀ bântɔ̀ɔ̀ bya nɨ̀ ŋ̀kì ɨ kɔ'ɔ nluu ntɨgə nlərə. 
JHN.2.8	A bû ǹswoŋ a mbo bo mə, “Tsɨ̂tsɔ̀ŋ, tu'utə̂ nɨ̀ ŋkì wa yǐ mɔ'ɔ ŋghɛ̀ɛ̀ m̀fa nɨ̀ a mbo ŋù yìi mə a taŋtə nɨyɔ'ɔ nù aà.” Bo tɨgə̀ ǹtu'utə nlɔgə ŋghɛ̀ɛ̀ m̀fa ghu mbô. 
JHN.2.9	A ywe'etə̀ ŋ̀kì wâ, yìi mə a tɨ bə aa boŋ ɨ bə̀ŋ mə̂ ǹtɨgə mɨlù'ù aà, ǹywe'etə, kaa wa'ǎ adɨgə yìi mə mɨ̀lù'ù mya mɨ lo ghu aa zî (lâ bə̀ bya mə bɨ lɛ ntu'u ŋkì wa aa lɛ nzi). À ywè'ètə̀ mə̂, ǹtwoŋə ta mûŋgèn wa 
JHN.2.10	ǹswoŋ ghu mbo mə, “Bɨ fòò mfa aa mɨ̀lù'ù mìi mə mɨ naŋsə mbɔ̀ŋ aa mə tâ bɨ̀ no, bɛɛ mə bə̀ ghɨrə naŋsə no yurə, bɨ tɨgə̀ m̀bɔŋ lɔ̀gə̀ mìi mə mɨ sɨ̀ naŋsə̀ m̀bɔŋ aa nzì nɨ mu. Lâ ò ghɨ̀rə̀ mə̂ baŋnə nlə̀ə̀ mɨlù'ù mìi mə mɨ bɔŋ bɔ̀ŋ aa, mbɔŋ ntɨgə zì nɨ mu bə tsɨ̀tsɔ̀ŋ!”
JHN.2.11	Yesu à lɛ ŋghɨ̀rə àlènsə̀ ma yû, mə a lɛ mbə alènsə̀ yi yî ǹtsyambìì aa, a Cana, a ala'a Galilea. À lɛ ghɨ̀rə̀ ma yuà àlènsə laa ndɨ̀'ɨ̀ nɨgha'à ni, ŋ̀gǎŋyəgə̂nnù ji ɨ nɨŋ mɨ̀ntɨɨ̀ myaa ghu nû.
JHN.2.12	Ma yû a tsyà mə̂, Yesu, nɨ̂ ǹdè yì nɨ bɔɔ bɨ maà bi bi mbâŋnə̀, a bɔ̀'ɔ nɨ̂ ŋ̀gǎŋyəgə̂nnù ji, lô ǹsɨgə ŋghɛɛ a Kapernaum, ǹtswe ghu njwi jì tsu mbɔŋ bǔ lǒ kɔ'ɔ ghɛ̀ɛ̀ a Yerusalem.
JHN.2.13	Ǹjwî ǹjɨ Passa baYuda ɨ̀ lɛ ntɨgə a bô, Yesu a tɨgə̀ ǹlo ŋkɔ'ɔ ŋghɛɛ a Yerusalem. 
JHN.2.14	À kɔ̀'ɔ̀ mə̂, ŋ̀kuu ŋghɛɛ a mûm ǹdâmà'a Nwì, ǹyə bə̂ bɨ feè nɨ̂ nàà, nɨ̂ m̀binjə̀rə̀ nɨ bɨ̀bugɨrəmɨ̀kuù ghu; ŋ̀gǎŋkwensə ŋkabə ɨ kɨ̂ ǹtswe ghu yaa ŋgaa nɨ̂ ŋ̀kabə̀ yàà a atu ɨtɛtə̀. 
JHN.2.15	Yesu a ghɛɛ̀ ǹlɔɔ mɨ̂ndɨgə, ntwɛɛ, ŋghɨrə aŋkaàntə̀ ghu, ŋ̀ghɛɛ mfurə naà jya ghu mə tâ ɨ̀ fɛ'ɛkə wa a ndâmà'a Nwì. M̀furə mbinjə̀rə̀ jya bo bɨ̀ nàà jya, ǹtii ɨtɛtə̌ ŋgǎŋkwensə ŋkabə jya mmà'ànə̀, ǹja'a ŋkabə yàà yâ. 
JHN.2.16	Ǹswoŋ a mbo bə̀ bya bìi mə bɨ lɛ sɨ fèə̀ nɨ bɨ̀bugɨrəmɨ̀kuu aa mə, “Nɨ̀ lɔgə mfɛ̀'ɛ̀ nɨ bu! Nɨ̀ tsuu tɨgə ghɨ̀rə tâ ǹdâ Taà tɨgə adɨgə mɨtaa!” 
JHN.2.17	Ŋ̀gǎŋyəgə̂nnù ji ɨ yə̂ mə̂ ànnù yìi mə Yesu à lɛ ŋghɨ̀rə̀ aa, ŋwa'atə ànnù yìi mə a tswe a mûm àŋwà'ànə̀ Nwî aa mə, “Taà Nwìŋgɔ̀ŋ, mə̀ nàŋsə ŋkɔ̀ŋə annǔ ndâ yô, a tswe a ntɨɨ mə̀ m̀bərə ghu tsǒ mɔ'ɔ!”
JHN.2.18	Bɨ̀tsyàsə̀ bɨ baYuda bya bìi mə bɨ lɛ ntswe ghu aa, betə̀ Yesu mə, “Àlènsə̀ yìi mə mbə ò ghɨrə̀ a ndɨ̀'ɨ a mbo bì'ì mə ò tswe nɨ̂ àdà'à a ghɨ̀rə ànnù yuà yìi mə ò ghɨ̀rə aa, a nɨ yuu aa ɛ?”
JHN.2.19	Yesu a kwi'i a mbo bo mə, “Sà'â nɨ̌ ndâmà'a Nwì yulà, boŋ mə̀ ka bǔ mbɨ̀ɨ̀nsə̀ fu a njɨ̌m njwi ji tarə̀.”
JHN.2.20	Bo betə̀ yi mə, “Bì'ì lɔgə aa ɨlòò mɨghum mi nɨkwà ǹtsò ǹto'o a mbɔɔ ǹdâmà'a Nwì yulà ghu! Ò swòŋə mə mbə ò lɔ̀gə̀ ǹjwi ji tarə a mbǔ mbɨ̀ɨ̀nsə̀ ghu fu aa ɛ?”
JHN.2.21	Lâ ǹdâmà'a Nwì yìi mə Yesu à lɛ sɨ swoŋ aa ɨ̀ lɛ mbàŋnə̀ m̀bə aa ɨ̀bɨ̀ɨ nû yi. 
JHN.2.22	Nòò wa yìi mə Yesu à lɛɛ̀ m̀bɨɨnə nɨwo aa, ŋ̀gǎŋyəgə̂nnù ji ɨ tɨgə̀ ŋ̀wa'atə mə à lɛ mbaa nswoŋə malâ; ma yû a tɨgə ŋ̀ghɨrə mə tâ bo bii annù yìi mə àŋwà'ànə̀ Nwî a swoŋ aa, ŋkɨ mbii annù ya yìi mə Yesu à lɛ nswoŋ aà.
JHN.2.23	Nòò wa yìi mə Yesu à lɛ tswe a Yerusalem a njwî ǹjɨ Passa aa, bə̀ bî ghà'àtə̀ bɨ lɛ nnɨŋ mɨ̂ntɨɨ̀ myaa ghu nû ǹloŋ mə bo lɛ nyə ɨ̀lènsə̀ jìi mə à lɛ ŋghɨ̀rə̀ aà. 
JHN.2.24	Lâ Yesu kaa lɛ wa'ǎ ɨbɨɨ nû yi a mbo bo fâ, ǹloŋ mə à lɛ nzi ajàŋ mə bə̀ bɨ̀tsɨ̀m bə aà. 
JHN.2.25	Kaa ŋù tsù à lɛ ŋwa'à bǔ ntswe nɨ̂ ǹswòŋə ànnǔ tsu ghu mbo nloŋ ŋûmɨ̀sɔ̀ŋ, ǹloŋ mə à lɛ nzi annù yìi mə a lɛ ntswe a ntɨɨ ŋù ntsɨ̀mə̀ aà.
JHN.3.1	Ntsyàsə̀ baYuda yî mɔ̀'ɔ à lɛ ntswe ghu yìi mə ɨ̀kǔm yi lɛ mbə Nicodemus, a kɨ̂ m̀bə ŋû baFarɨsai. 
JHN.3.2	À lɛ nzì a mbɛ̀ɛ Yesu nɨ̂tugə yì mɔ̀'ɔ nswoŋ ghu mbo mə, “Rabbi, bì'ì zi mə ò laa mbə ǹdɨ̀'ɨ̀nnù yìi mə Nwì à lɛ ntoo aà. Kaa mbə ŋù wa'ǎ ɨnnù jî ɨ̀lensə̀ juà mə o ghɨ̀rə̀ aa ka ŋghɨrə tɨ ghə Nwì à tswe bo yu.”
JHN.3.3	Yesu à lɛ ŋkwi'i mə, “Mə̀ swoŋ tsi'ǐ annù nɨ̂koŋ a mbo wò mə kaa mbə ŋù wa'ǎ annù nɨfɔ̀ Nwî yə tɨ ghə bɨ bu ŋkwatə njwe yi.”
JHN.3.4	Nicodemus a betə mə, “Mbə bɨ bû ǹjwe a ndɨɨ yìi mə à kwì mə̂ aa mə akə lɛ? Kaa mbə a wa'à bù ŋ̀kwatə ŋkuu a to'o ǹdè yì tâ bɨ̀ bu njwe yi!”
JHN.3.5	Yesu a kwi'i mə, “Mə̀ swoŋ tsi'ì annù nɨ̂ŋkoŋ a mbo wò mə kaa mbə ŋù tsù a wa'à a mûm ànnù nɨfɔ̀ Nwî kuu tɨ ghə̀ mə bɨ jwe yì nɨ̂ ŋ̀kì bo Àzwì. 
JHN.3.6	Ŋù yìi mə bɨ jwe yi a mûm ǹjyǎ annù aa, à nɨ̂ ǹjyǎnû, lâ ŋù yìi bɨ jwe yi a mûn Àzwi aa à nɨ̂ àzwì. 
JHN.3.7	Tsuu yɛrə mə mə̀ swǒŋ mə bɨ tswe nɨ̀ mbǔ ŋkwatə njwe ghuu bɨtsɨ̀mə̀. 
JHN.3.8	Fɨ̀fə̀rə a tsyà ŋ̀ghɛɛ aa a adɨgə yìi mə à kɔ̀ŋə aà; a yǐ tɨ tsyà aa, ò yu'ù nɨ̀ ŋ̀kòô yì, kaa wa'ǎ adɨgə yìi mə à lô ghu aa, kə̀ adɨgə yìi mə a tsyà ŋ̀ghɛ̀ɛ̀ ghu aa zî. A kɨ mbə aa tsi'ì maa ajàŋ nɨ ŋù yìi mə Àzwì a jwe yi aà.”
JHN.3.9	Nicodemus a betə mə, “M̀bə ajàŋə annù ma yû a fɛ'ɛ̀ aa mə akə aa ɛ?” 
JHN.3.10	Yesu a kwi'i mə, “Ò nɨ̂ ŋ̀gàŋndɨ̀'ɨnnù baIsrael yî ŋ̀wè kaa wa'à ma juù ɨ̀nnù zi aa ɛ? 
JHN.3.11	Mə̀ swǒŋ tsi'ì ànnù nɨ̂ŋkoŋ a mbo wò mə: bì'i swoŋ aa annù yìi mə bì'ì zi, ŋ̀kɨɨ ŋkɛ'ɛnə nɨ̂ ànnù yìi mə bì'ì yə aa, kaa ŋù nɨ̀ bù kaa wa'à kɔ̀ŋə̀ nɨ̂ ǹyu'u ǹtoò yì'ì yâ. 
JHN.3.12	M̀bə mə̀ ka nswoŋ ɨnnù jìi mə ɨ tswe fàa mbi aa, nɨ̀ tsuu bii, boŋ mbə nɨ̀ tɨgə̀ mbii ɨ̀nnǔ aburə jìi mə mə swoŋ aa mə akə aa ɛ? 
JHN.3.13	Kaa ŋù tsù à lɛɛ̀ ŋ̀wa'à yi a aburə kɨ ŋkɔ'ɔ, ǹtsyatə Mu Ŋù, yu wa yìi mə à lɛ nlò a aburə nsɨgə aà.”
JHN.3.14	Tsǒ mə Moses à lɛ lɔ̀gə no ya mə bɨ lɛ ŋghɨ̀rə̀ nɨ̂ àtɨ̀ɨ̀ ŋkɔ'ɔ mbɛ̀nə a atu ati a nta'a mɨwɛ̀ɛ̀ aa, a nɨ̂ àjàŋ yìi mə bɨ ka yǐ kɨɨ ŋŋɛɛ Mu Ŋù a ndəŋə, 
JHN.3.15	mə tâ ŋù tsɨ̀m yìi mə à nɨ̌ŋ ntɨɨ yi ghu nu aa, tâ à tswe nɨ̂ ǹtswêntɨ̀ɨ̀ yìi me ɨ̀ lwì'i nɨ̂ŋkoŋ aà. 
JHN.3.16	Ǹloŋ mə Nwìŋgɔ̀ŋ à lɛ ŋkɔ̌ŋ mbi si'i si'i, m̀fa njoŋ Mû yì yî mɔ'ɔtə, mə ŋù ntsɨ̀m yìi mə à nɨ̌ŋ ntɨɨ̀ yi ghu nu aa, tâ à yi ntsee lǒ kwo, lâ m̀baŋnə ntswe nɨ̂ ǹtswêntɨ̀ɨ̀ yìi mə ɨ̀ lwi'i nɨ̂ŋkoŋ aà.
JHN.3.17	Kaa Nwì à lɛ ŋwa'ǎ Mû yì fàa mbi too aa mə tâ à zi ŋka sa'a mbî, à lɛ ntoo aa mə tâ à zi nyweensə mbî.
JHN.3.18	Ŋù yìi mə à nɨ̌ŋ ntɨɨ̀ yi a nu Mu Nwì aa kaa bɨ sɨ̌ ɨsa'a ghu nu nnɨŋə̀; lâ ŋù yìi mə kaa à sɨ̌ ntɨɨ̀ yì ghu nu nɨŋə aa, bɨ nɨ̀ŋ mə ɨsa'a ghu nû, ǹloŋ mə kaa à sɨ̌ ntɨɨ̀ yì a nu njoŋ Mu Nwì wa nɨŋ aà. 
JHN.3.19	Ɨ̀sa'a ɨ kuu a nu bə̀ aa laà: mə ŋ̀kà'à ɨ zì mə a mum mbi, la bə̀ bâŋnə̀ ŋ̀kɔŋ ɨ̀tugə ǹtsyatə ŋkà'à, ǹloŋ mə bo ghɨ̀rə ɨnnù jî bɨ aà. 
JHN.3.20	Ŋù ntsɨ̀m yìi mə a ghɨ̀rə ɨnnù jî bɨ aa, a bàa ŋkà'à, kaa wa'à kɔ̀ŋ nɨ̂ m̀fɛ̀'ɛ nzǐ a mbɛ̀ɛ̂ ŋ̀kà'à, ǹloŋ mə kaa à sɨ kɔ̀ŋə̀ mə tâ bɨ̀ yə ɨnnù jî bɨ ji jya aà. 
JHN.3.21	Lâ ŋù yìi mə a ghɨ̀rə ɨnnù nɨ̂ŋkoŋ aa, a fɛ̀'ɛ̀ ǹzi nɨ a mbɛ̀ɛ̂ ŋ̀kà'à mə tâ bɨ̀ naŋsə nyə mə yu ghɨ̀rə ɨnnù ji nyu'unə aa Nwì.
JHN.3.22	Yesu à màŋsə̀ mə̂, bo bɨ̀ ŋ̀gǎŋyəgə̂nnù ji ghɛɛ a mbù'u ala'a Yudea, bo bo ǹtswe ghu nɨ̂ ǹdùù noò yî mɔ'ɔ, a murə̀ nɨ̂ bə̀ a ŋkì. 
JHN.3.23	Jɔn à lɛ sɨ kɨɨ mmurə nɨ̂ bə̀ a ŋkì maa noò a ala'a Aenon yìi mə a lɛ ntswe ŋkoontə a mbɛ̀ɛ̀ àla'a Salem aa, ǹloŋ mə ŋ̀kì yìi mə ɨ lɛ ntswe maa adɨgə aa ɨ lɛ ŋgha'atə. Bə̀ lɛ sɨ tɨgə ŋhɛɛ ghu mbo, a murə̀ nɨ̀ waa a ŋkì. 
JHN.3.24	Maa noò kaa bɨ burə̀ tɨ̀ Jɔn a atsaŋ nɨŋə̀.
JHN.3.25	Maà noò ŋ̀gǎŋyəgə̂nnù Jɔn ɨ lɛ ka nswuŋnə bo bɨ̀ ŋù baYuda yî mɔ̀'ɔ nloŋ ajàŋ mə nɔ̀ŋsə̀ baYuda à lɛ nlə̀ə̀ mə bɨ̀ ka nsi'itə nû aà. 
JHN.3.26	Bo mà'àtə̀ mə̂ ŋû wa, ntɨgə nlo ŋghɛ̀ɛ a mbɛ̀ɛ Jɔn, ǹswoŋ ghu mbo mə, “Rabbi, ŋù wa mə bǔ yu lɛ ntswe a mbɛ̀ɛ ŋkì Jordan, a mbɨ̌ nsà'a nòò aà, mə ò lɛ ŋka nswoŋə nɨ̂ aǹnù nloŋ ŋgaà yì aa, a tɨgə mmurə nɨ̂ bə̀ a ŋkì tsɨ̂tsɔ̀ŋə̀, bə̀ bɨ̀tsɨ̀m bɨ tɨgə ŋghɛɛ̀ ghu mbo!”
JHN.3.27	Jɔn a kwi'i mə, “Kaa mbə ŋù a wa'à nɨ̂ ànnǔ tsu tswê tɨ ghə mə a lo aa a aburə. 
JHN.3.28	Bùmbɔŋ nɨ̀ laa mbə bâyəfə bâ, ajàŋ mə mə̀ lɛ nswoŋ mə, “Kaa mə sɨ̀ Ayɔ'ɔ̀ Nwì wa bə̂. La bɨ lɛ ntoo gha mə tâ mə̀ tsya mbìì yì.” 
JHN.3.29	Mûŋgèn à tswe aa a mbo ta mûŋgen, lâ ǹsûkà'a ta nɨ̀yɔ'ɔ̀ wa yìi mə à təə ghu mbɛ̀ɛ̀ ǹyu'u a ghàà aa, a dorɨtə nɨ a nyu'u ǹjì ta nɨ̀yɔ'ɔ̀ wâ. Maa ajàŋ nɨ̀dorə̀ nâ nɨ kɨ̀ mə̂ ǹluu. 
JHN.3.30	Ǹloŋ mə nɨ̀gha'à ni nɨ tswe nɨ̀ ŋka ŋghɛ̀ɛ̀ nɨ̂ m̀bìi tâ mə̀ baŋnə ŋka mbɨntə nɨ a njɨ̀mə̀.”
JHN.3.31	Nɨ̀gha'a nɨ ŋû yìi mə à lo a aburə nsɨgə aa, nɨ tsyatə nî bə̂ bɨ̀tsɨ̀mə̀. Ŋù yìi mə à lo fàa nsyɛ aa, à tswe aa fàa nsyɛ̂, ŋ̀kɨɨ nswoŋ aa ɨnnù jìi mə ɨ tswe fàa nsyɛ aà, lâ ŋù yìi mə à lo a aburə nsɨgə aa, à tsyàtə bə̀ bɨ̀tsɨ̀mə̀.
JHN.3.32	A swoŋə aa ɨ̀nnù jìi mə à yə ŋkɨ yu'u aà, lâ kaa tsi'ì ŋù yì m̀fùùrə̀ kaa a wa'à nɨ̂ ǹtoò yì ya kwɛrə̀. 
JHN.3.33	Lâ ŋù yìi mə à kwɛ̀rə ntoo yì ya mbii aa, a dɨ̀ɨ̀ntə̀ aa mə Nwì a swoŋ aa annù nɨ̂ŋkoŋə̀. 
JHN.3.34	Ŋù wa yìi mə Nwì à lɛ ntoo aa, a swoŋə aa nɨ̀ghàà nɨ Nwî, ǹloŋ mə Nwì a naŋsə nlwensə nii nɨ̂ Àzwî yi kaa wa'à lɨŋə̀. 
JHN.3.35	Nwì a kɔ̀ŋə Mû yì. À kɨ̀ mə̂ ǹnɨ̀ŋ ɨ̀nnù tsɨ̀m ghu mbô.
JHN.3.36	Ŋù yìi mə à nɨ̌ŋ ntɨɨ̀ yì a nu Mu Ŋù aa, à tswè mə̂ nɨ̂ ǹtswêntɨ̀ɨ̀ ya yìi mə ɨ̀ lwì'i nɨ̂ŋkoŋ aà. Ŋù yìi mə à sɨ yi yu'unə aa, kaa à ka yǐ wa'à nɨ̂ ǹtswêntɨ̀ɨ̀ tswê, ǹtɔ̀ŋ Nwî ɨ̀ ka yǐ kɨ lwi a ghu nû.
JHN.4.1	BaFarɨsai bo lɛ nyu'u mə bə̀ bî ghà'àtə̀ lɛ sɨ yòŋə̀ nɨ̂ Yesu, a kɨɨ̀ m̀murə nɨ̂ bə̀ bî ghà'àtə̀ nɨ a ŋkì ǹtsyatə nɨ̂ Jɔn 
JHN.4.2	(A swoŋə ànnù nɨ̂ŋkoŋ, kaa Yesu à lɛ kɨ'ɨ̀ nɨ̌ Ŋû tsù a ŋkì murə̀. A lɛ sɨ murə tsi'ì ŋ̀gǎŋyəgə̂nnù ji murə nɨ̂ bə̀ a ŋkì.) 
JHN.4.3	Àjàŋ mə Yesu à lɛ yu'u bɨ kâ ǹswoŋə maa ajàŋ aa, a mà'àtə̀ àla'a Judea ŋ̀ghɛɛ fu a Galilea. 
JHN.4.4	À lɛ ntswe nɨ̂ ǹtsyà aa nɨ̂ àla'a Samaria a ŋghɛ̀ɛ̀ ghu.
JHN.4.5	À ghɛ̀ɛ̀ mə̂ ŋ̀ka ntsya a ala'a Samaria, ŋ̀kuu a nɨkurə Sychar, nìi mə nɨ lɛ ŋkòòntə a mbɛ̀ɛ nsòò wa yìi mə Yakob à lɛ mmà'àtə̀ a mbo mû yì Joseph aà. 
JHN.4.6	Ŋ̀kì yǐ ntòŋ Yakob wa ɨ lɛ ntswe maa adɨgə. À tɨ̀ mə tɨ bə a nsi'i nòò, Yesu a kaa a nɨ nɨ̀təə nya, ǹsɨgɨtə ntswe maa mbɛ̀ɛ̀ ŋ̀kì yî tòŋ ŋ̀ka mɨɨntə.
JHN.4.7	Màŋgyɛ̀ Samaria yî mɔ̀'ɔ à lɛ nzì a ntu'u ŋ̀kì. Yesu a swoŋ ghu mbo mə, “Fa ŋkì a mbo mə tâ mə̀ no.” 
JHN.4.8	A lɛ tɨ bə aa boŋ ŋ̀gǎŋyəgə̂nnù ji ɨ kùù mə̂ ŋ̀ghɛɛ a mûm nɨ̀kurə a nyuu mɨ̀jɨ ghu.
JHN.4.9	Màŋgyɛ̀ wa a kwi'i ghu mbo mə, “Ò nɨ ŋù baYuda, mə̀ bə ŋù baSamaria, ò tɨgə̀ ǹlɔɔ ŋkì a mbo mə̀ aa mə akə aa ɛ?” À lɛ nswoŋ laa nloŋ mə baYuda bo bɨ̀ baSamaria kaa bo lɛ sɨ wa'à jɨnə aà.
JHN.4.10	Yesu a kwi'i ghu mbo mə, “Ò ghɨrə baa zi ayoo yìi mə Nwì a fa aa, ɨ kɨɨ zi ŋû yìi mə a betə ŋkì a mbo wò aa, boŋ ò laa mbetə yi mə tâ à fa ŋkì yìi ɨ tswentɨ̀ɨ̀ aa mbo wò.”
JHN.4.11	Màŋgyɛ̀ wa a kwi'i ghu mbo mə, “Taà, kaa ò sɨ̀ nɨ̂ àbɔkɛrə tswê, ŋ̀kì yî tòŋ ghû ɨ kɨ̂ ǹtso si'i, ò ka lɔ̀gə ŋkì yìi ɨ tswentɨ̀ɨ̀ aa fə aa ɛ? 
JHN.4.12	Ɨ ŋkì yî tòŋ ghû aa a lɛ mfa Ta bɨ̀ taà yì'ì, Yakob a mbo bì'ì, yumbɔŋ nɨ bɔɔ̀ bi, a bɔ̀'ɔ bɨ̀ nàâ ji, bo lɛ nno ŋkì ghû. O lɔ̀ɔ̂ ǹswǒŋ mə ò kɔ̀'ɔ̀nə ntsyà a taà yì'ì Yakob aa ɛ?”
JHN.4.13	Yesu a kwi'i ghu mbo mə, “Ŋù yìi mə à no ŋkì ghûlà aa, ǹjì ŋ̀kì ɨ̀ ka yǐ bǔ yaŋə yi. 
JHN.4.14	Lâ, ŋù yìi mə à no ŋkì yìi mə mə̀ ka fa ghu mbo aa, kaa ǹjì ŋ̀kì ɨ̀ ka yǐ wa'à yi bǔ nyaŋə. Ŋ̀kì wa yìi mə mə̀ ka fa ghu mbo aa, ɨ ka bəŋ ɨ tɨgə naŋəbɨrə ghu nu, ɨ tɨgə jwe nɨ̂ ŋ̀kì yìi mə ɨ fa nɨ̂ ǹtswêntɨ̀ɨ̀ yìi mə ɨ̀ lwì'i nɨ̂koŋ aa ghu mbô.”
JHN.4.15	Màŋgyɛ̀ wa a kwi'i ghu mbo mə, “Taa fa ŋkì ma wa a mbo mə̀; ta tâ ǹjì ŋ̀kì ɨ̀ yi wa'à gha bù ǹyaŋə, ta mə̀ wa'à faà bù ŋka nzi a ntu'u ŋ̀kì.”
JHN.4.16	Yesu a swoŋ ghu mbo mə, “Ghɛɛ ntwoŋə ndoò ghò tâ bu yu zi.”
JHN.4.17	A kwi'i a mbo Yesu mə, “Kaa mə̀ sɨ̀ nɨ̂ ǹdoo tswê.”
JHN.4.17	Yesu a swoŋ ghu mbo mə, “Ò swòŋ aa tsi'ì ànnù nɨ̂ŋkoŋ mə kaa ò sɨ̀ nɨ̂ ǹdoo tswê. 
JHN.4.18	Ò yɔ̀'ɔ̀ mə̂ aa mbâŋnə̀ ji ntaa, lâ ŋùmbâŋnə̀ yìi mə bù yu tswe tsɨtsɔ̀ŋ aa, kaa à sɨ̌ ndoò ghò bə̂. Ò swòŋ aa tsi'ì ànnù nɨ̂koŋ a mbo mə̀.”
JHN.4.19	A swoŋ a mbo Yesu mə, “Taà, mə̀ yə̂. Ò nɨ ŋgàŋntoò Nwì. 
JHN.4.20	Bɨ̀tà bɨ bɨ̂taà bi'i a Samaria, bɨ lɛ sɨ gha'asə Nwî aa fàa atu nta'a laà, lâ bù baYuda, nɨ̀ swoŋ mə bɨ ka ŋgha'asə Nwî aa tsi'ì a Yerusalem.”
JHN.4.21	Yesu a swoŋ ghu mbo mə, “Bii annù yìi mə mə swoŋ aa mba mâŋgyɛ̀. Nòò à ka yǐ kù'ù mə kaa nɨ ka yǐ wa'ǎ Taà aa fàa a atu nta'a bù ka ŋgha'asə, kaa wa'ǎ aa a Yerusalem kɨɨ mbu ŋgha'asə. 
JHN.4.22	Bù baSamaria, kaa nɨ̀ sɨ̌ ŋû yìi mə nɨ gha'asə aa naŋsə̀ ǹzi. Lâ bì'ì baYuda, bì'ì zi ŋû yìi mə bì'i gha'asə aà ǹloŋ mə annǔ nyweensə̂ m̀bi a tsyà aa a njɨ̌m baYuda ǹzi. 
JHN.4.23	Lâ nòò a kù'ù ǹzi, kə̀ à kù'ù mə̂, mə, bə̀ bìi mə bɨ naŋsə ŋ̀ghà'àsə̀ Nwì aa, bɨ ka yǐ tɨgə gha'asə Ta aa a mûm Àzwì, ɨ kɨ gha'asə nii aa tsi'ǐ annù nɨ̂ŋkoŋə̀. Ma yû a bə̂ m̀buu bə̂ bìi mə Nwì a kɔ̀ŋə mə tâ bɨ̀ ka ŋgha'asə nii laà. 
JHN.4.24	Nwìŋgɔ̀ŋ à laa mbə Azwì, mbə bə̀ kɨ̂ ŋ̀ka ŋgha'asə yi aa tsi'ǐ a mûm Àzwì bo bɨ̀ a annù nîŋkoŋə̀.”
JHN.4.25	Màŋgyɛ̀ wa a swoŋ ghu mbo mə, “Mə̀ zi mə Àyɔ'ɔ̀ Nwì wa (mə bɨ twoŋə nɨ Kristo aa) à ka yǐ zì, bɛɛ a zi aa boŋ à ka swoŋ ŋgɔ̀ŋ ɨ̀nnǔ tsɨ̀m a mbo bì'ì.”
JHN.4.26	Yesu a kwi'i ghu mbo mə, “À nɨ mə̀, mə̀ ghuà yìi mə ghàà a mbo wò aà.”
JHN.4.27	À tɨ̀ mə tɨ bə maa nòò aa, ŋ̀gǎŋyəgə̂nnù ji jya ɨ bɨɨ̀. Ànnù naŋsə̀ ŋ̀gha'a waa ajàŋ mə bo lɛ nyə Yesu a ghaànə̀ bo mâŋgyɛ̀ aà. Lâ, kaa ŋù nɨ̀bò wàà a lɛ ŋwa'ǎ ntsù yi ŋŋa'a a mbetə mə, “O lɔ̀ɔ̀ aà àkə̀ aa ɛ?” Kə̀ kɨ mbetə yi mə, “O ghàà bu yu aa a ya aa ɛ?”
JHN.4.28	Maà noò, màŋgyɛ̀ wa à lɛ mmà'àtə antɔ̀ɔ̀ ŋ̀kî yì wa, m̀bu ŋkuu ŋghɛɛ fu a mûm nɨ̀kurə, ǹswoŋ a mbo bə̀ bìi mə bɨ lɛ tswe ghu aa mə, 
JHN.4.29	“Nɨ̀ zi nyə ŋû yì mɔ̀'ɔ mə à swǒŋ ŋgɔ̀ŋ ɨ̀nnù tsɨ̀m jìi mə mə̀ lɛɛ̀ ŋ̀ghɨrə fàa atu nsyɛ̀ aà! À laà m̀bə Ayɔ'ɔ̀ Nwì wa aa ɛ?” 
JHN.4.30	Bo lɛ mmà'àtə̀ nɨkurə nya ntɨgə ŋghɛɛ nyə Yesu.
JHN.4.31	Maa noò ŋ̀gǎŋyəgə̂nnù Yesu bɨ lɛ sɨ lətə nɨ̂ Yesu, ǹswoŋə nɨ mə, “Rabbi, bɔɔ njɨ mû àyoò!”
JHN.4.32	A kwi'i a mbo bo mə, “Mə̀ tswe nɨ̀ mɨ̀jɨ a njɨ mìi mə kaa nɨ̀ sɨ̌ annǔ tsu zi nloŋ mɨjɨ mà myâ.”
JHN.4.33	Ŋ̀gǎŋyəgə̂nnù ji ɨ lɔgɨ̀nə̀ ǹtɨgə mbetə nɨ̂ waa bo nɨ bo mə, “Ŋù tsù à ghɨ̀rə̂ m̀bàâ ǹzi mfa mɨjɨ ghu mbo aa ɛ?”
JHN.4.34	Yesu a swoŋ a mbo bo mə, “Mɨ̀jɨ̂ ma à nɨ̂ ŋ̀ka yu'unə annù yìi mə ŋù yìi à tòo gha aa a lɔ̀ɔ̀ aà; ŋ̀kɨ mbə mmàŋsə ɨfà'à yìi mə à fa a mbo mə̀ mə mə̀ fa'a aà. 
JHN.4.35	Nɨ̌ swoŋə nɨghàà nî mɔ'ɔ mə, ‘Bɨ̀sàŋ bɨ burə bi nɨkwà tâ bɨ̀ fu'u mɨjɨ̂.’ Lâ, mə̀ swòŋ a mbo bù mə nɨ̀ ŋɛɛ mi'ì muu, nlii mɨ̂nsòò ghu. Mɨ̀jɨ mɨ bè mə̂, nòò m̀fù'u a ku'ù. 
JHN.4.36	Ŋù yìi mə a fù'ù mɨjɨ aa, bɨ twu nìi, a ghotə̀ nɨ̀ mɨ̀jɨ mya nloŋ aà ǹtswêntɨ̀ɨ̀ yìi mə ɨ̀ lwì'i nɨ̂ŋkoŋ aà. Ma yû a bə mə ŋù yìi mə a bè mɨjɨ aa, bo ŋù yìi mə a fù'ù aa, bo dorɨtə bɨtsɨ̀mə̀. 
JHN.4.37	Nɨ̀ghàà nulà nɨ swoŋ aa tsi'ì ànnù nɨ̂ŋkoŋ mə, ‘Ŋù yî mɔ̀'ɔ a bě, ŋù yî mɔ̀'ɔ a bâŋnə̀ m̀fu'u.’ 
JHN.4.38	Mə̀ tòo ghuu mə tâ nɨ̀ ghɛɛ mfù'ù mɨjɨ nɨ̂ mɨ̀nsòò mìi mə kaa nɨ̀ lɛ ŋwa'à ghu fa'à. Â lɛ mfà'à badàŋ ghu. Nɨ̀ ka tɨgə jɨ abèe afà'â yaa.”
JHN.4.39	BaSamaria bî ghà'àtə̀ maa mûm nɨ̀kurə lɛ nnɨŋ mɨ̂ntɨ̀î myaa a nu Yesu, ǹloŋ mə màŋgyɛ̀ wa à lɛ nswoŋ mə, “À ghɨ̀rə nswoŋ ŋgɔ̀ŋ ɨ̀nnù tsɨ̀m jìi mə mə̀ lɛɛ̀ ŋ̀ghɨrə fàa a atu nsyɛ aà.” 
JHN.4.40	BaSamaria bya bɨ zì mə̂ ǹyə yi aa, mbu'u mbo mə tâ Yesu à tswe bo bo. Yesu a tswê bo bo njwi ji baà.
JHN.4.41	Bə̀ bî ghà'àtə̀ ku'ùsə̀ nɨŋ mitiɨ̀ myaa ghu nu nloŋ ntoo yìi mə à lɛ sɨ swoŋ aà. 
JHN.4.42	Ǹtɨgə nswoŋ a mbo màŋgyɛ̀ wa mə, “Bì'ì bii tsɨ̀tsɔ̀ŋ aa kaa wa'à bù ǹyoŋ aa bə nɨ̂ ànnù ya mə ò ghɨ̀rə nswoŋ aà, bì'ì bii aa nloŋ mə ɨ̀tu bɨ̀ɨ nû yi'i, bì'ì yù'ù mə̂ nɨghàâ ni, naŋsə nzi mə à laa mbə ŋgàŋyweensə̂ m̀bî.”
JHN.4.43	Ǹjwi jya ji baà ɨ tsyà mə̂, Yesu a bǔ mma'atə ŋghɛ̀ɛ a Galilea. 
JHN.4.44	Ǹloŋ mə yumbɔŋ à lɛɛ̀ ǹswoŋ mə, “Kaa bɨ sɨ̌ ŋgàŋntoò Nwì a ndəŋ ŋŋɛntə, a mûm àla'a bo.” 
JHN.4.45	À zì mə̂ ŋ̀kuu a Galilea, bə̀ kwɛrə̀ yi tsi'ì sɨgɨ̀nə̀ ǹloŋ mə nòò yìi mə bo lɛ ŋghɛ̀ɛ̀ a adɨgə Passa a Yerusalem aa, bo lɛ nyə ŋgɔ̀ŋ ɨ̀nnù tsɨ̀m jìi mə à lɛ ŋghɨrə maa noò Passa aà nloŋ mə bombɔŋ bǒ lɛ ŋkɨ ŋghɛɛ ghu.
JHN.4.46	Maa noò a Yesu bù mbɨ̀ɨ̀ fu a Cana, a mbù'u Galilea, fya adɨgə mə à lɛ mbəŋ ŋkì ghu ɨ tɨgə̀ mɨ̀lù'ù aà. Ŋ̀gàŋafà'a gûmnàà yî mɔ̀'ɔ à lɛ ntswe a Kapernaum, mû yì a ghɔɔ̀. 
JHN.4.47	À yù'ù mə̂ mə Yesu à lò mə̂ a Judea ǹzi a Galilea aa, ŋ̀ghɛɛ ghu mbɛ̀ɛ̀ ǹtwoŋə yi mə tâ bo yu ghɛɛ a Kapernaum, tâ à ghurə mû yì wa mə à lɛ sɨ ghɔ̀ɔ̀ ǹtɨgə tsi'ì a ŋkwo aà. 
JHN.4.48	Yesu a swoŋ ghu mbo mə, “Kaa mbə ŋù nɨ̀bǒ ghùù a wa'à bii tɨ̀ ghə̂ mə à yə̂ ɨ̀lènsə̀ bo bɨ̀ ɨ̀nnǔtsyâmbô.
JHN.4.49	Ŋ̀gàŋàfà'à yî ŋ̀wè wa a bû ŋ̀ku'usə nswoŋ ghu mbo mə, “Taà, zǐ sɨ̀ ghɛɛ mbɔŋ tâ mû ghà ghû à kwo.”
JHN.4.50	Yesu a swoŋ ghu mbo mə, “Ghɛ̀ɛ̂, wa mû ghò wa à ka tswe ntɨ̀ɨ̀.”
JHN.4.50	A bii nɨ̀ghàà nɨ Yesu nya, ŋghɛ̀ɛ̀. 
JHN.4.51	Nòò yìi mə à lɛ ntswe a mânjì ŋ̀ghɛɛ nɨ a ndùgə yu aa, ŋ̀gàŋàfà'a yì a zî m̀boo yi nɨ̂ ŋ̀kɨ̀ɨ̀ mə, “Wa mû ghò wa à tɨ̀ɨ̀ mə̂.”
JHN.4.52	A betə̌ ŋgàŋàfà'â yì wa mə, “À kɨ̀ lɔ̀gɨnə ŋka mfwɛtə aa a noò àkə̀ aa ɛ?”
JHN.4.52	A kwi'i ghu mbo mə, “À kɨ̀ bə aa a yɔɔ, a noò yìi mə nòò à kɨ̀ bɔ̀ɔ yə̀ŋtə atû yì aà.” 
JHN.4.53	Ta bɨ̀ mu wa a wa'atə̌ mə à kɨ̀ bə aa maa àbàŋtə̀ noò mə Yesu à kɨ̀ swòŋə a mbo yu mə, “Wa mû ghò wa à ka tswe ntɨ̀ɨ̀.” Yu bô ŋ̀gwɛ̀'ɛ̀ yì, bo tɨgə̀ nɨŋ mintɨɨ̀ myaa a nu Yesu.
JHN.4.54	Mayû à lɛ mbə ɨ̀lensə ɨnnù jìi mə ɨ ywe'e ji baa, jìi mə Yesu à lɛ ŋghɨ̀rə̀ a noò yìi mə à lɛ mbù ǹlo a Judea, ǹzi a Galilea aà.
JHN.5.1	Ma yû a tsyà mə̂, ǹjwî ǹjɨ̂ ɨ̀kòò baYuda ɨ ku'ù, Yesu aesuɔ ŋghɛ̀ɛ̀ a Yerusalem. 
JHN.5.2	Àtsùmənta'a yî mɔ'ɔ à tswe a Yerusalem, a kə'ə̀ Ǹtsǔbù'ù M̀binjə̀rə̀, ǹtswe nɨ ɨdɨgə ŋkuu ghu jìi mə bɨ lɛ ŋwùrə̀ nɨ̂ ǹtə'ə aa, ji ntaà. Bɨ twoŋə̀ nɨ̂ ŋ̀kì ma wa nɨ nɨ̀ghàà nɨ baHeber aa nɨ Bethzatha. 
JHN.5.3	Ŋ̀gàŋmɨghòò jî ghà'àtə̀ ɨ lɛ mburə lùù ghu, ǹnɔŋkə nnɔ̀ŋkə̀ wa nɨ̂ mɨ̀ntsù mɨ àbù'ù myâ- bɨ̀fə̀'ə̀nə̀, bɨ̀bwènkə̀, bo bìi mə ɨ̀dɨgə nû jyaa ɨ lɛ ŋkwokə aà. [Bɨ lɛ ntswetə ghu nyu'utə nɨ mə tâ ŋ̀kì wa ɨ̀ ka njwu'u, 
JHN.5.4	ǹloŋ mə angel M̀mà'àmbi à lɛ sɨ sɨgə nzi nɨ a ŋgaa ŋgaa ŋkuu ntsɨgə nɨ̂ ŋ̀kì wa ɨ tɨgə njwu'u. Ŋù yî ǹtsyàmbìì yìi mə à lɛ nsɨgə ŋkuu wa a mûm ŋ̀kì wa noò mə ɨ lɔ̀gɨ̀nə̀ mə̂ ŋ̀ka jwu'u ŋghɛ̀ɛ̀ aa, nɨ̀ghɔ̀ɔ̂ nìi nɨ lɛ ntswe ghu nu aa, kə̀ tɛ'ɛ mbə aa mbuu ghuu, nɨ lɛ mfwɛtə.] 
JHN.5.5	Ŋùmbâŋnə̀ yî mɔ̀'ɔ à lɛ ntswe ghu mə à lɛ tɨ bə aa boŋ à ghɔ̀ɔ̀ mə̂ a atû ɨ̀lòò mɨghum mi ntarə ntsò nɨ̀fwaa. 
JHN.5.6	Yesu à yə̂ yi ajàŋ mə à lɛ nnɔ̀ŋ ghu aa, nzi mə ŋùmbâŋnə̀ wa à ghɔ̀ɔ̀ mə̂ àgha'a a burə nsa'a. À yə mə̂ laà, m̀betə ghu mbo mə, “O lɔ̀ɔ̀ mə tâ bɨ̀ ghurə gho aa ɛ?”
JHN.5.7	Ŋù nɨ̀ghɔ̀ɔ̀ wa a kwi'i mə, “Taà, kaa mə̀ sɨ̀ nɨ ŋù faà tswê mə mbə a nnɨŋə̀ gha fàa mûm àtsùm a noò yìi mə ŋkì wa ɨ lɔgɨnə ŋka njwu'u aà. Mə̀ yi ŋghə̀ə mə mə kwè'ètə kɨ kuu ghu aa boŋ ŋù yì dàŋ à bàŋnə̀ mə̂ foo ntsyǎmbìì ŋ̀kuu ghu tɨ mə̀.”
JHN.5.8	Yesu a swoŋ ghu mbo mə, “Bɨ̀ɨ̀nə ntəə mbwɛɛ matà gho wa ŋka ntəə ŋghɛɛ nòô.” 
JHN.5.9	Ŋùmbâŋnə̀ wa a burə̀ ŋ̀ghɛnsə ntɨ̀ɨ̀ tsi'ì maà noò, m̀bwɛɛ matà yì wa ntɨgə ntəə nii.
JHN.5.9	Ma yuà ànnù a lɛ mfɛ̀'ɛ̀ aa a njwîŋgɔ̌ŋ baYuda. 
JHN.5.10	Ma mùu ajàŋ, bɨ̀tà bɨ ala'a bɨ baYuda bɨ tɨgə̀ nswoŋə nɨ a mbo ŋu wa mə bɨ lɛ ŋwùrə̀ aa mə, “Sìi à laa mbə njwîŋgɔ̀ŋə̀, kaa nɔ̀ŋsə̀ yì'inə̀ à sɨ bii mə tâ ò be'e matà gho.”
JHN.5.11	A kwi'i mə, “Ŋù wa mə à ghɨ̀rə ŋghùrə gha aa, a ghɨ̀rə nswoŋ a mbo mə̀ mə, ‘Bwɛɛ matà ghò wa ŋka ŋghɛ̀ɛ̀ nòô.’ ”
JHN.5.12	Bo betə̀ ghu mbo mə, “M̀bâ ma ghû yiì mə à ghɨ̀rə nswoŋ a mbo wò mə tâ ò bwɛɛ a matà gho ŋka ntəə ŋghɛɛ noo laa, à ghɨrə mbə aa wò aa ɛ?”
JHN.5.13	Lâ kaa ŋù wa mə bɨ ghɨ̀rə̀ ŋ̀ghurə yi aa, kaa wa'à yi ŋù yìi mə à lɛ mbə ghu aa zî, ǹloŋ mə nnɔ̀ɔ̀ bə̂ lɛ ntswe maa adɨgə, Yesu a tɨgə̀ ntsurɨtə yi a tɨtɨ̀ɨ bo mfɛ'ɛ ŋghɛ̀ɛ̀ yi.
JHN.5.14	A tɨ bə nɨ a njɨ̀m, Yesu a yə̂ yi a ndâmà'a Nwì ǹswoŋ ghu mbo mə, “Yə ajàŋ mə ò tɨ̀ɨ̀ mə̂ tsɨ̂tsɔ̀ŋ laà aâ! Tsuu ɨ̀nnù jî bɨ bǔ kɨ ghɨ̀rə̀ tǎ tâ ŋ̀gɨ'ɨ yìi mə ɨ̀ bǔ ntsyàtə aa tâ ɨ̀ tsu gho bǔ tsi'i.”
JHN.5.15	Ŋù wa a tɨgə̀ ǹlo ŋghɛ̀ɛ̀ ǹswoŋ a mbo bɨ̀tà bɨ ala'a bɨ baYuda bya mə a yi aa, a ghɨ̀rə ŋghùrə̀ Yesu.
JHN.5.16	Ma yuà ànnù a ghɨrə̀ mə tâ bɨ̀ tɨgə nlɔgɨnə ŋka ntsɔ'ɔ nɨ̂ àkòrə̀ Yesu, nloŋ mə à lɛ ŋwùrə̀ ŋû a njwîŋgɔ̀ŋ aà. 
JHN.5.17	Yesu a kwi'i ambo bo mə, “Taà ghà a fà'à tsi'ǐ ŋgɔ̀ŋ bɨnòò bɨ̂tsɨ̀m, nyi nywe'e siì, mə̀mbɔŋ, mə kɨɨ mfa'a yaa ŋgaa.”
JHN.5.18	Ma nuà nɨ̀ghàà nɨ ghɨrə mə tâ bɨ̀tà bɨ ala'a bɨ baYuda bya tâ bo bu ŋkù'ùsə̀ ǹlɨ̀gɨ̀tə nû yàà a nlɔ̀ɔ a nzwitə yu, mbɨ'ɨ mə kaa à lɛ kɨ'ɨ̀ aa tsi'ì nɔ̀ŋsə̀ ǹjwîgɔ̀ŋ wô, à lɛ kɨ ntwoŋə Nwî nɨ Taà yì, ǹdɨ'ɨ nɨ mə yu bə aa ŋgɨŋ ŋgɨ̀ŋ bo Nwì.
JHN.5.19	Yesu a swoŋ a mbo bo mə, “Mə̀ swoŋ a mbo bù tsi'ì ànnù nɨ̂ŋkɔŋ mə, kaa annù yî tsu a sɨ̀ ghu tswê mə mbə Mu Ŋù a ghɨ̀rə̀ tsi'ì nɨ atû yi yumbɔŋə̀, mbə a kɨɨ̀ ŋghɨrə aa tsi'ì ànnù yìi mə à yə Taà yì a ghɨrə̀ aà. Ànnù yìi mə Tà a ghɨ̀rə̀ aa, à kɨ mbə tsi'ì ma ya mə Mû yì a ghɨ̀rə̀. 
JHN.5.20	Ǹloŋ mə Tà à kɔ̀ŋə a Mû yì, ǹdɨ'ɨ nɨ̂ ɨ̀nnù tsɨ̀m jìi mə yumbɔŋ yu ghɨ̀rə̀ aa ghu mbô. À ka ghɛ̀ɛ̀ nɨ̂ m̀bìì a ndɨ̀'ɨ ɨnnù jìi mə ɨ bu mburə mbə jî wè jî wè ǹtsyatə a yulà aa, tâ à ka ŋghɨrə, tâ nɨ̀ yə, tâ ànnù a tsya ghuu. 
JHN.5.21	Tsǒ ajàŋ mə Tà a yweensə bɨku bɨ bə̂, m̀fa nɨ̂ ǹtswêntɨ̀ɨ̀ a mbo bo aa, à kɨ mbə ŋgɨ̌ŋgɨ̀ŋ a ajàŋ mə Mu Nwì a fa nɨ̂ ǹtswêntɨ̀ɨ̀ a mbo bə̀ a ajàŋ mə yu lɔ̀ɔ̀ aà. 
JHN.5.22	Tà yumbɔŋ kaa sɨ̌ ŋû tsù sa'a, lâ à bàŋnə fa ada'a a mbo Mû yì mə tâ à tɨgə nsa'a bə̂ bɨ̀tsɨ̀mə̀ 
JHN.5.23	tǎ tâ bə̀ bɨ̀tsɨ̀m tâ bɨ̀ tɨgə mbɔ'ɔ nɨ̂ Mu a ŋgɨŋ ŋgɨ̀ŋ a ajàŋ mə bɨ kɨɨ mbɔ'ɔ nɨ̂ Ta aà. Ŋù ntsɨ̀m yìi mə à sɨ a Mu bɔ'ɔ aa, kaa sɨ Ta wa yìi mə à lɛ ntoo yìi aa kɨɨ mbɔ'ɔ.
JHN.5.24	“Mə̀ swoŋ a mbo bù tsi'ì ànnù nɨ̂ŋkoŋ mə, ŋù ǹtsɨ̀m yìi mə à yù'u nɨghàâ na nnɨŋ ntɨɨ̀ yì a nu yu wa yìi mə à lɛ ntoo gha aa, à tswe nɨ̀ ǹtswêntɨ̀ɨ̀ yìi mə ɨ̀ lwì'i nɨ̂ŋkoŋ aà, kaa bɨ wa'ǎ ɨ̀sa'a ghu nu nɨŋə̀, la à bàŋǹə mə̂ m̀fɛ'a ntsǔ nɨwo ŋkuu mûm ǹtswêntɨ̀ɨ̀. 
JHN.5.25	“Mə̀ swoŋ a mbo bù tsi'ì ànnù nɨ̂ŋkoŋ mə, nòò à tswe ghu mə a zì, wa à tɛ̀'ɛ̀ mə nzi, mə bɨ̀ku bɨ bə̂ ka yǐ yu'u njì Mu Nwì, tâ bə̀ bìi mə bɨ yu'u aa, tâ bɨ̀ tswe ntɨ̀ɨ̀. 
JHN.5.26	Tsǒ ajàŋə mə Tà yumbɔŋ à tswe nɨ̀ tswêntɨ̀ɨ̀ mfa nɨ a mbo bə̀ aa, à kɨ ŋghɨ̀rə̀ mə tâ Mu, yumbɔŋ à tswe nɨ̂ ǹtswêntɨ̀ɨ̀ ŋ̀kɨɨ mfa nɨ a mbo bə̀. 
JHN.5.27	À kɨ̀ mə̂ m̀fa ada'a ghu mbo mə tâ à ka nsa'a nɨ̂ bə̀ ǹloŋ mə à nɨ Mu Ŋù aà. 
JHN.5.28	Nɨ tsuu kɨ yɛrə nloŋ yuà ànnù, nloŋ mə nòò a tswe ghu mə a zì, mə bə̀ bɨ̀tsɨ̀m bìi mə bɨ tswekə a mɨsyɛ̀ aa, bɨ ka yi yu'u njì yì, 
JHN.5.29	bɛɛ mə bɨ yu'u aa, bɨ fɛ'ɛ̀kə̀ a mɨsyɛ̀: bya bìi mə bɨ lɛ ŋghɨ̀rə ɨnnù jî sɨgɨ̀nə̀ aa, tâ bɨ̀ bɨɨnə ntswe bɨtɨ̀ɨ̀, tâ bya bìi mə bɨ lɛ ŋghɨrə ɨbɨ aa, tâ bɨ̀ bɨɨnə̀ tâ bɨ̀ nɨŋ ɨsa'a a nu bo.
JHN.5.30	“Kaa mə̀mbɔŋ, kaa mbə mə̀ wà'a annù tsu ghɨrə̀ tsi'ǐ a atu mə̀, mə sa'a nɨ mɨsa'a nyoŋ aa tsi'ǐ ajàŋ mə Nwì a swoŋə nɨ a mbo mə̀ aà, ma yû a ghɨrə nɨ mə tâ mə ka ntsərə mɨsa'a nɨ mânjì yìi mə à kù'ùnə aà, ǹloŋ mə kaa mə̀ sɨ ghɨ̀rə̀ aa bə annù yìi mə mə lɔ̀ɔ̀ aà, mə ghɨ̀rə aa tsi'ǐ annù yìi mə ŋù yìi mə à lɛ ntoo gha aa, a lɔ̀ɔ̀ aà.
JHN.5.31	“M̀bə mə̀ ka nswoŋə nɨ̂ ɨ̀nnù ǹloŋ ŋgaa yà mə̂mbɔŋ, a mfɨ̀gɨ̀tə ŋù yìi mə mə̀ nɨ ghu aa, boŋ mbə bɨ tɨ swoŋ mə kaa annù ya yìi mə mə swoŋə aa kaa a sɨ̌ annù nɨ̂ŋkoŋ bə̂. 
JHN.5.32	Lâ ŋù yî mɔ̀'ɔ à tswe ghu mə nɨ àyəfə nloŋ ŋgaa yà, mə̀ zî nɨ mə annù yìi mə a swoŋə nloŋ ŋgaa yà aa, a nɨ̂ ànnù nɨ̂ŋkoŋə̀. 
JHN.5.33	Bǔmbɔŋ, tɨgə nɨ̀ lɛ mbaa ntoo bə̂ a nu Jɔn, a swoŋə̀ ànnù a mbo bù ǹloŋ annù nɨ̂ŋkoŋə̀? 
JHN.5.34	Kaa a sɨ̀ bə aa bə mə ŋùmɨ̀sɔ̀ŋ à tswe nɨ̀ m̀bə ayəfə nloŋ ŋgaà yà; mə swoŋə laà aa ta tâ nɨ̀ yu'u nyweenə. 
JHN.5.35	Jɔn ma ghû a lɛ mbə aa ŋ̀kà'à, ŋ̀khɨ, nta, nɨ̀ lɛ ŋka ŋkɔŋə nɨ̂ ǹtswe ŋka ndorɨtə wa a mûm ŋ̀kà'a yu a nɨ mû àtɨɨ noò. 
JHN.5.36	Lâ mə̀ tswe nɨ̀ àyəfə yìi mə a tɨnsə ntsyàtə̌ annù yìi mə Jɔn à lɛ sɨ swoŋə nloŋ ŋgaa yà aà: mɨ̀fà'à mìi mə mə fà'à aà, mɨ̀fà'à mìi mə Taà ghà à fâ àdà'à mə mə̀ mfa'a ghu aa, ma mû mə fɨ̀gɨ̀tə̀ nɨ̂ ŋû yìi mə mə̀ nɨ ghu aà, mə a too Tà ǹtoo ghâ. 
JHN.5.37	Tà yìi mə à lɛ ntoo gha aà, yumbɔŋ à kɨ̀ mə̂ ǹswoŋə annù ǹloŋ ŋgaa yà. Kaa nɨ̀ lɛɛ̀ ŋ̀wa'ǎ njì yì yu'ù, kaa wa'ǎ nsî yi kɨ nyə. 
JHN.5.38	Kaa nɨghàâ na nɨ sɨ a mûm bù lwi'i aa nloŋ mə kaa nɨ̀ sɨ̌ ntɨɨ̀ ghuu a nu yu wa yìi mə à lɛ ntoo aa nnɨŋə̀ aà. 
JHN.5.39	Nɨ naŋsə nyəgə nɨ̂ Àŋwà'ànə̀ Nwì aa nloŋ mə nɨ mɔ̀ɔ̀ntə̀ nɨ mə à nɨ nu mə nɨ fa nɨ̂ ntswêntɨ̀ɨ̀ yìi mə ɨ̀ tswe nɨ̂ŋkoŋ aa a mbo bù. Lâ a bə nu mə nɨ ghàà nloŋ ŋgaa yà aà, 
JHN.5.40	nɨ̀ bâŋnə ntuu a nzǐ a mbo mə̀ mə tâ mə̀ fa ntswêntɨ̀ɨ̀ a mbo bù.
JHN.5.41	“Kaa mə̀ sɨ nɨgha'à na aa a mbo bə̀ kwɛrə. 
JHN.5.42	Lâ mə̀ zi ghuu, mə̀ zi mə kaa nɨ̀ sɨ̌ Nwî naŋsə ŋkɔŋə. 
JHN.5.43	Mə̀ zi aa nɨ̂ Ɨ̀kùm Taà ghà la kaa nɨ̀ wa'à gha kwɛrə̀; ŋù dàŋ à bə bàŋnə̌ zǐ nɨ̂ ɨ̀kùm yi yumbɔŋ boŋ nɨ̀ ka bàŋnə kwɛrə yi. 
JHN.5.44	Bù bìi mə nɨ kɔŋə̀ nɨ ŋkwɛrə nɨgha'a bə a mbo bù nɨ bù aa, kaa wa'à bàŋnə̀ laŋtə nɨ nɨ̀gha'a nìi mə nɨ lò nɨ aa a mbo Nwì yìi mə à kɨ mbə tsi'ì yù mɛ̀ mɛ aa, m̀bə nɨ tɨgə̀ ntsya aa la nnɨŋ ntɨɨ̀ ghuu a nu mə aa ɛ? 
JHN.5.45	Nɨ̀ tsuu lǒ kɨ mmɔ̀ɔ̀ntə̀ nɨ mə mə̀ ka nɨŋ ghuu a ɨsa'a a nsi mi'i Tà; à nɨ Moses mə à ka nɨŋ ghuu a sa'à, là'à Moses wa yìi mə nɨ̀ bìi yi, ŋwa'atə nɨ mə à ka kwɛtə ghuu aà. 
JHN.5.46	A lɛ mbaa mbə mə nɨ̀ nàŋsə mbii a Moses boŋ nɨ̀ kɨ mbii ghâ, ǹloŋ mə àŋwà'ànə̀ yìi mə à lɛ ŋŋwà'ànə̀ aa, a ghàa annù ǹloŋ ŋgaa yà. 
JHN.5.47	Lâ, m̀bə nɨ̀ tuu annù yìi mə à lɛ ŋŋwà'ànə̀ aa ɨ bii, boŋ mbə nɨ tɨgə̀ ǹtsya aa la mbii annù yìi mə mə swoŋə aa ɛ?”
JHN.6.1	Ma yû a ghə̀ mə kɨ tsyǎ, Yesu a toò àtsumə nta'a Galilea, ŋ̀ghɛɛ fìi njii. Bɨ lɛ sɨ kɨɨ ntwoŋə aa nɨ̂ atsùmə nta'a Tiberias. 
JHN.6.2	Ǹnɔ̀ɔ̀ bə̂ yî ghà'àtə̀ ɨ lɛ sɨ yòŋə̀ nii, ǹloŋ mə bɨ lɛ nyə ɨlensə ɨnnù jìi mə à lɛ sɨ ghɨ̀rə̀ ŋ̀ghurə nɨ mɨ̀ghɔ̀ɔ̀ a nu bə̀ aà. 
JHN.6.3	Yesu a kɔ'ɔ ŋghɛ̀ɛ̀ a atu nta'a nsɨgɨtə ntswe ghu bo bɨ̀ ŋ̀gǎŋyəgə̂nnù ji. 
JHN.6.4	Nòò ǹjɨ Passa, àdina baYuda ya, à lɛ ŋkòòntə̀. 
JHN.6.5	Yesu a karəkə̀ yi, nyə nnɔ̀ɔ̀ bə̂ wa mə ɨ lɛ sɨ yòŋə̀ nii aa, mbetə Philibo mə, “M̀bə bì'inə̀ yuu mɨjɨ aà fə̀, ǹjɛ'ɛ bə̂ buà ghu bɨtsɨ̀m aa ɛ?” 
JHN.6.6	À lɛ mbetə maa ajàŋ aa tsi'ǐ a ŋkwà'ànə Philibo ǹloŋ mə à lɛ nzi annù yìi mə yu tswe nɨ̀ ŋ̀ghɨ̀rə aà.
JHN.6.7	Philibo a kwi'i mə, “A mbo bì'inə̀ a nyuu abaa tâ à ku'unə ajàŋ mə mbə ŋù a bɔɔ nywe'etə tsi'ì mû ŋ̀kùgə̀, bì'inə̀ ka kɨ lɔ̀ɔ bɨ̂sɨrə ŋkhɨ̀ ji baa mbɔŋ tâ à ku'u. 
JHN.6.8	Ŋ̀gàŋyə̀gə̂nnù yì yî mɔ̀'ɔ, yìi ɨkûm yi ɨ lɛ mbə Andrew, a bə muma bɨ Simon Peta aa, 
JHN.6.9	a swoŋ mə, “Mûmbâŋnə̀ yî mɔ̀'ɔ à tswe falà nɨ̂ ŋ̀kya abaa mɨsàŋ ji ntaà, nɨ̂ m̀bwɛ̀ mi mbaà. Lâ kaa mbə ma yû wa'à bə̂ bû bɨtsɨ̀m jɛ'ɛ̀.” 
JHN.6.10	Yesu a swoŋ mə, “Ghɨ̀rə tâ bo tswe a nsyɛ̂.” (Ŋ̀gɛ̀ɛ̀ yî ŋ̀ghà'àtə̀ ɨ̀ lɛ ntswe maa adɨgə.) Bə̀ bɨ̀tsɨ̀m bìi mə bɨ lɛ ntswe a nsyɛ aa, bɨ lɛ mbə mbâŋnə̀ ǹtsù'ù ji ntaà. 
JHN.6.11	Yesu a tɨgə̀ ǹlɔgə abaa ya, ǹtsà'àtə̀ Nwî, ǹyatə a mbo bə̀ bya mə bɨ lɛ ntswe a nsyɛ aa, ŋkɨ ghɨrə a ŋgɨ̌ŋgɨ̀ŋ nɨ̂ m̀bwɛ̀ mya, ŋù ǹtsɨ̀m a jɨ nywurə. 
JHN.6.12	Nòò yìi mə bɨ màŋsə̀ mə a njɨ aa, a swoŋ a mbô ŋ̀gǎŋyəgə̂nnù ji mə, “Nɨ̀ ghotə ɨ̀nwùgə̀ jìi ɨ tɨgə mburə aà, ǹloŋ mə kaa a sɨ̀ bɔ̂ŋ tâ bì'inə̀ mmi'i yî tsu.” 
JHN.6.13	Bo lɛ ŋghotə ɨnwùgə abaa mɨsaŋ jya ŋ̀kya jî ǹtaà mə bə̀ bya lɛ njɨ aa, ɨ luu ŋ̀kyɛ̀ nɨghûm ǹtsò baà. 
JHN.6.14	Bɨ yə̀ mə̂ àlensə annù ma yû mə Yesu à lɛ ŋghɨ̀rə̀ aa, ǹtɨgə nswoŋə nɨ mə, “Tsi'ì ànnù nɨ̂ŋkoŋə̀, à nɨ ŋgàŋntoò Nwì wa mə à lɛ ntswe nɨ̂ ǹzǐ fàa mbi aa à ghulà mə.” 
JHN.6.15	Yesu à lɛ nzi mə bo lɛ ntswe nɨ̂ ǹzǐ ntswâ yi, ɨ gaansə yi ɨ yɔ'ɔ nɨ̂ m̀fɔ̀, ǹtɨgə mbù ŋ̀kɔ'ɔ yi fu wa ɨtu mɨ̂nta'a tsi'ì yùyu.
JHN.6.16	Nòò ŋ̀kwɛ̂fɔ̀ à lɛ ŋkù'ù ŋ̀gǎŋyəgə̂nnù Yesu jya ɨ bû ǹsɨgə ŋghɛɛ waa fu wa atsùmə nta'à. 
JHN.6.17	ŋ̀kuu a mûm àkànu'u mbu ntoo mbɨɨ fu a mbɛ̀ɛ̀ Kapernaum. Ɨ̀tugə ɨ lɛ mfii tɨ ghə mə Yesu à bù mə̂ ǹzi ntsi'i waa. 
JHN.6.18	A bə maa nòò, àfìsə̀ yî wè a kâ ǹtsya ntsɨ̀gə̀ nɨ̂ ŋ̀kì wâ. 
JHN.6.19	Tɨ bə aa lɛ boŋ ŋgǎŋyəgə̂nnù ji jya ɨ kùù mə wa mûm ŋ̀kì ŋ̀ghɛɛ nywe'e nɨ bɨ̀kìlo metres bi ntaà kə̀ bi nto'o, ǹyə Yesu a kâ ǹtəə a atu ŋkì ǹzi, à zì mə̂ ka ŋkoontə wa mbɛ̀ɛ àkànu'u, nɨ̀bɔ'ɔ nì wè nɨ tswâ waa. 
JHN.6.20	“Nɨ̀ tsuu kɨ bɔ'ɔ bə̂, wâ à nɨ mə̂,” Yesu a swoŋ a mbo bo. 
JHN.6.21	Bo yə mə̂ mə à laa mbə Yɛ̀ɛso aa, ntɨgə̀ ǹlɔgə yǐ wa a mûm àkànu'u, bo bo tɨgə̀ ŋghəə kɨ wì'ìkə̀ ǹywe'e wa adɨgə yìi mə bo lɛ sɨ ghɛ̀ɛ̀ ghu aà.
JHN.6.22	Àbɛ̀ɛ̀ a fù'ù mə̂, ǹnɔ̀ɔ̀ bə̂ wa mə ɨ lɛ mburə wa njii ŋ̀kì yî mɔ̀'ɔ aa ɨ yə mə àkànu'u a lɛ ntɨgə ntswe wa adɨgə aa tsi'ì yì fùùrə̀, ŋ̀kɨ nyə mə kaa Yesu à lɛ ŋwa'à wa a mûm àkànu'u bo bɨ̀ ŋ̀gǎŋyəgə̂nnù ji kuù; nyə mə ŋgǎŋyəgə̂nnù ji jya ɨ lɛ mbàŋnə̀ ǹtoo ŋghɛɛ waa tsi'ì bò bo. 
JHN.6.23	Ɨ̀kànu'u jî mɔ'ɔ ɨ lɛ mbù ǹlo a Tìberias ǹzì a aghəŋə ŋkì, wa mbɛ̀ɛ̀ àdɨgə mə M̀mà'àmbi à lɛ mfa mbɨ'ɨkə a mbo Nwì, ǹjɛ'ɛ ǹnɔ̀ɔ̀ bə̂ nɨ̂ àbaa ya ghu aà. 
JHN.6.24	Ajàŋ mə ǹnɔ̀ɔ̀ bə̂ wa ɨ lɛ wa'ǎ Yesu yə, kaa wa'ǎ ŋgǎŋyəgə̂nnù ji jya kɨ nyə aa, bo lɛ ntɨgə ŋkuu ɨkànu'u ma jya nyoŋə a Kapernaum a nlɔ̀ɔ yu.
JHN.6.25	Bɨ tòò mə̂ ŋ̀ghɛɛ ŋghɛ̀ɛ̀ ǹyə Yesu wa njii yî mɔ̀'ɔ aa, ǹswoŋ ghu mbo mə, “Rabbi, ò tsyà aa mə akə ntɨgə bə faà aa ɛ?” 
JHN.6.26	Yesu a kwi'i a mbo bo mə, “Mə̀ swǒŋ a mbo bù tsi'ǐ annù nɨ̂ŋkoŋ mə nɨ lɔ̀ɔ̀ naa laa nloŋ aa abaa ya mə nɨ̀ kɨ̀ kùrə nywurə aà, kaa nɨ̀ sɨ naa lɔ̀ɔ̀ aa nloŋ mə nɨ̀ kɨ yə̂ àlènsə ya mə mə̀ kɨ̀ ghɨ̀rə aà. 
JHN.6.27	Nɨ̀ tsuu kɨ fà'à ǹloŋə aa bə mɨ̀jɨ mìi mə mbə mɨ bɨ'ɨ aa bə̂, nɨ̀ ka mfa'a nloŋ bə mɨ̀jɨ mìi mə mɨ lwì'i nɨ̂ŋkoŋ aà. Mamû a bə mɨ̀jɨ mìi Mu Ŋù à ka fa a mbo bù aa, ǹloŋ mə Nwìŋgɔ̀ŋ Tà à nɨ̀ŋ mə awenə̀ yi ghu nu, mbeentə yi aa. 
JHN.6.28	Bo tɨgə̀ m̀betə yi mə, “M̀bə bì'ì ghɨrə̀ aa mə akə tâ kɨ fà'à afà'à Nwìŋgɔ̀ŋ aa ɛ?” 
JHN.6.29	Yesu a kwi'i mə, “Àfà'à Nwìŋgɔ̀ŋ à nɨ mə tâ nɨ̀ nɨŋ ntɨɨ̀ ghuu a nu yu wa yìi mə yu too aà.” 
JHN.6.30	Bo betə̀ yi mə, “A'lensə̀ yìi mə ò ka ghɨ̀rə̀ aa, à nɨ yuu, mə mbə bì'ì yə mbii ghô. Ò ka ghɨ̀rə aa àkə aa ɛ? 
JHN.6.31	Bɨ̀tà bɨ̂ taà bi'i bɨ lɛ njɨ mana a nta'a mɨwɛ̀ɛ̀ mɨwɛ̀ɛ̀ ajàŋ mə àŋwà'ànə̀ Nwî a swoŋə nɨ mə, “À lɛ mfa abaa yìi mə a lɛ lò a aburə nsɨgə aa a mbo bo.”
JHN.6.32	Yesu a kwi'i a mbo bo mə, “Mə̀ swǒŋ a mbo bù tsi'ǐ annù nɨ̂ŋkoŋ mə kaa a sɨ bə aa mə a lɛ mfa Moses mfa abaa ya mə a lɛ nlǒ aburə nsɨge aà. A baŋnə bə aa mə a abaa yìi mə à nɨ̂ àbaa tsi'î annù nɨ̂ŋkoŋ, nlo a aburə aa, a fa Taà gha a mbo bù. 
JHN.6.33	Ǹloŋ mə abaa yìi mə Nwì a fa aa, à nɨ yu wa yìi mə à lo a aburə nsɨgə mfa nɨ̂ ǹtswêntɨ̀ɨ̀ a mbô m̀bi aà. 
JHN.6.34	bo swoŋ ghu mbo mə, “Taà, tɨgə mfa nɨ àbaa màyâ a mbo bì'ì a ŋgɔ̀ŋ bɨ̀nòò bɨtsɨ̀mə̀. 
JHN.6.35	Yesu a swoŋ a mbo bo mə, “Mə̀ laa mbə abaa ntswêntɨ̀ɨ̀, ŋù yìi mə à zi ambo mə̀ aa, kaa ǹjì ɨ̀ ka yi wa'à yi bû ǹyaŋə. Ŋù yìi mə à nɨ̌ŋ ntɨɨ̀ yi a nu mə̀ aa, kaa ǹjì ŋ̀kì ɨ̀ ka yì wa'à yi bû ǹyaŋə. 
JHN.6.36	Mə̀ kɨ̀ baa nswǒŋ a mbo bǔ mə, nɨ̀ yə̀ mə̂ ghâ, la kaa ŋkɨ'ɨ̀ ghuu biì. 
JHN.6.37	Ŋù ntsɨ̀m yìi mə Taà a fa a mbo mə̀ aa, a ka zǐ a mbo mə̀. Kaa mbə mə̀ wa'à ŋû tsù yìi mə a zǐ a mbɛ̀ɛ mə̀ aa furə̀ bə̂. 
JHN.6.38	Ǹloŋ mə kaa mə̀ sɨ̌ aburə lô ǹsɨgə aa a ŋghɨrə a yaà ànnù yìi mə mə lɔ̀ɔ̀ aà. Mə̀ bàŋnə nsɨgə aa a ŋghɨrə annù yìi mə yu wa yìi mə à tòo gha aa a lɔ̀ɔ̀ aà. 
JHN.6.39	Ànnù yìi mə ŋù yìi mə à tòo gha a lɔ̀ɔ̀ aa, à nɨ mə, tâ mə̀ tsuu lǒ mmà'àtə tâ ŋù wa yì tsù mə à fa a mbo mə̀ aa tâ à bwɛ. Mə̀ bàŋnə ntswe nɨ̀ ǹywèènsə waa nɨ nɨwo a njwî ǹlwì'ì ǹjɨ̀mə̀. 
JHN.6.40	Ǹloŋ mə ànnù yìi mə Taà ghà a lɔ̀ɔ̀ aa, a bə aa mə ŋ̀gɔ̀ŋ ŋù ntsɨ̀m yìi mə à yə Mu yì ǹnɨ̌ŋ ntɨɨ̀ yi ghu nu aa, a ka tswe nɨ̂ ǹtswêntɨ̀ɨ̀ yìi mə ɨ̀ lwì'ì nɨ̂ŋkoŋə̀ aà, tâ mə̀ yi nyweensə yi nɨ nɨ̀wo a njwîǹlwì'ì ǹjɨ̀mə̀.”
JHN.6.41	Bə̀ bya bɨ lɛ nlɔ̀gɨ̀nə̀ ǹtɨgə nnurəkə nloŋ mə à lɛ nswoŋ mə, “Mə̀ nɨ àbaa yìi mə a lo a aburə nsɨgə aà.” 
JHN.6.42	Bo lɔgɨ̀nə̀ ǹtɨgə mbetə nɨ mə, “Ŋù ghû à sɨ Yesu mu Joseph wa bə aa ɛ? Bì'inə̀ zi a Taà yì ŋ̀kɨ nzi ndè yì, a tɨgə̀ ntsya aa mə akə nswoŋ mə yu lo aa a aburə nsɨgə aa ɛ?” 
JHN.6.43	Yesu a swoŋ a mbo bo mə, “Kɛntə nɨ̀ a annurəkə̀ ya mə nɨ nurəkə a tɨtɨi bu aà. 
JHN.6.44	Wa mbə ŋù a wa'ǎ a mbo mə̀ zî tɨ ghə̀ mə Tà yìi mə à too gha aa à swùŋtə yi, tâ mə̀ yi ntɨgə nyweensə yi nɨ nɨ̀wo a njwînlwì'ì njɨ̀mə̀. 
JHN.6.45	Ŋ̀gǎŋntoo Nwî ɨ lɛ ŋŋwà'ànə mə, ‘Nwìŋgɔ̀ŋ à ka yi tɨgə kɨ dɨ̀'ɨ̀ waa bɨtsɨ̀mə̀.’
JHN.6.46	Kaa à sɨ̀ bə aa mə ŋù tsù à lɛɛ̀ nyə Ta bə̂. Yu wa yìi mə à lo a mbo Nwì aa, à kɨ mbə tsi'ì yù yìi mə à lɛɛ̀ ǹyə Ta. 
JHN.6.47	Mə swoŋ a mbo bù tsi'ǐ annù nɨ̂koŋ mə ŋù yìi mə à bìi aà, à ka yi tswe nɨ̂ ǹtswêntɨ̀ɨ̀ yìi mə ɨ̀ lwì'ì nɨ̂ŋkoŋə̀. 
JHN.6.48	Mə̀ nɨ̂ àbaa ntswêntɨ̀ɨ̀. 
JHN.6.49	Bɨ̀tà bɨ bɨ̂taà buu bɨ lɛ njɨ mana wa a nta'a mɨwɛ̀ɛ̀ mɨwɛ̀ɛ̀, lâ ŋ̀kɨ ŋkwokə. 
JHN.6.50	Abaa ya mə a lǒ a aburə nsɨgə aa, à nɨ mbuu yi mɔ'ɔ yìi mə ŋù à bə kurə boŋ kaa à ka yi wa'à kwô. 
JHN.6.51	Mə̀ nɨ̂ àbaa ya yìi mə a tswêntɨ̀ɨ̀, ya yìi mə a lo a aburə nsɨgə aà. Ŋù yìi mə à kùrə abaa mà yû aa, a ka tɨgə tswentɨ̀ɨ̀ ɨ lwì'ì nɨ̂ ŋ̀koŋə̀. Àbaa yìi mə mə̀ ka fa aa, à nɨ ǹjyǎ nû yà yìi mə mə̀ ka fa mə tâ mbi ntswe ntɨ̀ɨ̀. 
JHN.6.52	Ma yû a ghɨrə̀ mə tâ àswùŋnə̌ nlwîntɔ̀ŋ tâ à lɔgɨnə a tɨtɨ̀ɨ bo. “Mbə ŋù ghû a naŋsə̀ m̀fa njyǎ nû yì mə tâ bì'inə̀ kurə aa mə akə aa ɛ?” 
JHN.6.53	Yesu a swoŋ a mbo bo mə, “Mə̀ swǒŋ a mbo bù tsi'ǐ annù nɨ̂ŋkoŋ mə, mbə nɨ̀ tsuuu njyǎ nû Mu Ŋù ɨ kurə ɨ kɨɨ nno a aləə̀ yi, boŋ kaa mbə nɨ̀ wa'à nɨ̂ ǹtswêntɨ̀ɨ̀ a mûm nu bù tswê. 
JHN.6.54	Ŋù ntsɨ̀m yìi mə à kurə njyǎ nû yà, ŋ̀kɨ nno aləə nû ya aa, à tswe nɨ̀ ǹtswêntɨ̀ɨ̀ yìi mə ɨ̀ tswe nɨ̂ŋkoŋə̀ aà; mə̀ ka yi ɨ kɨɨ yweensə yi a njwîǹlwì'ì ǹjɨ̀mə̀. 
JHN.6.55	Ǹloŋ mə njyǎ nû yà ɨ̀ laa mbə ŋgotə mɨjɨ, àləə nû ya a kɨ̂ m̀bə ŋgotə ayoò yì nò. 
JHN.6.56	Ŋù yìi mə à jɨ njyǎ nû yà ŋ̀kɨ nno àləə̂ ya aa, à lwi'i a mûm nu mə̀ mə̀ kɨ̂ lwi'i ghu mûm nû. 
JHN.6.57	Tà yìi mə à tswe ntɨ̀ɨ̀ aa, à tòo ghâ, mə̀ kɨ̂ ǹtswentɨ̀ɨ̀ ǹloŋ ŋgaa yì. À kɨ mbə ŋgɨŋgɨ̀ŋ mə ŋù yìi mə à kùrə gha aa, à kɨ ntswe ntswêntɨ̀ɨ̀ m̀bɨ'ɨ ŋgaà yà. 
JHN.6.58	Àbaa ya yìi mə a lo a aburə nsɨgə aa. Kaa a sɨ̀ bə aa tsi'ì tsǒ àbaa ya yìi mə bɨ̀tà bɨ bɨ̂taà buu, bɨ lɛ ŋkurə ŋkɨ mbu ŋkwo aà. Ŋù yìi mə à kùrə abaa màyû aa, a ka tswe ntɨ̀ɨ̀ ɨ lwì'ì nɨ̂ŋkoŋə̀.” 
JHN.6.59	Yesu à lɛ nswoŋə ma yû aa a noò yìi à lɛ sɨ dɨ̀'ɨ annù a ndâŋghòtə a Kapernaum aà.
JHN.6.60	Ŋ̀gǎŋyəgə̂nnù ji jî ghà'àtə̀ jìi mə ɨ lɛ nyu'u ma yû ànnù aa, bɨ lɛ nlɔ̀gɨ̀nə̀ ŋ̀ka nswoŋə nɨ mə, “Àjàŋ annù yulà mə a dɨ̀'ɨ̀ aa, a tɨɨ si'i; m̀bə wò tse yu'utə aa ɛ?
JHN.6.61	Yesu à zi mə bo lɛ sɨ nurəkə nloŋə annù ma yû. M̀betə waa mə, “Mâ yû a ka ghɨ̀rə mə tâ nɨ̀ lwisə ntɔŋ mma'atə gha aa ɛ? 
JHN.6.62	M̀bə nɨ̀ ghɨrə ntɨgə nyə Mu Ŋù a bu ŋkɔ'ɔ ŋghɛɛ fu a adɨgə yìi mə à lɛ ntɛ'ɛ ntswe ghu a mbìì aa, nɨ̀ bu mə akə aa ɛ? 
JHN.6.63	Àyoo yìi mə a fa ntswêntɨ̀ɨ̀ aa, à nɨ̂ Àzwì Nwî. Kaa mɨ̀dà'à mɨ njǎnu kaa mɨ sɨ annǔ tsu burə ŋkwɛtə nɨ̂ kwɛtə̀. Mɨ̀ghàà mû mə mə̀ ghàa a mbo bù aa, mɨ nɨ̂ Àzwì ŋki mbə ntswêntɨ̀ɨ̀. 
JHN.6.64	Lâ kaa bù bî mɔ'ɔ, nɨ̀ wa'à biì.” Yesu lɛ nswoŋ ma laa nloŋ mə ǹlɔgɨnə a nlɔ̀gɨ̀nə à lɛ nzi bə̂ bìi mə kaa bɨ ka yi wa'à yi bii aa, ŋkɨ nzi ŋû yìi mə à lɛ ntswe nɨ̂ m̀fee yu aà. 
JHN.6.65	A ku'ùsə̀ ǹswoŋ mə, “À nɨ̂ ǹji'ì ànnù yìi mə mə̀ ghɨ̀rə nswoŋ a mbo bù mə kaa mbə ŋù a wa'ǎ a mbo mə̀ zî tɨ ghə mə Tà à fa àbworə ghu mbô aà. 
JHN.6.66	Ǹloŋ ma yû ànnù, ŋ̀gǎŋyəgə̂nnù Yesu jî ghà'àtə̀ ɨ lɛ mbɨ̀ɨ̀ waa, kaa ŋkɨ'ɨ̀ bo bo bû ŋ̀karə. 
JHN.6.67	Yesu a bû ŋ̀karəkə yi mbetə ŋgǎŋyəgə̂nnù ji jya nɨ̀ghûm ǹtsò baa mə, “Ŋ̀gàà yùù ɨ̀ bə la aa ɛ? Nɨ̀ ka kɨɨ mmà'àtə̀ gha aa ɛ?” 
JHN.6.68	Simon Peta a kwi'i ghu mbo mə, “M̀mà'àmbî, bì'ì ka tɨgə mà'àtə gho, ɨ ghɛ̀ɛ̀ a mbo wò aa ɛ? Ò tswe nɨ̀ nɨ̀ghàà nya mə nɨ fa ntwêntɨ̀ɨ̀ yìi mə ɨ̀ lwì'ì nɨ̂ŋkoŋ aà. 
JHN.6.69	Tsɨ̂tsɔ̀ŋ bì'ì bìì mə̂, ŋ̀kɨ nzi mə, ò laa mbə Yu wa yìi mə à Laa màŋsə̀, ǹlo a mbo Nwì aà. 
JHN.6.70	Yesu a kwi'i a mbo bo mə, “A lɛ ŋkɨ'ɨ̀ mə̂ tsɔ'ɔ ntsɔ'ɔ ghuu nɨghûm ǹtsò baa aa ɛ? Lâ ŋù yî m̀fùùrə̀ a tɨtɨ̀ɨ bù à nɨ̂ Devil. 
JHN.6.71	À lɛ sɨ ghàa annù ma yû ǹloŋə aa Judas mu Simon Iscariot, nloŋ mə, ka mə Judas à lɛ mbə ŋû yî mɔ̀'ɔ a tɨtɨ̀ɨ ŋ̀gǎŋyəgə̂nnù ji jya nɨ̀ghûm ǹtsò baa, à lɛ ntswe nɨ̂ m̀fèê yi.
JHN.7.1	Ma yû a kà mə̂ aa ntsya, Yesu a lô, ŋ̀ghɛɛ̀ a Galilea ntɨgə ŋkarə ghu. Kaa wa'à kɔ̀ŋə̀ kɨ karə a Judaea, nloŋ mə bɨ̀tà bɨ ala'a bɨ baYuda bɨ lɛ sɨ lɔ̀ɔ nzwìtə̂ yu aà. 
JHN.7.2	Ma mùu noò Ǹjwî ǹjɨ̀ Ɨ̀kòo mɨ̂ntàŋ baYuda ɨ̀ lɛ ntɨgə a abo, 
JHN.7.3	bɔɔ bɨ ma bɨ Yesu bɨ swoŋ ghu mbo mə, “Lò faà, ŋ̀ghɛɛ a Yudea, ta tâ ŋ̀gǎŋyəgə̂nnù jo ɨ̀ ka nyə ɨnnù jû mə o ghɨ̀rə̀ aà. 
JHN.7.4	Ǹloŋ mə ŋù yìi mə a lɔ̀ɔ̀ mə tâ bɨ̀ zi yi aa, kaa à sɨ aa a adɨgə yî lə̀ə̀ntə̀ fa'a. Tsǒ mə o ghɨrə ɨnnù jû aa, ghɨ̀rə tâ m̀bi yə ghô.” 
JHN.7.5	Bo lɛ nswoŋ laa nloŋ mə tsi'ì bo bɔɔ bɨ maà bi bya kaa bo lɛ ŋwa'à ǹtɨɨ waa ghu nu nɨŋə̀. 
JHN.7.6	Yesu a swoŋ a mbo bo mə, “Kaa ghàà nòò à burə tɨ̀ kù'ù, lâ nòò ǹtsɨ̀m à kù'ùnə a mbo bù a mfà'a annù. 
JHN.7.7	kaa m̀bə m̀bi wa'à ghu ka mbaa, lâ ɨ bàà naà, ǹloŋ mə mə swoŋ nɨ mə bɨ ghɨ̀rə̀ nɨ̂ ɨ̀nnù jî bɨ̂ aà. 
JHN.7.8	Nɨ̀ kɔ'ɔ ŋghɛɛ wa adɨgə dinà; Kaa mə̀ ka wa'à ghu ghɛɛ̀ ǹloŋ mə ghàà nòò à burə tɨ̀ kù'ù.” 
JHN.7.9	À swòŋ mə̂ laa, ntɨgə ntswe yi tsi'ǐ a Galilea.
JHN.7.10	Bɔɔ bɨ maà yì bɨ kɔ̀'ɔ̀ mə̂ ŋ̀ghɛɛ wa adɨgə ɨ̀kòò aa, Yesu a tɨgə̀ m̀bu ŋŋe'esə ŋyoŋ, kaa wa'à ghɨ̀rə̂ bə̀ yə yi. 
JHN.7.11	Bɨ̀tà bɨ ala'a bɨ baYuda bɨ lɛ sɨ lɔ̀ɔ̀ nii wa adɨgə ɨ̀kòò. Bo lɛ sɨ betə nɨ mə, “Yesu à fə̀ aa ɛ?”
JHN.7.12	Nɔ̀ɔ̀ bə̂ wa ɨ lɛ sɨ tsutə ŋhaa nloŋ ŋgaà yì. Bə̀ bî mɔ'ɔ bɨ lɛ sɨ swoŋə nɨ mə, “À nɨ ŋù yî ǹsɨgɨ̀nə̀.” Bǐ mɔ'ɔ swoŋə̀ nɨ mə, “Ŋ̀gaŋ, a bwe'esə aa bə̀.” 
JHN.7.13	Lâ kaa ŋù tsù à lɛ ŋwa'à kà ŋ̀ghaa nɨ̂ ǹsi nɨ̀ ǹsî, ǹloŋ mə bo lɛ sɨ bɔ'ɔ nɨ̂ bɨ̀tà bɨ ala'a baYuda bya aà.
JHN.7.14	Ǹjwi ɨ̀kòò jya ɨ lɔ̀ɔ̀nə̀ mə̂ a tɨ̂tɨ̀ɨ̀, Yesu a kɔ'ɔ ŋghɛ̀ɛ̀ a ndâmà'a Nwì, ǹlɔgɨnə ŋka ndɨ'ɨ annù Nwî. 
JHN.7.15	baYuda bya bɨ lɛ yɛrə si'i si'i, nswoŋ mə, “Ŋù ghû à tsyà aa la naŋsə nzi aŋwà'ànə̀ laà, tɨ ghə mə à lɛ ŋghɛɛ a ndâŋwà'ànə̀ aa ɛ?”
JHN.7.16	Yesu a kwi'i mə, “Ànnù yû mə mə dɨ̀'ɨ̀ aa, a lo aa a mbo Nwì yìi à tòo gha aa, kaa à sɨ̌ annù ya bə̂; 
JHN.7.17	Ŋù yìi mə a kɔ̀ŋ a ŋka ŋghɨ̀rə ànnù yìi mə Nwì a lɔ̀ɔ̀ aa, à ka zi mə ànnù yìi mə mə dɨ̀'ɨ̀ aa, a lo aa a mbo Nwì, kaa mə̀ wa'ǎ aa nɨ̂ àdà'â ya ghàà. 
JHN.7.18	Ŋù yìi mə a ghàà nɨ̂ àdà'â yi aa, a lɔ̀ɔ̀ aà ŋ̀kwɛrə nɨgha'a a mbo yu yumbɔŋ. Lâ ŋù yìi mə a lɔ̀ɔ̀ bə̂ ŋ̀ghà'àsə ŋù wa yìi mə à tòo yi aa, a swoŋ ànnù nɨ̂ŋkoŋ, kaa wa'à ŋ̀gàŋàbaŋnənnù bə̂. 
JHN.7.19	Tɨgə Moses à lɛ mbaa, mfa bɨ̂nɔ̀ŋsə̀ a mbo bù aa ɛ? Lâ kaa ŋù nɨ bù yî tsù a wa'à nɨ̀ bɨ̀nɔ̀ŋsə̀ ma bya lə̀ə̀. Lâ bù tɨgə̀ ǹlɔɔ nɨ̂ ǹzwìtə mə̀ aa a ya aa ɛ?”
JHN.7.20	Bə̀ bya kwi'i mə, “Àzwì yî bɨ a tswe a ato'o wò! A lɔɔ wo a zwitə wò aa ɛ?”
JHN.7.21	Yesu a kwi'i mə, “Mə̀ kɨ̀ ghɨ̀rə̂ ànnù yî fùùrə̀ bù bɨ̀tsɨm tɨgə̀ ǹyɛrə. 
JHN.7.22	Moses à lɛ mfa nɔ̂ŋsə̀ (ka mə à lɛ nlò aa a mbo bɨ̀tà bɨ bɨ̂taà buu aa), nɨ̀ ŋêtə̀ nɨ̂ bɔɔ a njwîŋgɔ̀ŋ tâ lə̀ə nɔ̂ŋsə̀ ma ghû. 
JHN.7.23	M̀bə bɨ ka ŋŋetə nɨ̂ bɔɔ a njwîŋgɔ̀ŋ, ta wa'ǎ nɔ̀ŋsə̀ Moses wa wô, nɨ̀ tɨgə̀ ǹlwisə nɨ̂ ǹtɔ̀ŋ a nu mə̀ mə mə̀ ghùrə ŋû nû yǐ ntsɨ̀m ɨ tswêntɨ̀ɨ̀ a njwîŋgɔ̀ŋ aa a ya aa ɛ? 
JHN.7.24	Nɨ̀ kɛntə a ŋka ntsə̀rə mɨ̀sa'a ǹyòŋə̀ naa ɨ̀nnù jìi mə nɨ̀ yə abɛɛ abɛɛ aà, nɨ̀ ka ntsərə mɨsa'a nyoŋə nɨ̂ bə ànnù nɨ̂ŋkoŋə̀.”
JHN.7.25	BaYerusalem bya bǐ mɔ'ɔ bɨ swoŋ mə, “À sɨ̀ ŋû wa mə bɨ̀tà bɨ ala'a bɨ baYuda bɨ lɔ̀ɔ a nzwitə aa à ghulà bə aa ɛ? 
JHN.7.26	Yə̂ nɨ̀! À ghû mə a ghàà tsi'ì nɨ̂ ǹsi nɨ̀ ǹsî, kaa bɨ wa'à nɨ̀ ànnǔ tsǔ ghu atu bù ǹswoŋə! A laà m̀bə aà mə bɨ̀tà bɨ ala'a bû bɨ zì mə̂ mə àa tsi'ì Àyɔ'ɔ̀ Nwì wa lɛ? 
JHN.7.27	Ayɔ'ɔ̀ Nwì wa, àbəzǐ boŋ kaa ŋù tsù à sɨ̌ àdɨ̀gə̀ yìi mə à lo ghu aa zî, lâ bì'inə̀ bɨtsɨ̀m zî àdɨ̀gə̀ yìi mə m̀bâ ghû à lo ghu aà.”
JHN.7.28	Yesu a tɨgə̀ ǹnaŋsə nswoŋ wâ nòò mə à lɛ sɨ dɨ̀'ɨ annù wa mûm ǹdâmà'a Nwì aa mə, “Nɨ̀ ǹnaŋsə nzi gha, ŋkɨ nzi adɨgə yìi mə mə̀ lo ghu aa ɛ? Kaa mə̀ sɨ̀ faa atu nsyɛ aa nɨ̀ àtû ya zì, yu wa yìi mə à tòo gha aa, à nɨ̂ ànnù nɨ̂ŋkoŋə̀. La kaa nɨ̀ wa'à yi zî. 
JHN.7.29	Mə̀ zi yi, ǹloŋ mə mə̀ lò aa ghu mbô, a gha aa â kɨ̂ ǹtoo yu aà.”
JHN.7.30	À swòŋ mə̂ laa, bɨ tɨgə̀ ǹlɔɔ mə bɨ baŋnə̀ yi, lâ kaa ŋù tsù à lɛ wa'ǎ abô yi ghɛ̂nsə̀ ǹtswa yi ghu nloŋ mə kaa nòò yì kaa à lɛ mburə tɨ kù'ù aà. 
JHN.7.31	La bə̀ bî ghà'àtə̀ bɨ lɛ mbàŋnə̀ m̀bii yi; ǹswoŋ mə, “Nòò yìi mə Àyɔ'ɔ̀ Nwì wa à ka yi zì aa, a ka yi ghɨ̀rə ɨ̂lensə tâ ɨ tsyàtə ŋù ghû aa ɛ?”
JHN.7.32	BaPhasrisai bɨ lɛ nyu'u ajàŋ mə nnɔ̀ɔ̀ wa ɨ lɛ sɨ tsùmnə̀ nɨ̂ ɨ̀nnù jya nloŋ ŋgaa Yesu aa, bo a bɔ̀'ɔ nɨ bɨ̀lɨɨ bɨ ŋgǎmà'a Nwì tɨgə̀ ǹtoo ŋ̀gǎŋmbɛ̂ ǹdâmà'a Nwì mə tâ bo ghɛɛ ntswa Yesu. 
JHN.7.33	Yesu a tɨgə̀ ǹswoŋə a mbo bo mə, “Wa mə̀ ka tɨgə tswe bi'inə̀ aa, tsi'ì a atu mû àtɨɨ noò, ɨ bɔ̌ŋ lǒ ghɛ̀ɛ a mbɛ̀ɛ ŋù yìi mə à lɛ ntoo gha aà. 
JHN.7.34	Nɨ̀ ka yǐ tɨgə kɨ lɔ̀ɔ̀ gha kaa wa'à gha bù ǹyə; kaa mbə nɨ̀ wa'ǎ wa adɨgə mə mə̀ ka ghɛɛ tswe ghu aa kɨ nyoŋə.” 
JHN.7.35	BaYuda bya bɨ tɨgə̀ ǹswoŋə bo nɨ bo mə, “M̀bâ ghû a lɔ̀ɔ ŋ̀ghɛ̀ɛ̀ aa fə mə mbə bì'inə̀ wa'à yi bǔ nyə aa ɛ? À ka ghɛ̀ɛ̀ aà a nɨ̂ ɨ̀la'a baGrikia jya mə bə̂ bì'inə̀ lɛ njà'ànə̀ ŋghɛɛ ghu aa, ɨ tɨgə dɨ̀'ɨ̀ nɨ̂ baGrikìa bya ghu aa ɛ? 
JHN.7.36	A swoŋə nɨ mə bì'inə̀ ka yi kɨ lɔ̀ɔ̀ nɨ̂ yi kaa wa'à yi yə̂, ŋ̀kɨɨ nswoŋə nɨ mə kaa mbə bì'inə̀ wa'ǎ wa adɨgə yìi mə yu ka yǐ ghɛ̀ɛ tswe ghu aa ghɛ̀ɛ̀. Ma yû ànnù a dɨ̀'ɨ̀ aa mə akə aa ɛ?”
JHN.7.37	À bə̀ mə̂ nɨ̂ ǹjwî ǹlwì'ì ǹjɨ̀m, mə lɛ ŋkɨ mbə njwi yì ŋ̀wè wa noò Ɨkòò Mɨ̂ntàŋ aa, Yesu a bɨɨ̀nə̀ ǹtəə a ndəŋ ntɔŋnə nswoŋ mə, “Ŋù yìi mə ǹjì ŋ̀kì ɨ yaŋə nɨ̂ yi aa, tâ à zi a mbo mə̀ ǹno ŋkì. 
JHN.7.38	Ǹloŋ mə a ka bə ajaŋ mə àŋwà'ànə̀ Nwî a swoŋ aa mə, Ŋù yìi mə à nɨ̌ŋ ntɨɨ̀ yi a nu mə̀ aa, mɨ̀ŋkì mî ghà'à gha'a mìi mɨ tswêntɨ̀ɨ̀, mɨ ka tɨgə fɛ̀'ɛ̀ ghu ntɨɨ̀.”
JHN.7.39	Yesu à lɛ nswoŋə ma yuà ànnù aa, nloŋ Àzwì Nwì yìi mə bə̀ bìi mə bɨ lɛ nɨŋ mɨ̂ntɨɨ̀ myaa ghu nu aa, bɨ lɛ ntswe nɨ̂ ŋ̀kwɛ̀rə aà. À lɛ tɨ bə maà noò aa, kaa Nwì a burə̀ tɨ Azwì yi fâ, ǹloŋ mə kaa Yesu à lɛ mburə tɨ̀ kɔ'ɔ ŋkwɛrə annù nɨfɔ̀ yi a mbo Nwì aà.
JHN.7.40	Bə̀ bî mɔ'ɔ wa atɨtɨ̀ɨ ǹnɔ̀ɔ̀ bə̂ bya yù'ù mə̂ laa, nswoŋ mə, “Ŋù ghûlà a nɨ tsi'ì ŋ̀gàŋntoò Nwì wa!
JHN.7.41	Bo bî mɔ'ɔ swoŋ mə, “À nɨ tsi'ì Àyɔ'ɔ̀ Nwì wâ.” La bǐ mɔ'ɔ bâŋnə̀ ǹswoŋ mə, “Kaa Àyɔ'ɔ̀ Nwì wa kaa à ka yǐ wa'ǎ aa a Galilea lô! 
JHN.7.42	A tswe a mûm àŋwà'ànə Nwì mə Àyɔ'ɔ̀ Nwì à ka yǐ lò aa a ŋgwɛ̀'ɛ M̀fɔ̀ David, tâ bɨ̀ jwe yi aa a Bethlehem, wa ala'a David.” 
JHN.7.43	Maa ajàŋ, ǹnɔ̀ɔ̀ wa ɨ lɛ ntɨgə nyatə waa nloŋə Yesu. 
JHN.7.44	Bo bî mɔ'ɔ bɨ lɛ sɨ lɔ̀ɔ ntswâ yi, la kaa ŋù tsù wa'à yi nɨ̂ àbo mɔ̀ɔ̀ntə̀.
JHN.7.45	Nòò yìi mə ŋ̀gǎŋmbɛ̂ ǹdâmà'a Nwì jya ɨ lɛ mbù bɨɨ aa, bɨ̀lɨ̀ɨ bɨ ŋgǎŋmà'a Nwì bo bɨ̀ baPharisai bo betə̀ mə, “Nɨ̀ ghɨ̀rə wa'à yi tswa nzì nɨ ghu aa a ya aa ɛ?”
JHN.7.46	Ŋ̀gǎŋmbɛ̂ ǹdâmà'a Nwì jya ɨ kwi'i mə, “kaa bì'ì lɛɛ̀ wa'à ŋù tsù yə̂ mə ghàà tsi'ì tsǒ ŋù ma ghû!”
JHN.7.47	BaFarɨsai bya swoŋ a mbo bo mə, “A bə mə à kɨ̀ mə̂ m̀bwe'esə a ghuu aa ɛ? 
JHN.7.48	Kə̀ nɨ̀ yə mə ŋù tsù a tɨtɨ̀ɨ bɨ̀tsyàsə̀ kə̀ baFarɨsai à nɨ̌ŋ ǹtɨɨ̀ yi ghu nu aa ɛ? 
JHN.7.49	Ǹnɔ̀ɔ̀ bə̂ ghu mə kaa sɨ̀ nɔ̀ŋsə̀ Moses zi aa bɨ tɨgə̀ mə̂ m̀be'e ndɔ̀ɔ̀ Nwì!
JHN.7.50	Ŋù baFarɨsai wa yì mɔ'ɔ a tɨtɨ̀ɨ bo à lɛ mbə Nicodemus, wa mə à lɛ ŋghɛ̀ɛ̀ ǹyə Yesu nɨ̂tugə aà. A tɨgə̀ ǹswoŋə a mbo bo bî mɔ'ɔ bya mə, 
JHN.7.51	“Nɔ̀ŋsə̀ yì'inə̀ à laa ndɨ̀'ɨ mə mbə bɨ tsərə̌ ɨsa'a ŋû tɨ yu'u ànnù yìi mə à swǒŋ, kə̀ ǹlɔɔ nyə annù yìi mə à ghɨ̀rə aa ɛ?”
JHN.7.52	Bo kwi'i mə, “Ɨ̀ɨ̀ɨ̂! Ò kɨ nlò aa ala'a Galilea aa ɛ? Naŋsə yəgə nɨghàà nɨ Nwî bəə boŋ ò ka yə mə kaa ŋ̀gàŋntoò Nwì kaa à lɛɛ̀ wa'à a Galilea lô.” 
JHN.7.53	Bɨ màŋsə̀ mə̂, bə̀ bɨ̀tsɨ̀m tɨgə nlo ŋghɛ̀ɛ̀ŋkə a ndugə bo.
JHN.8.1	Yesu a bâŋnə̀ ǹlo ŋkɔ'ɔ ŋghɛɛ a atu nta'a Olive.
JHN.8.2	Àbɛ̀ɛ̀ a fù'ù mə̂ a bə tsi'ì a tɨ̀tugə Yesu a bû ŋ̀ghɛɛ fu a ndâmà'a Nwì. Bə̀ bɨ̀tsɨ̀m zî ǹtswe ŋkarɨsə yi, a tswê a nsyɛ lɔgɨ̀nə̀ ŋ̀ka ndɨ'ɨ waa. 
JHN.8.3	Ŋ̀gǎŋdɨ̀'ɨ Nɔ̀ŋsə̀ bo bɨ̀ baFarɨsai zî nɨ màŋgyɛ̀ yî mɔ'ɔ yìi mə bɨ lɛ ntswa a adɨgə mâghàbə̀, nzi ntɛ'ɛ a nsi Yesu. 
JHN.8.4	Ǹswoŋ ghu mbo mə, “Ǹdɨ̀'ɨ̀nnù, bì'ì ghɨrə ntswa mâŋgyɛ̀ wàà a ghɨrə̀ nɨ̀ ànnǔ mâghàbə̀. 
JHN.8.5	Nɔ̀ŋsə̀ Moses à lɛ nswoŋ mə tâ bɨ̀ ntumtə ajàŋ mâŋgyɛ̀ mayû ǹzwitə. Ò swǒŋ ŋgaa yò mə bɨ̀ ghɨrə ghu mə akə aa ɛ?” 
JHN.8.6	Bo lɛ nswoŋ laà aa a ŋkwà'ànə Yesu ta tswe nɨ̂ ànnù yìi mə mbə bɨ tsyâ ghu mfa afɨ̀rə̂ yi. Bɨ̀ swòŋ mə̂ laà aa, Yesu a bâŋnə̀ ǹtuŋnə ŋka ŋwa'anə nɨ muswɛ̂bô yì a nsyɛ̂. 
JHN.8.7	Bɨ ghɛ̀ɛ̀ mə̂ nɨ̂ m̀bìì ŋ̀ka betə nii nɨ̂ ɨ̀betə̀ aa, a bɨɨ̀nə̀ ǹtəə nswoŋ a mbo bo mə, “Ŋù nɨ̀ bù yìi mə à lɛɛ̀ ŋ̀wa'ǎ annǔ tsu fânsə̀ aa, tâ foo ntumə yi nɨ̂ ŋ̀gɔ̀'ɔ̀.” 
JHN.8.8	À swòŋ mə̂ laa, mbu ntuŋnə mbu ŋka ŋwa'anə nɨ muswɛ̂bô yì fu. 
JHN.8.9	Bo yù'ù mə annù ya mə à ghɨ̀rə nswoŋə aa, ǹtɨgə mfɛ'ɛkə yî mɔ'ɔ yî mɔ̀'ɔ̂, ǹlɔgɨnə nɨ bɨ̀lɨɨ bìi mə bɨ lɛ ntswe a tɨtɨ̀ɨ bo aà. Ǹtɨgə mma'atə Yesu tsi'ì yùyù, mâŋgyɛ̀ wa a burə̀ ǹtəə ghu nsî. 
JHN.8.10	Yesu a ŋŋɛntə̀ àtû yi ǹswoŋ ghu mbo mə, “Màŋgyɛ̀, bə̀ byâ bɨ fə̀ aa ɛ? Ŋù tsù à sɨ̀ ghu bû ǹtswe, a nnɨ̂ŋ ɨ̀sa'a annù wò aa ɛ?”
JHN.8.11	Màŋgyɛ̀ wa a kwi'i mə, “Kaa ŋù tsù à sɨ̀ ghu tswê, M̀mà'àmbî.”
JHN.8.11	Yesu a tɨgə̀ ǹswoŋ mə, “Kaa mə̀ ka wa'ǎ ɨsa'a a nu wò kɨ nnɨŋə. Lâ, ghɛ̀ɛ̀ ghô, ǹtsuu ɨnnù jî bɨ bǔ kɨ ghɨ̀rə̀.”
JHN.8.12	Yesu a bû ǹswoŋ a mbo bə̀ ma bya mə, “Mə̀ laa mbə ŋkà'a fàa m̀bî. Ŋù ǹtsɨ̀m yìi mə a yòŋə̀ nɨ̂ gha aa, kaa à ka wa'ǎ a mûm m̀fii ɨdɨ̀gə̀ ka ntəə, à ka bàŋnə ɨ tswe nɨ̂ ŋ̀kà'a ntswêntɨ̀ɨ̀ aà.”
JHN.8.13	BaFarɨsai swoŋ ghu mbo mə, “Ò bə kɨ swoŋə annù ǹloŋ ŋgaà yò wò m̀bɔŋ boŋ ànnù yìi mə o swoŋ aa, kaa a sɨ̌ annù nɨ̂ŋkoŋ bə̂.”
JHN.8.14	Yesu a kwi'i mə, “Ka mə mə swoŋ annù ǹloŋ ŋgaà yà aa, ànnù yìi mə mə swoŋə aa, à nɨ̂ ànnù nɨ̂ŋkoŋə̀, ǹloŋ mə mə̀ zî àdɨgə̀ yìi mə mə̀ lo ghu aa, ŋkɨ nzi adɨgə yìi mə mə ghɛ̀ɛ̀ ghu aà. Lâ kaa bù sɨ̌ adɨgə yìi mə mə̀ lo ghu aa, kə̌ adɨgə yìi mə mə ghɛ̀ɛ̀ ghu aa zî.
JHN.8.15	Nɨ tsə̀rə̀ mɨsa'a tsǒ bə̀; lâ, kaa mə̀ sɨ ɨsa'a ŋû tsərə. 
JHN.8.16	Lâ mə̀ bə tɛ'ɛ kɨ tsə̀rə ɨsa'à tsə̀rə̀ boŋ mə̀ ka tsə̀rə aa tsi'ǐ annù nɨ̂ŋkoŋə̀, ǹloŋ mə kaa mə̀ sɨ̌ aa tsi'ì mə̀ mə̀ tsərə, mə tsə̀rə̀ aa bì'i ŋù yìi mə à lɛ ntoo gha aà. 
JHN.8.17	Bɨ ŋwa'anə a mûm nɔ̀ŋsə̀ bù mə, ànnù yìi mə bayəfə bi baa bɨ bii aa, à nɨ̂ ànnù nɨ̂ŋkoŋə̀. 
JHN.8.18	Mə swoŋə nɨ̂ ànnù ǹloŋ ŋgaa yà aa, Taà ghà yìi mə à lɛ ntoo gha aa, a kɨɨ̀ ǹswoŋə nɨ̂ ànnù ǹloŋ ŋgaà yà.”
JHN.8.19	Bɨ betə̀ yi mə, “Taà ghò à tswe aa fə aa ɛ?” Yesu a kwi'i mə, “Kaa nɨ̀ sɨ̀ gha zî, kaa nɨ̀ sɨ̀ Taà ghà kɨ nzi; nɨ̀ laa bə zi gha boŋ nɨ̀ kɨ nzì Taà.”
JHN.8.20	Yesu à lɛ nswoŋ ma jû ɨ̀nnù aa wa noò mə à lɛ sɨ dɨ̀'ɨ annù Nwî a mûm ǹdâmà'a Nwì, ntswe aa a mbɛ̀ɛ̀ ǹja'à ǹda yìi mə ŋ̀kòm ŋ̀kabə̀ m̀mà'anwì ɨ̀ lɛ ntswe ghu aà.
JHN.8.21	Yesu a bû ǹswoŋ a mbo bə̀ bya mə, “Mə ka lǒ ghɛ̀ɛ̀ ghâ, tâ nɨ̀ tɨgə nlɔɔ nɨ̂ gha kɨkaŋ, ɨ yi kwo a mûm ɨ̀bɨ bù; àdɨ̀gə̀ yìi mə mə ghɛ̀ɛ̀ ghu aa, kaa mbə nɨ̀ wa'à ghu ghɛɛ̀.”
JHN.8.22	Bɨ̀tà bɨ ala'a bɨ baYuda bya swoŋ mə, “À ka baa zwitə aà ɨ̀bɨ̀ɨ nû yì, ǹloŋ mə a swoŋə nɨ mə àdɨgə̀ yìi mə yu ka ghɛ̀ɛ̀ ghu aa, kaa m̀bə bì'inə̀ wa'à ghu ghɛɛ̀ aa ɛ?”
JHN.8.23	A swoŋ a mbo bo mə, “Nɨ̀ lò aa fàa atu nsyɛ̂, lâ mə̀ bâŋnə̀ ǹlo a aburə, nɨ̀ lò aa fàa mbî, kaa mə̀ wa'ǎ aa fàa mbi lò. 
JHN.8.24	Mə̀ swǒŋ mə, nɨ̀ ka kwo a mûm ɨ̀bɨ bù aa nloŋ mə nɨ̀ bə tsuu bii mə ‘mə̀ nɨ ghu wa mə mə̀ nɨ ghu aa,’ bəə boŋ nɨ̀ ka kwo a mûm ɨ̀bɨ bù.”
JHN.8.25	Bo betə̀ Yesu mə, “Ò bə aa wò aa ɛ?”
JHN.8.25	A kwi'i mə, “Yu wa mə, mə̀ tɛ̀'ɛ mə̂ ǹswoŋ ǹlɔgɨnə a mbìì aà. 
JHN.8.26	Mə̀ tswe nɨ̀ ɨ̀nnù jî ghà'àtə̀ a nswoŋə nloŋə ghuu, ɨ̀nnù jî ghà'àtə̀ ǹloŋə annǔ nnɨŋ ɨsa'a a nu bù. La, ŋù wa yìi mə à lɛ ntoo gha aa, a swoŋ aa tsi'ì ànnù nɨ̂ŋkoŋə̀, mə̀ kɨɨ̀ ǹswoŋ aa ànnù yìi mə mə̀ yù'u ghu mbo aa, a mbô m̀bî.”
JHN.8.27	Yesu a lɛ swoŋ ma laa kaa bo wa'à zi mə à lɛ sɨ ghàà a mbo bo nloŋ aa ŋgaa Nwìŋgɔ̀ŋ Tà. 
JHN.8.28	A tɨgə̀ ǹswoŋ a mbo bo mə, “Nòò yìi mə nɨ̀ ka yi ŋɛɛ Mu Ŋù a ndəŋ aa, nɨ̀ ka yi zi mə ‘mə̀ nɨ ghu wa mə mə̀ nɨ ghu aà.’ Nɨ̀ ka yǐ zi mə kaa mə̀ sɨ annù tsu nɨ àdà'â ya ghɨ̀rə̀, ɨ kɨɨ zɨ mə mə swoŋ aa tsi'ì ànnù yìi mə Taà ghà à dɨ̀'ɨ mə tâ mə̀ swoŋ aà. 
JHN.8.29	Ŋù wa yìi mə à lɛ ntoo gha aa, à tswe bì'i yu, kaa à sɨ̀ gha mà'àtə̀ mə tâ mə̀ tswe tsi'ì mə̀ mə̀, ǹloŋ mə mə ghɨ̀rə aa, tsi'ì ànnù yìi mə a bɔ̀ŋə̀ nɨ̂ yi aà.”
JHN.8.30	Bə̀ bî ghà'àtə̀ bìi mə bɨ lɛ nyu'u ɨnnù jya jìi mə Yesu à lɛ nswoŋ aa, bo lɛ nnɨŋ mɨ̂ntɨɨ̀ myaa ghu nû.
JHN.8.31	Yesu a tɨgə̀ ǹswoŋ a mbo baYuda bya bìi mə bɨ lɛ nnɨŋ mɨ̂ntɨɨ̀ mya ghu nu aa mə, “Nɨ̀ bə kɨ yu'u nɨghàâ na ɨ lwì'ì ghu mum, bəə boŋ nɨ̀ ka tɨgə bə ŋgǎŋyəgə̂nnù jya tsi'ì ànnù nɨ̂ŋkoŋə̀; 
JHN.8.32	ɨ naŋsə zi annù nɨ̂ŋkoŋ, tâ ànnù nɨ̂koŋ ya à ghɨrə tâ nɨ̀ tsuu ɨbù'ù bǔ bə.” 
JHN.8.33	Bo kwi'i mə, “Bì'ì lo aa a ŋgwɛ̀'ɛ Abraham, kaa bì'ì lɛɛ̀ wa'ǎ ɨbù'ù ŋû tsù kɨ mbə. Ò ǹtsya aa la ntɨgə nswoŋ mə, “Kaa nɨ̀ ka wa'ǎ ɨbù'ù bǔ mbə aa ɛ?”
JHN.8.34	Yesu a swoŋ a mbo bo mə, “Mə̀ swǒŋ tsi'ì ànnù nɨ̂koŋ a mbo bù mə, “Ŋù yìi a ghɨ̀rə ɨnnù jî bɨ aa, à nɨ̂ àbù'ù a mbô ɨ̀nnù jî bɨ̂. 
JHN.8.35	Kaa àbù'ù a sɨ̌ a mûm ŋ̀gwɛ̀'ɛ̀ nɨ̂koŋ tswe, a ŋgwɛ̀'ɛ̀ aa a lwì'ì jwe jwe ŋ̀gwɛ̀'ɛ̀ wâ. 
JHN.8.36	Ma mùu ajàŋ wa Mu à laa bə fi'i gho a ndâ àbù'ù bəə boŋ kaa ò ka wa'ǎ abù'ù bǔ mbə bə. 
JHN.8.37	Mə̀ zi mə nɨ̀ fɛ̀'ɛ̀ aa a ŋgwɛ̀'ɛ Abraham. Lâ nɨ lɔ̀ɔ nzwitə mə̀ aa ǹloŋ mə kaa nɨ̀ sɨ annù yìi mə mə dɨ̀'ɨ̀ aa kwɛrə aà. 
JHN.8.38	Mə swoŋ aa annù yìi mə mə̀ yə a mbo Taà aà. La nɨ̀ bâŋnə̀ ŋ̀ghɨrə aa annù yìi mə taà ghùù a swoŋ nɨ a mbo bù aà.”
JHN.8.39	Bo kwi'i ghu mbo mə, “Taà yì'ì à nɨ aa, Abraham.”
JHN.8.39	Yesu a kwi'i mə, à laa mbə mə nɨ̀ bə aa bɔɔ bɨ Abraham, boŋ nɨ ghɨrə mbuu ɨnnù jìi mə à lɛ sɨ ghɨ̀rə aà. 
JHN.8.40	Lâ nɨ bâŋnə̀ ǹlɔɔ nɨ̂ ǹzwìtə mə̀, ŋù yìi mə mə̀ nɨ̀ ghu wa yìi mə mə̀ swǒŋ nɨ̂ŋ̀koŋ ya mə mə̀ lɛ nyu'u a mbo Nwì a mbo bù aà! Ma yû kaa à sɨ̌ annù mə Abraham à lɛ ghɨ̀rə̀ bə̂! 
JHN.8.41	Nɨ ghɨ̀rə aa annù yìi mə taà ghùù à lɛ ŋkɨ ŋghɨrə aà.”
JHN.8.41	Bo kwi'i mə, “Kaa bì'ì sɨ̌ bɔɔ bɨ àkwàrə bə̂, bì'ì tswe aa tsì'ì nɨ̀ Tà yî mɔ̀'ɔtə̂, a bə Nwì.”
JHN.8.42	Yesu a swoŋ mə, “À laa bə mə Nwì à nàŋsə mbə aa tsi'ì Taà ghùù, bəə boŋ nɨ kɔ̀ŋə̀ nɨ̂ ghâ, ǹloŋ mə mə̀ lò aa a mbɛ̀ɛ Nwì ǹzi ntswe faà tsɨ̂tsɔ̀ŋə̀. Kaa mə̀ lɛ ŋwa'ǎ aa nɨ̀ àtû ya zì, a gha aa a lɛ ntoo Nwî. 
JHN.8.43	Nɨ̀ sɨ̌ annù yìi mə mə swoŋə zi aa a ya aa ɛ? Tɨgə a ghɨrə aa mə kaa nɨ̀ sɨ lɔ̀ɔ̀ a nyu'u nɨ̀ghàâ nâ aa ɛ? 
JHN.8.44	Nɨ̀ bə aa bɔɔ bɨ taà ghùù, Satan, nɨ kɨɨ nlɔɔ ŋghɨrə aa annù yìi mə taà ghùù a ghɨ̀rə aà. Ǹlɔgɨnə tsi'ì a mbìi mbìì, taà ghùù à lɛ mbə aa ŋgàŋnzwitə bə̂. Kaa bo ànnù nɨ̂ŋkoŋ sɨ̀ nɨ̂ ànnǔ tsu tswê, ǹloŋ mə kaa annù nɨ̂ŋkoŋ kaa a sɨ̀ ghu nu tswê. A yi tɨ swoŋə abaŋnənnù aa, a ghɨrə̀ aa tsi'ǐ annù yìi mə a tswe ghu nû aa, ǹloŋ mə à bə aa ŋ̀gàŋàbaŋnənnù, ŋ̀kɨ mbə aa ta bɨ̀ ɨ̀baŋnənnù. 
JHN.8.45	La tsǒ mə mə swoŋ aa annù nɨ̂ŋkoŋ aa, kaa nɨ̀ wa'à biì. 
JHN.8.46	Ŋù nɨ̀ bù yìi mə à tse swoŋ mə mə̀ ghɨ̀rə̂ ànnù yî bɨ aa, à nɨ wò aa ɛ? M̀bə mə ka nswoŋə aa ànnù nɨ̂ŋkoŋ nɨ̀ tɨgə̀ wa'à bii aa a ya aa ɛ? 
JHN.8.47	Ŋù yìi mə à tswe bo Nwì aa, a yu'u nɨghàà nɨ Nwî, lâ, kaa nɨ̀ sɨ̀ aa bǔ bɨ̀ Nwì tswê, à nɨ annù yìi a ghɨrə kaa nɨ̀ wa'à nɨ̀ Nɨ̀ghàà nɨ Nwî yu'ù aà.”
JHN.8.48	BaYuda betə̀ Yesu mə, “Bì'ì ghɨrə̀ ǹtɛ'ɛ mbaa wa'à swoŋ mə, ò nɨ ŋù Samaria, àzwì yî bɨ a kɨ̂ ǹtswe a ato'o wò aa ɛ?”
JHN.8.49	Yesu a kwi'i mə, “Kaa àzwì yî bɨ kaa a sɨ̌ a ato'o mə̀ tswê. Mə gha'asə aa bə̂ Taà, lâ nɨ̀ bâŋnə̀ ǹtsa'a nɨ̂ ghâ. 
JHN.8.50	Kaa mə̀ sɨ aa nɨ̀gha'à na lɔ̀ɔ̀. La ŋù yì mɔ'ɔ a à tswe ghu mə a lɔ̀ɔ̀ nɨgha'à na ŋkɨɨ nsa'a nɨ̂ ɨ̀sa'â ghâ. 
JHN.8.51	Mə̀ swoŋ tsi'ì ànnù nɨ̂ŋkoŋ a mbo bù mə, ŋù yìi mə a lə̀ə nɨghàà na aa, kaa à ka yǐ wa'à nɨwo burə nyə yə.”
JHN.8.52	BaYuda bya bɨ swoŋ ghu mbo mə, “Bì'ì nàŋsə̀ mə̂ nzi tsɨ̂tsɔ̀ŋ mə demon à tswe a to'o wò. Abraham à lɛ ŋkwo, ŋ̀gǎŋntoo Nwî ɨ kɨ ŋkwokə, lâ ò bâŋnə̀ ǹswoŋə nɨ mə, ŋù yìi mə a lə̀ə̀ nɨghàâ no aa, kaa à ka yǐ wa'ǎ nɨwo ywe'etə̀! 
JHN.8.53	Taà yì'ì Abraham à lɛɛ̀ kwo, o lɔ̀ɔ̀ aà ǹswoŋ mə ò tsyàtə Abraham aa ɛ? Ŋ̀gǎŋntoo Nwî tsɨ̀m ɨ lɛɛ̀ ŋ̀kɨ ŋkwokə. Ò mɔ̀ɔ̀ntə mə ò bə aa wò aa ɛ?”
JHN.8.54	Yesu a kwi'i mə, “Mə̀ laa kɨ lɔ̀ɔ̀ aà nɨ̀gha'à na mə̀mbɔŋ boŋ nɨ̀gha'à na nya nɨ ka tsyà tsi'ì àdàŋə̀ àdàŋə̀. Ŋù yìi mə a gha'asə nɨ̂ gha aa, à laa mbə aa Taà, wa yìi mə nɨ twoŋə nɨ Nwìŋgɔ̀ŋ ghùù aà. 
JHN.8.55	Kaa nɨ̀ tɛ'ɛ wa'à yi zî, la mə̀ zi yi. M̀bə mə̀ swoŋ mə, mə̀ sɨ̀ yi zi, boŋ mə̀ bə aa ŋgàŋàbaŋnənnù tsǒ bù. Lâ mə̀ zi yi, ŋ̀kɨɨ ləə nɨ nɨ̀ghàâ ni. 
JHN.8.56	Taà ghùù Abraham à lɛ ndorɨtə a nyə nòò yìi mə mə̀ lɛ ntswe nɨ̂ zi ghu aà; à lɛ ŋkɨ nyə, ŋkɨ ndorətə.” 
JHN.8.57	Bo swoŋ ghu mbo mə, “Kaa ò bùrə tɨ ɨ̀lòò mɨghum mi ntaà bə, m̀baŋnə nswoŋ mə, ò lɛɛ̀ ǹyə Abraham lɛ?”
JHN.8.58	Yesu a kwi'i mə, “Mə̀ swoŋ tsi'ǐ annù nɨ̂koŋ a mbo bù mə, ‘m̀bɔŋ tâ bɨ̀ jwe Abraham boŋ mə̀ nɨ yu wa mə nɨ ghu aà.’”
JHN.8.59	À swòŋ mə̂ laà, bɨ bwɛɛ̀ ŋ̀gɔ̀'ɔ̀ ǹlɔɔ mə bɨ tumtə yi ghu, a bə̀ə̀rə̀ m̀bwɛ yi, ǹtɨgə mfɛ'ɛ yi wa mûm ǹdâmà'anwì.
JHN.9.1	Yesu à kà mə aa ntsya, nyə ŋû yìi mə bɨ lɛ njwe a fə'ə̀, 
JHN.9.2	ŋ̀gǎŋyəgə̂nnù ji ɨ betə̀ yi mə, “Rabbi, aa ɨbɨ wo mə ɨ lɛ ŋghɨ̀rə̀ bɨ jwî ŋû ghû a fə'ə̀ aa ɛ?” Ɨbɨ ɨ lɛ mbaa aà m̀bə aà yi kə̀ yì taà yì bô ǹdè yì aa ɛ?” 
JHN.9.3	Yesu a kwi'i a mbo bo mə, “Kaa àfə̀'ə̂ yi a sɨ̀ nɨ̂ ànnǔ tsu tswê ǹloŋ ɨbɨ̂ yi kə̀ yî taà yi bô ǹdè yì bə̂. À fə̀'ə̀ aa mə tâ bɨ̀ tsya a njɨ̌m àfə̀'ə̂ yi, nyə mɨda'a mɨ Nwî. 
JHN.9.4	Tsǒ mə nòò à burə a si'inə̀ aa, a ku'unə mə tâ bì'inə̀ ka mfa'a ɨfà'à ŋû yìi mə à too gha aà; ɨ̀tugə ɨ fii nzi ajàŋ yìi mə kaa ŋù à kaa wa'ǎ ɨfà'à bû ŋ̀ka mfa'a. 
JHN.9.5	M̀bə yìi mə̀ tswe fàa mûm m̀bi aa, mə̀ nɨ̂ ŋ̀kà'a m̀bî.” 
JHN.9.6	Yesu à swòŋ mə̂ ma mùu ajàŋ aa, ǹtwu mɨtwɛ a nsyɛ, nta'anə atsətsa'a ghu; ǹlɔgə atsɨ̀tsa'a ya, nyɔ'ɔ mi'i mɨ ŋû wa ghu 
JHN.9.7	ǹswoŋ ghu mbo mə, “Ghɛɛ nsì'i nsî gho a mûm àtsòòlə Siloam.” (Ǹji'ì ɨ̀kùm ma ghû ɨ̀ bə aa mə “ǹtoò.”) Maa ajàŋ, ŋù wa a ghɛɛ̀, ǹsi'i nsî yi, m̀bu ŋka mbɨɨ ntɨgə nyə nɨ̂ ɨ̀dɨ̀gə̀.
JHN.9.8	Bǎmbɛ̀ɛ̀ ǹdùgə bi bo bɨ̀ bə̀ bìi mə bɨ lɛ sɨ yə nii, a lɔɔ̀ nɨ̂ ǹjoo a mbii aa, bɨ betə̀ mə, “À sɨ̀ ŋû wa mə à kɨ̀ sɨ tswe nɨ a mbɛ̀ɛ̀ mânjì ǹlɔɔ nɨ njoo aa a ghu aà bə aa ɛ? 
JHN.9.9	Bǐ mɔ'ɔ bɨ kwi'i mə, “À nɨ ghu,” la bǐ mɔ'ɔ bɨ swoŋ mə, “Ŋ̀gaŋ kaa à sɨ̀ ghu bə̂; à bə aa bə finə.” La ŋù wa yumbɔŋ a bâŋnə̀ ǹswoŋ mə, “Mə̀ bə aa ŋù ma wâ.” 
JHN.9.10	Bo betə̀ yi mə, “Ò tsya aa mə akə mbɔŋ mi'ì mo ŋa'anə tsɨ̂tsɔ̀ŋə̀ aa ɛ? 
JHN.9.11	A kwi'i a mbo bo mə, “Ŋù wa mə bɨ twoŋə nɨ Yesu aa, à ghɨrə ŋghɨ̀rə atsɨtsa'a, nyɔ'ɔ mi'ì ma ghu, ǹswoŋ mə tâ mə̀ ghɛɛ nsi'i nsî gha a atsòòlə Siloam. Mə̀ ghɛ̀ɛ̀ mə̂, ŋ̀ghɛsə ǹsì'ì ǹsî gha aa, ǹlɔ̀gɨ̀nə̀ ǹtɨgə nyə ɨdɨgə.” 
JHN.9.12	Bɨ betə̀ yi mə, “Yesu ghuu, à fə̀ aa ɛ?” A kwi'i mə, “Kaa mə̀ sɨ̀ zî.”
JHN.9.13	Bɨ lɔgə̀ ŋû wa mə à lɛ mfə̀'ə̀ ǹlɔgɨnə a mbɔrə aa, ŋghɛ̀ɛ̀ nɨ ghu a mbo baFarɨsai. 
JHN.9.14	Ǹjwi ya mə Yesu à lɛ nta'anə atsɨtsa'a ŋghùrə mfə̀'ə̀nə̀ wa ghu, a lɔgɨ̀nə̀ ǹtɨgə nyə ɨdɨgə aa, ɨ̀ lɛ mbə aa ǹjwîŋgɔ̀ŋə̀. 
JHN.9.15	BaFarɨsai, yaa ŋgaa, bɨ ghɛɛ̀ nɨ̂ m̀bìì ŋkɨ mbetə ŋû wa mə à ntsyà aa mə akə mbɔŋ kɨ yə ɨdɨgə aa ɛ. A kwi'i a mbo bo mə, “À ghɨrə nyɔ'ɔtə mi'î ma nɨ̀ àtsɨtsa'a; à yɔ̀'ɔ̀tə̀ mə̀ aa, mə̀ si'ì ǹsî gha, ǹtɨgə nyə nɨ̂ ɨ̀dɨ̀gə̀ tsɨ̂tsɔ̀ŋə̀.”
JHN.9.16	BaFarɨsai bî mɔ'ɔ bɨ swoŋ mə, “Kaa ŋù yìi mə à ghɨ̀rə annù ma yû aa kaa mbə wa'à aa mbo Nwì lô, ǹloŋ mə kaa à sɨ nɔ̂ŋsə̀ ǹjwîŋgɔ̀ŋ ləə.” La bo bî mɔ'ɔ bɨ betə̀ mə, “M̀bə ŋù yìi mə à nɨ ŋgàŋghɨ̀rə̂ ɨ̀nnù ji bɨ a kâ ŋ̀ghɨrə ɨlènsə̀ tsi'ì tsǒ juà aa mə akə aa ɛ?” Ma mùu ajàŋ, àyàtə̀ a lɛ ntɨgə mfɛ̀'ɛ̀ a tɨtɨ̀ɨ bo.
JHN.9.17	BaFarɨsai bû ŋ̀ghɛɛ nɨ̂ m̀bìì m̀betə ŋû wa mə, “Tsǒ mə à ghɨ̀rə ŋŋa'a mi'ì mo aa, ò swǒŋ mə akə nloŋ ŋgaà yì aa ɛ?” Ŋù wa a kwi'i a mbo bo mə, “À nɨ ŋ̀gàŋntoò Nwì.”
JHN.9.18	Kaa Bɨ̀sa'a bɨ ala'a bɨ baYuda bɨ lɛ wa'à kɔ̀ŋ mə mbə bɨ bii mə ŋù wa à lɛ mfòò m̀fə'ə mbɔ̌ŋ bǔ kɨ yə ɨdɨgə ɨ ywe'e a noò yìi mə bɨ lɛ ntwoŋə taà yì bô ǹdè yì, 
JHN.9.19	m̀betə waa mə, “Ŋù ghû àa tsi'ì mû ghùù aa ɛ? Nɨ̀ swǒŋ mə bɨ lɛ njwe yi aa a fə'ə̀, à tɨgə̀ ǹtsya aa la tsɨ̂tsɔ̀ŋ m̀bɔŋ kɨ yə ɨdɨgə aa ɛ?
JHN.9.20	Taà yì bô ǹdè yì kwi'i mə, “Bì'ì zi mə à nɨ mû yì'ì, ŋ̀kɨ nzi mə bì'ì lɛ njwe yi aa a fə'ə̀, 
JHN.9.21	lâ kaa bì'ì sɨ̌ ajàŋ yìi mə à tsya mbɔŋ kɨ yə ɨdɨgə tsɨ̂tsɔ̀ŋ aa zî. Kaa wa'ǎ ŋû yìi mə à ŋà'a mi'ì mi aa kɨ nzi. Nɨ̀ betə yi; à tɨ̀gə̂ ǹdɨɨ̀, m̀bə à tse kwi'i yumbɔŋə̀!” 
JHN.9.22	Taà yì bô ǹdè yì lɛ nswoŋ ma mùu ajàŋ aa nloŋ mə bɨ lɛ sɨ bɔ'ɔ bɨsa'a bɨ ala'a bɨ baYuda, ǹloŋ mə à lɛ tɨ bə aa, boŋ bô tàŋtə̀ mə̂ mə, Ŋù tsù yìi mə à bìi, nswoŋ mə Yesu à nɨ̂ Àyɔ'ɔ̀ Nwì wa aa, boŋ bɨ kaa fi'i yi a mûm ǹdâŋghòtə bo. 
JHN.9.23	A bə̂ ǹji'ì ànnù yìi mə taà yì bô ǹdè yì lɛ nswoŋ mə, “À tɨgə ndɨɨ; nɨ̀ betə yi aà.”
JHN.9.24	Bo bû ŋ̀kwatə ntwoŋə ŋû wa mə bɨ lɛ njwe a fə'ə̀ aa ŋgaa jìi mə ɨ ywe'e ji baa aa, nswoŋ ghu mbo mə, “Gha'asə Nwi, nswoŋə annù nɨ̂ŋkoŋə̀ yô! Bì'ì zi mə ŋù ghû mə à ghɨ̀rə ŋghùrə̀ gho aa, à nɨ̂ ŋ̀gàŋghɨ̀rə ɨ̀nnù jî bɨ̂.”
JHN.9.25	Ŋù wa a kwi'i mə “Kaa mə̀ sɨ̀ gha zi mə ŋù ghû à nɨ ŋgàŋghɨ̀rə ɨ̀nnù jî bɨ kə̀ à sɨ̀ ghu bə̂. Ànnù yî fùùrə̀ yìi mə mə̀ zi aa a nɨ mə; mə̀ lɛ mfə̀'ə̀, lâ, tsɨtsɔ̀ŋ, mə yə ɨdɨgə.”
JHN.9.26	Bo betə mə, “À ghɨ̀rə ŋghɨ̀rə̀ aa mə akə a nu wò aa ɛ? À ghɨ̀rə ŋŋa'a mi'ì mo aa mə akə aa ɛ?”
JHN.9.27	A kwi'i a mbo bo mə, “Tɨgə mə̀ bà mə aa swoŋ a mbo bù, kaa nɨ̀ wa'a nɨ̀ ghuu kɔŋə̀ nɨ a nyu'utə̀! Ǹji'ì ànnù yìi mə nɨ bù ǹlɔɔ mə mə̀ kwatə aa, à nɨ̂ àkə̀ aa ɛ? À bə tsò nɨ kɨɨ nlɔɔ nɨ m̀bə̂ ŋ̀gǎŋyəgə̂nnù ji aa ɛ?”
JHN.9.28	À kwì'ì mə̂ laà aa, bɨ bəgɨ̀tə̀ yi, ǹswoŋ mə, “Ò nɨ ŋ̀gàŋyəgə̂nnù m̀bâ ma wa yì mɔ̀'ɔ̂; la a mbo bì'ì, bì'ì bə aa ŋgǎŋyəgə̂nnǔ Moses. 
JHN.9.29	Bì'ì zi mə Nwì à lɛ ŋghàà a mbo Moses; lâ ŋ̀ghɛɛ nɨ̂ m̀bâ ghû, kaa bì'ì tɛ'ɛ wa'ǎ adɨgə yìi mə à lo ghu aa zî.
JHN.9.30	Ŋù wa a kwi'i a mbo bo mə, “Ànnù muù à nɨ̂ ànnu mə a tsya ghâ.” Kaa nɨ̀ sɨ adɨgə yìi mə à lo ghu aa zî, la a bâŋnə̀ ghurə gha nɨ̀ àfə̀'ə̂ ya!
JHN.9.31	La bì'inə̀ zi tsi'ì sɨgɨ̀nə̀ mə kaa Nwì à sɨ annù a mbo ŋgǎŋghɨ̀rə ɨnnù jî bɨ yu'utə; La ŋu yìi mə a bɔ'ɔ nii ŋkɨɨ ŋghɨrə nɨ̂ ɨ̀nnù jìi mə a lɔ̀ɔ̀ aà, Nwi a yu'utə annu ghu mbô.
JHN.9.32	Ǹlɔgɨnə a mbè'ènə mbi, kaa ŋù tsù lɛɛ̀ wa'à yu'u mə ŋù tsù à lɛɛ̀ ŋ̀ŋa'a mi'i mɨ ŋû yìi mə bɨ lɛ njwe a fə'ə aa a kâ ǹyə ɨdɨgə! 
JHN.9.33	M̀bə ŋù ghû a tuu aa a mbo Nwì lǒ, boŋ kaa mbə a wa'à zî àjàŋ yìi mə mbə yu ghɨrə̀ ànnù tsi'ì tsǒ yuà.”
JHN.9.34	Bo kwi'i ghu mbo mə, “Bɨ lɛ njwe gho aa a mûm ɨ̀bɨ yìi ɨ swerə- ò tɨgə̀ ǹlɔɔ aà ŋ̀ka ndɨ̀'ɨ̂ yi'i aa ɛ?” Bɨ swòŋ mə mə laa, mfurə yi a mûm ǹdâŋghòtə bo.
JHN.9.35	Yesu à yù'ù mə annù yìi mə a lɛ mfɛ̀'ɛ̀ aa, ǹlɔɔ ŋû wa, m̀betə yi mə, “Ò nɨ̌ŋ ǹtɨɨ̂ gho a nu Mu Ŋù aa ɛ?”
JHN.9.36	Ŋù wa a kwi'i ghu mbo mə, “Swoŋə ŋû yìi mə Mu Ŋù à nɨ ghu aa, a mbo mə̀, Taà ghà, ta tâ mə̀ bii yi.”
JHN.9.37	Yesu a swoŋ ghu mbo mə, “Ò yə̀ mə̂ yi, wa à nɨ yu yìi mə a ghàà a mbo wò tsɨ̂tsɔ̀ŋ aà.”
JHN.9.38	Ŋù wa a swɛtə̀ mɨ̀ku'ùtə̀ mi a nsi Yesu ǹswoŋ ghu a mbo mə, “M̀mà'àmbî, mə̀ bìî!”
JHN.9.39	Yesu a swoŋ mə, “Mə̀ lɛ nzì fàa mbi aa a mə bɨ ka nsa'a bə̂, mə tâ bɨ̀fə̀'ə̀nə̀ ka nyə ɨdɨgə, tâ bə̀ bìi mə bɨ bàŋnə̀ ǹyə ɨdɨgə aa, tâ bɨ̀ fə'ə.”
JHN.9.40	BaFarɨsai bî mɔ̀'ɔ bìi mə bɨ lɛ ntswe ghu nyu'u ajàŋ yìi mə à swoŋ ma mùu ajàŋə̀ aa, bɨ betə̀ ghu mbo mə, “Bì'ì mɔ̀ɔ̀ntə mə kaa ò sɨ lɔ̀ɔ̀ aà nswòŋə mə bì'ì kɨ mfə̀'ə̀ aa ɛ?”
JHN.9.41	Yesu a kwi'i a mbo bo mə, “À laa bə mə nɨ̀ fə̀'ə boŋ kaa ɨ̀sa'a ɨ sɨ a nu bu kuu; la mbə yìi mə nɨ bàŋnə̀ mmɔɔntə nɨ mə nɨ yə ɨdɨgə aa, àa ǹji'ì ànnù yìi mə ɨ̀sa'a ɨburə a nu bù.”
JHN.10.1	Yesu a swoŋ mə, “Mə swoŋ aa tsi'ǐ annù nɨ̂ŋkoŋ a mbo bù; ŋù yìi mə à sɨ bə a ntsǔ ŋkya tsyà ŋ̀kuu nɨ a ŋkya mbînjə̀rə̀, m̀baŋnə ŋkɔ'ɔ nɨ bə a atu ŋkya ŋkuu aa, à nɨ̂ ǹyə̀rə̂, ŋ̀kɨ mbə àŋgǎmɨghee. 
JHN.10.2	Ŋù yìi mə a tsyǎ a ntsǔ ŋkya, ŋkuu nɨ a ŋkya mbi aa, à nɨ̂ ǹtsèè m̀bî. 
JHN.10.3	Ŋù yìi mə a bɛ ntsǔ ŋkya aa, a ŋa'à nɨ̀ ǹtsǔ ŋkya mbo bo; m̀bi jya ɨ yu'ù nɨ̀ ǹjì yì, a twoŋ nɨ̂ waa a mɨkumə; ǹtɨgə ntsyasə nɨ̂ waa ɨ fɛ'ɛ̀. 
JHN.10.4	Nòò yìi mə à fì'ìsə̀ mə̂ waa laa, a kâ ŋ̀ghɛɛ nɨ a mbìì, m̀bi jya ɨ tɨgə̀ ǹyoŋə, ǹloŋ mə ɨ zî ǹjì yì aà. 
JHN.10.5	Ŋ̀gɨ̀ɨ̀ à bə zì boŋ kaa ɨ sɨ̀ yi yoŋə̀, m̀baŋnə ŋkhə̀ nɨ̂ yi khə̀, ǹloŋ mə kaa ɨ sɨ̌ njì ŋ̀gɨ̀ɨ̀ zi aà.”
JHN.10.6	Yesu à lɛ nswoŋ nɨghàà nî nǎnaa ma nû a mbo bo, la kaa bo wa'ǎ annù yìi mə à lɛ sɨ swoŋ a mbɔ bo aa zî.
JHN.10.7	Yesu a bû ŋ̀kwatə nswoŋ mə, “Mə swoŋə aa tsi'ǐ annù nɨ̂ŋkoŋ a mbo bù: Mə̀ nɨ ntsǔbù'ù a mbô m̀bînjə̀rə̀. 
JHN.10.8	Bə̀ bɨ̀tsɨ̀m bìi mə bɨ lɛ ntsyǎ mbìì yà aa, à nɨ bɨ̀yèrə ŋkɨ mbə bɨ̂ŋgâmɨghee. La kaa mbi jya ɨ lɛ wa'ǎ njì yàà yu'utə̀. 
JHN.10.9	Mə̀ nɨ̂ ǹtsǔbù'ù. Ŋù yìi mə à tsyà nɨ mə̀ ŋ̀kuu aà, à ka yweenə; àa kɨ kuu ɨ kɨɨ fɛ̀'ɛ, ɨ kɨɨ yə nɨ̂ ŋ̀gɛ̀ɛ̀ yî sɨgɨ̀nə̀ a ŋkurə̂. 
JHN.10.10	Ǹyərə a kɨɨ nzi aa tsi'ǐ a nyə̀rə, ɨ zwitə, ɨ kɨɨ ta ŋgɨ'ɨ ghu. Lâ mə̀ zǐ aa mə tâ bɨ̀ tswe nɨ ǹtswêntɨ̀ɨ̀- ǹtswêntɨ̀ɨ̀ yìi mə ɨ̀ luu aà.
JHN.10.11	“Mə̀ nɨ ǹtsèè m̀bi yì ǹsɨgɨ̀nə̀. Ǹtsèè mbî yì nsɨgɨ̀nə̀ a kɔ̀ŋə̀ nɨ̂ mfâ ǹtswêntɨ̀ɨ̂ yì mbɨ'ɨ ŋkwitu mbinjə̀rə̂ ji. 
JHN.10.12	Ŋù àfà'à yìi mə bɨ twu nìi twu, kaa a wa'ǎ ntsèè m̀bi bə, kaa wa'ǎ mbɔ̂ŋ m̀bi kɨ mbə aa, à bə yə naàŋgwyɛ̀ tâ ɨ̀ ka nzi, boŋ à mà'àtə̂ m̀bi jya ŋkhə̀ yi; nààŋgwyɛ̀ ya ɨ kô m̀bi jya, àbùgə̀ a kɨ̂ ǹja'anə.
JHN.10.13	Ŋù wa mə bɨ twu nìì twu aa, a khə̀ nìi aa nloŋ mə kaa mbi jya sɨ̌ ji bə kaa a wa'à kɨ̀ɨ̀ ǹlaŋtə nɨ̂ ànnù ǹloŋ ŋgaa yàà aà.
JHN.10.14	Mə̀ nɨ̂ ǹtsèè m̀bi yì ǹsɨgɨ̀nə̀, mə̀ zi mbî jyâ, ɨ kɨ̂ ǹzi ghâ, 
JHN.10.15	a kɨ̂ mbə ajàŋ yìi mə Taà ghà à zi gha mə̀ kɨ̂ ǹzi Taà ghà aà. Mə̀ kɔ̀ŋə̂ m̀fâ ǹtswə̂ntɨɨ yà ɨ kwo mbɨ̀'ɨ ŋkwitû waa. 
JHN.10.16	M̀bî ja ji mɔ'ɔ ɨ tswe ghu jìi mə kaa ɨ sɨ̀ mum àkàrə mbi yulà tswê. Mə̀ tswe nɨ̀ ŋ̀kɨ nlɔ̀gə̂ waa ɨ kɨɨ zì nɨ ju; ɨ ka tɨgə yu'u nɨ̂ ǹjì yà, ɨ tɨgə bə akàrə mbi yì fùùrə̀, ɨ kɨɨ tswe nɨ̂ ǹtsèè m̀bi yì m̀fùùrə̀.
JHN.10.17	“Ànnu yìi Taà ghà à kɔ̀ŋə gha aa à nɨ mə mə kɔ̀ŋə mfâ ǹtswêntɨ̀ɨ̀ yà tǎ bɔ̌ŋ bǔ kwɛrə fu. 
JHN.10.18	Kaa ŋù tsù m̀bə wa'ǎ ntswêntɨ̀ɨ̀ yà a mbo mə̀ kwɛrə̀. Mə̀ aa fa ntswêntɨ̀ɨ̀ yà aa tsi'ǐ a ŋkɔ̀ŋə mə̀. Mə tswe nɨ̀ mɨ̀dà'à mə mbə mə̀ fâ, ŋ̀kɨ ntswe nɨ mɨ̀dà'à mə mbə mə̀ bû ŋ̀kwɛrə fu. Àâ ànnù yìi mə Taà ghà à swǒŋ mə ta mə̀ aa ŋghɨrə aà.”
JHN.10.19	Ma nuà nɨ̀ghàà nɨ bû ǹzi nɨ̂ ǹyàtə a tɨtɨ̀ɨ baYuda byâ. 
JHN.10.20	Bo bî ghà'àtə̀ lɛ sɨ swoŋə nɨ mə, “À tswe nɨ̀ àzwì yî bɨ̂! A baanə aà bàànə̀! Nɨ yu'utə nɨ̂ ànnù yìi mə a swoŋ aa a ya aa ɛ?”
JHN.10.21	La bǐ mɔ'ɔ bɨ swoŋə̀ nɨ mə, “Ŋù yìi mə à tswe nɨ̂ àzwì yî bɨ aa kaa mbə wa'à lalà ka ŋghaa! M̀bə àzwì yî bɨ a ghɨrə̀ bɨ̀fə̀'ə̀nə̀ ka ǹyə ɨdɨgə aa ɛ?”
JHN.10.22	À lɛ mbə maà noò laa, a bə nòò m̀fə'ə̀, ŋ̀kɨ bə noò yìi mə bɨ lɛ sɨ jɨ ɨkoò ǹsì'ìtə̂ ǹdâmà'a Nwì a Yerusalem aà. 
JHN.10.23	Yesu à lɛ sɨ ghantə ntəə ŋkɔ'ɔ mbu nsɨgə wa adɨgə mə bɨ lɛ sɨ twoŋə nɨ̂ ǹtsǔ abu'u Solomon aà. 
JHN.10.24	BaYuda bɨ ghotə̀ ŋ̀karɨsə yi mbetə yi mə, “Ò ka lə̀ə̀ yi'i a njɨm ɨ ywe'e aa a noò à kə̀ aa ɛ? Swoŋ tâ à laa atu bì'ì: ò bə aa Àyɔ'ɔ̀ Nwì wa aa ɛ?”
JHN.10.25	Yesu a kwi'i a mbo bo mə, “Mə̀ fòò mə̂ ǹswoŋ a mbo bù la kaa nɨ̀ wa'ǎ annù yìi mə mə̀ swòŋ aa biì. Mɨ̀fà'à mìi mə mə fà'a nɨ̂ ɨ̀kǔm Taà ghà aa, mɨ dɨ̀'ɨ̀ nɨ̂ ŋû yìi mə mə̀ nɨ ghu aà; 
JHN.10.26	la kaa nɨ̀ wa'à biì ǹloŋ mə kaa nɨ̀ sɨ̌ mbînjə̀rə̂ jya bə aà. 
JHN.10.27	M̀bî ja ɨ yu'u nɨ̂ ǹjì yà; mə̀ zî waa, ɨ kɨɨ̀ ǹyoŋə nàâ. 
JHN.10.28	Mə fa nɨ̂ ǹtswêntɨ̀ɨ̀ yìi mə ɨ̀ lwì'i nɨ̂ŋkoŋ aa a mbo bo, kaa tâ bo yi wa'à kwô bə̂. Kaa ŋù tsù kaa a yǐ wa'à waa a mbo mə̀ twɛɛ ŋkwɛrə. 
JHN.10.29	Taà ghà yìi mə à fa waa a mbo mə̀ aa, à tswe nɨ̀ àdà'à ǹtsyatə njoò ɨ̀tsɨ̀mə̀, kaa ŋù tsù sɨ̀ ghu tswê yìi mə mbə a twɛɛ̀ waa a mbo Taà ghà ŋ̀kwɛrə. 
JHN.10.30	Mə̀ nɨ Taà ghà, bì'i yu bə aa ayoo yì fùùrə̀.” 
JHN.10.31	BaYuda bya bɨ yù'ù mə̂ ma laa, mbwɛɛ ŋgɔ̀'ɔ̀ mə bɨ bǔ tumtə yi ghu. 
JHN.10.32	Yesu a swoŋ a mbo bo mə, “Mə̀ ghɨ̀rə̀ mə ɨ̀nnù jî ghà'àtə̀ jǐ sɨgɨ̀nə a nsi mi'i bù, jìi mə Taà ghà à fa mə tâ mə̀ ghɨrə; àa yuu annù a tɨtɨ̀ɨ ɨ̀nnù ma jû yìi mə a ghɨrə ǹtɔ̀ŋə̂ ghuu ɨ lwî nɨ̀ tɨgə̀ ǹlɔɔ a tumtə gha aa ɛ?
JHN.10.33	Bo kwi'i ghu mbo mə, kaa bì'ì sɨ lɔ̀ɔ̀ a ntumtə̂ gho aa nloŋə ànnù yî sɨgɨ̀nə̀ ma yû yî tsu mə ò ghɨ̀rə aa. Lâ bì'i lɔ̀ɔ ntumtə̂ gho aa nloŋ mə ò bə̀gɨ̀tə Nwî! Ò bə aa tsi'ì ŋùmɨ̀sɔ̀ŋ lâ m̀baŋnə ntɨgə nlɔɔ nɨ̂ ǹlɔ̀gə̂ ɨ̀bɨɨ nû gho mə ò bə aa Nwì!”
JHN.10.34	Yesu a kwi'i a mbo bo mə, “Tɨgə bɨ ŋwa'anə a mûm àŋwà'ànə̀ bɨ̂nɔ̀ŋsə̂ buu mə Nwì à lɛ nswoŋ mə, ‘Nɨ̀ nɨ bɨ̀nwì’?
JHN.10.35	Bì'inə̀ zi mə kaa mbə bɨ wa'ǎ annù yìi mə a tswe a mûm àŋwà'ànə Nwì aa kwensə̀; mbə Nwì a twoŋ bə̀ bya mə à lɛ mfa ntoò yì a mbo bo aa nɨ bɨ̀nwì, 
JHN.10.36	a tsyâ aa mə akə nɨ̀ swoŋ a mbo yu wa yìi mə Tà a tsɔ'ɔ nɨ̂ àyoo afà'â yi, ntoo fàa mûm m̀bi, mə a bə̀gɨ̀tə Nwî, ǹloŋ mə à swòŋə mə, ‘Mə̀ nɨ Mu Nwì’ aa ɛ? 
JHN.10.37	Mbə a bə yìi mə kaa mə sɨ ɨ̀nnù jìi mə Taà ghà à swǒŋ mə tâ mə̀ ka ŋghɨrə aa ɨ kɨ ghɨ̀rə̀, nɨ̀ tsuu mɨ̂ntɨɨ̀ muu a nu mə̀ nnɨŋə. 
JHN.10.38	Lâ m̀bə mə̀ ka ŋghɨrə aa ma juù ɨnnù, ka mə nɨ̀ sɨ̀ gha bii aa, a ku'ùnə̀ mə boŋ nɨ̀ laa mbii ɨnnù jìi mə mə ghɨ̀rə̀ aà, tǎ zi ŋgaa yî mɔ̀'ɔ mə Taà ghà à tswe a mûm mə̀, mə̀ kɨ̂ ntswe a mum Taà.”
JHN.10.39	Bɨ bû ǹlɔɔ mə bɨ baŋnə Yesu, a wi'ìkə̀ m̀bwɛ yi a tɨtɨ̀ɨ bo.
JHN.10.40	Yesu a bû ǹlo ndàŋsə̀ ǹtoo a njii ŋ̀kǐ Jordan, wa adɨgə mə Jɔn à lɛ sɨ murə bə̂ ghu a ŋkì aà, ǹtɨgə ntswe ghu. 
JHN.10.41	Bə̀ bî ghà'àtə̀ lɛ nzì ghu mbô. Bo lɛ sɨ swoŋə nɨ mə, “Jɔn, kaa à lɛ wa'ǎ ɨ̀lensə ŋghɨrə̀, lâ ɨ̀nnù tsɨ̀m jìi mə à lɛ nswoŋ nloŋ ŋgaa ŋù ghuà aa, ɨ fɛ̀'ɛ̀ mə̂ ǹlaa.” 
JHN.10.42	Bə̀ bî ghà'àtə̀ bìi mə bɨ lɛ nzì ghu aa bɨ nɨŋ mɨ̂ntɨɨ̀ myaa ghu nû.
JHN.11.1	Ŋù yî mɔ̀'ɔ à lɛ ntswe ghu, ɨ̀kûm yi ɨ bə Lazarus, ǹtswe nɨ a ala'a Bethany, ŋ̀ghɨrə ŋwò nɨghɔ̀ɔ̀. Bethany ghû à lɛ mbə ala'a yìi mə Mary bo mumaà yì Martha lɛ sɨ tswe ghu aà. 
JHN.11.2	(Mary ma ghû, à nɨ wa mə à lɛ ŋkùrə̀ mɨghurə mɨ àtɨ̀ndùù mya a mɨkòrə Yesu ǹtɨgə nyɛ'ɛ nɨ̂ ɨ̀nǒŋtû ji aà. Lazarus ghû mə à lɛ sɨ ghɔ̀ɔ̀ aa, a lɛ mbə mumaà yì yî m̀bâŋnə̀.) 
JHN.11.3	Bɨ̀jààntə̀ bi bya bɨ lɛ ntoo ŋkɨ̀ɨ̀ a mbo Yesu ǹswoŋ ghu mbo mə, “M̀mà'àmbî, ǹsûkà'â ghò wa mə ò kɔ̀ŋə aa a ghɔ̀ɔ̀.”
JHN.11.4	Nòò yìi mə Yesu à lɛ nyu'u ŋkɨ̀ɨ̀ ghu aa, nswoŋ mə, “Kaa nɨ̀ghɔ̀ɔ̀ nɨ Lazarus nû kaa nɨ ka wa'à aa nɨ nɨ̀wo lwì'ìsə̀; nɨ̀ghɔ̀ɔ̀ nû nɨ zi aa mə nɨ zì nɨ nɨ̀gha'a a mbo Nwì, ɨ kɨɨ bə mânjì yìi mə Mu Ŋù a ka kɨɨ kwɛrə nìi nɨgha'a ghu.”
JHN.11.5	Yesu à lɛ ŋkɔ̀ŋə̀ Martha nɨ mumaà yì Mary nɨ Lazarus. 
JHN.11.6	Ka mə à lɛ ŋkɔ̀ŋə̀ waa tsi'ǐ annù aa, à kwɛ̀rə̀ mə̂ ŋ̀kɨ̀ɨ̀ nɨghɔ̀ɔ̀ Lazarus wa aa, m̀bu ntswe maa adɨgə njwi ji baà. 
JHN.11.7	Ǹjwi jya ji baa ɨ tsyà mə aa, a swoŋ a mbo ŋgǎŋyəgə̂nnù ji jya mə, “Nɨ̀ ghɨrə bì'inə̀ bu mbɨ̀ɨ̀ ŋghɛɛ fu a ala'a Judaea.”
JHN.11.8	Ŋ̀gǎŋyəgə̂nnù ji jya ɨ kwi'i ghu mbo mə, “Rabbi, ò wà'àtə mə kaa agha'a a burətə̀ sa'atə̀ mə, bə̀ bɨ adɨgə ma bya kɨ lɔ̀ɔ ntùmtə wò nɨ̂ ŋ̀gɔ̀'ɔ̀, ò bû ǹlɔɔ nɨ̂ m̀bɨɨ ghɛ̀ɛ̀ ghu aa ɛ?”
JHN.11.9	Yesu a swoŋə a mbo bo mə, “Tɨgə ǹjwi ɨ̀ tswe nɨ̀ ɨ̀bàŋtə̀ noò aa nɨ̀ghûm ǹtsò baa aa ɛ? Maa ajàŋ, ŋù ǹtsɨ̀m yìi mə a kara a si'inə aa, kaa à sɨ mɨkòrə̂ mi tumtə ŋwo nloŋ mə a yə nɨ̂ ŋ̀kà'a mbi ghù. 
JHN.11.10	Lâ ŋù yìi mə a zì nɨ̂ ɨ̀tugə aa, a fɨ̀ŋkə̀ ŋ̀wo ǹloŋ mə kaa à sɨ̀ nɨ̂ ŋ̀kà'à tswê.” 
JHN.11.11	Yesu à swòŋ mə̂ ma laa m̀bù ŋ̀ku'usə mə, “Ǹsûkà'a yì'inə̀ Lazarus a bwii aa bwìì, lâ mə ka ghɛɛ ɨ tsɨ̀gɨ̀tə̀ yi tâ à bɨɨnə fɨlô. 
JHN.11.12	Ŋ̀gǎŋyəgə̂nnù ji ɨ kwi'i ghu mbo mə, “M̀mà'àmbî, m̀bə a ka mbwii aa bwìì boŋ à ka bǔ bɨ̀ɨ̀nə ɨ tswe fu ntɨ̀ɨ̀.”
JHN.11.13	Yesu à lɛ sɨ lɔ̀ɔ̀ aà ǹswoŋ mə Lazarus à kwo aa kwò, lâ ŋ̀gǎŋyəgə̂nnù ji ɨ bâŋnə̀ m̀mɔɔntə mə Yesu a swoŋ aa tsi'ì fɨ̀lo fì bwìì. 
JHN.11.14	Yesu a tɨgə̀ ŋ̀ghɛɛ nɨ̂ m̀bìì ǹlaansə a mbo bo mə, “Lazarus à kwò mə̂, 
JHN.11.15	lâ ǹloŋ ŋkwitû ghuu, mə̀ dòrə̀tə mə kaa mə̀ ghɨrə wa'à bi'i yu tswê, ta tâ nɨ̀ tsya ghu mbii. Tsɨ̂tsɔ̀ŋ nɨ̀ ghɨrə bì'inə̀ ghɛɛ ghu mbɛ̀ɛ̀.
JHN.11.16	Thomas, wa mə bɨ lɛ sɨ twoŋə nɨ mu bɨ̀nwì aa, a swoŋ a mbo ŋgǎŋyəgə̂nnù Yesu jya ji mɔ'ɔ mə, “Nɨ̀ ghɨrə tâ bì'inə̀ yoŋə ndɨ̀'ɨ̀nnù yi'inə tâ bì'inə̀ nɨ̀bo ghɛɛ tà a bə nɨwo, bì'inə̀ nɨ̀bò kwô!”
JHN.11.17	Nòò yìi mə Yesu à lɛ nzì ŋku'u a Bethany aa, nyə mə à lɛ tɨ bə aa boŋ Lazarus à kwò mə̂, bɨ twiŋə̀ yi, ǹjwi ɨ tsyâ ji nɨkwà. 
JHN.11.18	A nlǒ a Bethany ŋghɛɛ nywe'e a Yerusalem kaa à lɛ ŋwa'à bɨ̀kilo metre bi tarə tsyàtə̀, 
JHN.11.19	maa ajàŋ baYuda bî ghà'àtə̀ bɨ lɛ nzì a mbɛ̀ɛ Martha bo Mary a lə'ətə mɨ̀ntɨɨ̀ myaa nloŋ annù nɨwo mumaà wàà wâ.
JHN.11.20	Nòò yìi mə Martha à lɛ nyu'u mə Yesu a zì aà, mfɛ̀'ɛ̀ ŋ̀ghɛɛ a mbòô yi, la Mary a bâŋnə̀ ǹtswe a ndâ. 
JHN.11.21	Martha à ghɛ̀ɛ̀ mə̂ m̀boo Yesu aa ǹswoŋ ghu mbo mə, “M̀mà'àmbî, ò kɨ̀ baa tswe faà boŋ kaa mumaà gha ghû kaa à sɨ̀ kwô! 
JHN.11.22	Lâ mə̀ zi tsi'ǐ annù nɨ̂ŋkoŋ mə, tsi'ì tsɨ̀tsɔ̀ŋ ò bə betə annù yìi mə o lɔ̀ɔ̀ aa, boŋ Nwì à ka fa a mbo wò.”
JHN.11.23	Yesu a swoŋ ghu mbo mə, “Mumaà ghò ghû à ka bǔ bɨ̀ɨ̀nə̀ fu.
JHN.11.24	Martha a kwi'i ghu mbo mə, “Mə̀ zi mə à ka yǐ bɨ̀ɨ̀nə̀ fu a noò yìi mə bɨku bɨ bə̂ ka yǐ yweenə nɨwo a njwî ǹlwì'ìnjɨ̀mə̀ aà.”
JHN.11.25	Yesu a swoŋ ghu mbo mə, “Mə̀ nɨ ǹywèènə nɨ̀ nɨ̀wo, ŋkɨ mbə ntswêntɨ̀ɨ̀. Ŋù ǹtsɨ̀m yìi mə à nɨ̌ŋ ntɨɨ̀ yì a nu mə̀ aa, à ka tswe ntɨ̀ɨ̀, ka mə mbə a tɛ'ɛ ŋkwo kwo. 
JHN.11.26	Ŋù ǹtsɨ̀m yìi mə à ntswe ntɨ̀ɨ̀ ŋ̀kɨ nɨŋ ntɨɨ̀ yì a nu mə̀ aa, kaa à ka yǐ wa'à kwô. Ò bii ma yû ànnù aa ɛ?”
JHN.11.27	Martha a kwi'i mə, “Ɨ̀ɨ̀ŋə, M̀mà'àmbî, mə̀ bìî! Mə̀ bìi mə ò laa mbə Ayɔ'ɔ̀ Nwì, m̀bə Mu Nwì, wa yìi mə à lɛ ntswe nɨ̂ m̀fɛ̀'ɛ fàa mbi aà.”
JHN.11.28	Martha à swòŋ mə̂ ma mùu ajàŋ aa, ŋ̀ŋe'esə mbɨɨ ŋghɛ̀ɛ a ntwoŋ mumaà yì Mary. À ghɛ̀ɛ̀ mə̂ aa nswoŋ ghu mbo mə, “Ǹdɨ̀'ɨ̀nnù à zì mə̂, à laa ŋkɨɨ mbetə nɨ̂ ghô.” 
JHN.11.29	Mary à yù'ù mə̂ aa mburə mbɨɨnə mfɛ̀'ɛ̀ ŋghɛɛ a mbòô yi. 
JHN.11.30	(À lɛ sɨ bə maa noò aa boŋ kaa Yesu kaa à burətə̀ wa ǹjɔ̀'ɔ̀ àla'a ŋghɛ̀ɛ̀ ŋ̀kuu, lâ m̀burə aa tsi'ì wa adɨgə mə Martha à ghɨ̀rə mmà'àtə̀ yi ghu aà.) 
JHN.11.31	BaYuda bìi mə bɨ lɛ ntswe a mûm ǹda bo Mary wa adɨgə nɨwo aa, bɨ yə̀ mə̂ a jàŋ yìi mə à bɨ̀ɨ̀nə ŋka mfɛ'ɛ ŋghɛ̀ɛ̀ aa, m̀mɔɔntə mə a ghɛ̀ɛ̀ aa wa atu nɨsyɛ̀ a nyə̀'ə ghu ntɨgə nyoŋə niî.
JHN.11.32	Nòò yìi mə Mary à lɛ nzì ŋku'u wa adɨgə yìi mə Yesu à lɛ ntswe ghu aa, à yə̀ mə̂ yi aa, ŋwò ghu mɨkòrə̀, ǹswoŋ mə, “M̀mà'ambî, ò kɨ̀ baa bə tswe faà boŋ kaa mumaà ghà kaa à sɨ̀ kwô!”
JHN.11.33	Yesu à yə̀ mə̂ àjàŋ yìi mə Mary bo bɨ̀ bə̀ bya mə bo bo zi aa, bɨ yə̀'ə̀nə̀ aa, ǹjəŋnə ŋkɨ ŋko mɨlɨ̀ŋnə̀ wàà tsi'ǐ annù nɨ̂ŋkoŋə̀. 
JHN.11.34	Yesu a betə̀ waa mə, “Nɨ̀ twìŋə yi aa fə aa ɛ?”
JHN.11.34	Bo kwi'i ghu mbo mə, “M̀mà'àmbî, zǐ nyə̂.”
JHN.11.35	Yesu a yə'ə̀. 
JHN.11.36	Bə̀ bìi mə bɨ lɛ ntswe ghu aa bɨ swoŋ mə, “Nɨ̀ yə̂ àjàŋ yìi à lɛ ŋkɔ̀ŋə̀ yi aà!”
JHN.11.37	La bo bî mɔ'ɔ bɨ swoŋ mə, “À lɛ baa wa'à ghɨ̀rə̀ tâ bɨ̀fə̀'ə̀nə̀ ka nyə ɨ̀dɨ̀gə̀ aa ɛ? À kɨ̀ wa'à kɨ̀ ǹzi a ajàŋ yìi mə mbə yu ghɨrə̀ Lazarus a tswe tɨ kwo aa ɛ?”
JHN.11.38	Àjəŋnə̀ a bû ǹtswa Yesu tsi'ǐ mbə̂ ànnù, a ghɛɛ̀ wa atu nɨsyɛ̀ mə bɨ lɛ ntwiŋə Lazarus ghu aà (nɨ̀syɛ̀ ma nû lɛ mbə aa mborə a mûm ŋ̀gɔ̀'ɔ̀, bɨ kɨ ŋkusə ntsù yi nɨ̂ ŋ̀gɔ̀'ɔ̀). 
JHN.11.39	Yesu à zì mə̂ ghu aa, nswoŋ a mbo bo mə, “Nɨ̀ lɔ'ɔsə ya ŋgɔ̀'ɔ̀ ǹtsù nɨ̀syɛ̀ yâ!” Martha, ǹjààntə ŋkwû ŋù wa, a kwi'i ghu mbo mə, “M̀mà'àmbî, àyà'à a ka lùm si'i si'i ǹloŋ mə à nɨ njwi ji nɨkwà tsɨ̂tsɔ̀ŋ a jàŋ yìi mə bɨ lɛ ntwiŋə aà!”
JHN.11.40	Yesu, a swoŋ ghu mbo mə, “Mə̀ ghɨrə mbaa wa'ǎ a mbo wò swoŋ mə, ò ka yə nɨgha'a nɨ Nwî, mə mbə wò bii aa ɛ? 
JHN.11.41	Bo lɔ'ɔ̀sə̀ ŋ̀gɔ̀'ɔ̀ ya mə bɨ lɛ ŋkusə ntsù nɨsyɛ̀ nya ghu aà. Yesu a ŋɛɛ mi'ì mi a ndəŋ nswoŋ mə, “Taà ghà, mə̀ fa mbɨ'ɨkə a mbo wò, ǹloŋ mə o yu'utə nɨ̂ ànnù yìi mə mə swoŋ aà. 
JHN.11.42	Mə̀ zi mə o yu'utə nɨ̂ ànnù yìi mə mə swoŋ aa ŋgɔ̀ŋ bɨ̀nòò bɨ̂tsɨ̀mə̀, lâ mə lɔ̀ɔ a nswoŋ yulà ànnù tsɨ̂tsɔ̀ŋ aa, nloŋ ŋkwitu nnɔ̀ɔ̀ bə̂ bûlà faà, ta tâ bo bii mə a gha aa a tòo wò.” 
JHN.11.43	À màŋsə̀ mə̂ a nswoŋ ma mùu ajàŋ aa, ǹtwoŋə Lazarus tsi'ì nɨ̂ ǹjì yî ǹtɨ̀ɨ̀, mə, “Lazarus fɛ̀'ɛ nzî!” 
JHN.11.44	Lazarus, a fɛ'ɛ̀, m̀burə nɨ̂ ɨ̀tsə̀'ə̀ jya jìi mə bɨ lɛ ləmtə mbô mi, nɨ mɨ̀kòrə̀ mi, a bɔ̀'ɔ nsî yi ghu mbɔŋ ntwiŋ aà. Yesu a swoŋ a mbo bo mə, nɨ̀ fɛɛ ɨtsə̀'ə̀ jya ghu nu, mmà'àtə̀ yi tâ à ghɛɛ.”
JHN.11.45	BaYuda bya bì ghà'àtə̀ mə bɨ lɛ nzǐ a mbɛ̀ɛ Mary wa adɨgə nɨwo aa, bɨ lɛ nyə annù ya yìi mə Yesu à lɛ ŋghɨ̀rə̀ aa, nnɨŋ mɨ̂ntɨɨ̀ myaa ghu nû. 
JHN.11.46	La bo bî mɔ'ɔ bɨɨ̀ ŋ̀ghɛɛ a mbo baFarɨsai ǹswoŋə annù yìi mə Yesu à lɛ ŋghɨ̀rə̀ aà. 
JHN.11.47	Maa ajàŋ, baFarɨsai bo bɨ̀ bɨlɨɨ bɨ ŋgǎŋmà'a Nwì, bɨ ghɛɛ̀ boonsə bo bɨ̀ ŋgǎŋndasa'a, ǹswoŋ mə, “Bì'inə̀ ka ghɨ̀rə̀ aa mə akə aa ɛ? Nɨ̀ yə ɨ̀leǹsə̀ jî ghà'à ŋgha'a mə ŋù ghû a ghɨ̀rə̀ aà! 
JHN.11.48	Bì'inə̀ bə mà'àtə̀ yi tâ à ka ŋghɛɛ nɨ̂ m̀bìì ma mùu ajàŋ boŋ bə̀ bɨ̀tsɨ̀m ka bii annù yi, tâ bɨ̀tà bɨ ala'a bɨ baRoma bɨ̀ zi nta ŋgɨ'ɨ nɨ̂ ǹdâmà'anwì yì'inə̀ bo bɨ̀ àla'à yi'inə̀!
JHN.11.49	Ŋù nɨ̀bò yî mɔ̀'ɔ yìi mə ɨ̀kûm yi ɨ lɛ mbə Kaifas, m̀bə ŋgàŋmà'a Nwì yî ŋ̀wè maa alòò aa, a swoŋ mə, “Ɨ̀tɨ̀rə ndə jî tsu! 
JHN.11.50	Nɨ̀ sɨ̀ zi mə a bɔŋtə mə tâ nɨ̀ zwitə a ŋû yî m̀fùùrə̀ a atu àbùgə̀ bə̂, ǹtsyatə ajàŋ yìi mə mbə nɨ̀ zwitə̀ àla'à tsɨ̀m aa ɛ?” 
JHN.11.51	Tsi'ì ànnù nɨ̂ŋkoŋə̀, kaa à lɛ wa'ǎ annù ma yû swoŋ aa nɨ̂ ɨ̀tu ɨbɨ̀ɨ nû yi bə̂; m̀bə yìi mə à lɛ mbə ŋgàŋmà'anwì yî ŋ̀wè maa alòò aa, Azwì Nwì a lɛ ŋghɨ̀rə̀ mə tâ à fì'isə ma yû ànnù ǹswoŋ ǹloŋ mə Yesu à lɛ ntswe nɨ̂ ŋ̀kwo a atu baYuda aà, 
JHN.11.52	kaa tâ à wa'ǎ aa tsi'ì baYuda bobo bə̂, à lɛ ŋkɨ ntswe nɨ̂ ŋ̀ghòtə bə̀ bɨ Nwî bìi mə bɨ ja'anə mbi yǔ ntsɨ̀mə̀ aa, ta tâ bo bə ɨbɨɨ nu yì fùùrə̀.
JHN.11.53	Ǹlɔgɨnə maa njwi, bɨ̀sa'a bɨ mɨsa'a baYuda bɨ tɨgə̀ ǹtaŋtə ajàŋ mə bɨ ka zwitə yi. 
JHN.11.54	Maa ajàŋ, Yesu kaa à lɛ sɨ wa'à bù ŋkarə a tɨtɨ̀ɨ baYuda nyɛ̀ntə, à lɛ mbàŋnə̀ m̀ma'atə ŋghɛ̀ɛ a mbɛ̀ɛ̀ àdɨ̀gə̀ yî mɔ'ɔ, a mbɛ̀ɛ̀ ǹta'a mɨwɛ̀ɛ̀ mɨwɛ̀ɛ̀ bɨ twoŋə̀ nɨ̂ ɨ̀kùmə ala'a wa nɨ Ephraim, bo bɨ̀ ŋgǎŋyəgə̂nnù ji bɨ tɨgə̀ ǹtswe ghu.
JHN.11.55	Nòò ɨ̀kòò Passa à lɛ ntɨgə ŋkoontə, bə̀ bî ghà'àtə̀ lô a ala'a ŋkɔ'ɔ ŋghɛɛ a Yerusalem a nlə̀ə nû jyaa ɨ̀ laa ajaŋ mə nɔ̀ŋsə̀ à lɛ ndɨ̀'ɨ̀ aa, mbɔŋ tâ nòò ɨ̀kòò wa ku'u. 
JHN.11.56	Àjàŋ yìi mə bo lɛ sɨ lɔ̀ɔ̀ nɨ̂ Yesu aa, bo bòòntə̀ mə̂ a ndâmà'a Nwì aa, ǹtɨgə mbetə nɨ̂ waa bo nɨ bo mə, “Nɨ̀ mɔ̀ɔ̀ntə mə akə aa ɛ? Nɨ̀ laà mɔɔntə mə à ka zì faa adɨgə ɨkòò aa ɛ?” 
JHN.11.57	À lɛ tɨ bə aa boŋ bɨ̀lɨɨ bɨ ŋgǎŋmà'a Nwì bo bɨ̀ baFarɨsai, bɨ tsə̀rə̀ mə̂ mə mbə ŋù tsù a zi adɨgə yìi mə Yesu à tswe ghu aa, a zî ŋ̀kɛ'ɛnə, ta tâ bɨ̀ baŋnə yi.
JHN.12.1	Ǹjwi ɨ ntɨgə mburə aa ji nto'o mbɔŋ tâ ǹjwî Passa ɨ̀ zi. Yesu à lɛ nzì a Bethany, wa adɨgə mə Lazarus wa yìi mə à lɛ nyweensə nɨwo à lɛ sɨ tswe ghu aà. 
JHN.12.2	Bɨ lɛ nnaŋsə mɨjɨ ghu mbô. Lazarus bo Yesu tswê a atu tɛtɛ̀, Martha a tɨgə̀ m̀fa nɨ mɨ̀jɨ a mbo bo. 
JHN.12.3	Mary à lɛ nlɔ̀gə atɨɨ ntsɨŋ mɨghurə mì lùmtə̀ mi atɨ̀ndɨ̀ɨ̀ mìi mə mɨ lɛ nnaŋsə mbə tsi'ì mì narda aa, ntswentə a mɨkòrə Yesu, ǹlɔŋə ɨnǒŋtû ji ntɨgə nyɛ'ɛ ghu. Àyà'à mɨwurə ya a lɛ mfɛ̀'ɛ̀ ǹluu wa mûm ǹdâ. 
JHN.12.4	Judas Iscariot, ŋ̀gàŋyə̀gə̂nnù yì yî mɔ̀'ɔ mə à lɛ ntswe nɨ̂ mfèê yi aa, a swoŋ mə,
JHN.12.5	“Bɨ ghɨrə wa'à mɨwurə mù lɔgə̀ m̀fee nɨ àba'atə ŋkabə silva ŋkhɨ̀ ji tarə,
JHN.12.6	Kaa à lɛ wa'à ma mùu ajàŋ swoŋ aa nloŋ mə à lɛ sɨ ko mɨlə̀ŋnə̀ ŋ̀gàŋə̂mfumə, à lɛ swoŋ aa nloŋ mə à lɛ mbə nyə̀rə aà. Tsǒ mə abàa ŋkabə aa à lɛ sɨ lə̀ə̀ yu aa, à lɛ sɨ ŋe'esə mfi'itə nɨ yì mɔ̀'ɔ̂.
JHN.12.7	Yesu a tɨgə̀ ǹswoŋ mə, “Mà'àtə̀ yi! Mà'àtə̀ yi tâ à lə̀ə̀ mɨ̀ghurə mù a nyɔ'ɔ mə ghu a njwi yìi mə bɨ ka yǐ twiŋə gha ghu aà. 
JHN.12.8	Bu bɨ̀ ŋ̀gàŋə̂mfumə tswe aa tsi'ì bɨ̀nòò bɨtsɨ̀mə̀, lâ kaa mə̀ ka yǐ wa'a a tɨtɨ̀ɨ bù aa a ŋgɔ̀ŋ bɨ̀nòò bɨtsɨ̀m tswê.”
JHN.12.9	Ǹnɔ̀ɔ̀ bə̂ yìi mə ɨ lɛ mburə ŋgha'a ŋgha'a aa, ɨ lɛ nyu'u mə Yesu à lɛ ntswe a Bethany, ǹtɨgə ŋghɛɛ ghu. Kaa bɨ lɛ ŋwa'à ghu kâ ŋ̀ghɛɛ laà aa nloŋ tsi'ì Yesu, bɨ lɛ ŋkɨɨ ŋghɛɛ aa a nyə Lazarus, wa yìi mə Yesu à lɛ nyweensə nɨwo aà. 
JHN.12.10	Bɨ̀lɨɨ bɨ ŋgǎŋmà'a Nwì bɨ lɛ ntɨgə ntaŋtə nɨ̂ àjàŋ yìi mə bɨ ka kɨɨ zwitə Lazarus, 
JHN.12.11	ǹloŋ mə â lɛ ŋghɨ̀rə̀ yu mə tâ baYuda bî ghà'àtə̀ tâ bɨ̀ ka ma'atə nɨ̂ waa m̀bàŋnə̀ ŋghɛɛ nɨ a mbo Yesu.
JHN.12.12	Àbɛ̀ɛ̀ a fù'ù mə̂, ǹnɔ̀ɔ̀ bə̂ yî ghà'àtə̀ yìi mə ɨ lɛ nzì a njɨ̂ ɨ̀kòò Passa aa, ɨ lɛ nyu'u mə Yesu a kuu a Yerusalem. 
JHN.12.13	Bɨ lɛ ntɨgə ŋghɛɛ nlɔ̀ɔ ɨjaŋ mɨghə ŋ̀ghɛɛ nɨ ju a ŋkwɛrə yu ghu. Bo lɛ sɨ tɨgə ntɔŋnə nswoŋə nɨ mə,
JHN.12.13	“Hosiana! Bì'inə̀ gha'asə yu wa yìi mə a zì nɨ̂ Ɨ̀kǔm Mmà'àmbi aà!*f*
JHN.12.13	Bì'inə̀ gha'asə a Mfɔ̀ baIsrael ma ghû!” 
JHN.12.14	Yesu à lɛ lɔ̀gə jakasì ŋ̀kɔ'ɔ ghu atû, a fɛ'ɛ̀ tsi'ì wa ajàŋ yìi mə bɨ ŋwa'anə a mûm àŋwà'ànə̀ Nwî aa mə,
JHN.12.15	“Tsuu kɨ bɔ'ɔ mbâ, wô, ǹjɔ̀'ɔ̀ àla'à Sion!
JHN.12.15	M̀fɔ̀ ghò à wiì mə a zì, ŋ̀kɔ'ɔ a atu mu jàkasì aà.”
JHN.12.16	Maa noò, kaa ŋgǎŋyəgə̂nnù ji kaa ɨ lɛ wa'ǎ nji'ì ànnù ma yu zî. Lâ nòò wa yìi mə Yesu à lɛɛ̀ ǹyweenə nɨwo ŋ̀kuu a mum nɨ̀gha'à ni aa, bo lɛ ŋwa'atə mə àŋwà'ànə Nwî a lɛ nswoŋə annù ma yû ǹloŋ ŋgaà yì, ŋ̀kɨ tɨgə ŋwa'atə ajàŋ yìi mə bɨ lɛ ŋghɨ̀rə̀ ma yû ànnù ghu nû aà.
JHN.12.17	Bə̀ bya bìi mə bɨ lɛ ntswe bo bɨ̀ Yesu wa noò mə à lɛ nzì twoŋə Lazarus mə tâ à fɛ'ɛ wa mum nɨ̀zyɛ̀, ǹyweensə yi nɨwo aa, bɨ lɛ ŋghɛ̀ɛ̀ ǹswoŋ annù yìi mə bo lɛ nyə aà. 
JHN.12.18	À nɨ ànnù yìi mə a lɛ ŋghɨ̀rə̀ ǹnɔ̀ɔ̀ bə̂ wa ɨ zî a mbòo Yesu aà. Bo lɛ nzì aa nloŋ àlensə ma ya mə à lɛ ŋghɨ̀rə̀ aà. 
JHN.12.19	BaPharisai bìi mə bɨ lɛ ntswe ghu aa, bɨ lɛ sɨ tɨgə nswoŋə bo nɨ bo mə, “Kaa ànnù yìi mə bì'inə̀ ghɨ̀rə̀ aa kaa a sɨ nɨ̂ m̀bìì ghɛɛ! Yə̂ nɨ̀ àjàŋ yìi mə m̀bî ǹtsɨ̀m ɨ yòŋə̀ ghu njɨ̀m liì aà!”
JHN.12.20	BaGrikia bî mɔ'ɔ bɨ lɛ ntswe a tɨtɨ̀ɨ bə̀ bìi bɨ lɛ ŋkɔ'ɔ ŋghɛɛ a Yerusalem a mmii Nwì wâ noò ɨ̀kòò. 
JHN.12.21	Bo ghɛɛ̀ ǹswoŋ a mbo Philip (wa mə à lɛ nlo a Bethsaida a Galilea aà), mə, “Taà, bì'i lɔ̀ɔ a nyə Yesu.”
JHN.12.22	Philip a ghɛɛ̀ ǹswoŋ a mbo Andrew bo bya bi baa kɨ̂ ǹghɛɛ nswoŋ a mbo Yesu. 
JHN.12.23	Yesu a kwi'i a mbo bo mə, “Nòò à kù'ù mə̂ mə Mu Ŋù à ka kwɛrə nɨgha'à. 
JHN.12.24	Mə̀ swǒŋ tsi'ǐ annù nɨ̂ŋkoŋ a mbo bù mə, m̀bə bɨ tuu mbùmə ànsaŋ a nsyɛ bwe'e tâ ɨ̀ kwo mfəərə boŋ ɨ̀ ka tswe tsi'ì yùyù, kaa wa'à sɛnə̀. Bɛɛ mə ɨ kwo boŋ ɨ̀ ka tɨgə təŋ mbùmə ànsaŋ jî ghà'àtə̀. 
JHN.12.25	Ŋù yìi mə a kɔ̌ŋ ntswêntɨ̀ɨ̀ yi aa à ka bàŋnə bwɛsə, lâ ŋù yìi mə a bàa ntswêntɨɨ̂ yi fàa nsyɛ aa, a bàŋnə̀ ǹləə aa lə̀ə̀ ɨ yǐ tswe nɨ̂ ǹtswêntɨ̀ɨ̀ yìi ɨ̀ lwì'i nɨ̂koŋə aà. 
JHN.12.26	Ŋù yìi mə a kɔ̌ŋ a ŋka mfà'a a mbo mə̀ aa, à tswe nɨ̀ ŋ̀ka nyoŋə nɨ̂ ghâ, tâ ŋgàŋàfà'â ghà a kɨ ntswe a adɨgə yìi mə mə̀ tswe ghu aà. Taà à ka yǐ kɨɨ ŋentə a ŋû ǹtsɨ̀m yìi mə a fà'a a mbo mə̀ aà.
JHN.12.27	“Ǹtɨɨ̀ gha ɨ luu nɨ̀ àjəŋnə̀- mə̀ ka swoŋ aa mə akə aa ɛ? Mə̀ ka swoŋ aa mə 'Taà, tsee bii tâ ghuà nòò ŋgɨ'ɨ à yə gha aa ɛ?' Ŋ̀gaŋ mə̀ lɛ nzì ǹloŋ aa nòò ŋ̀gɨ'ɨ mà ghû. 
JHN.12.28	Taà, gha'asə Ɨkûm ghô!
JHN.12.28	À swòŋ mə̂ laa, ǹjì ɨ ghaà a aburə nswoŋ mə, “Mə̀ tɛ̀'ɛ̀ mə̂ ŋ̀gha'asə, mə̀ ka kù'ùsə bǔ gha'asə.”
JHN.12.29	Ǹnɔ̀ɔ̀ bə̂ wa mə ɨ lɛ ntəə maa adɨgə aa, ɨ lɛ nyu'u njì yâ, bi mɔ'ɔ swoŋ mə, a kǔm mbə̀ŋə̀, bi mɔ'ɔ bɨ swoŋ mə, “Angel à ghàa ghu mbô!”
JHN.12.30	Yesu a swoŋ a mbo bo mə, “Ǹjì yû kaa ɨ̀ sɨ̀ ghaà ǹloŋ aa ŋgaa yà, ɨ̀ ghaa nloŋ aa ŋgaa yùù. 
JHN.12.31	Nòò yìi mə bɨ ka sa'a ɨsa'a mbi ghu aa, à kù'ù mə̂: bɨ ka sɨgɨsə ŋû yìi mə a sa'a mbi yù aa a aləŋə nɨfɔ̀, ɨ furə yi tâ à fɛ'ɛ. 
JHN.12.32	Nòò yìi mə bɨ ka ŋɛntə ghâ a ndəŋə, ɨ lɔ̀'ɔ̀sə aa fàa atu nsyɛ aa, mə̀ ka swùŋ bə̂ bɨtsɨ̀m tâ bɨ̀ zi a mbo mə̀.” 
JHN.12.33	À lɛ nswoŋ laà m̀fɨgɨtə aa ajàŋ nɨwo yìi mə à lɛ ntswe nɨ̂ ŋ̀kwo aà.
JHN.12.34	Ǹnɔ̀ɔ̀ bə̂ wa ɨ kwi'i mə, “Nɔ̀ŋsə̀ yì'ì à swoŋ mə Àyɔ'ɔ̀ Nwì wa à ka yǐ tswe aa nɨ̀ŋkoŋə̀. Ò bû ǹtsya aa la nswoŋ mə bɨ ka ŋentə Mu Ŋù a ndəŋ aa ɛ? Mu Ŋù ma ghû à bu mbə aa wò aa ɛ?”
JHN.12.35	Yesu a kwi'i mə, “Ŋ̀kà'à ɨ ka bǔ tswe bu bo aa tsi'ǐ a atu mû àtɨɨ noò. Nɨ̀ ka ntəə a mûm ŋ̀kà'à fàa noò mə nɨ̀ tswe nɨ ghu aa, mə tâ ɨ̀tugə tsuu ghuu fii; nloŋ mə ŋù yìi mə a təə nɨ̂tugə aa kaa à sɨ̌ adɨgə yìi mə yu ghɛ̀ɛ̀ ghu aa zî. 
JHN.12.36	Nɨ̀ nɨŋ mɨ̂ntɨɨ̀ muu a nɨ̂ ŋ̀kà'à ghû fàa noò mə nɨ̀ tswe nɨ ghu aa, ta bə bɔɔ bɨ ŋkà'à.”
JHN.12.36	Yesu à swòŋ mə̂ laà aa, nlo yi a tɨtɨ̀ɨ bo ŋghɛɛ nlə̀ə̀ntə̀.
JHN.12.37	Ka mə à lɛ ŋghɨ̀rə ɨ̀lènsə jî ghà'à gha'a a tɨtɨ̀ɨ bo aa, kaa bo lɛ wa'ǎ mɨ̂ntɨɨ̀ myaa ghu nu nɨŋə̀; 
JHN.12.38	mə tâ ànnù yìi mə ŋgàŋntoò Nwì Yesaiah à lɛ nswoŋ aa, tâ à fɛ'ɛ mbòòntə̀ mə,
JHN.12.38	“Taà, wò à lɛ mbii ntoo ya mə bì'ì lɛ nswoŋə aa ɛ?
JHN.12.38	Nwì à lɛ ndɨ̀'ɨ̀ mɨda'â mi aa a mbo wò aa ɛ?”
JHN.12.39	Maa ajàŋ kaa bo lɛ ŋwa'à mɨ̂ntɨɨ̀ myaa ghu nu nɨŋə̀ ǹloŋ mə Yesaiah à lɛ ŋkɨ nswoŋ mə,
JHN.12.40	“Nwì à mà'à mə afə̀'ə̀ a mi'i bo ŋ̀kɨ mfɨɨ mɨtsyɛ̀ myaa,
JHN.12.40	mə tâ mi'ì myaa tsuu ɨdɨgə kɨ yə, tâ ɨ̀tû jyaa ɨ̀ tsuu ɨnnù kɨ zi,
JHN.12.40	tǎ wa'à waa lô m̀bəŋkə̀ nzi ntsi'i gha tâ mə̀ ghurə waa.”
JHN.12.41	Yesaiah à lɛ nswoŋ laa nloŋ mə à lɛ nyə nɨgha'a ni ǹtɨgə mbɔŋ swoŋə ma yuà ànnù ǹloŋə yi aà. 
JHN.12.42	Ka mə a lɛ mbə ma mùu ajàŋ aa, bɨ̀tà bɨ ala'a bî ghà'àtə̀ bɨ lɛ nnɨŋ mɨ̂ntɨɨ̀ myaa a nu Yesu, la kaa wa'à baŋ̂nə swoŋə nɨ̂ a mbo bə̀ ǹloŋ mə bo lɛ sɨ bɔ'ɔ nɨ mə baFarɨsai ka furə waa a ndâŋghòtə̂. 
JHN.12.43	Bo lɛ kɔ̀ŋ mə tâ bə̀ ka mbeentə waa, ntsyatə nlɔ̀ɔ mə tâ Nwì à beentə waa.
JHN.12.44	Yesu a tɔŋnə̀ ǹswoŋ mə, “Ŋù yìi mə à nɨŋ ntɨɨ̀ yi a nu mə̀ aa, kaa à sɨ̀ aa tsi'ǐ a nu mə̀ nɨŋə̀, à kɨ nnɨŋə aa a nu ŋù yìi mə à lɛ ntoo gha aà. 
JHN.12.45	Ŋù yìi mə à yə gha aa, à yə aa ŋù yìi mə à lɛ ntoo gha aà. 
JHN.12.46	Mə̀ zi fàa mbi aa tsi'ì tsǒ ŋkà'à, mə ŋù tsɨ̀m yìi mə à nɨ̌ŋ ntɨɨ̀ yì a nu mə̀ aa tâ à tsuu a mûm ɨ̀tugə lwì'ì. 
JHN.12.47	Ŋù yìi mə a yu'u ntoò ya kaa wa'à lə̀ə̀ aa, kaa mə̀ sɨ ɨsa'a ghu nu nɨŋə, nloŋ mə kaa mə̀ lɛ ŋwa'à fàa mbi zì aa a ntsɔ'ɔtə mɨ̀sa'à, mə̀ lɛ nzì aa a nyweensə m̀bî. 
JHN.12.48	Ŋù yìi mə a tùu gha kaa wa'a nɨghàâ na kwɛrə aa, à tswe nɨ̂ ànnù yii a ka sa'a yi, nɨ̀ghaa nìi mə mə̀ swòŋə aa nɨ ka yǐ sa'a yi a njwî ǹlwì'ìnjɨ̀mə̀. 
JHN.12.49	A bə laà aa nloŋ mə ànnù yìi mə mə̀ swòŋ aa, kaa mə̀ sɨ aa nɨ̀ à yaà àdà'à swoŋə, a fa Taà ghà yìi mə à lɛ ntoo gha aa mfa nɨ̂ annu yìi mə mə̀ tswe nɨ̂ ŋ̀ghàa ŋkɨ swoŋ aà.
JHN.12.50	Mazi mə annù yìi mə Taà a swoŋ aa, a fa ntswêntɨ̀ɨ̀ yìi mə ɨ̀ lwì'i nɨ̂ŋkoŋ aà. Maa ajàŋ mə swoŋ aa annù yìi mə Taà à swǒŋ mə tâ mə̀ swoŋ aà.”
JHN.13.1	À lɛ mbə a njwi yìi mə àbɛ̀ɛ̀ a ka tɨgə fu'u tâ bɨ̀ jɨ mɨjɨ mɨ Passa, lɛ boŋ Yesu à zì mə̂ mə nòò yì fàa mbi à kòòntə̀ mə̂ a ajaŋ mə yu ka bǔ mmà'àtə mbi yu ɨ ghɛ̀ɛ̀ yi fu a mbɛ̀ɛ Taà yì aà. Àjàŋ mə à lɛ sɨ kɔ̀ŋ bə̌ bi bìi mə à lɛ mbə̂ bi fàa mbi aa, à lɛ naŋsə ŋkɔ̀ŋ waa ŋkɔ'ɔ lwi'isə.
JHN.13.2	Yesu bo bɨ̀ ŋgǎŋyəgə̂nnù ji lɛ sɨ jɨ mɨjɨ mɨ ŋkwɛɛ̀fɔ̀ a atu atɛtə̀, lɛ boŋ Satan à nɨ̀ŋ mə adɨ'ɨtə̀ yî bɨ a ntɨɨ Yuda mu Simon Iscariot mə tâ à fee yi. 
JHN.13.3	Yesu à lɛ nzi mə Taà yì à fà mə ŋgɔ̀ŋ joò tsɨ̀m faa mbi a mbo yu, ŋkɨ nzi mə àjàŋ mə yu lɛ nlò a mbo Nwì ǹzi aa, yu ka bǔ lǒ ghɛ̀ɛ̀ yi fu ghu mbɛ̀ɛ̀. 
JHN.13.4	À lɛ ntɨgə mbɨɨnə wa atu atɛtə̀, ǹtsɔ'ɔ akutə̀ yi nləə, nlɔgə tawòlə̀ ǹlɨmtə a tìi yu. 
JHN.13.5	Ǹlɔgə ŋkì ǹnɨŋ nɨ̂ àkaŋ nlɔ̀gɨ̀nə̀ ŋ̀ka nsi'i mɨkòrə̀ mɨ ŋgǎŋyəgə̂nnù ji ghu ŋkɨɨ nyɛ'ɛ nɨ tawòlə̀ wa mə à lɛ lɨmtə a tìi yu aà. 
JHN.13.6	À kà mə̂ aa si'i laa, ǹzì nywe'e a nu Simon Peta, a betə̀ mə, “M̀mà'àmbî o lɔ̀ɔ̀ aà ǹsì'i mɨ̀kòrə̂ ma aa ɛ?”
JHN.13.7	Yesu a kwi'i ghu mbo mə, “Kaa ò sɨ̌ annù yìi mə mə ghɨ̀rə̀ aa tsɨ̀tsɔ̀ŋ zî, la ò ka yǐ bɔ̌ŋ zi aa a noò ǹjɨ̀mə̀.” 
JHN.13.8	Peta a swoŋ ghu mbo mə, “Tâ à tsuu bə mə nòò tsù à tswê ghu mə ò ka yǐ sì'ì mɨkòrə̂ mâ.” Yesu a swoŋ ghu mbo mə, “M̀bə mə̀ tsuu mɨkòrə̂ mo sì'i bəə boŋ kaa sɨ̀ ka wa'à nɨ̂ ànnù bû ǹtswe.” 
JHN.13.9	Simon Peta a swoŋ mə, “M̀mà'àmbî tsuu tsi'ì mɨkòrə̂ ma mumu sì'ì, kɨ nsì'i mbô ma bo bɨ̀ àtû yâ.” 
JHN.13.10	Yesu a swoŋ ghu mbo mə, “Ŋù ntsɨ̀m yìi mə à sì'i nû yì aa, à laà ǹsɨgɨ̀nə̀ kaa kɨ'ɨ̀ nɨ̂ m̀bu ŋkwatə nsi'i bû ǹtswe; à tɨgə̀ ntswe aa tsi'ì nɨ̀ ǹsì'ìtə mɨ̀kòrə̂ mi. Wa bù bɨtsɨ̀m nɨ̀ laà, a kɨ̂ ǹtɨgə mmɛ tsi'ì ŋù yî m̀fùùrə̀. 
JHN.13.11	À lɛ tɨ bə aa Yesu à zî ŋû yìi à ka fèè yi aà, a bə̂ ǹji'ì ànnù yìi mə à lɛ nswoŋ mə kaa bo lɛ ŋwa'à bɨtsɨ̀m laà.
JHN.13.12	Yesu à màŋsə̀ mə̂ a nsì'i mɨ̀korə̂ myaa mya aa, mbù ŋ̀wɛ'ɛ akutə̀ yi ya fu mbɨɨnə mbɨ̀ɨ̀ ntswe yi fu wa atû tɛtə̀. M̀betə waa mə, “Nɨ̀ zî ǹji'ì ànnù yû yìi mə mə̀ ghɨ̀rə a nu bù aa ɛ?” 
JHN.13.13	Ǹswoŋ a mbo bo mə, “Nɨ twoŋə naa nɨ ndɨ̀'ɨ̀nnù, ŋkɨɨ ntwoŋə naa nɨ M̀mà'àmbî ghùù, a ku'ùnə̀ maa ajàŋ nloŋ mə aa ŋù yìi mə mə̀ nɨ ghu aà. 
JHN.13.14	M̀bə̀ mə̀ M̀mà'àmbî ghùù ŋ̀kɨ mbə ndɨ̀'ɨ̀nnù ghùù, lâ ǹsi'i mɨkòrə̂ muu, ma mùu ajàŋ, a ku'ùnə̀ mə tâ nɨ̀ ka nsi'i mɨkòrə̂ muu bu nɨ bù. 
JHN.13.15	Wa mə̀ dɨ̀'ɨ̀ aa ànnù a mbo bù mə tâ nɨ̀ ka mfɨgɨnə ajàŋ annù ma yû mə mə̀ ghɨ̀rə sii aà. 
JHN.13.16	Mə̀ swoŋ tsi'ǐ annù nɨ̂koŋ a mbo bù mə kaa abù'ù a sɨ̌ Massa yì tsya. Kaa ŋgàŋntoo a wa'à ŋû yìi mə à tòo yi aà kɨ̀ ntsya. 
JHN.13.17	Tsǒ mə nɨ̀ zì mə̂ ɨ̀nnù mà jû tsɨ̂tsɔ̀ŋə aa, m̀bɔɔnə a mbo bo mə mbə nɨ̀ kâ m̀fa'a nɨ ju. 
JHN.13.18	“Kaa mə̀ sɨ ɨnnu ma jû swoŋə aa nloŋ ŋgaa yùù bɨtsɨ̀mə̀, mə̀ zi bə̀ bìi mə mə̀ tɛ̀'ɛ ntsɔ'ɔ aà. Lâ nɨ̀ghàà nɨ Nwî nya mə nɨ swoŋ nɨ mə, ‘Ŋù yìi mə bì'iyu jɨnə aa, à ka bəŋ tɨgə baa nàâ’
JHN.13.19	Mə swoŋ a mbo bù tsɨ̂tsɔ̀ŋ aa mə tǎ bɛɛ mə a ghɨrə mfɛ̀'ɛ̀ ma la, nɨ̀ bii mə mə̀ laa mbə yu wa yìi mə à nɨ ghu aà. 
JHN.13.20	Mə̀ swòŋə a mbo bù tsi'ǐ annù nɨ̂koŋ mə, ŋù yìi mə à kwɛ̀rə ŋû yìi mə mə̀ tòo yi aa, à kɨ ŋkwɛrə aà ghâ, ŋù yìi mə à kwɛ̀rə gha aa, à kɨ ŋkwɛrə aa ŋù yìi mə à lɛ ntoo gha aà.”
JHN.13.21	Yesu à màŋsə̀ mə̂ a nswoŋə ma juù ɨ̀nnù aa, ǹtɨɨ̀ yi ɨ nnaŋsə nluu nɨ̂ àjəŋnə̀, a swoŋ nɨ̀ nsi nɨ̀ nsi mə, “Mə̀ swòŋə a mbo bù tsi'ǐ annù nɨ̂ŋkoŋ mə, ŋù yì mɔ̀'ɔ a tɨtɨ̀ɨ bù à ka ghɨ̀rə fèè ghâ.” 
JHN.13.22	Ànnù a lɛ ŋgha'a ŋgǎŋyəgə̂nnù ji jya, bɨ tɨgə̀ ǹlenə waa bo nɨ bo. 
JHN.13.23	Ǹgàŋyègə̂nnù yi wa yì mɔ̀'ɔ, yìi mə à lɛ nnaŋsə ŋkɔŋə aa, à lɛ ntswe nnaŋsə nyoŋ ŋkɔ̀ɔ̀ntə̀ ghu mbɛ̀ɛ̀. 
JHN.13.24	Simon Peta a tɛ'ɛ mi'ì mi ghu nu nswoŋ ghu mbo mə, “Betə yi mə a ghàà aà nlòŋ ŋgaa wò aa ɛ?” 
JHN.13.25	Ma waà ŋ̀gàŋyəgə̂nnù yì, a lô ǹyoŋtə nyəkətə ghu nu, m̀betə yi mə, “M̀mà'àmbî, ŋù ma ghû, a nɨ̀ wò aa ɛ?” 
JHN.13.26	Yesu a kwi'i mə, “Ŋù yìi mə mə̀ ka tsùtə abaa a nɨ̂ ǹjyà ɨ fa ghu mbo aa, à nɨ ghu.” À kwì'ì mə̂ laà aa, ntɨgə nlɔgə abà'a abaa ntsùtə̀ m̀fa a mbo Yuda mu Simon Iscariot. 
JHN.13.27	Àjàŋə Yuda à lɛ ŋghɛ̀sə̀ ŋ̀kwɛrə abaa ya aa, Satan a kuu ghu ntɨɨ̀. Yesu a swoŋ ghu mbo mə, “Wàŋsə̀, ghɨ̀rə annù yìi mə o lɔɔ̀ ŋghɨ̀rə aà!” 
JHN.13.28	Kaa àbùgə̀ bə̂ yìi a lɛ ntswe wa atu tɛtə aa, kaa bo lɛ wa'ǎ nji'ì ànnù ma yû yìi mə Yesu à lɛ nswoŋ ghu mbo aa zî. 
JHN.13.29	Tsǒ mə Yuda à lɛ sɨ lə̀ə abàâ ŋkabə aa, ŋgǎŋyəgə̂nnù Yesu jya jǐ mɔ'ɔ ɨ watə mə, Yesu à lɛ ntsyaa ntoo yi aa mə tâ à ghɛɛ nyuu njoo jìi mə bo ka jɨ ɨkòò wa aa ghu; kə̀ mə tâ à ghɛɛ mfa ayoo a mbo ŋ̀gàŋə̂fumə. 
JHN.13.30	Yuda à kwɛ̀rə̀ mə abaa ya aa, mburə mma'atə tsi'ì maa noò mfɛ'ɛ. Ɨ̀tugə ɨ fiì. 
JHN.13.31	Yuda à mà'àtə̀ mə aa, Yesu a swoŋ mə, “Tsɨtsɔ̀ŋ, bɨ ghà'àsə̀ mə̂ Mu Ŋù. Tsɨtsɔ̀ŋ bɨ tsyà mə̂ ghu nu, ŋgha'a Nwî. 
JHN.13.32	Mbə bɨ gha'asə̀ Nwî ǹtsya ghu nu, bəə boŋ Nwì à ka kɨɨ gha'asə yi ɨ tsyà a nu yu Nwîŋ̀gɔ̀ŋ, ɨ kɨɨ mburə ghɛ̀sə gha'asə yi ŋgaa yî m̀fùùrə̀. 
JHN.13.33	Bɔɔ̀ bâ, kaa mə̀ ka wa'ǎ bi'inə̀ bǔ ntswe tâ àgha'a sa'atə; mə̀ bə lǒ boŋ nɨ̀ ka tɨgə lɔ̀ɔ̀ naà, lâ mə̀ swoŋ a mbo bù tsi'ǐ ajàŋə mə lɛ nswoŋə a mbo baYuda aa, mə̀ swòŋə a mbo bu tsɨtsɔŋ mə, “Kaa mbə nɨ̀ wa'ǎ adɨgə yìi mə mə ghɛ̀ɛ̀ ghu aa ghɛ̀ɛ̀.” 
JHN.13.34	Mə̀ fâ ǹdɨ'ɨ yì m̀fii a mbo bù. Nɨ̀ ka ŋkɔŋnə ghu bo nɨ bù. A ŋgɨ̀gɨ̀ŋ a ajàŋ mə mə kɨɨ kɔŋə ghuu aa, nɨ̀ ka ŋkɔŋə ghuu bu nɨ bù. 
JHN.13.35	Nɨ̀ bə kɨ kɔ̀ŋnə̀ ghuu bu nɨ bù boŋ bə̀ bɨ̀tsɨ̀m ka zi mə nɨ̀ laa mbə ŋgǎŋyəgə̂nnù jyà.”
JHN.13.36	Simon Peta a betə̀ yi mə, “M̀mà'àmbî, o ghɛ̀ɛ̀ aa a fə aa ɛ?” Yesu a kwi'i ghu mbo mə, “Kaa mbə ò wa'ǎ a adɨgə yìi mə mə ghɛ̀ɛ̀ ghu aa tsɨ̀tsɔ̀ŋ yoŋə̀, lâ à ka yǐ kɨ bə a njɨ̀m tâ ò yoŋə ghâ.” 
JHN.13.37	Peta a swoŋ ghu mbo mə, “M̀mà'àmbî, m̀bə mə̀ wa'à gho tsɨ̀tsɔ̀ŋ yoŋə̀ aa a ya aa ɛ? Wâ à tɛ'ɛ bə bə annù nɨwo, boŋ mə̀ ka fa ntswêntɨ̀ɨ̂ yà mbɨ'ɨ ŋkwîtû yò.” 
JHN.13.38	Yesu a betə̀ yi mə, “Ò ka nàŋsə fa ntswêntɨ̀ɨ̂ yò mbɨ'ɨ ŋkwîtû ya aa ɛ? Mə̀ swòŋə a mbo wò tsi'ǐ annù nɨ̂ŋkoŋ mə mbɔŋ tâ àŋkə̀gə̀ à tɔŋ nɨ̂tugə sìi boŋ ò tùù mə̂ gha ŋgàà ji tarə̀.
JHN.14.1	Yesu a swoŋ a mbô ŋ̀gǎŋyəgə̂nnù ji mə, “Tâ mɨ̀ntɨɨ̀ muu tsuu kɨ tsɨ̀gɨ̀nə̀, tâ nɨ̀ tsuu kɨ jəŋnə, nɨ̀ nɨŋ mɨ̂ntɨɨ̀ muu a nu Nwì, ŋ̀kɨ nɨŋ a nu mə̀. 
JHN.14.2	Wa ǹja'a nda ɨ mburə luu a nda Taà tsi'ǐ mbə annù. Wa mə̀ ka ghɛ̀ɛ ɨ naŋsə adɨgə yìi nɨ̀ ka yǐ yǒŋ tswe ghu aà. A sɨ̀ laà aa bə boŋ kaa mə̀ sɨ swoŋ mə mə ghɛ̀ɛ̀ aa a nnaŋsə àdɨ̀gə̀ a mbo bù. 
JHN.14.3	Mə̀ bə ghɛ̀ɛ nnaŋsə adɨgə, boŋ mə̀ ka bǔ bɨ̀ɨ̀ lɔ̀gə̀ ghuu tâ bù zi ntswe bi'inə̀ maa adɨgə mə mə̀ tswe ghu aà. 
JHN.14.4	Nɨ̀ zi mânjì yìi mə a ghɛ̀ɛ̀ maa adɨgə aà.”
JHN.14.5	Thomas a swoŋ mə, “M̀mà'àmbî, kaa bì'ì sɨ̌ adɨgə yìi mə o ghɛ̀ɛ̀ ghu aa zî; m̀bə̂ bì'ì tɨgə̀ ǹzi mânjìi yìi mə a ghɛ̀ɛ̀ ghu aa mə akə aa ɛ?”
JHN.14.6	Yesu a kwi'i mə, “Mə̀ nɨ mânjì, m̀bə annù nɨ̂ŋkoŋ, ŋ̀kɨ mbə ntswêntɨ̀ɨ̀. Kaa m̀bə ŋù wa'ǎ a mbɛ̀ɛ Taà ghɛɛ̀ tsi'ì tɨ̀ ghə̂ à tsya a nu mə̀. 
JHN.14.7	A lɛ mbaa bə mə nɨ̀ zi gha, boŋ nɨ̀ kɨ nzi Taà. Lâ ɨ lɔ̀gɨ̀nə̀ tsɨ̂tsɔ̀ŋ nɨ̀ zi yi, nɨ̀ kɨ̀ mə̂ ǹyə yi.”
JHN.14.8	Philip a swoŋ a mbo Yesu mə, “M̀mà'àmbî, àyoo yìi mə bì'i tɨgə nlɔɔ tsɨ̂tsɔ̀ŋə̀ aa à nɨ tsi'i mə tâ ò dɨ'ɨ Ta a mbo bì'ì tâ nû yi bɔŋə.”
JHN.14.9	Yesu a kwi'i mə, “Bì'inə̀ nàŋsə̀ mə̂ ǹtswe aa a nɨ nòò yî ǹsyà, kaa ò wa'à gha zi aa ɛ, Philip? Ŋù yìi à yə gha aa, à yə̀ mə̂ Taà. Ò tɨgə̀ m̀bu ntsyà aa la nswoŋ mə tâ mə̀ dɨ'ɨ Taà a mbo bù aa ɛ? 
JHN.14.10	Philip, ò sɨ̀ bii mə mə̀ tswe aa mum Taà, Taà a kɨ̂ ǹtswe a mum mə̀ aa ɛ? Ɨ̀nnù jû mə mə swoŋ nɨ a mbo bù aa, kaa mə̀ sɨ aa nɨ̂ àtu ya swoŋə, à nɨ̂ ɨ̀fà'à Taà ghà yìi mə à tswe a mum mə̀ aà. 
JHN.14.11	Bii nɨ̀ mə mə̀ tswe aa mum Taà, Taà a kɨ̂ ǹtswe a mum mə̀; a tuu laa bə, nɨ̀ tɨgə̀ m̀bii nloŋ bə̂ mɨ̀fà'à mû mə nɨ̀ yə mə̀ fa'à aà.
JHN.14.12	Yesu a bû ǹswoŋ mə, “Mə̀ swoŋ a mbo bù tsi'ì ànnù nɨ̂ŋkoŋ mə, ŋù yìi mə à nɨ̌ŋ ntɨɨ̀ yi a nu mə̀ aa, a ka kɨɨ fà'à mɨfà'à muà mə mə fà'à aà; ɨ tɛ'ɛ bàŋnə̀ ɨ kɨ fà'a ɨnnù jìi mə ɨ tɨnsə ntsyà aa, ǹloŋ mə mə ghɛ̀ɛ̀ a mbɛ̀ɛ Taà laa aà 
JHN.14.13	Mə̀ bə ghɛ̀ɛ̀ boŋ mə̀ ka kɨ ghɨ̀rə̀ nɨ̂ ɨ̀nnù tsɨ̀m jìi mə nɨ̀ bətə nɨ̂ Ɨ̀kûm gha aà, mə tâ bɨ yə zi nɨgha'a nɨ Taà ǹtsya a njɨ̌m Mû yì. 
JHN.14.14	Nɨ̀ bə betə annǔ tsu nɨ̂ Ɨ̀kûm ghâ bəə boŋ mə̀ ka ghɨ̀rə̀.
JHN.14.15	Nɨ̀ bə kɔ̀ŋə̀ gha, boŋ nɨ̀ ka kɨ lə̀ə ndɨ'ɨ̀ jâ. 
JHN.14.16	Tâ mə̀ betə a Taà mə tâ à too ŋgàŋkwɛtə̀ ghùù yî dàŋə̀, yìi à ka tɨgə lwì'i bu bo. 
JHN.14.17	À nɨ̂ Àzwì annù nɨ̂ŋkoŋə̀. Kaa m̀bə̂ m̀bi yù wa'à yi kwɛrə̀; nloŋ mə kaa m̀bi yù kaa sɨ nii yə, kaa wa'à yi kɨ nzi. Lâ, nɨ̀ zi yi, nloŋ mə à tswe a tɨtɨ̀ɨ bù, ǹtswe nɨ a mum bù.
JHN.14.18	Yesu a bû ǹswoŋ mə, “Mə̀ bə ghɛ̀ɛ boŋ kaa mə ka wa'à ghuu tsi'ì bù bu mà'àtə̀; mə̀ ka bǔ bɨ̀ɨ̀ fu a mbo bù. 
JHN.14.19	A nɨ mû àtɨɨ noò kaa mbî kaa ɨ̀ ka wa'ǎ gha bù ka nyə, lâ tâ bù ka nyə nɨ̂ ghâ; tsǒ mə mə̀ tswe ntɨ̀ɨ̀ aà, nɨ̀ ka kɨɨ tswe bɨtɨ̀ɨ̀. 
JHN.14.20	À ka yǐ bə maa njwi, tâ nɨ̀ zi mə mə̀ tswe aa a mûm Taà, nɨ̀ kɨ̂ ǹtswe a mum mə̀, mə̀ kɨ̂ ntswe a mum bù.
JHN.14.21	Ŋù ǹstsɨ̀m yìi mə a yu'u ndɨ'ɨ̀ jya ŋkɨɨ nləə aa, à nɨ ŋù yìi mə à kɔ̀ŋə̀ gha aà. Taà à ka kɨɨ kɨ kɔ̀ŋə̀ ŋû ǹtsɨ̀m yìi mə à kɔ̀ŋə gha aa; tâ mə̀ kɨɨ ŋkɔŋ yi, ŋkɨ ndɨ'ɨ ɨbɨɨ nû gha ghu mbô.”
JHN.14.22	Yuda, (kaa sɨ̌ Judas Iscariot bə̂) a swoŋ mə, “Taà, m̀bə ò dɨ̀'ɨ̀ ɨ̀bɨɨ nû gho aa mə akə a mbo bì'ì kaa wa'ǎ a mbô m̀bi bàŋnə̀ ǹdɨ'ɨ aa ɛ?”
JHN.14.23	Yesu a kwi'i ghu mbo mə, “Ŋù ǹtsɨ̀m yìi mə à kɔ̀ŋə gha aa, a yu'unə ndɨ'ɨ̂ jâ. Taà a kɨɨ̀ ǹtɨgə ŋkɔŋə nii, Taà nɨ mə̀, bì'ì zi ŋhurə ndùgə̀ bi'ibo tɨgə ntswe ghu.
JHN.14.24	Ŋù yìi mə à sɨ̀ gha kɔ̀ŋ aa, kaa à sɨ ndɨ'ɨ̀ jya lə̀ə̀; kaa ɨ̀nnù jû mə nɨ yu'u aa kaa ɨ sɨ̌ ndɨ'ɨ̀ jyǎ bə̂, ɨ lo aa a mbo Taà wa yìi mə à lɛ ntoo gha aà.
JHN.14.25	Mə swoŋ ɨnnù ma jû tsɨ̀m a mbo bù tsɨ̂tsɔ̀ŋ mə mə̀ bùrə ntswe bi'inə̀ aà. 
JHN.14.26	Lâ Ŋ̀kwɛtə wa, Àzwì Nwî ya yìi mə a laa màŋsə̀ aa, yìi mə Taà à ka yǐ too nɨ̂ Ɨ̀kûm gha aa, a ka yǐ tɨgə dɨ̀'ɨ ɨ̀nnù tsɨ̀m a mbo bù, ɨ ghɨrə nɨ̀ tɨgə ŋwa'atə nɨ̂ ɨ̀nnù jìi mə mə lɛ nswoŋ a mbo bù aà.
JHN.14.27	Mə̀ lə̀ə̂ m̀bɔɔnə a mbo bù, mə fa aa tsi'ì m̀bɔɔnə̂ yà a mbo bù. Kaa mə̀ sɨ fa aa ajàŋ yìi mə m̀bi ɨ fa aà. Tâ mɨ̀ntɨɨ̀ mùu tsee lǒ kɨ tsɨ̀gɨ̀nə̀, nɨ̀ tsuu kɨɨ kɨ bɔ'ɔ. 
JHN.14.28	Tɨgə nɨ̀ ghɨ̀rə mbaa nyu'u ajàŋ mə mə̀ ghɨ̀rə nswoŋ mə, 'Mə̀ ka ghɛ̀ɛ ɨ bɔ̌ŋ bǔ bɨ̀ɨ ɨ zǐ fu a mbo bù aà. À bə bə yìi mə nɨ̀ kɔ̀ŋə gha, boŋ nɨ̀ ka kɨ dorətə nloŋ mə mə ghɛ̀ɛ̀ a mbɛ̀ɛ Taà aà; ɨ kɨ dorətə aa nloŋ mə Taà à tsyàtə gha aà. 
JHN.14.29	Mə̀ swòŋə ɨ̀nnù jû a mbo bù m̀bɔŋ tâ ɨ̀ fɛ'ɛ aa mə, bɛɛ ɨ yi mfɛ̀'ɛ̀, nɨ̀ yə mbii. 
JHN.14.30	Kaa mə̀ kaa wa'ǎ a mbo bù nɨ nòò yî ǹsyà bû ŋ̀ghaa, nloŋ mə ŋù yìi mə a sa'a mbi yù aa, a zì. La kaa à sɨ nɨ̂ àdà'à a atu mə̀ tswê. 
JHN.14.31	Mə ghɨ̀rə̀ aa annù yìi mə Taà a swoŋ aà, mə tâ m̀bi zi mə mə̀ kɔ̀ŋə Taà. Nɨ̀ zi bì'inə̀ mma'atə adɨgə yuà ǹlo yi'inə̀.
JHN.15.1	“Mə̀ nɨ̂ àti mɨlù'ù yî ànnù nɨ̂ŋkoŋə̀, Taà ghà a bə ŋù wa yìi mə a fà'à a ŋkya mɨlù'ù aà. 
JHN.15.2	A kwàrə ntaa tsɨ̀m yìi mə ɨ tswe a nu mə̀ kaa wa'à nɨ̀ mɨ̀ntà koonə̀ aa, m̀futə nɨ̂ ǹtaà tsɨ̀m yìi mə ɨ koonə mɨ̂ntà aa mə tâ ɨ̀ koonə mɨ̂tà mɨ̀ gha'atə. 
JHN.15.3	Nɨ̀ghàà nɨ Nwî nìi mə mə̀ dɨ̀'ɨ̀ mə̂ a mbo bù aa, nɨ ghɨ̀rə̀ mə̂ mə tâ nɨ̀ laa. 
JHN.15.4	Nɨ̀ lwi'i a mum mə̀ tâ mə̀ ŋkɨ nlwi'i a mum bù. Tsǒ mə kaa mbə ǹtaà àtì mɨlù'ù wa'à mɨ̀tà koonə̀ tɨ ghə̂ ɨ̀ tsugɨ̀nə nɨ mâtì aa, a kɨ̀ mbə ŋgɨ̌ŋgɨ̀ŋ mə kaa mbə nɨ̀ wa'à mɨ̂tà koonə tɨghə mə nɨ̀ lwì'i a mum nu mə.
JHN.15.5	“Mə̀ nɨ àtì mɨlù'ù, nɨ̀ bə ǹtaà ji. Ŋù ǹtsɨ̀m yìi mə à lwì'i a mum mə̀ mə̀ kɨ̂ ǹlwi'i ghu mum aa, à ka koonə mɨ̂ntà mî ghà'àtə̀; ǹloŋ mə kaa mbə nɨ̀ wa'ǎ annù tsu ghɨrə̀ tɨ mə̀. 
JHN.15.6	Mbə ŋù tsuu a mum mə̀ lwi'ì, bɨ bəgə nlɔ'ɔsə kaa wa'ǎ ntaà yà bû m̀bə; ɨ tɨgə̀ ǹyoo, bɨ ghotə̀ ŋhɛɛ mma'a a mûm mɔ'ɔ a khɨ̂. 
JHN.15.7	Nɨ̀ bə lwì'i a mum mə̀ tâ nɨ̀ghàâ na kɨ nlwi'i a mum bù, boŋ nɨ̀ ka betə ŋgɔ̀ŋ ǹjoò tsɨ̀m jìi mə nɨ lɔ̀ɔ̀ aa, ɨ tswe nɨ ju. 
JHN.15.8	Bə̀ yə nɨgha'a nɨ Taà ǹyoŋə aa ajàŋ yìi mə nɨ koonə mɨ̂ntà mî ghà'àtə̀ aà; ǹtsya ma mùu ajàŋ, nɨ̀ tɨgə̀ m̀bə ŋgǎŋyəgə̂nnù jyâ. 
JHN.15.9	Mə̀ kɔ̀ŋə ghuu a ŋgɨ̌ŋgɨ̀ŋ a ajaŋ yìi mə Taà ghà à kɔ̀ŋə gha aà; nɨ̀ nlwi'i a mûm àkɔ̀ŋnə̀ yâ. 
JHN.15.10	Nɨ̀ bə kɨ yu'u ndɨ'ɨ̀ jya, boŋ nɨ̀ lwì'i a mûm àkɔ̀ŋə̂ yâ. A gɨ̌ŋgɨ̀ŋ a ajàŋ yìi mə̀ yù'ùnə ndɨ'ɨ Taà ŋ̀kɨ nlwi'i a mûm àkɔ̀ŋnə̀ yi aà.
JHN.15.11	“Mə̀ swoŋ ɨnnù juà a mbo bù aa mə tâ nɨ̀dorə̀ na tâ nɨ̀ tswe a mbo bù ta tâ nɨ̀dorə̀ nuu kɨ nluu. 
JHN.15.12	Ǹdɨ'ɨ̀ yà a mbo bù ɨ̀ nɨ mə: nɨ̀ ka kɔŋnə ghuu bu nɨ bù a ajàŋ yìi mə mə̀ kɔ̀ŋə ghuu aà. 
JHN.15.13	Àkɔ̀ŋnə̀ yìi mə mbə ŋù a tswê nɨ yu a nû ɨ̀kà'â ji yìi mə a tsyatə akɔ̀ŋnə tsɨ̀m aa, à nɨ̂ m̀fâ ǹtswêntɨ̀ɨ̀ yì ǹloŋ ŋkwitû waa. 
JHN.15.14	Nɨ̀ nɨ̂ ɨ̀kà'â jya aa a ajàŋ yìi mə mbə nɨ̀ ka ŋghɨrə ɨnnù jìi mə mə̀ swǒŋ mə tâ nɨ̀ ka ŋghɨrə aà. 
JHN.15.15	Kaa mə̀ sɨ ghuu aa nɨ̂ ŋ̀gǎŋəfà'à bu ntwoŋə ŋ̀loŋ mə kaa ŋ̀gàŋə̀fà'à kaa à sɨ̌ annù yìi mə tâ fà'â yì a ghɨ̀rə̀ aa zî. Mə̀ bàŋnə ntwoŋə ghuu aa nɨ̂ ɨ̀kà'â jyâ, ǹloŋ mə mə̀ swòŋ mə ɨnnù jìi mə mə lɛ nyu'u a mbo Taà ghà a mbo bù. 
JHN.15.16	Kaa a gha aa a lɛ ŋwa'à bu tsɔ'ɔ̀; a ghuu aa a lɛ mbàŋnə̀ ǹtsɔ'ɔ mə̂, ǹtoo ghuu mə tâ nɨ̀ ghɛɛ ŋka ŋkoonə mɨ̂ntà mî ghà'àtə̀; tâ mɨ̀ bə mɨ̂ntà mìi mə mɨ lwì'ì nɨ̂ŋkoŋ aà. Ma mùu ajàŋ, tâ Taà ghà à tɨgə fa nɨ̂ ǹjoò tsɨ̀m jìi mə nɨ betə nɨ̂ ɨ̀kûm gha aa a mbo bù. 
JHN.15.17	Ǹdɨ'ɨ yìi mə mə̀ fa a mbu bù aa à nɨ mə, nɨ ka ŋkɔŋnə ghuu bu nɨ bù.
JHN.15.18	“M̀bə̂ m̀bi ɨ ka mbaa ghuu, nɨ̀ zi mə ɨ̀ lɛɛ̀ m̀foo mbaa ghâ. 
JHN.15.19	Nɨ̀ lɛ mbaa bə aa bə̀ bɨ mbi bù boŋ m̀bi yù ɨ kɔ̀ŋə̀ yìi mbuu bə̂. Lâ nloŋ mə kaa nɨ̂ sɨ̀ aa bə̀ bɨ mbi bu bə̀, mə̀ tsɔ'ɔ ghu aa a mûm mbi aa, a bə̂ ǹji'ì ànnù yìi mə m̀bi ɨ bàà nɨ̂ ghuu aà. 
JHN.15.20	Nɨ̀ wa'atə annù yìi mə mə̀ lɛ nswoŋ a mbo bù aà; ‘Kaa m̀bə ŋ̀gàŋàfà'à a wa'ǎ tâfà'à yì tsyâtə̀.’ M̀bə a bə mə bɨ lɛ sɨ ntsɔ'ɔ akòrə̂ ya, boŋ bɨ ka yǐ kɨɨ ɨ tsɔ'ɔ a yuu; m̀bə a bə mə bɨ lɛ sɨ yu'unə nɨ̂ ànnù yìi mə mə̀ lɛ sɨ dɨ̀'ɨ̀ aa, boŋ bɨ ka yǐ kɨɨ kɨ yu'unə nɨ̂ ànnù yìi mə nɨ kɨɨ ndɨ'ɨ aà. 
JHN.15.21	Lâ bɨ ka yǐ ghɨ̀rə ɨnnù ma jû ɨ tsɨ̀m a nu bù ǹloŋ ŋgaà ya nloŋ mə kaa bɨ sɨ̌ ŋû yìi mə à tòo ghaa aa zî. 
JHN.15.22	Mə̀ lɛ mbaa tuu zǐ ɨ̀ swoŋə ɨnnù jî bɨ̂ jyaa boŋ bo lɛ ŋkwo waa mbu'ù; lâ, m̀bə yìi mə mə̀ lɛɛ̀ ǹzi ŋghɨ̀rə̀ bo zî ɨ̀bɨ̂ waa aa, kaa mbə bɨ wa'ǎ bù ǹswoŋ mə bo sɨ̌ ɨbɨ ghɨ̀rə̀. 
JHN.15.23	Ŋù ǹtsɨ̀m yìi mə a bàà naa laa, a kɨɨ mbaa nɨ̂ Taà ghà. 
JHN.15.24	Ɨ̀nnù jî yɛ̌yɛrə jìi mə mə̀ lɛ ŋghɨ̀rə a tɨtɨ̀ɨ bo jìi mə ŋù dàŋ a mbìi mə̀ kaa à lɛɛ̀ ŋwa'à ghɨ̀rə̀ aa, ɨ lɛ mbaa tuu bə, boŋ kaa bɨ lɛ ŋwa'à ɨbɨ̂ ghɨ̀rə̀. Lâ tsɨ̂tsɔŋ̀, bɨ yə̀ mə̂ ɨnnù jî yɛ̌yɛrə jya mə mə̀ lɛ ŋghɨ̀rə̀ aa, m̀baa gha ŋkɨ mbaa Taà ghà. 
JHN.15.25	Ma yuà ànnù a lɛ ntswe nɨ̂ m̀fɛ̀'ɛ tǎ lwensə annù yìi mə bɨ lɛ ŋŋwà'ànə̀ a mum àŋwà'ànə nɔ̀ŋsə̀ yaa aà, mə, ‘Bɨ lɛ mbàà gha tɨ̀ ǹji'ì.’
JHN.15.26	Lâ ŋ̀gàŋkwɛtə̀ wa mə mə̀ ka too yi tâ à lo a mbo Taà ghà ǹzi a mbo bù aa, yu wa yìi mə à nɨ Azwì annù nɨ̂ŋkoŋ aa, à bə zǐ boŋ à ka kɨ swoŋə nɨ̂ ànnù ǹloŋ ŋgaà yà. 
JHN.15.27	Tâ bù bûmbɔŋ nɨ̀ kɨɨ ntɨgə nswoŋə nɨ̂ ɨ̀nnù nloŋ ŋgaà yà ǹloŋ mə nɨ̀ tswe bi'inə̀ ǹlogɨnə tsi'ǐ nlogɨ̀nə aà.
JHN.16.1	“Mə̀ swǒŋ juà ɨ̀nnù a mbo bù aa mə tâ nɨ̀ tswa abìintɨɨ̀ yuu ǹtsuu mà'àtə̀ tâ à wo. 
JHN.16.2	Baa tɨgə furə nɨ̂ ghuu a nda ŋghotə bù, nòò a kɨɨ nzi, yìi mə ŋù à bə zwitə ghuu boŋ a bàŋnə̀ m̀mɔɔntə bə mə yu fà'à aa àfà'à yî sɨgɨ̀nə̀ a mbo Nwì. 
JHN.16.3	Bə̀ ka yǐ kɨ ghɨ̀rə̀ ma juù ɨ̀nnù a nu bù aa nloŋ mə kaa bɨ sɨ̀ Taà ghà zi, kaa wa'à gha kɨ nzi. 
JHN.16.4	La mə̀ swoŋ ma juu ɨnnù a mbo bù aa mə tà bɛɛ nòò wa a yi ŋkù'ù mə bɨ ka yǐ kɨ ghɨ̀rə̀ ma juù ɨ̀nnù a nu bù aa, boŋ nɨ̀ ka kɨ wa'atə̀ mə mə̀ lɛɛ̀ mbaa ŋ̀kɛ̀'ɛ̀nə̀ a mbo bù.
JHN.16.4	“Kaa mə̀ lɛ ŋwa'à juà ɨ̀nnù a mbo bù swoŋ a nlɔ̀gɨ̀nə̂ aa nloŋ mə mə̀ lɛ ntswe bi'inə̀. 
JHN.16.5	La tsɨ̂tsɔ̀ŋ mə ghɛ̀ɛ̀ fu a mbo ŋù yìi mə à lɛ ntoo gha aà. Lâ kaa ŋù nɨ̀ bù yî tsù à sɨ̀ ghu tswê a mbetə̀ mə mə ghɛ̀ɛ̀ aa fə aa ɛ? 
JHN.16.6	La tsɨ̂tsɔ̀ŋ mə mə̀ swòŋ mə a mbo bù aa, mɨ̀ntɨɨ̀ muu mɨ luu nɨ̀ àjəŋnə̀. 
JHN.16.7	Mə swoŋ aa tsi'ì ànnù nɨ̂ŋkoŋ a mbo bù: a bɔŋtə a mbo bù mə tâ mə̀ ghɛɛ, ǹloŋ mə mə̀ bə tsuu ghɛ̀ɛ̀ boŋ ŋ̀gàŋ ŋ̀kwɛ̀tə ghùù wa kaa à ka wa'à zì. Lâ mə̀ bə ghɛ̀ɛ̀ boŋ mə̀ ka too yi tâ à zi a mbo bù. 
JHN.16.8	Nòò yìi mə Àzwì Nwî ka zì aa, a ka ghɨ̀rə tâ a laa a mbo bə̀ bɨ mbi bù mə ɨ̀nnù jìi mə bo wa'atə nloŋ ɨ̀nnù jî bɨ bo bɨ̀ ànnǔ ŋghɨ̀rə ɨ̀nnù jìi ɨ tsinə aa, a bɔ̀'ɔ nɨ̂ à ajàŋ yìi mə Nwì à ka yǐ sa'a mbi aa, kaa a sɨ̀ ŋku'unə̀. 
JHN.16.9	Ɨ̀nnù jìi bo wa'atə nloŋ bɨ kaa ɨ sɨ̀ ku'ùnə̀ aa nloŋ mə ka bo sɨ̀ mɨ̂ntɨɨ̀ myaa a nu mə̀ nɨŋ aà; 
JHN.16.10	ɨ̀nnù jìi mə bo kɨɨ ŋwa'atə nloŋ ŋghɨ̀rə ɨ̀nnù jìi ɨ tsinə aa kaa ɨ wa'à kɨ̀ ŋku'unə aa nloŋ mə mə bù ŋ̀ghɛɛ naa fu a mbɛ̀ɛ Taà ghà kaa tâ nɨ̀ wa'à gha bù ǹyə; 
JHN.16.11	ɨ̀nnù jìi mə bo kɨɨ ŋwa'atə nloŋ ajàŋ yìi mə Nwì à ka yǐ kɨ tsɔ'ɔtə mɨsa'a aa kaa wa'à kɨ ŋku'unə aa, nloŋ mə Nwì à fòò mə̂ ntsərə ɨsa'a mfɔ̀ mbi ghù.
JHN.16.12	“Mə̀ tswe nɨ̀ ɨ̀nnù jî ghà'àtə̀ a nswoŋ a mbo bù, jìi mə mə̀ bə swoŋ boŋ a ka tsyànə̀ a nyu'u tâ à kuu a atu bù. 
JHN.16.13	Lâ nòò yìi mə Àzwǐ annù nɨ̂ŋkoŋ ya a zǐ aa, a ka ghɨ̀rə tâ nɨ̀ zi annù nɨ̂ŋkoŋ tsi'ì tsɨ̀mə̀. Kaa à ka yǐ wa'à ka ŋghaa aa nɨ̂ àtû yì, a ka yǐ kɨ swoŋ aa tsi'ǐ ànnù yìi mə a yù'u aà; ɨ kɛ̀'ɛ̀nə̀ nɨ̂ ɨ̀nnù jìi mə ɨ ka yǐ fɛ̀'ɛ̀ aa a mbo bù. 
JHN.16.14	A ka yǐ kɨ gha'asə nɨ̂ ghâ ǹloŋ mə a ka yǐ kɨ lɔ̀gə ɨnnù jìi mə à nɨ̂ ja aa ɨ tɨgə kɛ̀'ɛ̀nə̀ nɨ a mbo bù. 
JHN.16.15	Ǹjoò tsɨ̀m jìi mə Taà ghà à tswe nɨ ju aa, à nɨ aa mbə̂ jâ; à nɨ̂ ǹji'ì ànnù yìi mə mə̀ swoŋ mə a ka yǐ tɨgə lɔ̀gə̀ nɨ̂ ɨ̀nnù jìi mə à nɨ̂ jâ aa ɨ tɨgə kɛ̀'ɛ̀nə̀ nɨ a mbo bù aà.
JHN.16.16	“A nɨ mû àbàŋntə̀, kaa nɨ̀ ka wa'à gha bù ǹyə lâ àbàŋtə̀ a bu tɨ tsyà nɨ̀ yə̂ ghâ.”
JHN.16.17	Ŋ̀gǎŋyəgə̂nnù Yesu jî mɔ'ɔ ɨ lɔgɨ̀nə̀ ǹtɨgə mbetə nɨ̂ waa bo nɨ bo mə, “Ǹji'ì ànnù muù mə à swòŋə aa ɨ̀ bə aa mə akə aa ɛ? À swòŋ a mbo bì'inə̀ mə a nɨ mû àbàŋtə̀ kaa tâ bì'inə̀ wa'à yi yə̂, la àbàŋtə̀ yî mɔ'ɔ a bu tɨ tsyà bì'inə̀ bǔ nyə yi; ŋ̀kɨɨ nswoŋ nɨ mə ‘A bə ma mùu ajàŋ aa nloŋ mə mə ghɛ̀ɛ̀ aa a mbo Taà ghà.’ 
JHN.16.18	Bo swoŋ mə ǹji'ì ‘mû àbàŋtə̀ ghû’ ɨ̀ bə aà àkə̀ aa ɛ? Kaa bì'ì sɨ̌ atû yi'i nɨ̂ ànnù yìi mə a swoŋ aa zî!”
JHN.16.19	Yesu à lɛ nzi annù yìi mə bo lɛ sɨ lɔ̀ɔ mbetə yi ghu aà, ǹtɨgə nswoŋ a mbo bo mə, “Mə̀ ghɨ̀rə nswoŋ mə, ‘a nɨ mû àbàŋtə̀ kaa tâ nɨ̀ wa'à gha yə̂, bɛɛ mə̂ àbàŋtə̀ yî mɔ'ɔ a bu tɨ tsyà, nɨ̀ bû ǹyə gha fu.’ À nɨ̂ ànnù yìi mə bǔ betə nɨ̂ ghuu bu nɨ bù ghu aa ɛ? 
JHN.16.20	Mə swoŋ aa tsi'ì ànnù nɨ̂ŋkoŋ a mbo bù: Nɨ̀ ka yǐ kɨ yə̀'ə ɨ lɨ̀ nɨ mɨ̀làà, tâ m̀bi ɨ̀ ka mbaŋnə ndorətə; nɨ ka yǐ kɨ jəŋnə, lâ ta ajəŋnə̀ yuu tâ à baŋnə mbəŋkə ntɨgə nɨdorə̀. 
JHN.16.21	Nòò yìi mə màŋgyɛ̀ à tsɨ̀gə mu aa, a jəŋnə nloŋ mə nòò ŋ̀gɨ'ɨ yì à kù'ù mə̂; la nòò yìi mə à jwè mə mu wa aa, a li'ìnə̀ ǹyàŋə̂ ǹtsɨ̀m, ǹtɨgə ndorətə mə yu jwè mə a mu yì mfii a mûm m̀bî. 
JHN.16.22	Àa tsi'ì ŋ̀gɨŋgɨ̀ŋ a ajàŋ yìi mə a tswe a mbo bù aà; tsɨ̂tsɔ̀ŋ nɨ jəŋnə, lâ mə ka bǔ kwatə ɨ zǐ a mbo bù, ta mɨ̀ntɨɨ̀ muu luu nɨ nɨ̀dorə̀, àjàŋ nɨdorə yìi mə kaa mbə ŋù tsù a wa'à a mbo bù kwɛrə aà.
JHN.16.23	“Nòò yìi mə ǹjwi mà ya ɨ̀ ka yǐ zì aà, kaa nɨ̀ ka yǐ wa'ǎ ayoo yì tsǔ a mbo mə̀ bû ŋ̀ka mbetə. Mə swoŋ aa tsi'ì ànnù nɨ̂ŋkoŋ a mbo bù: Taà ghà à ka fa ŋgɔ̀ŋ njoò tsɨ̀m jìi mə nɨ betə nɨ̂ ɨ̀kùm gha aà. 
JHN.16.24	Nzi nywe'e tsɨ̂tsɔ̀ŋ, kaa nɨ̀ burə tɨ̀ ayoò tsu betə̀ nɨ̂ ɨ̀kùm ghâ; nɨ̀ bə betə boŋ nɨ̀ ka kwɛrə, ta tâ nɨ̀dorə̀ nuu tâ nɨ̀ luu.
JHN.16.25	“Mə̀ lɔ̀gə̀ aa mɨ̀ghàà mî nanaa ŋkɛ'ɛnə ɨnnù juà ghu a mbo bù. La nòò à tswe ghu ka mə kaa mə̀ ka wa'a a mbo bù aa nɨ̀ mɨ̀ghàà mî nǎnaa bû ŋ̀ka ŋghaa, ɨ tɨgə ghàà a mbo bù aa nɨ̂ ǹsi nɨ̀ ǹsi nloŋə Taà. 
JHN.16.26	Ǹjwi mà ya ɨ̀ ka yǐ kù'u aa, tâ nɨ̀ tɨgə mbetə nii nɨ̂ ɨ̀kùm ghâ; kaa mə̀ sɨ swoŋ aa mə mə̀ ka yǐ kɨ betə nii a kwi atu bù, 
JHN.16.27	nloŋ mə Taà ghà yumbɔŋ à kɔ̀ŋə ghuu. À kɔ̀ŋə ghuu aa nloŋ mə nɨ̀ kɨ ŋkɔ̀ŋə̀ ghâ, ŋkɨ mbii mə mə lɛ nlò a ghu mbo nzì. 
JHN.16.28	Mə̀ lɛ nlò aa a mbo Taà ghà, m̀fɛ'ɛ fàa mbî; tsɨ̂tsɔ̀ŋ, mə mà'àtə mbi yù, m̀bu mbɨ̀ɨ̀ nɨ̂ gha fu a mbo Taà ghà.”
JHN.16.29	Ŋ̀gǎŋyəgə̂nnù ji ɨ tɨgə̀ ǹswoŋ ghu mbo mə, “Tsɨtɔ̀ŋ o ghàà a mbo bì'ì nɨ̂ ǹsi nɨ̀ ǹsî, kaa wa'à nɨ nɨ̀ghàà bû ǹnaa. 
JHN.16.30	Tsɨ̂tsɔ̀ŋ bì'ì zi mə ò zǐ ɨnnù tsi'ì tsɨ̀mə̀; kaa bə̀ sɨ̀ nɨ̂ ŋka mbetə̂ gho nɨ̀ ànnù tswê. Ma yû a ghɨrə mə tâ bì'ì bii mə ò lɛ nlò aa mbo Nwì ǹzi.”
JHN.16.31	Yesu a kwi'i a mbo bo mə, “Nɨ̀ bìì mə̂ tsɨ̂tsɔ̀ŋə̀ aa ɛ? 
JHN.16.32	Nòò à tɨ̀gə a bô, nòò wa à tɛ̀'ɛ̀ mə̂ ŋ̀ku'u, mə baa jà'à ghuu tâ ŋù à ghɛɛ nɨ̂ yìi mbɛ̀ɛ̀, tâ ŋù à ghɛɛ nɨ̂ yìi mbɛ̀ɛ̀, ɨ tɨgə mmà'àtə̀ gha, mə̀ mə̀. Lâ kaa mə̀ sɨ̀ aa tsi'ì mə̀ mə̀ naŋsə̀ ǹtswe, nloŋ mə Taà à tswe bì'i yu. 
JHN.16.33	Mə̀ swǒŋ ma juù ɨ̀nnù a mbo bù aa mə tâ nɨ̀ tswe nɨ̂ m̀bɔɔnə, a ajàŋ yìi mə mbə bì'inə̀ tswê nɨ̂ ànnù yî mɔ'ɔtə̂ aà. Tsǒ mə nɨ tswê a mûm m̀bi aa, nɨ̀ nɨ ka yə ŋgɨ'ɨ̀. Lâ nɨ̀ taŋ ntɨɨ̀! Wa mə̀ tsyà mə mbî!”
JHN.17.1	Yesu à màŋsə̀ mə̂ a nswoŋ ma jû ɨ̀nnù, ŋ̀ŋɛɛ mi'ì mi, nlii aburə, ǹswoŋ mə, “Taà ghà, nòò à kù'ù mə̂. Gha'asə Mû ghò ta tâ Mû ghò à kɨ ŋɨgha'asə ghô. 
JHN.17.2	Ò lɛ mfa mɨda'a ghu mbo mə tâ ka mbu'utə ŋgɔ̀ŋ mu ŋǔ ntsɨ̀m, ta ɨ fa ntswêntɨ̀ɨ̀ yìi mə ɨ̀ tswe nɨ̂ŋkoŋ aa a mbo bo bìi mə ò lɛ mfa ghu mbo aà. 
JHN.17.3	Ǹtswêntɨ̀ɨ̀ yìi mə ɨ̀ lwì'i nɨ̂ŋkoŋ aa, ɨ̀ laa mbə a nzi wò, wò Nwîŋgɔ̀ŋ yî mɔ̀'ɔ̀tə̀ yìi ò nɨ Nwîŋgɔ̀ŋ tsi'ǐ a ànnù nɨ̂ŋkoŋ aà, ŋ̀kɨ mbə a nzi Yesu Kristo, yìi mə ò lɛ ntoo aà. 
JHN.17.4	Mə̀ ghà'àsə̀ mə̂ gho fàa atu nsyɛ̂; mə̀ màŋsə̀ mə afà'à yìi mə ò lɛ mfa mə tâ mə̀ fa'a aà. 
JHN.17.5	Taà ghà! Gha'asə a gha tsɨ̂tsɔ̀ŋ a mbɛ̀ɛ wò, tsi'ì nɨ̂ nɨ̀gha'a nya mə mə̀ lɛ ntswe nɨ nu bi'iò m̀bɔŋ ta ò naŋsə mbi aà.
JHN.17.6	“Mə̀ ghɨ̀rə mə tâ bə̀ bya bìi mə ò lɛ ntsɔ'ɔ fàa mûm m̀bi mfa a mbo mə̀ aa, mə tâ bɨ̀ zi ghô. Bo lɛ mbə aa bə̌ bô, la ò fâ waa a mbo mə̀. Bo yu'unə nɨghàâ nô, 
JHN.17.7	Tsɨtsɔ̀ŋ bo zi mə ŋgɔ̀ŋ njoò tsɨ̀m jìi mə ò lɛ mfa a mbo mə̀ aa ɨ lo aa a mbo wò. 
JHN.17.8	Mə̀ fà mə ntoo yìi mə ò lɛ ntoo gha nɨ̀ yù aa a mbo bo, bo kɨɨ̀ ŋ̀kwɛrə; bo zi tsi'ì sɨgɨ̀nə̀ mə mə̀ lɛ nlò aa a mbo wò ǹzi, ŋkɨ mbii mə a gha aa a tòo wò.
JHN.17.9	“Mə̀, tsà'àtə̀ nòo ŋwa'atə nɨ̂ waa, kaa mə̀ sɨ nòo tsà'àtə aa nloŋ mbî ǹtsɨ̀mə̀; mə tsà'àtə̀ noo nloŋ aa bo bya mə ò fa a mbo mə̀ aà, ǹloŋ mə bo laa mbə bə̂ bô. 
JHN.17.10	Bə̀ bɨ̀tsɨ̀m bo bɨ̀ ǹjoò tsɨ̀m jìi mə mə̀ tswe nɨ ju aa, à nɨ̂ jô, jìi mə ò kɨ ntswe nɨ ju aa, ɨ bə̂ jâ; bɨ kɨɨ̀ ǹtsya aa a njɨ̌m bo nyə nɨ̂ nɨ̀gha'à nâ. 
JHN.17.11	Tsɨtsɔ̀ŋ mə bù m̀bɨɨ nzì fu a mbo wò; kaa mə̀ ka wa'à fàa mûm mbì bù ntswe, lâ bo ka ghɛ̀ɛ̀ nɨ̂ m̀bìì a ntswe fàa mûm m̀bî. Taà ghà yìi mə à làa màŋsə̀ aa, bɛ waa nɨ mɨ̀dà'à mya mìi mə mɨ tswe a nɨ̂ ɨ̀kùm gho aà, ɨ̀kùm wa yìi mə ò lɛ mfa a mbo mə̀ aà, mə tâ bo tswe nɨ̂ ànnù yî fùùrə̀, tsǒ mə sɨ̀ kɨ ntswe nɨ̂ ànnù yî fùùrə̀ aà. 
JHN.17.12	Nòò yìi mə mə̀ kɨ̀ tswe bi'i bo aa, mə̀ kɨ̀ sɨ bɛ waa nɨ àdà'à yìi mə a tswe nɨ̂ ɨ̀kùm gho aà, ɨ̀kùm wa yìi mə ò lɛ mfa a mbo mə̀ aà. Mə̀ kɨ̀ lɛ mbɛ waa kaa tsi'ì ŋù nɨ̀bò wàà yî m̀fùùrə̀ kaa a wa'à bwɛ̂, a kɨ̂ m̀mɛ yu wa yì m̀fùùrə̀ mə à lɛ ntswe nɨ̂ m̀bwɛ aà, mə tâ ànnù yìi mə a lɛ ntswe a mûm àŋwà'ànə Nwì aa, tâ à fɛ'ɛ mbòòntə̀. 
JHN.17.13	Tsɨ̂tsɔ̀ŋ mə bù m̀bɨɨ fu a mbo wò. Mə swoŋ nɨ̂ ɨ̀nnù juà a ajàŋ yìi mə mə̀ bùrə a mûm m̀bi aa mə tâ nɨ̀dorə̀ na tswe a mûm ǹtɨɨ bo nluu. 
JHN.17.14	Mə̀ lɛ mfa ntoò yò a mbo bo, lâ m̀bi ɨ bàà waa, nloŋ mə kaa bo sɨ̀ bə̂ bɨ mbi bù bə̂ aà, tsi'ǐ ajàŋ yìi mə kaa mə̀ sɨ ŋû mbi ghù kɨ̂ m̀bə aà. 
JHN.17.15	Kaa mə̀ sɨ lɔ̀ɔ̀ aa mə ta ò fi'i waa fàa a mûm m̀bî ǹlɔ̀'ɔ̀sə̀, mə bàŋnə̀ ǹlɔɔ aa mə tâ ò bɛ a waa a mbo ŋgàŋmɨ̀nàŋ wâ. 
JHN.17.16	Tsi'ì a ŋgɨŋgɨ̀ŋ a ajàŋ yìi mə kaa mə̀ sɨ̀ ŋû m̀bi ghù bə aa, kaa bo sɨ̀ bə̂ bɨ mbi yù kɨ mbə. 
JHN.17.17	Tsɔ'ɔ waa nləə tâ bo tɨgə bə̂ bo a njɨ̀m ajàŋ yìi mə bo ka zi annù nɨ̂ŋkoŋ aà; nɨ̀ghàâ no nɨ laa mbə annù nɨ̂ŋkoŋə̀. 
JHN.17.18	Mə̀ tòo waa a mûm m̀bî, tsi'ì àjàŋ yìi mə ò lɛ ŋkɨ ntoo gha a mûm m̀bi aà. 
JHN.17.19	Mə̀ tɨgə ntsɔ'ɔ ɨbɨɨ nû gha nlə̀ə̀ aa tsi'ì tsǒ àyoo mmà'anwì a mbo wò, ǹloŋ ŋkwi atû waa, mə tâ bo kɨ mbə njoo mmà'anwì ji annù nɨ̂ŋkoŋ a mbo wò.
JHN.17.20	“Kaa mə̀ sɨ nɨ̂ gho tsà'àtə̀ ŋ̀wa'atə aa tsi'ì waa, mə kɨɨ ŋwa'atə nɨ̂ bya bìi mə bɨ kɨ nnɨŋ mɨ̂ntɨɨ̀ myaa a nu mə̀, ntsya a njɨ̌m ntoo yìi mə bo yu'u nɨ a ntsǔ ŋgǎŋyəgə̂nnù jya aa. 
JHN.17.21	Mə lɔɔ nɨ mə tâ bo tswe nɨ̂ ànnù yî fùùrə̀. Taà ghà! Mə kɔ̀ŋə̀ nɨ mə tâ bo tswe a mum bì'ìô, tsi'ì a ajàŋ yìi mə ò tswe a mum mə̀, mə̀ kɨ̂ ǹtswe a mum wò aà. Mə lɔɔ nɨ mə tâ bo tswe nɨ̂ ànnù yî fùùrə̀, ta tâ m̀bi bii mə a gha aa a too wò. 
JHN.17.22	Mə̀ fa nɨ̀gha'a nya nìi mə ò lɛ mfa a mbo mə̀ aa a mbo bo, mə tâ bo tswe nɨ̂ ànnù yî fùùrə̀, tsi'ì à àjàŋ yìi mə wò nɨ mə̀ sɨ̀ nɨ ayoo yì fùùrə̀ aà; 
JHN.17.23	Mə̀ tswe a mum bo, ò kɨ̂ ǹtswe a mum mə̀ tâ bo naŋsə mboonsə mbə ayoo yì fùùrə̀, tâ m̀bi ɨ̀ tsya ghu nzi mə a gha aa a lɛ ntoo wô, ŋ̀kɨ ŋkɔŋə waa a ajàŋ yìi mə ò kɔ̀ŋə gha aà.
JHN.17.24	“Taà ghà! Ò fa waa a mbo mə̀, mə̀ kɔŋə̀ nɨ mə tâ bo tswe a adɨgə yìi mə mə̀ tswe ghu aa, tǎ yə nɨgha'à na, nɨgha'a nya nìi mə ò fa a mbo mə̀ aà; ǹloŋ mə ò lɛ ŋkɔ̀ŋə̀ gha mbɔŋ nnaŋsə mbi yù. 
JHN.17.25	Taà ghà yìi mə ɨ̀nnù jo tsinə aa, kaa mbi ɨ̀ sɨ gho zî, la mə̀ zî ghô, buà bû kɨ̂ ǹzi mə a gha aa a tòo wò. 
JHN.17.26	Mə̀ ghɨrə bo zî ghô, màa kɨɨ ghɛ̀ɛ̀ nɨ̂ m̀bìì a ŋghɨ̀rə mə tâ bo zi ghô, ta tâ àkɔ̀ŋnə̀ yìi mə ò tswe nɨ yu mbo mə̀ aa, tâ à tswe a mbo bo, ta tâ mə̀ kɨ ntswe a mum bo.”
JHN.18.1	Àjàŋ mə Yesu à lɛ mmàŋsə̀ a ntsà'àtə̀ Nwì ma mùu ajàŋ aa, ǹlò bo bɨ̀ ŋ̀gǎŋyəgə̂nnù ji ǹtoo mutswagə̂ ŋ̀kì wa yìi mə bɨ twoŋə nɨ Kidron aà; ŋ̀kya ati mɨ̂ntà yî mɔ̀'ɔ ɨ lɛ ntswe ghu, Yesu bo bɨ̀ ŋ̀gǎŋyəgə̂nnù ji jya bɨ kuu ŋghɛ̀ɛ̀ wa a mûm ŋ̀kyâ. 
JHN.18.2	Judas mə à lɛ mfèè yi aa, à lɛ nzi adɨgə ma yû ǹloŋ mə a nɨ bɨ̀nòò bî ghà'àtə̀, Yesu bo bɨ̀ ŋ̀gǎŋyəgə̂nnù ji lɛ sɨ boontə ghu. 
JHN.18.3	Tsǒ mə à lɛ nzi aa, à lɛ nlɔ̀gə akùrə̀ bɨ̂sogyɛ̀ bo bɨ̀ ŋ̀gǎŋmbɛ̂ ǹdâmà'a Nwì jìi mə Ŋ̀gàŋmà'a Nwì yî ŋwè bo bɨ̀ baFarɨsai lɛ ntoo aa, bo bo ghɛɛ̀ ghu, bo kà mə̂ aa ŋghɛɛ aa, ntugɨtə njoo mɨtsɛ'ɛ nɨ bɨ̀lâm nɨ mɨ̀ŋkà'à. 
JHN.18.4	Tsǒ mə Yesu à lɛ nzi ŋgɔ̀ŋ ɨ̀nnù tsɨ̀m jìi mə bo lɛ sɨ lɔ̀ɔ a ŋghɨ̀rə̀ aà, m̀ma'atə ŋgǎŋyəgə̂nnù ji jya, m̀fɛ'ɛ yòŋtə a mbɛ̀ɛ bo, m̀betə waa mə, “Nɨ lɔ̀ɔ̀ aà wò ɛ?”
JHN.18.5	Bo kwi'i ghu mbo mə, “Bì'i lɔ̀ɔ̀ aa Yesu, mu Nazareth wâ.” Yesu a swoŋ a mbo bo mə, “Mə̀ ghulà.” Judas, mə à lɛ mfèè yi aa, à lɛ ŋkɨ ntəə bo bo. 
JHN.18.6	Àjàŋ mə Yesu à lɛ nswoŋ mə, “Mə̀ ghulà aa,” bo khə̀tə̀ m̀bɨɨ nɨ̂ ǹjɨ̀m, ŋ̀wokə a nsyɛ̂. 
JHN.18.7	Yesu a kù'ùsə̀ m̀betə waa mə, “Baa nɨ̀ swǒŋ mə nɨ lɔ̀ɔ̀ aà wò ɛ?” Bo kwi'i mə, “A Yesu, mu Nazareth wâ.”
JHN.18.8	Yesu a bû ǹswoŋ a mbo bo mə, “Tɨgə mə̀ bà mə̂ aa nswoŋ a mbo bù mə ‘mə̀ ghulà. Lâ mbə a bə yìi mə nɨ lɔ̀ɔ̀ aà gha, nɨ̀ ma'àtə bulà bə̀ bɨ ghɛɛ̀.” 
JHN.18.9	À lɛ nswoŋ ma laa, ta ghɨ̀rə tâ ànnù yìi mə à lɛɛ̀ ǹtɛ'ɛ nswoŋ aa, tâ à boontə, mə “Taà ghà, kaa ŋù wa yì tsù mə ò lɛ mfa a mbo mə̀ aa, kaa yi tsù à sɨ̀ bwɛ̂.”
JHN.18.10	Simon Peta à lɛ ŋwɛ'ɛ munwî ǹtsò; à lɛ ntsɔ'ɔ munwi wa a mba'a, ŋ̀kwyɛ atôŋnə̌ àbù'u ŋgàŋmà'a Nwì yî ŋwè yî mà'à ǹlɔ'ɔsə. Ɨ̀kǔm àbù'ù ma yû ɨ lɛ mbə Malkus. 
JHN.18.11	Yesu a swoŋ a mbo Peta mə, “Sɔ'ɔ munwi ghò wa fu a mba'à! Ò wà'àtə mə mə̀ ka wa'ǎ ndɔ̂ŋ ŋ̀gɨ'ɨ yìi mə Taà ghà à fa a mbo mə̀ aa no aa ɛ?”
JHN.18.12	Bɨ̀sogyɛ̀ bya bo bɨ̀ ǹdɨɨ̀ wàà, nɨ ŋgǎŋmbɛ ndâma'anwì bɨ lɛ ntswa Yesu ŋ̀kwerə yi. 
JHN.18.13	ǹlɔgə yi ŋghɛɛ nɨ ghu a mbo Annas. Annas à lɛ mbə ntsi Kaiphas yìi à lɛ mbə ŋ̀gàŋmà'a Nwì yî ŋ̀wè maa alòò aà. 
JHN.18.14	Kaiphas ma ghû à lɛ mbə yu yìi mə à lɛ ndɨ'ɨtə bɨ̂tà bɨ ala'a bɨ baYuda mə a bɔŋ mə tâ ŋù yî m̀fùùrə̀ à kwo nloŋ atu nnɔ̀ɔ̀ aà.
JHN.18.15	Simo Peta bo ŋ̀gàŋyə̂nnù Yesu wa yì mɔ̀'ɔ bo lɛ nyòŋə̀ Yesu. Ǹgàŋmà'a Nwì yî ŋwè wa à lɛ naŋsə nzi ŋ̀gàŋyə̂nnù ma ghû tsi'ì sɨgɨ̀nə̀. Ǹyoŋə Yesu bo yu kuu ŋghɛ̀ɛ̀ a mûm ǹsàŋdâ ŋ̀gàŋmà'a Nwì yî ŋ̀wè wâ. 
JHN.18.16	Peta à lɛ mbàŋnə̀ ǹtəə a mbɛɛ a tsǔbù'ù. Ŋ̀gàŋyə̂nnù Yesu ma ghû mə ŋgàŋmà'a Nwi yî ŋ̀wè à lɛ nzi aà à lɛ mfɛ̀'ɛ̀ ŋ̀ghaa a mbo mumàŋgyɛ̀ yìi mə à lɛ ntəə wa tsǔbù'ù aa, ǹlɔgə Peta bo yu kuù. 
JHN.18.17	Mumàŋgyɛ̀ wa a ntsǔbù'ù a betə̀ Peta mə, “Ò sɨ̌ ŋgàŋyə̀gə̂nnǔ mbâ yî kɨ mbə ɛ?” Peta a kwi'i ghu mbo mə, “Ŋ̀gaŋ, kaa mə̀ sɨ̀ ghu bə̂.”
JHN.18.18	À àjàŋ mə m̀fə'ə ɨ lɛ sɨ ko aa, ŋ̀gǎŋàfà'ǎ ŋgàŋma'anwì wa nɨ ŋ̀gǎŋmbɛ̂ ɨ̀dɨ̀gə̀, bɨ lɛ ŋŋètə mɔ'ɔ nɨ̂ ŋ̀kyɛ, ntəə ghu ǹtɨgə nyɔ'ɔtə. Peta à lɛ ŋghɛ̀ɛ̀ ǹtəə bo bo ŋ̀kɨɨ nyɔ'ɔtə mɔ'ɔ wâ yìi ŋgaa.
JHN.18.19	Ŋ̀gàmà'anwì yî ŋ̀wè wa à lɛ mbetə Yesu nɨ ɨ̀betə̀ ǹloŋ ŋgǎŋyəgə̂nnù ji bo bɨ̀ ǹloŋə ànnù yìi mə à lɛ sɨ dɨ̀'ɨ̀ aà. 
JHN.18.20	Yesu a kwi'i ghu mbo mə, “Mə ghàà aa a nsi bə̀ bɨ̀tsɨ̀mə̀. Ŋ̀gɔ̀ŋ ɨ̀nnǔ tsɨ̀m jìi mə mə dɨ̀'ɨ̀ aa, mə̀ lɛ sɨ dɨ̀'ɨ̀ a ndâmà'anwì bo bɨ̀ a ndâŋghotə̂, a bə ɨ̀dɨ̀gə tsɨ̀m jìi mə bə̀ bɨ̀tsɨ̀m bòòntə̀ ghu aà, kaa mə̀ lɛɛ̀ ŋkɨ̀'ɨ̌ annù tsu a lɔ̀'ɔ̀sə̀ burə swoswoŋ bə̂. 
JHN.18.21	Ò tɨgə̀ m̀bu mbetə nɨ̂ gha nɨ̀ ɨ̀betə̀ aa a ya ɛ? Betə bə bə̀ bulà bìi mə bɨ lɛ nyu'u annù yìi mə lɛ sɨ swoŋ aà. Wa bo zî ànnù yìi mə mə̀ lɛ sɨ swoŋ a mbo bo aà.
JHN.18.22	À àjàŋ mə Yesu à lɛ nswoŋ ma mùu àjàŋ aa, ŋ̀gàŋmbɛ ɨdɨ̀gə̀ wa yì mɔ̀'ɔ a zwî àbo ghu atu, m̀bətə yi mə, “A swǒŋ wò a mbo wò mə tâ ò ka ŋghaa a mbo ŋ̀gàŋmà'anwì yî ŋ̀wè ma mùu ajàŋ ɛ?”
JHN.18.23	Yesu a swoŋ ghu mbo mə, “M̀bə a bə yìi mə mə̀ swòŋə̂ ànnù yî bɨ yì tsu, ò kɛ̀'ɛ̀nə̀ a mbo bə̀ bù mə bɨ təə faà aà, mbə a bə mə ɨ̀nnù jìi mə mə̀ swòŋə̀ aa ɨ ku'unə, ò tɨgə̀ m̀bu mfɛɛ gha aa a ya ɛ?”
JHN.18.24	Ma mùu noò Annas à lɛ nlɔ̀gə̀ yi tsi'ì wa ajàŋ yìi mə bɨ lɛ ŋkwerə yi aa, ǹtsyasə a mbo Kaiphas yìi mə à lɛ mbə ŋgàŋmà'anwì yî ŋwè aà.
JHN.18.25	Peta à lɛ mburə ntəə wa adɨgə nyɔ'ɔtə nɨ̂ mɔ'ɔ wa; bə̀ bî mɔ'ɔ bɨ betə̀ yi mə, “Ò laa ŋkɨ'ɨ̀ ŋ̀gàŋyəgə̂nnù m̀bâ wî yî mɔ̀'ɔ bə aa ɛ?” Peta a tuù yi nswoŋ mə, “Kaa mə̀ sɨ̀ ghu bə̂.”
JHN.18.26	Àbù'u ŋgàŋmà'anwì ya yî mɔ'ɔ, mbə ndɨm ŋù wa mə Peta à lɛ ŋkwyɛ̌ atôŋnə̀ yi aa, a bètə mə, “Mə̀ ghɨrə mbaa kɨ'ɨ̀ gho yə ò tswê bǔ bo wa a mûm ŋkya aa ɛ?
JHN.18.27	Peta a ku'ùsə̀ ǹtuu yi nwoŋ mə, “Ŋ̀gaŋ!” Tsi'ì maa noò àkə̀gə̀ a tɔŋə̀.
JHN.18.28	Bɨ lɛ nlɔ̀gə̀ Yesu ŋ̀ghɛɛ nɨ ghu a ntɔ'ɔ Gûmnàà, maa noò a burə̀ aa tsi'ǐ mbà'a mbà'à. BaYuda kaa bo lɛ ŋwa'à waa wa mûm ǹtɔ'ɔ kuù, ǹloŋ mə bɨ lɛ nlɔ̀ɔ̀ mə bɨ ba'atə nɨ̂ ɨ̀bɨɨ nû wa lə̀ə tâ ɨ̀ laa a nyòŋə nɨ nɔ̀ŋsə̀ wàà ta jɨ mɨjɨ mɨ Passa. 
JHN.18.29	Pilate à lɛ ntɨgə mbaŋnə mfɛ̀'ɛ̀ a abɛɛ mbetə waa mə, “Nɨ̀ swǒŋ mə ŋû ghû à ghɨ̀rə̀ aa akə̀ aa ɛ?”
JHN.18.30	Bo kwi'i ghu mbo mə, “À ghɨrə mbaa tsuu annǔ fànsə̀ boŋ kaa bì'ì sɨ̀ nɨ ghu a mbɛ̀ɛ wò zî.”
JHN.18.31	Pilate a swoŋ ghu mbo mə, “Mbə a bə la, nɨ̀ lɔ̀gə̀ yi ŋghɛɛ ntsɔ'ɔtə ɨsa'à yi nyoŋ a nɨ nɔ̀ŋsə̀ ghùù.” Bo kwi'i ghu mbo mə, “Kaa bì'ì sɨ̀ nɨ̂ àdà'à mə mbə bì'ì zwitə̀ ŋû tswê.” 
JHN.18.32	A lɛ mfɛ̀'ɛ̀ lâ là aa mə tâ à boontə nɨ nɨ̀ghàà nìi mə Yesu à lɛ sɨ swoŋə nloŋ àjàŋə̀ nɨwo yìi mə yu lɛ ntswe nɨ̂ ŋ̀kwo aà.
JHN.18.33	Pilate à lɛ mbù ŋkuu ŋghɛɛ fu wa mûm ǹtɔ'ɔ, ǹtwoŋə Yɛɛsɔ̂ m̀betə yi mə, “Ò bə aa mfɔ̀ baYuda aa ɛ?”
JHN.18.34	Yesu a betə̀ yi mə, “Nɨ̀ghàà nû mə o betə gha ghu aà, à nɨ̂ no kə̀ a swoŋ bə̀ ǹswoŋ a mbo wò lɛ?”
JHN.18.35	Pilate a bəŋ mbetə yi mə, “Mə̀ laa mbə ŋû baYuda ɛ? A fa bə̌ bo mfa gho a mbo mə̀ bo bɨ̀ bɨ̀lɨɨ bɨ ŋgǎŋmà'anwì. Ò nàŋsə mfànsə aà à kə̀ ɛ?”
JHN.18.36	Yesu a swoŋ mə, “Kaa ànnù nɨfɔ̀ ya kaa a sɨ̀ aa fàa a nɨ yula mbi tswê. À ghɨrə mbaa bə mə ànnù nɨfɔ̀ ya a tswe aa fàa nɨ yulà mbi, boŋ ŋgǎŋkòrə̂ jâ ɨ to fɨ̀kɔ̀rə̀ kaa bɨ kɨ'ɨ̀ gha a mbo bɨ̀tà bɨ baYuda fâ. Ŋ̀gaŋ, kaa ànnù nɨfɔ̀ ya kaa a sɨ̀ aa faa nɨ yulà mbi tswê.”
JHN.18.37	Pilate a betə̀ yi mə, “La a bə mə ò nɨ mfɔ̀ ɛ?” Yesu a kwi'i mə, “ò swòŋ mə̂ mə mə̀ nɨ̂ m̀fɔ̀. Bɨ lɛ njwe gha mə̀ fɛ'ɛ̀ fàa mbi aa nloŋ ŋkwitu ànnù yî fùùrə̀: a ŋka ŋghàâ ànnù ǹloŋə ànnù nɨ̂koŋə̀. Ŋù ntsɨ̀m yìi mə à tswe a mûm ànnù nɨ̂koŋə aa a yu'utə annù yìi mə mə swoŋə aà.”
JHN.18.38	Pilate a betə̀ mə, “Ànnùnɨ̂ŋkoŋ à nɨ̂ à kə̀ aa ɛ?”
JHN.18.38	Pilate a bû m̀fɛ'ɛ ŋghɛ̀ɛ̀ ǹyə bə̂ bya, nswoŋ a mbo bo mə, “Kaa mə̀ sɨ̌ annù tsu yə mə mbə a ghɨrə̀ mə tâ mə̀ nɨŋ ŋgɨ'ɨ ghu nû. 
JHN.18.39	Lâ ǹyoŋə a nɨ nɔ̀ŋsə̀ yìi mə nɨ̀ tswe nɨ ghu aa, mə fi'isə nɨ ŋgàŋàtsaŋ yì m̀fùùrə̀ a mbo bù, a njwî Passa. Nɨ̀ kɔ̌ŋ mə tâ mə̀ fi'isə Mfɔ̀ baYuda ghû aa ɛ?” 
JHN.18.40	Bo tɔŋnə̀ ǹswoŋ mə, “Ŋ̀gaŋ, kaa mbə a kɨ'ɨ̀ yu bə̂! Bì'i lɔ̀ɔ̀ mə tâ ò fi'isə aa Barabas!” (Barabas à lɛ mbə aŋgâmɨghee).
JHN.19.1	Pilate à lɔgə̀ Yesu m̀fa yi bɨ ghɔɔ̀ yi. 
JHN.19.2	Bɨ̀sogyɛ̀ bya bɨ lɔ̀ɔ mɨ̂ndɨgə mɨ njɔ̂ŋ ǹjɔŋ mba'a tsǒ àtsə̀'ətu nɨfɔ̀ ǹsosə ghu atû. Ǹtɨgə ǹlɔgə atsə̀'ə̀ yî bagɨtə yi atɨ̀ndùù ŋ̀wɛ'ɛ ghu nû. 
JHN.19.3	Bo tɨgə̀ ǹtsya mmii nii nswoŋə nɨ mə, “O lɛlɛ lɛɛ̀! M̀fɔ̀ baYuda à kɨ̀ kwɛ̀ɛ̂! À kwɛ̀ɛ̂!” Lâ m̀baŋnə mfɛɛ nɨ mɨ̀ghà'a mi.
JHN.19.4	Pilate à lɛ bù m̀fɛ'ɛ ŋghɛ̀ɛ̀ a mbo nnɔ̀ɔ̀ bə̂ wa nswoŋ a mbo bo mə, “Yə̂ nɨ̀, mə̀ ka fɛ̀'ɛ zì nɨ ghu a nsi bù tâ nɨ̀ zi mə kaa mə̀ sɨ̀ annù yìi mə à ghɨ̀rə mə mbə nɨ nɨŋ ŋ̀gɨ'ɨ ghu nu aa yə̂. 
JHN.19.5	Yesu a tɨgə̀ m̀fɛ'ɛ nɨ àtsə̀'ə̀ yî bagɨtə ya bo bɨ̀ nɨ̂ àtsè'ətu njɔ̂ŋjɔŋ ya a atu yu. Pilate a swoŋ a mbo bə̀ bya mə, “Ŋù wa à ghulà.”
JHN.19.6	Bɨ̀lɨɨ bɨ ŋgǎŋmà'anwì bo bɨ̀ ŋ̀gǎŋmbɛ̂ ǹdâmà'anwi bɨ yə̀ mə̂ yi aa, ntɔŋnə nswoŋ mə, “Kwèèntə yi a ati bàŋnə̀ bàŋnə̀.”
JHN.19.6	Pilate a swoŋ a mbo bo mə, “Nɨ̀ lɔgə yi la ŋkwèèntə̀ tsi'ì bù, kaa mə̀ sɨ̌ nji'ì ànnù yìi mə mbə mə̀ nɨŋ ŋ̀gɨ'ɨ ghu nu aa yə̂.”
JHN.19.7	Ǹnɔ̀ɔ̀ wa ɨ kwi'i mə, “Bì'ì tswe nɨ̀ nɔ̀ŋsə̀ yì'ì mə a dɨ̀'ɨ̀ nɨ mə a ku'unə mə tâ à kwo, ǹloŋ mə a swoŋə nɨ mə yu nɨ Mu Nwì aà.
JHN.19.8	Pilate à yù'ù mə̂ ma mùu ajàŋ, nɨ̀bɔ'ɔ nɨ ku'usə̀ ǹtswâ yi. 
JHN.19.9	A bû ŋ̀kuu ŋghɛɛ fu wa a mûm ǹtɔ'ɔ, m̀betə Yesu mə, “Baa ò lò aa fə ɛ?”
JHN.19.9	Kaa Yesu a wa'ǎ akwi'i ghu mbo fâ. 
JHN.19.10	Pilate à swoŋ ghu mbo mə, “O nà'à naa ɛ?. Ò sɨ̀ zi mə mə̀ tswe nɨ̀ mɨ̀dà'à mìi mə mbə mə̀ swoŋ mə tâ bɨ̀ ma'atə gho, kə̀ a swoŋ mə tâ bɨ̀ kweentə gho a ati bàŋnə̀ bàŋnə̀ ɛ?”
JHN.19.11	Yesu a kwi'i mə, “A bə aa mə, ò tswe nɨ̀ mɨ̀dà'à a atu mə̀ aa, nloŋ mə Nwì à fa a mbo wò aà. Lâ ŋù wa mə à ghɨrə mbàŋnə̀ zi mfa gha a mbo wò aa, à yìi annù a bɨ'ɨ ntsyâ yô.”
JHN.19.12	Pilate à yù'ù mə̂ ma mùu ajàŋ aa, nywe'etə a nlɔ̀o mânjì a mà'àtə Yesu ghu. Lâ ǹnɔ̀ɔ̀ bə̂ wa ɨ ku'ùsə̀ ǹtɔŋnə nswoŋ mə, “Ò bə mà'àtə̀ yi bəə boŋ kaa ò sɨ̌ nsûka'a Kaisa bə̂. Ŋù ntsɨ̀m yìi mə a swoŋə nɨ mə yu nɨ m̀fɔ̀ aa, à nɨ̂ ŋù àtɨ̀ɨ atu a mbo Kaisa.”
JHN.19.13	Pilate à yù'ù mə̂ ma mùu mɨghàà aa, nlɔgə̀ Yesu m̀fɛ'ɛ ntswe nɨ̂ àlə̀ŋə nsa'a mɨ̀sa'a a sàanə yìi mə bɨ lɛ nlɨ̀gə̀ nɨ̂ŋgɔ'ɔ, (a nɨ nɨ̀ghàà nɨ baHeber, bɨ twoŋə nɨ Gabbatha). 
JHN.19.14	À lɛ sɨ bə maa noò aa a tɨgə̀ ŋ̀ku'u a ntɨ̀ɨ̂ àsì'ìnə̀ m̀bɔŋ tâ àbɛ̀ɛ̀ fu'u a njwî Passa. Pilate a swoŋ a mbo bə̀ bya mə, “Mfɔ̀ ghùù wa à ghulà.”
JHN.19.15	Bo ku'ùsə̀ ǹtɔŋnə swoŋ mə, “Zwitə yi, zwitə yi nlɔ'ɔsə̂, kwèèntə̀ yi a ati bàŋnə̀ bàŋnə̀!” Pilate a betə waa mə, “Nɨ lɔ̀ɔ mə tâ mə̀ kweentə mfɔ̀ ghùù a ati bàŋnə̀ bàŋnə̀ aa ɛ?” Bɨ̀lɨɨ bɨ ŋgǎŋmà'anwì bya bɨ kwi'i ghu mbo mə, “M̀fɔ̀ yìi mə bì'ì zi aa, à kɨ mbə aa tsi'ì Kaisa.”
JHN.19.16	Pilate a tɨgə̀ ǹlɔgə Yesu m̀fa a mbo bo mə tâ bɨ̀ kweentə yi a ati bàŋnə̀ bàŋnə̀.
JHN.19.16	Maa ajàŋ bɨ tɨgə̀ ǹlɔgə Yesu ŋ̀ghɛɛ nɨ ghu. 
JHN.19.17	À lɛ mfɛ̀'ɛ̀ mbe'e ati bàŋnə̀ bàŋnə̀ yi ya yumbɔŋ ŋ̀ghɛɛ ŋkù'ù a adɨgə yìi mə bɨ lɛ sɨ twoŋə nɨ̂ àkwɛɛ atu ŋû aa (a nɨ nɨ̀ghàà nɨ baHeber, bɨ twoŋə̀ nɨ Golgotha). 
JHN.19.18	Bɨ tɨgə̀ ŋ̀kweentə yi a ati bàŋnə̀ bàŋnə̀ maa adɨgə bo bɨ̀ bə̀ bi mɔ'ɔ bi baà, ŋù yî mɔ̀'ɔ a tswê faa mbɛ̀ɛ̀ laà, yì mɔ̀'ɔ a kɨ̂ ǹtswe faa mbɛ̀ɛ̀ laà, Yesu a tɨgə̀ ǹtswe a tɨtɨ̀ɨ bo. 
JHN.19.19	Pilate à lɛ ŋŋwà'ànə̀ wa atu ati bàŋnə̀ bàŋnə̀ mə, “Yesu mu Nazareth, M̀fɔ̀ baYuda.” 
JHN.19.20	Bə̀ bî ghà'àtə̀ bɨ lɛ ntwoŋə ma yuù àŋwà'ànə̀ ǹloŋ mə àdɨgə̀ yìi mə bɨ lɛ ŋkwèèntə̀ Yesu ghu aa, kaa a lɛ ŋwa'à sà'à si'i a nlǒ a njɔ̀'ɔ̀ àla'à. Bɨ lɛ ŋŋwà'ànə̀ ma yuù aa nɨ nɨ̀ghàà nɨ baHeber, nɨ ni baRoma a bɔ̀'ɔ nɨ nì ba Grikia. 
JHN.19.21	Bɨ̀lɨɨ bɨ ŋgǎŋmà'anwì bya bɨ swoŋ a mbo Pilate mə, “Tsuu ŋwà'ànə̀ mə, “M̀fɔ̀ baYuda” Bàŋnə ŋŋwà'ànə̀ bə mə “À swoŋ mə yu nɨ m̀fɔ̀ baYuda”
JHN.19.22	Pilate a kwi'i mə, “Ànnù yìi mə mə̀ ŋwà'ànə aa, mə̀ ŋwà'ànə̀ mə̂!”
JHN.19.23	Nòò yìi mə bɨ̀sogyɛ̀ bya bɨ lɛ ŋkwèèntə̀ Yesu a ati bàŋnə̀ bàŋnə̀ aa, bɨ lɛ nlɔ̀gə ɨtsə̀'ə̀ ji nyatə mbɛ̀ɛ̀ ji nɨkwà, sogyɛ̀ yî m̀fùùrə̀ a lɔgə̀ m̀bɛ̀ɛ̀ yî m̀fùùrə̀ yì mɔ'ɔ a kɨ̂ ǹlɔgə mbɛ̀ɛ̀ yî mɔ̀'ɔ̂. Bo lɛ ŋkɨ nlɔgə mandaŋə atsə̀'ə̀ yî mà'à ya mə bɨ lɛ mba'a kaa adɨ̀gə̀ yìi mə bɨ bɨ yàtə̀ ghu kaa a wa'à ghu tswê aa. 
JHN.19.24	Bɨ̀sogyɛ̀ bya bɨ swoŋ nɨ̀ bò nɨ bo mə, “Kaa a sɨ̀ ku'ùnə̀ mə tâ bì'inə̀ satə, bì'inə̀ tum ɨbìrə̀ ghu, nyə ŋû yìi mə à ka jɨ aà. A lɛ mfɛ̀'ɛ̀ lâlà aa mə tâ annù yii bɨ̀ lɛ ŋŋwà'ànə a nɨ nɨ̀ghàà nɨ Nwî aa tâ nɨ̀ boontə ajàŋ yìi mə bɨ lɛ nswoŋ aa mə:
JHN.19.24	“Bo lɛ nyàtə ɨtsè'ə̂ ja a tɨtɨ̀ɨ bo,
JHN.19.24	m̀ma'a ɨbìrə̀ nɨ tɔ̀gə̀ ghà.”
JHN.19.25	Bə bî mɔ'ɔ bɨ̀ lɛ ntəə nyontə a mbɛ̀ɛ̀ ati bàŋnə̀ bàŋnə̀ Yesu a lɛ mbə aa ǹdè yi , bo, bɨ̀ muma bɨ̀ ǹdè yì yî màŋgyɛ̀, nɨ Mary, ŋgwyɛ Cleopas, a bɔ̀'ɔ bɨ̀ Mary Magdalene. 
JHN.19.26	Yesu a yə ndè yì a bɔ̀'ɔ bɨ̀ ŋ̀gàŋyəgə̂nnù yì wa mə à lɛ ŋkɔ̀ŋ kɔŋ aa a ajàŋ mə bo lɛ ntəə ghu aà. Ǹtɨgə nswoŋ a mbo ndè yì mə, “Ǹdè, mû ghò yî m̀bâŋnə̀ à walà.”
JHN.19.27	Ŋ̀kɨ ntɨgə nswoŋ a mbo ŋ̀gàŋyəgə̂nnù yì wa mə, “Ǹdè ghò à walà.” Ǹlɔgɨnə maa nòò, ŋ̀gàŋyəgə̂nnù yì wa a tɨgə̀ ǹlɔgə yi, bo yu tɨgə̀ ǹtswe a ndùgə yu.
JHN.19.28	Ma juù ɨ̀nnu ɨ tsyà mə̂, tsǒ mə Yesu à lɛɛ nzi mə ŋ̀gɔ̌ŋ ɨnnu tsɨ̀m ɨ̀ mɛ̀ mə̂ aa, a ŋghɨrə mə tâ nɨ̀ghàà nɨ Nwî boontə, a ǹswoŋ mə, “Ǹjì ŋ̀kǐ yaŋə nàâ.”
JHN.19.29	Ba'a yî mɔ̀'ɔ à lɛ ntəə ghu nɨ̂ ǹtsə'ə̀ mɨ̀lù'ù, bɨ lɔɔ̀ akûtsa nnɨŋ ghu, ǹsosə a atû ŋ̀kɨ̀ŋkà'à ŋ̀kɔ'ɔsə ghu aghoŋə ntsù. 
JHN.19.30	Yesu a no mɨ̀lù'ù mya, nswoŋ mə, “A mɛ̀ mə̂.” Ǹswyɛ atû yi, nnɨŋə azwì yi a mbo Nwi, ǹtsɨɨ.
JHN.19.31	BaYuda bɨ lɛ nlɔntə a mbo Pilate mə tâ à beentə tâ bo ghɛɛ mbəgətə mɨka'a mɨ bə̂ bya bìi mə bɨ lɛ ŋkwèèntə̀ waa aa ta lɔ̀gə ɨkû jyaa jya wa ati bàŋnə̀ bàŋnə̀ ɨ sɨgɨsə. Bo lɛ mbetə maa ajàŋ aa nloŋ mə ǹjwi ya ɨ̀ lɛ mbə Friday, kaa bo wa'à kɔ̀ŋə̀ nɨ mə tâ ɨ̀ku jya tâ ɨ̀ lo ntswe wa ati bàŋnə̀ bàŋnə̀ a njwî Sabbath. Ǹloŋ mə ma waà Sabbath mə à lɛ sɨ zì aa, à lɛ naŋsə mbə yî làànlaa a mbo bo aà. 
JHN.19.32	Bɨ̀sogyɛ̀ bya bɨ lɛ ntɨgə ŋghɛɛ mbəgɨtə mɨka'a mɨ ŋû ǹtsyàmbìì, ŋ̀kɨ mbu mbəgɨtə mî ŋû yì mɔ'ɔ wa yìi mə bɨ lɛ ŋkwèèntə waa bo bo bɨ̀ Yesu aà. 
JHN.19.33	Lâ àjàŋ mə bɨ lɛ nzì a nu Yesu aa, bo lɛ nyə mə à tɛ̀'ɛ̀ mə̂ ŋ̀kwo yi, kaa ǹji'ì m̀bə̀gɨ̀tə mɨ̀kà'â mi kaa ɨ wa'à bù m̀bə. 
JHN.19.34	Ŋ̀ù sogyɛ̀ wa yì mɔ̀'ɔ à lɛ nlɔ̀gə nɨkɔ̂ŋ ni nso m̀bɛ̀ɛ̀ ŋgeè Yesu ghu, ŋ̀kì bo bɨ̀ àləə ɨ burə̀ ŋ̀khənə nsɨgə mfɛ'ɛ ghu. 
JHN.19.35	(Ŋù wa yìi mə à lɛ nyə ma yuù ànnù a fɛ'ɛ̀ aa, à nɨ̂ àyəfə-ànnù yìi mə à lɛ nswoŋ aa à nɨ ànnù nɨ̂ŋkoŋə̀. À kɨ̂ ǹzi mə yu swoŋ aà ànnù nɨ̂ŋkoŋə̀. A swoŋə ma yuù annù mə mbə nɨ̀ kɨ̂ m̀bii.) 
JHN.19.36	Bɨ lɛ ghɨ̀rə̀ ma la aa mə tâ nɨ̀ghàà nɨ Nwî ta nɨ̀ boontə mə, “Kaa bɨ ka yǐ wa'ǎ akwɛɛ̀ yi yî tsu burə mbəbəgə.” 
JHN.19.37	Nɨ̀ghàà nɨ Nwî nî mɔ̀'ɔ nɨ kɨ̂ nswoŋ mə, “Bə̀ ka yǐ kɨ tɛ'ɛ mi'ì myaa a nu ŋù wa yìi mə bɨ lɛ nsò aà.”
JHN.19.38	Ma yû a tsyà mə̂, Joseph yìi mə à lɛ nlò a ala'a Arimathea, a betě Pilate mə mbə yu lɔgə̀ àku Yesu lɛ. (Joseph à lɛ mbə ŋgàŋnyəgə̂nnù Yesu yî mɔ̀'ɔ yìi mə à lɛ sɨ yòŋə̀ nii bə alɔ̀'ɔ̀sə̀ ǹloŋ mə à lɛ sɨ bɔ'ɔ bɨ̂tà bɨ ala'a bɨ baYuda aà.) Pilate à lɛ mbeentə mə tâ à lɔgə aku Yesu. Joseph à tɨgə̀ ǹlɔgə ŋghɛ̀ɛ̀ nɨ yu. 
JHN.19.39	Nicodemus wa yìi mə̀ à lɛ ntɛ'ɛ ŋghɛɛ ŋghɛ̀ɛ̀ ǹyə Yesu nɨ̂tugə aa, à lɛ nyòŋə̀ Joseph bo yu ghɛɛ̀ wa nlɔ̀gə àku yi. Bo yu kà mə̂ aa ŋghɛɛ aa, ǹtugɨtə bɨ̂kilo bɨ mɨwurə mì lùmtə̀ mɨghum mi ntarə, mìi mə bɨ lɛ naŋsə nɨ̂ ǹjoo jì lùmtə̀ jî mɔ'ɔ jìi mə bɨ twoŋə nɨ məə̀ nɨ aloe aà. 
JHN.19.40	M̀bâŋnə̀ ma jû ji baa, bo lɛ ŋghɛ̀ɛ̀ ǹlɔgə aku Yesu ǹlɨmtə nɨ̂ àtsə̀'ə̀ yî fù'ù yî sɨgɨ̀nə̀ ŋ̀kɨ nɨŋ nɨ mɨ̀wurə mì lùmtə̀, nyoŋə a ajaŋ mə, a nɨ nɔ̀ŋsə̀ baYuda, bɨ lɛ sɨ naŋsə nɨ̂ àku ŋû m̀bɔŋ twiŋə aà. 
JHN.19.41	Ŋ̀kya mɨ̂ntà mɨ ati yî mɔ'ɔ ɨ lɛ ntswe wa adɨgə mə bɨ lɛ nzwitə Yesu ghu aà. Nɨ̀syɛ̀ nî fii ni mɔ'ɔ nɨ lɛ ntswe wa mûm ŋ̀kya nìi mə kaa bɨ lɛ mburətə ŋû ghu twiŋə̂. 
JHN.19.42	Tsǒ mə àbɛ̀ɛ̀ à lɛ ntɨgə ntswe nɨ̂ m̀fu'u aa a njwîŋgɔ̀ŋ aa, ŋ̀kɨ nloŋ mə nɨ̀syɛ̀ nya nɨ lɛ ntswe ŋkontə maa adɨgə aa, bɨ tɨgə̀ ǹtwiŋə Yesu ghu.
JHN.20.1	À lò mə̂ m̀bə tsi'ǐ a tɨ̀tugə a mbà'a mbà'à a njwi yì ǹtsyambìì a mûm ŋ̀gyà, kaa ɨ̀dɨ̀gə̀ ɨ burətə̀ naŋsə̀ ǹlaa, Mary Magdalen a ghɛɛ̀ wa a ntsù nɨsyɛ̀, ǹyə mə bɨ tìì mə alâŋsəŋgɔ̀'ɔ̀ ya yìi mə bɨ lɛ ŋkusə ntsù nɨsyɛ̀ wa ghu aa, nlɔ̀'ɔ̀sə̀. 
JHN.20.2	A khə̂ ŋghɛɛ nyə Simon Peta bo bɨ̀ ŋ̀gàŋyəgə̂nnù Yesu wa yìi mə à lɛ naŋsə ŋkɔŋ aa, ǹswoŋ a mbo bo mə, “Bɨ lɔ̀gə̀ mə̂ M̀mà'àmbi wa mûm nɨ̀syɛ̀ ǹlɔ'ɔsə, kaa bì'ì wa'ǎ adɨgə yìi mə bɨ ləə ghu aa zî.
JHN.20.3	Peta nɨ ŋ̀gàŋyəgə̂nnù Yesu yî mɔ̀'ɔ wa bo yu ghɛ̀ɛ̀ wa ntsù nɨsyɛ̀. 
JHN.20.4	Bo lɛ sɨ khə̀ bɨtsɨ̀mə̀, lâ ŋ̀gàŋyəgə̂nnù yì mɔ̀'ɔ wa à khə̂ ǹtsya Peta ŋ̀waŋsə ŋ̀ghɛ̀ɛ̀ ǹywe'e wa ntsù nɨsyɛ̀. 
JHN.20.5	Ǹyəŋtə atû yi nlii mûm nɨ̀syɛ̀ ya ghu, ǹyə atsə̀'ə̀ yî fù'ù ya yìi mə bɨ lɛ nlɨmtə Yesu ghu aa, lâ kaa ŋkɨ'ɨ̀ yi wa mûm nɨ̀syɛ̀ kuù. 
JHN.20.6	Peta a yoŋə̀ a njɨ̀m m̀burə ntsya ŋkuu wa mûm nɨ̀syɛ̀, ǹyə àtsə̀'ə̀ yî fù'ù ya yìi mə bɨ lɛ nlɨmtə nû yì ghu aà, 
JHN.20.7	bo bɨ̀ àtsə̀'ə̀ ya yìi mə bɨ lɛ nlɨmtə atu Yesu ghu aà. Kaa a lɛ ŋwa'ǎ a bɔ̀'ɔ ya yìi mə bɨ lɛ nlɨmtə mbɨ̀ɨ̀ nû yì ghu aa nɔ̀ŋə̀, bɨ lɛ ŋkərə nnɔŋsə tsi'ǐ atu yu. 
JHN.20.8	Ŋ̀gàŋyə̀gə̂nnù Yesu wa yìi à lɛ mfòò ŋ̀ghɛɛ nywe'e wa ntsù nɨsyɛ̀ aa, a kɨ̂ ŋ̀kuu ghu nyə, mbii. 
JHN.20.9	(Kaa àtû yaa a lɛ mburətə nnaŋsə̀ ǹlaa wa nɨ nɨ̀ghàà nɨ Nwî nya mə nɨ nswoŋə nɨ mə à ka yǐ bɨ̀ɨ̀nə̀ nɨ nɨ̀wô aà.) 
JHN.20.10	Ŋ̀gǎŋyəgə̂nnù ji jya ɨ lɛ mbù ǹtɨgə mbɨɨ ŋghɛ̀ɛ̀ waa a ndùgə̀.
JHN.20.11	Mary à lɛ ntəə wa ntsù nɨsyɛ̀ a bɛɛ nyə'ə, à kà mə̂ aa nyə'ə aa, ǹyəŋtə atû yi ŋka nlii nɨ̂ mûn nɨ̀syɛ̀ ya ghu 
JHN.20.12	ǹyə baangel bi baa bɨ wɛ'ɛ̀ ɨ̀tsə̀'ə̀ jî fù'ù ǹtswe wa adɨgə mə bɨ lɛ nɔ̀ŋsə̌ aku Yesu ghu aà, yì mɔ̀'ɔ a tswə̂ ghu atu, yì mɔ̀'ɔ a kɨ̂ ǹtswe ghu mɨkòrə̀. 
JHN.20.13	A betə ghu mbo mə, “O yə̀'ə̀ aà à kə̀ lɛ mâŋgyɛ̀?”
JHN.20.13	A kwi'i ghu mbo mə, “Bɨ lɔ̀gə̀ mə Ŋgàŋmà'â ghà ŋ̀ghɛɛ nɨ ghu, kaa mə̀ wa'ǎ adɨgə yìi mə bɨ ləə ghu aa zî.
JHN.20.14	À ghə̀ə̀ mə̂ mə yu kɨ karətə yi, ǹyə Yesu a təə wa mbɛ̀ɛ̀ kaa a wa'à bàŋnə̀ ǹzi mə à nɨ Yesu. 
JHN.20.15	Yesu a betə ghu mbo mə, “O yə̀'ə̀ aà à kə̀ ɛ mâŋgyɛ̀? O lɔ̀ɔ̀ aà wò ɛ?”
JHN.20.15	A lɛ sɨ wa'atə nɨ mə à laa mbə mbɔ̂ŋ ŋ̀kya wâ, ǹtɨgə ŋkwi'i ghu mbo mə, “Taà m̀bə a bə yìi mə ò lɔ̀'ɔ̀sə̀ mə̂ yi, ò dɨ'ɨ̀ àdɨ̀gə̀ yìi mə ò ləə yi ghu aa a mbo mə̀ tâ mə̀ ghɛɛ nlɔ̀gə̀ yi.” 
JHN.20.16	Yesu a twoŋtə̀ yi mə, “Mary!”
JHN.20.16	A karətə̀ yi ŋka nlii Yesu, ǹswoŋ nɨ nɨ̀ghàà nɨ baHeber mə, “Rabboni” (ǹji'ì nɨ̀ghàà ma nû ɨ bə mə ‘ǹdɨ̀'ɨ̀nnù’).
JHN.20.17	Yesu a swoŋ ghu mbo mə, “Tsùù gha lǒ mmɔ̀ɔ̀ntə̀ bə̂, ǹloŋ mə kaa mə̀ burə̀tə̀ bù m̀bɨɨ ŋghɛ̀ɛ̀ fu a mbɛ̀ɛ Taà. Lâ ghɛ̀ɛ a mbo bɨ̀lɨ̂m ba, ǹswoŋ a mbo bo mə, mə bù ŋkɔ'ɔ ŋghɛɛ fu a mbo yu wa yìi mə à nɨ Taà ghà ŋ̀kɨ mbə Taà ghùù aa, m̀bə Nwîŋgɔ̀ŋ ghà ŋ̀kɨ mbə Nwîgɔ̀ŋ ghùù aà.”
JHN.20.18	Mary Magdalene à lɛ mbù ŋ̀ghɛɛ a mbo ŋ̀gǎŋyəgə̂nnù ji jya ǹswoŋ a mbo bo mə yu yə̀ mə Mmà'àmbî ŋ̀kɨ ŋkɛ'ɛnə ɨ̀nnù jya mə à lɛ nswoŋ ghu mbo aa a mbo bo.
JHN.20.19	A bə a nɨ̀tugə maa ǹjwî ǹtsyàmbìì, ŋ̀gǎŋyəgə̂nnù ji jya ɨ ghotə̀ a nda yì mɔ'ɔ, mfɨ̀ɨ̂ àbà'à ǹloŋ mə bo lɛ sɨ bɔ'ɔ bɨtà bɨ ala'a bɨ baYuda aà. Yesu a wi'ìkə̀ ǹtəə a tɨtɨ̀ɨ bo nswoŋ a mbo bo mə, “M̀bɔɔnə̂ ɨ̀ tswe a nu bù.” 
JHN.20.20	À swòŋ mə̂ ma mùu ajàŋ aa, ndɨ'ɨ̀ m̀bô mi mya nɨ m̀bɛ̀ɛ̀ ŋ̀gee yì ya a mbo bo. Ŋ̀gǎŋyəgə̂nnù ji jya ɨ lɛ mburə nluu nɨ nɨ̀dorə a ajàŋ mə bo lɛ nyə Yesu aà. 
JHN.20.21	Yesu a kù'ùsə̀ ǹswoŋ a mbo bo mə, “M̀bɔɔnə ɨ̀ tswe a nu bù. À àjàŋ mə Taà ghà à lɛ ntoo gha aa, mə kɨ ntoo ghuu. 
JHN.20.22	À swòŋ mə̂ ma mùu ajàŋ aa, m̀fə'ə waa nɨ̂ àzwì ǹswoŋ mə, “Nɨ̀ kwɛrə Àzwì Nwî! 
JHN.20.23	M̀bə nɨ̀ yi nlì'ìnə ɨfansənnù ŋû boŋ baa kɨɨ lì'ìnə̀, bɛɛ nɨ̀ tsuu lì'inə boŋ kaa baa wa'à kɨ̀ nli'inə.”
JHN.20.24	Thomas yìi mə à lɛ mbə ŋgàŋyəgə̂nnù Yesu wa yì mɔ'ɔ a tɨtɨ̀ɨ bya nɨ̀ghûm ǹtsò baa, bɨ kɨɨ̀ ǹtwoŋə nii nɨ mu bɨ̀nwì aa, kaa à lɛ ŋwa'ǎ atɨtɨ̀ɨ bo tswê wâ noò mə Yesu à lɛ nzì aà. 
JHN.20.25	Ŋ̀gǎŋyəgə̂nnù Yesu jya ji mɔ'ɔ ɨ lɛ nswoŋ gho mbo mə, “Bì'ì yə̀ mə Mmà'àmbî.”
JHN.20.25	Thomas a kwi'i a mbo bo mə, “M̀bə mə̀ ghɨrə tsuu ɨbu'u mbɛɛ jya ghu mbo yə, ɨ tsuu bɨswɛbɨ mbô ba wa nɨ̂ ɨ̀bù'û mbɛɛ mà jya kɨɨ nnɨŋ, ɨ tsuu abô ya wa nɨ àbù'ù ya a mbɛ̀ɛ̀ ŋ̀gee yu nɨŋ, kaa mə̀ wa'à biì.”
JHN.20.26	Ŋ̀gyà ɨ̀ tsyà mə̂ yî m̀fùùrə̀ ŋ̀gǎŋyəgə̂nnù ji jya ɨ bû ǹtswe a mûm ǹda ntsetə abà'à, Thomas a kɨ̂ ǹtswe a tɨtɨ̀ɨ bo. Bɨ lɛ mfɨ̀ɨ abà'à. Lâ Yesu a wi'ìkə̀ ǹtəə a tɨtɨ̀ɨ bo nswoŋ mə, “M̀bɔɔnə a nu bù.” 
JHN.20.27	Ǹtɨgə nswoŋ a mbo Thomas mə, “Nɨŋə muswɛ̂bô ghò falà, ŋ̀kɨ naŋsə nlentə mbô mâ! Kɨ nànsə abô yo nnɨŋ fàa a mbɛ̀ɛ̀ ŋgee mə̀. Kɛntə nlɨ̀gɨ̀tə annù yo yâ, m̀biì.”
JHN.20.28	Thomas a swoŋ ghu mbo mə, “M̀mà'àmbî nɨ Nwìŋgɔ̀ŋ ghà.” 
JHN.20.29	Yesu a betə̀ ghu mbo mə, “Tɨgə ò bìì aa nloŋ mə ò yə gha aà? M̀bɔɔnə a mbo bə̀ bìi mə bɨ bii tɨ yə̂ gha aa.”
JHN.20.30	Yesu à lɛ ŋghɨrə ɨlènsə ɨnnù ji mɔ'ɔ jì ghà'àtə a nsi ŋgǎŋyəgə̂nnù ji, jìi mə kaa bɨ sɨ̀ faa a mum yulà àŋwà'ànə̀ ŋ̀wa'ànə̀. 
JHN.20.31	Lâ bɨ ŋwa'anə julà ɨ̀nnù aa mə tâ nɨ̀ bii mə Yesu à nɨ Àyɔ'ɔ̀ Nwì, m̀bə Mu Nwì tǎ tsyǎ a njɨm ajàŋ yìi mə nɨ̀ bìi yi aa ɨ tswe nɨ ǹtswêntɨ̀ɨ̀ nɨ̂ ɨ̀kǔm yi.
JHN.21.1	Ma yû ànnù a kà mə̂ aa ntsya, a bû ǹdɨ'ɨ ɨbɨɨnû yi a mbo ŋ̀gǎŋyəgə̂nnù ji jî mɔ'ɔ a mbɛ̀ɛ̀ ŋ̀kì mɨyaa Tiberias. À lɛ ndɨ'ɨ yi aa lalà. 
JHN.21.2	Simon Peta, Thomas yìi mə à lɛ mbə nɨmfa'a aa, bo bɨ̀ Nathanael (yìi mə à lɛ nlo a Cana a mbù'u Galilea aa, bɔɔ bɨ Zebedee, nɨ ŋgǎŋyəgə̂nnù ji ji baa, bɨ lɛ mbòòntə̀ ǹtswe a adɨgə yî fùùrə̀. 
JHN.21.3	Simon Peta a swoŋ a mbo bo mə, “Mə̀ ka ghɛ̀ɛ̀ gha a ŋkô m̀bwɛ̀.” Bo bɨ̀tsɨ̀m kɨ̂ ǹswoŋ mə, “Bì'ì ka yòŋə̀ gho tâ bì'inə̀ ghɛɛ.” Bo lɛ ntɨgə ŋkuu abaŋ ŋghɛ̀ɛ̀. Bo ghɛ̀ɛ̀ mə̂ aa, nlɛ nlə nlə nɨ̂tugə wa tsi'ì tsɨ̀m kaa wa'ǎ fɨbwɛ̀ kô.
JHN.21.4	Àbɛ̀ɛ̀ a kà mə̂ aa mfu'u, Yesu a zî ǹtəə a ghəŋə ŋkì; la kaa ŋgǎŋyəgə̂nnù ji jya kaa ɨ wa'à zi mə à bə aa Yesu mə à təə wa aghəŋə ŋkì. 
JHN.21.5	Yesu a swoŋ a mbo bo mə, “Bɔɔ̀ bâ, nɨ̀ kò mə mbwɛ̀ mî tsu aa ɛ?” Bo kwi'i mə, “Ŋ̀gaŋ.”
JHN.21.6	Yesu a swoŋ a mbo bo mə, “Nɨ̀ ma'a ambunjyâ yuu ya a mbɛ̀ɛ̀ àbômà'à, bəə boŋ nɨ̀ ka ko mbwɛ̀.” Bo lɛ mmà'à, m̀bwɛ̀ kuu nluu ghu, bo tɨgə̀ ǹswuŋə kɨkaŋ.
JHN.21.7	Ŋ̀gàŋyə̀gə̂nnù Yesu wa mə à lɛ ŋkɔ̀ŋ yi ŋkɔŋə aa, a swoŋə a mbo Peta mə, “À nɨ̂ M̀mà'àmbî!” Simon Peta à yù'ù mə mə à nɨ̂ M̀mà'ambi aa, ŋ̀wɛ'ɛ atsə̀'ə̂ yi yî m̀mà'à (ǹloŋ mə à lɛ sɨ bə aa a tsɔ'ɔ, wa noò mə à lɛ sɨ fà'à aà), ǹnaŋ wa mûm ŋ̀kì. 
JHN.21.8	Ŋ̀gǎŋyəgə̂nnù Yesu jî mɔ'ɔ jya ɨ lɛ ntɨgə ntii àkànu'u ya, ŋkɨ nswuŋə abunjya ya yìi mə mbwɛ̀ mya lɛ nluu ghu aa, nzi a mbɛ̀ɛ̀ àghəŋə ŋkì. À tɨ bə aa kaa àgha'a aghənə ŋkì a lɛ ŋwa'à bù nsa'a, a lɛ mbə aa tsi'ì tsǒ bɨ̀metre ŋkhɨ̀ yî fùùrə̀. 
JHN.21.9	Bô fɛ̀'ɛ̀ mə̀ wa aghəŋə ŋkì, ǹyə mɔ̀'ɔ, ɨ ghə'ə̀, m̀bwɛ̀ bo bɨ̀ àbaa nɔ̂ŋtə̀ wa nɨ mɔ'ɔ. 
JHN.21.10	Yesu a swoŋ a mbo bo mə, “Nɨ̀ zi nɨ̂ m̀bwɛ̀ mya mǐ mɔ'ɔ mə nɨ̀ ko tsɨ̂tsə̀ŋə̀ aà.” 
JHN.21.11	Simon Peta a ghɛɛ̀ ŋ̀kuu wa a mûm àkànu'u, ǹswuŋə abunjya ya ŋkɔ'ɔsə a nta'a, m̀bwɛ̀ mî fàŋkə̀ luu ghu, m̀bə ŋkhɨ̀ yî mɔ'ɔ nɨ mɨ̀ghum mi ntaà ǹtsò tarə̀. Ka mə m̀bwɛ̀ mya lɛ nluu wa mûm àbunjya aa kaa a lɛ ŋwa'à sà'àkə̀. 
JHN.21.12	Yesu a swoŋ a mbo bo mə, “Nɨ̀ zi mfà'àtə ntsû ghuu.” Kaa ŋù nɨ̀ bò a lɛ wa'à yi betə̀ mə, “Ò bə aà wò aa ɛ?” Ǹloŋ mə bo bɨtsɨ̀m lɛ nzi mə à nɨ̂ M̀mà'àmbi aà.
JHN.21.13	Yesu à lɛ ntɨgə nlɔgə abaa ya bô m̀bwɛ̀ mya mfa a mbo bo.
JHN.21.14	Ma mùu noò, à lɛ mbə aa ŋgàà jìi ɨ ywe'e ji tarə aa, nlɔgɨnə ajàŋ mə Yesu à lɛ nyweenə nɨ wo aa, mə à lɛ ndɨ̀'ɨ ɨbɨɨnû yi a mbô ŋ̀gǎŋyəgə̂nnù ji.
JHN.21.15	Nòò yìi mə lɛ mmàŋsə a mfà'àtə̂ ǹtsû waa aa Yesu a swoŋ a mbo Simon Peta mə, “Simon, mu Jɔn, ò kɔ̀ŋə gha ntsyàtə̀ bə̂ buà bɨtsɨ̀m faà aa ɛ?”
JHN.21.15	A kwi'i mə, “Ɨ̀ɨ̀ŋə, M̀mà'àmbî, ò zi mə mə̀ kɔ̀ŋə ghô.”
JHN.21.15	Yesu a swoŋ ghu mbo mə, “Ka njɛ'ɛ bɔɔ bɨ mbinjə̀rə̂ jâ.” 
JHN.21.16	Yesu a bû ǹswoŋ ghu mbo a nɨ̂ ŋ̀gàà jìi ɨ ywe'e ji baa aa, mə, “Simon, mu Jɔn, ò kɔ̀ŋə gha aa ɛ?”
JHN.21.16	A kwi'i mə, “Ɨ̀ɨ̀ŋə̀, M̀mà'àmbî, ò zi mə mə̀ kɔ̀ŋə ghô.”
JHN.21.16	Yesu a swoŋ ghu mbo mə, “Ka mbɛ bɔɔ bɨ mbinjə̀rə̂ jyâ.” 
JHN.21.17	Yesu a bû ǹswoŋ ghu mbo ŋgaa jìi mə ɨ ywe'e ji tarə aa, mə, “Simon, mu Jɔn, ò kɔ̀ŋə gha aa ɛ?”
JHN.21.17	Peta à lɛ njəŋnə nloŋ mə à lɛ mbetə yi nywe'e ŋgaa ji tarə mə, “Ò kɔ̀ŋə gha aa ɛ?” Ǹtɨgə nswoŋ ghu mbo mə, “M̀mà'àmbî, ò zî ɨ̀nnù tsi'ì tsɨ̀mə̀; ò zi mə mə̀ kɔ̀ŋə ghô.”
JHN.21.17	Yesu a swoŋ ghu mbo mə, “Ka njɛ'ɛ mbi njə̀rə̂ jyâ. 
JHN.21.18	Mə̀ swòŋə a mbo wò tsi'ǐ annù nɨ̂koŋ mə; nòò yìi mə ò lɛ mburə mûŋkwà'à aa, ò lɛ sɨ wɛ'ɛ nɨ̂ ɨ̂tsə'ə̂ jo, ǹtaŋtə nɨ̂ nû yò, m̀bɨɨnə ŋghɛ̀ɛ̀ nɨ adɨgə yìi mə ò kɔ̀ŋə aa; la nòò yìi mə ò ka yǐ lwènə̀ aa, ò ka yì ka nànsə mbô mo tâ ŋù dàŋ à tɨgə ŋwɛ'ɛ nɨ̂ ɨ̀tsə̀'ə̀ a nu wò, ǹlɔgə nɨ̂ gho ŋghɛ̀ɛ̀ nɨ ghu a adɨgə yìi mə kaa ò sɨ̀ kɔŋə̀ aà.” 
JHN.21.19	(Yesu à lɛ swoŋ ma yû ànnù m̀fɨgɨtə aa m̀buù nɨ̀wo yìi mə Peta à ka yǐ kwo ghu a ŋghɨ̀rə mə tâ Nwì à kwɛrə nɨgha'a ghu.) Yesu a tɨgə̀ m̀bu nswoŋ ghu mbo mə, “Ka nyòŋə̀ nɨ̂ ghâ!”
JHN.21.20	Peta a karəkə̀ yi, nyə ŋgàŋyəgə̂nnù Yesu yî mɔ̀'ɔ wa, wa yìi mə à lɛ ŋkɔ̀ŋə̀ yi aa-tsi'ì wa yìi mə à lɛ nyəgɨtə a ntsǔntɨɨ Yesu, wa noò mə bo lɛ sɨ jɨ mɨjɨ mɨ Pasa mi nlwì'ì ǹjɨ̀m mya mbetə mə, “M̀mà'àmbî, ŋù yìi mə à ka fèè gho aa, à nɨ̂ wò aà?.” 
JHN.21.21	Peta à yə̀ mə̂ yi aa, mbetə Yesu mə, “M̀mà'àmbî, ànnù ghuà ŋù a ka yǐ bə aa mə akə aa ɛ?”
JHN.21.22	Yesu a kwi'i ghu mbo mə, “M̀bə mə̀ kɔŋ mə tâ à tswe ntɨ̀ɨ̀, ǹywe'e a noò yìi mə mə̀ ka yǐ bǔ bɨɨ aa, boŋ ma ya a yə gho aa nɨ̀ àkə̀ aa ɛ? Ka nyòŋə̀ nɨ̂ ghâ!”
JHN.21.23	Ma mùu ajàŋ, ŋ̀gǎŋyəgə̂nnù Yesu jya ɨ lɛ ntɨgə nlaanə nɨ̂ a tɨtɨ̀ɨ bɔɔ bɨ Kristo nɨ mə kaa ŋgàŋyəgə̂nnù Yesu ma ghû kaa à ka yǐ wa'à bù ŋkwo. La kaa Yesu kaa à lɛ ŋwa'à swoŋ aa mə kaa à ka yǐ wa'à kwô; à lɛ bàŋnə̀ ǹswoŋ aa mə, “M̀bə mə̀ kɔŋ mə tâ à tswe ntɨ̀ɨ̀ ǹywe'e a noò yìi mə mə̀ ka yǐ bǔ bɨ̀ɨ̀ aa, ma ya a yə̂ gho aa nɨ̀ àkə̀ aa ɛ?”
JHN.21.24	Ŋ̀gàŋyə̀gə̂nnù Yesu ma ghû à nɨ yu yìi mə à lɛ nswoŋ ɨnnù ma jû tsǒ àyəfə, ŋ̀kɨ ŋwa'anə aà; bì'ì kɨ mbii mə ɨ̀nnù ma jû mə à lɛ nswoŋə aa, à nɨ̂ ànnù nɨ̂koŋə̀.
JHN.21.25	Yesu à lɛ mbù ŋ̀ghɨrə ɨnnù jî ghà'àtə̀ jìi mə bɨ lɛ mbaa kɨ lɔ̀ɔ̀ a ŋŋwà'ànə tsi'ì tsɨ̀m, boŋ kaa mə̀ sɨ̀ mɔ̀ɔ̀ntə mə mbə m̀bi yǔ ntsɨ̀m ɨ gha'a ŋkù'ùnə a ŋkuu ɨ̀ŋwà'ànə̀ ma jya ghu.
ACT.1.1	Taà Theophilus, a nɨ àŋwà'ànə̀ yî ǹtsyà m̀bìì ya mə mə̀ kɨ̀ lɛ ŋwà'ànə̀ a mbo wò aa, mə̀ lɛ nswoŋə ɨnnù tsɨ̀m jìi mə Yesu à lɛ ŋghɨ̀rə̀ ŋ̀kɨ ndɨ'ɨ, ǹlɔgɨnə a noò yìi mə à lɛ mbè'ènə̀ àfà'â yi ghu aa, 
ACT.1.2	ŋ̀kɔ'ɔ ywe'e a noò yìi mə Nwì à lɛ lɔ̀gə̀ yi ŋ̀kɔ'ɔ ghɛɛ nɨ ghu a aburə aà. M̀bɔŋ tâ Yesu tâ à kɔ'ɔ ŋghɛɛ a aburə, à lɛ ndɨ'ɨtə ŋgǎŋtoò ji jya mə à lɛ ntsɔ'ɔ aa nɨ̂ Azwì Nwî. 
ACT.1.3	Nòò wa mə bɨ lɛ ndɨ̌ ŋgɨ'ɨ ghu nu, a kwo mbù nyweenə nɨ nɨ̀wo aa, à lɛ mbù ǹtswe fàa atu nsyɛ njwi mɨ̀ghum mi nɨkwà, ǹdɨ'ɨ ɨbɨ̀ɨ nû yì a mbo bo ŋgaa jî ghà'àtə̀ nɨ mânjì yìi mə kaa m̀bə bɨ wa'à manə mə yu lɛ ntswe ntɨ̀ɨ̀. Bo lɛ nyə yi a nɨ̂ ŋgàà jî ghà'àtə̀ ma jû aa, a swoŋə̂ nɨ̂ ɨ̀nnù a mbo bo nloŋ annù nɨfɔ̀ Nwî. 
ACT.1.4	Ma mùu noò yìi mə bo bo lɛ ntswe aa, a swoŋ a mbo bo ŋ̀kwɛntə mə, “Tâ nɨ̀ tsuu Yeresalem lo m̀mà'àtə̀ bə̂. Nɨ̀ tswe ghu ŋka nyu'utə nɨ̂ àyoo ya yìi mə mə̀ lɛ nswoŋ a mbo bu mə Taà à lɛ ŋkà'à mə yu ka fa a mbo bu aà. 
ACT.1.5	Jɔn à lɛ sɨ murə nɨ̂ bə̂ aa a mûm ŋ̀kì, lâ a njɨ̌m njwi jì tsu, Nwì à ka bàŋnə murə ghu aa bə a mûm Àzwì Nwî.
ACT.1.6	Yesu bo bɨ̀ ŋ̀gǎŋntoò ji jya le mbòòntə̀ ǹtswe a adɨgə yî fùùrə̀. Bo bo tswè mə̂ aa, bo betə ghu mbo mə, “M̀mà'àmbî à ka yǐ bə aa ma mùu noò m̀bɔŋ tâ ò bu mbensə annù nɨfɔ̀ baIsrael a mbo bo ta tâ bo ka nsa'a nɨ̂ m̀bi yù aa ɛ?” 
ACT.1.7	Yesu a kwi'i a mbo bo mə, “Kaa à sɨ adɨgə yuu bə̂ a nzi noò kə̌ njwi yìi mə a lə̀ə bə Taà ghà nɨ̂ àdà'ǎ yi aà.” 
ACT.1.8	Lâ nɨ̀ ka kwɛrə mɨda'a a noo yìi mə Àzwì Nwî a sɨgə ŋkuu a nu bù aà. Tâ nɨ̀ tɨgə bə bɨ̂yəfə ba a Yeresalem, nɨ a abù'ù Yudea tsɨ̀m bo bɨ a Samaria, nlo ghu ŋ̀ghɛɛ a mbî ǹtsɨ̀mə̀.” 
ACT.1.9	Yesu à swòŋ mə̂ ma mùu ajàŋ, Nwì a ghɨrə̂ a tɨgə̀ ŋ̀kɔ'ɔ ghɛɛ nii a aburə, ŋ̀gǎŋntoò ji jya təə ntɨgə nlii, m̀bà'à ɨ tɨgə̀ nlogə yi a ghɛ̀ɛ̀ mbwɛ a mi'i bo. 
ACT.1.10	Bo tɨgə̀ ǹtəə wa adɨgə ǹtɨgə nlii nɨ aburə, a ajaŋ yìi mə a kɔ'ɔ ghɛɛ aà. Bo kà mə̂ aa nlii aa, bə̀ bî mɔ'ɔ bi baa bɨ zî ǹtəə a mbɛ̀ɛ̀ bo ŋ̀wɛ'ɛ ɨtsə̀'ə̀ jî fù'ù, 
ACT.1.11	m̀bètə waa mə “Bə̀ bɨ Galilea, nɨ̀ təə faà ǹlii nɨ̂ àburə aa a ya aa ɛ? Yesu ma ghû mə bɨ lɔgə ŋkɔ'ɔ ŋghɛɛ nɨ ghu a aburə aa, a ka yi bu bɨ̀ɨ̀ tsi'ì ma mùu ajàŋ mə nɨ̀ nyə a kɔ'ɔ ghɛ̀ɛ̀ a aburə aà.
ACT.1.12	Bo lɛ ntɨgə nlo wa nta'a Olives m̀bu mbɨ̀ɨ̀ fu a Yeresalem, a nlo ghu ŋghɛɛ nywe'e a Yeresalem a bə tsǒ kilo metre yî m̀fùùrə̀. 
ACT.1.13	Bo bɨ̀ɨ̀ mə̂ ŋ̀kuu a Yeresalem, ŋ̀kɔ'ɔ ghɛɛ wa nja'à ǹdâ nɨ̀kàŋ a ǹdəŋ wa adɨgə yìi mə bo lɛ sɨ tswe ghu aà. Bo ma bu lɛ mbə aa Peta nɨ Jɔn nɨ Jɛms nɨ Andrea, Philip nɨ Thomas, Bartolomeo nɨ Mateo, Jɛms mu Alfeus nɨ Simon yìi mə bɨ lɛ sɨ kɨɨ ntwoŋə nɨ Zealot aa, nɨ Judas mu Jɛms. 
ACT.1.14	Bo ma bu bɨ tsɨ̀m bo lɛ mbòònsə̀ waa mbii bɨtsɨ̀m mə bo ka kɨ tsà'àtə̀ nɨ̂ Nwî kaa wa'à Kaà, bo bo nɨ baŋgyɛ̀ bya mə bɨ lɛ sɨ yòŋə̀ nɨ njɨ̀m Yesu aa, a bɔ̀'ɔ Mary, ǹdè bɨ̀ Yesu, nɨ bɔɔ bɨ ma bɨ Yesu bî m̀bàŋnə̀.
ACT.1.15	Ma mùu noò ŋ̀gǎŋbii Kristo tsǒ ŋ̀khɨ̀ nɨ mɨ̀ghum mimbaa, bo lɛ ŋghotə waa ntswe a adɨgə yî fùùrə̀, bo ghòtə̀ mə̂ waa ntswe aa, Peta a təə̀ a ǹdəŋ ǹswoŋ mə, 
ACT.1.16	“Bɔɔ bɨ maà, ànnù yìi mə àŋwà'ànə̀nwî a swoŋə aa, a lɛ ntswe nɨ̂ m̀fɛ̀'ɛ mbòòntə̂ tsi'ì a ajaŋ yìi mə Àzwì Nwî a lɛ nswoŋ, m̀bɔŋ tâ à fɛ'ɛ, a mbo David mə tâ à swoŋ ǹloŋ Judas Iskariot yìi mə à lɛ ŋghɛ̀ɛ̀ ǹdɨ'ɨ Yesu a mbo bə̀ bya mə bɨ lɛ ntswa yi aà. 
ACT.1.17	Judas yu mbɔŋ à lɛ mbə ŋù yì mɔ̀'ɔ a tɨtɨ̀ɨ bì'inə̀, ǹloŋ mə bɨ lɛ ntsɔ'ɔ yi mə tâ bi'inə nɨ̀ bo ka mfa'a aà. 
ACT.1.18	(Judas à lɛ nlɔ̀gə ŋkabə ya yìi mə à lɛ ŋkwɛrə nloŋə annù yî bɨ yìi mə à lɛ ŋghɨ̀rə̀ aa, ŋ̀ghɛ̀ɛ̀ ǹyuu adɨgə nsyɛ ghu. À lɛ wò nɨ mɨ̀tumfu'u ma mùu adɨgə, àtò'ô yi a bwinə̀ a tɨ̂tɨ̀ɨ̀, mɨ̀tô mi mɨ̂tsɨ̀m mɨ zwu mfɛ̀'ɛ̀kə̀. 
ACT.1.19	Bə̀ bɨ̀tsɨ̀m bìi mə bɨ lɛ ntswe a Yeresalem aà bɨ lɛ nyu'u annù ma yû, ǹtɨ̀gə mfa ɨkum adɨgə ma ya nɨ nɨ̀ghàà nɨ alà'à nyaa nɨ Akeldama, ma la bə mə, Àdɨ̀gənsyɛ̌ Àlə̀ə). 
ACT.1.20	A fɛ'ɛ̀ ma mùu ajaŋ aa nloŋ mə bɨ lɛ ŋŋwà'ànə̀ a mum àŋwà'ànə̀ bɨ̂ Psalms mə,
ACT.1.20	‘Tâ ǹdùgə̂ yì tâ ɨ̀ təə ŋɛ'ɛ,
ACT.1.20	tâ ŋù tsù tâ tsuu ghu yǐ lǒ kɨ tswe bə̂,’ Bɨ kɨ̂ m̀bu ŋŋwà'ànə̀ ghu mə,
ACT.1.20	‘Là'à mə tâ ŋù dàŋə̀ tâ à lɔgə adɨgə afà'â yi.’ 
ACT.1.21	Ma mùu ajàŋ, a ku'unə mə tâ bì'inə̀ tsɔ'ɔ ŋù yì mɔ'ɔ yìi mə à kɨ̀ tswe bi'inə̀ nɨ̀ bò a ŋgɔ̀ŋ bɨ̀nòò bɨ̂tsɨ̀m mə M̀mà'àmbi Yesu à kɨ̀ sɨ fɛ̀'ɛ̀ ŋ̀karə ŋghɛɛ mbù mbɨɨ nɨ̂ àtɨtɨ̀ɨ bì'inə̀ faa atu nsyɛ aa, 
ACT.1.22	ǹlɔgɨnə nɨ nòò wa mə Jɔn à lɛ sɨ murə nɨ̂ bə̂ a ŋkì aa, ŋ̀ghɛɛ nywe'e nɨ noò wa yìi mə bɨ lɛ nlɔ̀gə̀ Yesu ŋ̀kɔ'ɔ ŋghɛɛ nɨ ghu a aburə aà. Ŋù ma ghû à ka kɨɨ bə àyəfə, tsǒ bì'inə̀, kɨ swoŋ nɨ a mbo bə̀ ajàŋ yìi mə Yesu à lɛ nyweenə nɨ nɨ̀wo aà.” 
ACT.1.23	Bo lɛ ndɨ̀'ɨ̀ bə̂ bi baa, Joseph yìi mə bɨ lɛ sɨ twoŋə nɨ Barsabas, ɨ̀kǔm yi yî mɔ'ɔ ɨ kɨ̂ m̀bə Justus aa, bo Matias. 
ACT.1.24	Bo lɛ ntɨgə tsa'atə Nwî nswoŋ mə, “M̀mà'àmbî, wò yìi mə ò zi mɨ̂ntɨɨ mə bə̂ bɨ̀tsɨ̀m aa, tɨgə mfɨ̀gɨ̀tə̀ ŋû yìi mə ò tsɔ̀'ɔ aa, fàa tɨtɨ̀ɨ bə̀ bua bi baa 
ACT.1.25	mə tâ à lɔgə adɨgə afà'a ŋgǎŋntoo Kristo, yìi mə Judas à lɛ mmà'àtə̀ a ŋghɛɛ a adɨgə yìi mə yu kɔŋə aa.” 
ACT.1.26	Bo tsà'àtə̀ mə̂ Nwɨ̀ laa, ntɨgə mma'a ɨbìrə̀ a ntsɔ'ɔ ŋù yìi mə à nɨ ghu aa, wa a atɨtɨ̀ɨ bə̀ bya bi baà. Ŋù yìi mə bɨ lɛ ntsɔ'ɔ aa à lɛ mbə Matias. Bɨ tɨgə lɔgə yi nɨŋ mə tâ à tɨgə bə ŋù yî mɔ'ɔ wa a tɨtɨ̀ɨ ŋgǎŋntoo jya nɨ̀ghûm ǹtsò baà.
ACT.2.1	Ǹjwî Pentekost ɨ̀ kù'ù mə̂, ŋgǎŋmbii Kristo jya ɨ ghotə̀ waa ntswe tsi'ì àdɨ̀gə̀ yî fùùrə̀. 
ACT.2.2	Bô tswè mə̂, ŋ̀ghəə kɨ yə, àyoo tsu a ju'ù a nɨkàŋ ŋ̀koo tsǒ àfìsə̀ yî wè yìi mə a tsyà aa, ǹzi ŋ̀kuu nlwensə nda ya mə bo lɛ ntswe ghuu aa tsi'ì tsɨ̀m. 
ACT.2.3	Bo yə̂ ǹjoo jǐ mɔ'ɔ ɨ zî m̀bə tsǒ ǹlwà mɔ'ɔ, ǹkɨrə tsǒ ɨ̀ləə; ɨ yâtə̀ waa ŋghɛɛ ntəəntə a nu bo yî mɔ'ɔ yɨ̂ mɔ'ɔ. 
ACT.2.4	Àzwì Nwî a lɛ ŋkuu luu a nu bo bɨ tsɨ̀m; bo ntɨgə nlɔgɨnə ŋka ghaa mɨghàà mɨ ɨtɔɔ ji dàŋ, ǹyoŋə nɨ ajaŋ yìi mə Àzwi Nwî a lɛ ndɨ̀'ɨ̀ a mbo boo aà.
ACT.2.5	BaYuda bìi mə bɨ lɛ sɨ bɔ'ɔ nɨ̂ Nwi aa, bo lɛ nlò a ɨtɔɔ̀ tsɨ̀m fàa m̀bi ǹzi ǹtɨgə ntswe a Yeresalem. 
ACT.2.6	Bo yù'ù mə̂ ǹjì ayoo ya a ajaŋ yìi mə a lɛ sɨ jù'ù aà, ǹnɔ̀ɔ̀ bə̂ bî ghà'à gha'a zî ŋ̀ghotə, ànnu a tsyâ waa ǹloŋ mə ŋù ntsɨ̀m yìi mə à lɛ ntswe ghu aa à lɛ nyu'u ŋgǎŋmbii Kristo jya ɨ ghaà nɨ nɨ̀ghàâ nɨ ala'à nyaa. 
ACT.2.7	Ànnù a lɛ ntsyà waa, a kɨ̂ m̀burə mbə tsi'ì ànnù yî yɛyɛrə a mbo bo, bo tɨgə̀ mbetə nɨ mə, “bə̀ buà bɨ tsɨ̀m mə bɨ ghàà laà aa bɨ sɨ̀ aa baGalilea bə aa ɛ? 
ACT.2.8	A tɨgə̀ ǹtsya aa la ŋù ntsɨ̀m a tɨtɨ̀ɨ bì'inə̀ a yu'ù nɨ̀ waa bo ghàà nɨ nɨ̀ghàa nɨ ala'à nyaa aa ɛ? 
ACT.2.9	Bì'inə̀ lo aa a ɨtoo ɨtoò, a Partia, Media, ŋ̀kɨ lo a Elam; ǹlo a Mesopotamia, a Yudea, bo bɨ a Kapadosia; ǹlo a Pontus nɨ Asia; 
ACT.2.10	a Frigia nɨ Pamfilia, a Egipto, ǹlo a ɨdɨgə jî mɔ'ɔ a Libya, a mbɛ̀ɛ Sarini, bì'inə̀ bî mɔ'ɔ bɨ lô a Roma, 
ACT.2.11	baYuda bo bɨ bìi mə bo kwensə annùnwi yaa ǹtɨgə bə baYuda; bì'inə̀ bî mɔ'ɔ bɨ lô a Kreta bo bɨ a Arabia, lâ bì'inə̀ yu'ù bo ghaà nɨ mɨ̀ghàà mɨ ɨla'a mi'inə̀, ǹswoŋə nɨ̂ ɨ̀nnù jî wè jìi mə Nwì a fà'à aà.” 
ACT.2.12	Ànnù lɛ ntsya waa bɨ̂tsɨ̀m, ɨ̀tû jyaa ɨ buùrə̀, bo tɨgə̀ m̀betə nɨ̂ waa bo nɨ bo mə, “Ma yuù ànnù a bə àa mə akə?” 
ACT.2.13	Lâ bə̀ bî mɔ'ɔ a tɨtɨ̀ɨ bo bɨ bâŋnə̀ ŋ̀ka ŋwyɛ nɨ̂ waa, ǹswoŋə nɨ mə, “Bo no aa mɨ̀lù'ù mî fii si'i si'i mɨ tɨgə̀ ŋ̀kɔ'ɔ nɨ atu bo.”
ACT.2.14	Bə̀ byâ kà mə̂ aa ŋghaa laà, Peta a təə a ndəŋ bo bɨ̀ baapostel bi mɔ'ɔ bya nɨ̀ghum ntsǒ mɔ'ɔ, ŋ̀ŋɛntə njì yì a ndəŋ ŋ̀ghaa a mbo bo ǹswoŋ mə, “Bù baYuda bo bɨ̀ bù bə bɨ̀tsɨ̀m bìi mə nɨ tswe a Yeresalem, naŋsə nyu'utə nɨ̀ tâ mà tɔ'ɔtə annu yìi mə a tswe ghu aa a mbo bù. 
ACT.2.15	Kaa bə̀ buà kaa bo sɨ aa mɨ̀lù'ù baanə̀, a ajàŋ yìi mə nɨ wa'atə aà, ǹloŋ mə à nɨ aa tsi'ì bɨ̀nòò bi nɨbù'u tsɨ̀tsɔ̀ŋə̀. 
ACT.2.16	Là'a mə tâ nɨ̀ yu'u ànnù yìi mə ŋ̀gàŋtoò Nwì Yoel à lɛ nswoŋ nloŋ annù ma yû aà,
ACT.2.17	‘Nwì à swoŋ mə, à ka yìi bə a noò ǹjɨ̀m
ACT.2.17	tâ mə̀ swi'i Àzwi ya a annu bə̀ bɨ̀tsɨ̀m.
ACT.2.17	Bɔɔ buu bi mbâŋnə̀ bo bɨ̀ bì bâŋgyɛ̀ tâ bo ka nswoŋ nɨ̂ ɨ̀nnù jìi mə mə̀ ka yǐ kɨ nɨŋə nɨ atɨɨ bo aà,
ACT.2.17	tâ ǹjə̀ə̀ təə təə tâ ɨ̀ ka nlɛ nɨ̂ bɔɔ ŋgwa'a buu,
ACT.2.17	tâ ǹjə̀ə̀ tâ ɨ̀ ka nlɛ nɨ̂ bɨ̂lɨɨ̀ buu
ACT.2.18	Ɨ̀ɨ̀ŋə, wa mə̀ ka yǐ swì'i Àzwǐ ya a nu ɨ̀bù'û ja ji mbâŋnə̀ bo bɨ̀ jì bâŋgyɛ̀ a nɨ̂ ǹjwi ma jyâ, tâ bo ka nswoŋə nɨ̂ ɨ̀nnù jìi mə mə̀ nɨ̀ŋə a ntɨɨ bo aà.
ACT.2.19	Mə̀ ka yǐ ghɨ̀rə ɨnnǔ tsyǎmbô a aburə a ndəŋə,
ACT.2.19	ɨ ghɨ̀rə ɨlènsə ɨnnù fàa atu nsyɛ̂, a ji'ì nɨ̀kàŋ;
ACT.2.19	nɨ̀ ka yǐ yə aləə bo bɨ̀ mɔ'ɔ nɨ̂ m̀bà'à fɨ̀lɨ̂.
ACT.2.20	Nɨ̀nòò à ka yǐ bəŋ ɨ tɨgə fii tsǒ ɨ̀tugə tâ sàŋə̀ tâ à bəŋ tɨgə mbaŋə tsǒ àləə̀,
ACT.2.20	m̀bɔŋ tâ ǹjwî M̀mà'àmbî, là'a njwî yì wè ya mə ka yǐ tsyǎ njwî tsɨ̀m aa, mbɔ̌ŋ tâ yi zì.
ACT.2.21	Maa noò, ŋù ǹtsɨ̀m yìi mə ka yǐ twoŋ ɨkum Mmà'ambi aa, à ka yǐ yweenə.’
ACT.2.22	BaIsrael, yu'utə̂ nɨ̀ ànnù yìi mə mə̀ ka swoŋ aa. Nɨ̀ zi mə Nwì à lɛ ndɨ̀'ɨ̀ mə Yesu mu Nasarə a nɨ ŋù yìi mə yu tsɔ'ɔ aa nɨ ɨ̀nnù jî wè bo bɨ̀ ɨ̀nnǔ tsyǎmbô bo bɨ a bɔ̀'ɔ ɨ̀lensənnù jìi mə Nwì yumbɔŋ à lɛ ŋghìrə̀ mə tâ yu Yɛɛsɔ̂ tâ à ghɨrə a tɨtɨ̀ɨ bu aà. 
ACT.2.23	Nwì à lɛ naŋsə nləə ŋ̀kɨ nzi mə bɨ ka yi fa Yesu ma ghu a mbo bù. Bɨ fà mə̂, nɨ ghɨ̀rə mə tâ bə̀ bî bɨ tâ bɨ̀ kweentə yi a ati bàŋnə̀bàŋnə̀, ǹzwitə yi ghu. 
ACT.2.24	Lâ Nwì a yweensə̀ yi a nɨ̀wo, ŋ̀kɛtə mɨ̂ŋkɨ̀rə̀ mɨ ŋgɨ'ɨ nɨ̀wo yìi mə a lɛ yə aa, ǹloŋ mə kaa nɨ̀wo nɨ lɛ ŋwa'à nɨ̂ àdà'à a ntswa yu nləə a nɨsyɛ̀ tswê bə̂. 
ACT.2.25	Ǹloŋ mə David à lɛ nswoŋ nloŋ ŋgaà yì mə,
ACT.2.25	‘mə̀ lɛ sɨ yə nɨ̂ M̀mà'àmbi a tswe a mbìi mə a ŋgɔ̀ŋ bɨ̀nòò bɨ̀tsɨ̀m; tsǒ mə à tswe a mbɛ̀ɛ̀ àbo mə yî mà'à aa, kaa m̀bə ǹtɨɨ̀ gha ɨ wa'à ka ntsɨgɨnə bə̂.
ACT.2.26	Ma mùu ajàŋ, ǹtɨɨ̀ gha ɨ tswe nɨ̀ nɨ̀dorə̀, mə̀ tɨgə̀ ŋ̀ghaa nɨ nɨ̀dorə;
ACT.2.26	tâ ǹjyǎ nû yà tâ ɨ̀ tswe ntɨgə nyu'utə nɨ̂ àkà'à yìi mə Nwî à lɛ ŋkà'à aà,
ACT.2.27	Ǹloŋ mə kaa ò ka yǐ wa'ǎ ntɨɨ̀ gha mà'àtə̀ tâ ɨ̀ tswe a ala'a bɨ̀ku bɨ bə̂ àa bə̂
ACT.2.27	kaa mbə ò wa'à kɨ̀ ma'atə ŋgàŋəfà'â ghu yìi mə à fâ ɨbɨ̀ɨ nû yi a mbo wò aa, tâ à bwɛ bə̂.
ACT.2.28	Ò dɨ̀'ɨ̀ mə̂ mânjì yìi mə mbə mə̀ tsyâ ghu ntswe ntɨ̀ɨ̀ aa a mbo mə̀;
ACT.2.28	ò kà ghɨ̀rə tâ ǹtɨɨ̀ gha tâ ɨ̀ luu nɨ nɨ̀dorə a noò yìi mə mə̀ tswe a nsi mi'i wò aà.’
ACT.2.29	“Bɔɔ bɨ maà, m̀bə mə̀ tse ghàà a mbo bù tsi'ì nɨ̀ nsi nɨ̀ nsi nloŋə tâtsə̂ yi'inə̀, David. À lɛ ŋkwo bɨ kɨ̂ ǹtwiŋə yi, nɨ̀syɛ̂ ni nɨ kɨ̂ ntswe faà ǹzi nywe'e siì. 
ACT.2.30	David à lɛ mbə ŋ̀gàŋtoò Nwi ŋ̀kɨ nzi mə Nwì à lɛɛ̀ ŋ̀ka'a a mbo yu mə yu Nwî yu ka yǐ tswesə mu David yî mɔ̀'ɔ ghu aləŋə nɨfɔ̀. 
ACT.2.31	David à lɛ nyə annù yìi mə Nwì à lɛ ntswe nɨ̂ ŋghɨ̀rə aa, m̀bɔŋ tâ à fɛ'ɛ mbòòntə̀, ǹtɨgə ŋghaa nloŋ a ajàŋ yìi mə Kristo, Àyɔ'ɔ̀ Nwi wa, à ka yǐ yweenə nɨ nɨ̀wo, tâ Nwì tâ à wa'à yi ma'àtə̀ tâ à tswe a ala'a bɨ̀ku bɨ bə̂, kaa wa'à kɨ̀ mbee mə tâ ǹjyǎ nû yì ɨ̀ bwɛ aa bə̂. 
ACT.2.32	Nwì a ywèènsə̀ mə̂ Yesu ma ghû nɨ nɨ̀wo. Bì'ì bɨ tsɨ̀m bì'ì yə̂ yi nɨ mi'ì mi'i a ajàŋ yìi mə à lɛ nyweenə nɨ nɨ̀wo aà. 
ACT.2.33	Tsɨ̂tsɔ̀ŋ, Nwì à kɔ̀'ɔ̀sə yi a ndəŋ, a adɨgə nɨfɔ, ǹtswesə yi a mbɛ̀ɛ̀ nɨ̀kwɛɛ yu Taà yì nî mà'à, m̀fa Àzwì Nwî yìi mə à lɛ ŋkà'à mə yu ka yǐ fa aa ghu mbo. Ayoo ya mə nɨ̀ yə ŋ̀kɨ yù'u a koò aa, à bə aa Àzwì Nwî ma yâ mə Kristo à swì'i a nu bì'ì. 
ACT.2.34	Ǹloŋ mə David yumbɔŋ kaa à lɛ ŋwa'à a aburə kɔ'ɔ ŋghɛ̀ɛ̀, yumbɔŋ à lɛ mbàŋnə̀ ǹswoŋ mə,
ACT.2.34	‘M̀mà'àmbi à swòŋə a mbo M̀mà'àmbî ghà: tswe a mbɛ̀ɛ̀ nɨ̀kwɛɛ mə̀ nî mà'à,
ACT.2.35	ǹywe'e a noò yìi mə mə̀ ka ghɨ̀rə tâ ŋ̀gàŋkɨ̂bàâ jo tâ ɨ̀ bəŋ tɨgə mbə tsǒ àkə'ə ntɛtɛ mɨ̀kòrə̌ mô.’
ACT.2.36	“Ma mùu ajàŋ, a bɔŋ mə tâ baIsrael bɨ tsɨ̀m tâ bɨ naŋsə nzi mə Nwì à lə̀ə̀ mə̂ Yesu ma ghu mə nɨ̀ lɛ ŋkwèèntə̀ a ati bàŋnə̀bàŋnə̀ aa nɨ̂ M̀mà'àmbi bo bɨ̀ Àyɔ'ɔ̀ Nwì.”
ACT.2.37	Bə̀ bya bo yù'ù mə̂ laà, ànnù ya a sô ǹtɨɨ̀ waa, ɨ luu nɨ̂ àjəŋnə̀, bo tɨgə̀ m̀betə Peta bo bɨ̀ baapostel bî mɔ'ɔ bya mə, “Bɔɔ bɨ maà bi'i, m̀bə bì'ì tɨgə̀ ghɨrə̀ aa mə akə ɛ?”
ACT.2.38	Peta a kwi'i a mbo bo mə, “Nɨ̀ bəŋkə mɨ̂ntɨɨ̀ muu, ŋ̀kwɛrə ŋkì bu bɨtsɨ̀m nɨ̂ ɨ̀kùm Yesu Kristo, tâ Nwì à li'inə ɨbɨ̂ ghuu, ŋ̀kɨ ntəŋə ghuu nɨ̂ Àzwì Nwî. 
ACT.2.39	Ma yu ànnù à nɨ̂ ànnù yìi mə Nwì à lɛ ŋkà'à a mbo bù bo bɨ̀ a mbo bɔɔ̀ buu, a mbo bə̀ bɨ̀tsɨ̀m bìi mə bɨ tswe a sà'a agha'à, bo bɨ̀ a mbo ŋù ntsɨ̀m yìi mə Taà yì'ì Nwîŋgɔ̀ŋ a twòŋə mə à zi a mbɛ̀ɛ yu aà.”
ACT.2.40	Peta à lɛ ntɨgə mbu nswoŋ ɨnnù jî ghà'àtə̀ a mbo bo a ajàŋ yìi mə bo lɛ nyu'u ŋ̀kə yə aa, ǹdɨ'ɨtə nɨ̂ waa ǹswoŋə nɨ mə, “Tsu'u nɨ̀ àtû yuu a mbo nɨ̀wàà nɨ bə̂ buà bìi mə à nɨ bə̀ bî bɨ aà.” 
ACT.2.41	Bə̀ bî ghà'àtə̀ bɨ lɛ nyu'u ànnù yìi mə Peta à lɛ swoŋ aa, m̀bii, ŋ̀kwɛrə ŋkì; bə̀ bìi mə bɨ lɛ ŋkwɛrə ŋki maa njwi aa bɨ lɛ mbə ntsù'ù ji tarə̂, ǹdùù waa ma bû ɨ tɨgə̀ ŋku'usə ŋghotə̂ bɔɔ bɨ Kristo byâ. 
ACT.2.42	Ǹlɔgɨnə maa njwi bo lɛ nnɨŋ atû yaa nɨ̂ ɨ̀nnù jìi mə baapostel bya bo lɛ sɨ dɨ̀'ɨ̀ aa, ǹnaŋsə nyəgə, m̀boonsə wa bo ntswê ŋ̀ghɨrə nɨ̂ ɨ̀nnù jyaa nɨ̂ àbo yì mɔ'ɔ a mûm ŋ̀ghòtə, m̀batə nɨ̂ abaa ŋkurə bo bɨtsɨ̀m, ŋ̀kɨɨ ntsa'atə nɨ̂ Nwî bo bɨtsɨ̀mə̀.
ACT.2.43	Ngǎŋntoò Kristo jya bo lɛ sɨ ghɨ̀rə ɨ̀nnu tsyâbô bo bɨ̀ ɨ̀nnù jî yɛ̌yɛrə, ma yû a ghɨrə̀ mə tâ nɨ̀bɔ'ɔ nɨ̀ tswa bə̂ bɨ̀tsɨ̀mə̀. 
ACT.2.44	Bə̀ bɨ̀tsɨ̀m bìi mə bɨ lɛ nnɨ̀ŋ ntɨɨ̀ waa a nu Yesu aa, bɨ lɛ mbòònsə̀ waa, ŋ̀ghotə nɨ̂ waa ntswe nɨ̂ àdɨgə yî fùùrə̀, m̀boonsə nɨ̂ ǹjoò jyaa, àyoò yaa a bə yi mɔ'ɔtə̂. 
ACT.2.45	Bo lɛ sɨ fèntə nɨ̂ ɨ̀dɨgə nsyɛ jyaa bo bɨ̀ ǹjoo jìi mə bo lɛ ntswe nɨ ju aa, ǹzi mfakə nɨ̂ ŋ̀kabə yìi mə bo fentə njoò jyaa jya ghu aa, a mbo bə̀ bìi mə bɨ lɛ sɨ boŋ nɨ̂ njoo aà. 
ACT.2.46	Bo bɨtsɨ̀m lɛ sɨ ghɛ̀ɛ̀ nɨ Ndâmà'anwì tsi'ì ǹjwî tsɨ̀m, m̀batə nɨ̂ abaa a mɨla'a bo, ǹyatə nɨ̂ mɨ̀jɨ̂ myaa ǹjɨ ndorɨtə nɨ̂ ǹtɨɨ̀ waa tsɨ̀m; 
ACT.2.47	ŋ̀gha'asə nɨ̂ Nwî, bə̀ bɨ̀ tsɨ̀m bɨ kɔŋə̀ nɨ̂ waa. M̀mà'àmbi a lɛ sɨ yweensə nɨ̂ bə̀, ŋ̀ku'usə nɨ̂ ǹdùù waa ghu tsi'ì ǹjwî tsɨ̀m.
ACT.3.1	Peta bo Jɔn lɛ sɨ kɔ'ɔ ŋghɛɛ a ndâmà'anwì a noò ǹtsà'àtə Nwì, a nɨ bɨ̀nòò bi tarə a si'inə a njwi yì mɔ̀'ɔ; 
ACT.3.2	Bə̀ lɛ mbè'è ŋû yî mɔ'ɔ yìi mə à lɛ mbwɛnkə ǹlɔgɨnə a ato'o a nzì nɨ ghu. Bɨ lɛ nsɨ zì ma'atə nɨ mbwɛnkə ma ghû tsi'ì ǹjwî tsɨ̀m a tsǔbù'u ndâmà'anwì wa yìi mə bɨ lɛ sɨ twoŋə nɨ Ntsǔbù'u yî m̀bɔ̀ŋ bɔŋ aà mə tâ à tswe ghu ntɨgə nlɔntə nɨ̂ ŋ̀kabə a mbo bə̀ bìi mə bɨ lɛ sɨ zi a ŋkuu a ndâma'anwì aà. 
ACT.3.3	M̀bwɛ̀nkə̀ wa à yə̀ mə̂ Peta bo Jɔn bo zî ŋghəə kɨ kuu a ndâmà'anwì ǹlɔntə ŋkabə a mbo bo. 
ACT.3.4	Peta bo Jɔn bo tɛ'ɛ mi'ì myaa ghu nu nswoŋ mə, “ka nlìì nɨ̂ yi'i.” 
ACT.3.5	A tɨgə̀ ntɛ'ɛ mi'ì mi a nu bo ǹtɨgə ŋwa'atə nɨ mə bo ka fa ŋkabə a bo yu. 
ACT.3.6	La Peta a swoŋ ghu mbo mə, kaa mə sɨ nɨ silba kə̀ nɨ gold tswê, lâ mə̀ ka bàŋnə fa ayoo yìi mə mə̀ tswe nɨ yu aà: Mə̀ swoŋ a mbo wò nɨ̂ ɨ̀kùm Yesu mu Naasarə mə tâ ò bɨɨnə ŋka ntəə.” 
ACT.3.7	À swòŋ mə̂ ma mùu ajaŋ, ǹtswa nɨkwɛɛ nɨ mbwɛnkə wa nì mà'à a bɨɨ̀nə̀ ntəə. Mɨ̀kà'a mi bo bɨ̀ mi'i mɨ mɨkòrə mi mɨ burə̀ ǹtɨɨ mbə ajàŋ yìi mə mbə a tɨgə̀ ǹtəə tsi'ì sɨgɨ̀nə̀. 
ACT.3.8	A lɨ m̀bɨ̀ɨ̀nə̀ ǹtəə, ǹlo ntɨgə ntəə nyoŋə waa bo bo tɨgə̀ ŋ̀kuu ŋghɛɛ a ndâmà'anwì. A tɨgə̀ ǹlɨtə ntəə ŋgha'asə nɨ̂ Nwî. 
ACT.3.9	Bə̀ bɨ̀ tsɨ̀m bɨ yə̂ yi a ajàŋ yìi mə à lɛ sɨ təə ŋghɛɛ ŋgha'asə nɨ̂ Nwî aà. 
ACT.3.10	Bɨ̂ yə̂ yi ǹzi mə à nɨ ŋù wa mə à lɛ sɨ tswe wa Ǹtsǔbù'u ndâmà'anwì yî Bɔ̀ŋbɔŋ ǹlɔɔ nɨ̂ ŋ̀gabə aà; ànnù a burə̀ ǹtɨgə ntsya waa tsi'ì tsyà a nyə̂ ànnù yìi mə a lɛ mfɛ̀'ɛ̀ ghu nu aà.
ACT.3.11	Tsǒ mə ŋù wa a lɛ nyòŋ ǹtɨgə mbanə nɨ njɨ̀m Peta bo Jɔn aa, bə̀ bɨ̀ tsɨ̀m bɨ lɛ ntɨgə nyunə nzi mbòòntə̀ a mbɛ̀ɛ̀ bo wa nɨ potico yìi mə bɨ lɛ sɨ twoŋə nɨ yì Solomon aà, mɨ̀tsyɛ̂ myaa mɨ burə̀ m̀burə tsi'ì bùrə̀. 
ACT.3.12	Peta à yə̀ mə̂ ma mùu ajàŋ, ŋ̀ghaa a mbo bə̀ bya ǹswoŋ mə, “BàIsrael, nɨ yɛrə ǹloŋ annù yuà laa a ya? Nɨ lìì yi'i laà laa a ya? Nɨ̀ mɔ̀ɔ̀ntə mə bì'ì ghɨrə annù ma yu aa nɨ̂ àdà'â yi'i, kə̀ nɨ̀ laà ŋ̀kɨ mɔɔntə mə bì'ì ghɨrə mə tâ ŋù ghû bɨɨnə ŋka ntəə aa nloŋ mə mɨ̀nǔ mi'i mə tsinə aa lɛ? 
ACT.3.13	Nwìŋgɔ̀ŋ bɨ̀ Abraham nɨ Isaac nɨ Yakob, Nwìŋgɔ̀ŋ bɨ̀ taà yi'inə̀, à ghà'àsə Ŋgàŋàfà'a yì Yesu yìi mə nɨ̀ lɛ nlɔ̀gə̀ yi mfa mə bɨ̀ zwitə, ntuu yi a nsi Pilato, ka mə Pilato à lɛ nlɔ̀ɔ̀ mə yu mà'àtə̀ yi tâ ghɛɛ yi aà. 
ACT.3.14	Nɨ̀ tuù Mu Nwì yìi mə à laa màŋsə̀, mɨ̀nù mi mɨ tsinə̀ aà, ǹswoŋ mə tâ bɨ̀ baŋnə mfa ŋû yìi mə a zwitə ŋû aa a mbo bù. 
ACT.3.15	Nɨ̀ zwìtə Ŋû yìi mə a fa ntswêntɨ̀ɨ̀ a mbo bə̀, Yesu yìi mə Nwì à lɛ nyweensə nɨwo aà. Bì'ì nɨ bɨ̀yəfə nɨ̂ ànnù ma yû. 
ACT.3.16	Ŋù ghulà mə nɨ̀ yə, ŋ̀kɨ nzi yi aa, a ghɨ̀rə̂ Ɨ̀kùm Yesu, a ghɨ̀rə̂ àjàŋ yìi mə à nɨ̌ŋ ǹtɨɨ̀ yi a nɨ Ɨ̀kùm Yesu aa, mə tâ à tswe nɨ mɨ̀tɨ̀ɨ̀. A ghɨ̀rə àbìintɨɨ yìi mə ŋù ghû à tswe nɨ yu nloŋ Yesu aa mə tâ à tɨɨ, m̀burə naŋsə ntɨɨ a ajàŋ yìi mə nɨ̀ yə a tswə̂ a nsi mi'i bu bɨ̂ tsɨ̀m laà aà.
ACT.3.17	“Bɔɔ bɨ maà, lâ tsɨ̂tsɔ̀ŋ mə̀ zi mə nɨ̀ lɛ ŋghɨ̀rə annù yìi mə nɨ̀ lɛ ŋghɨ̀rə aa tɨ̀ zî, a ajàŋ yìi mə bɨ̀sa'a bɨ àla'à buu bɨ lɛ ŋghɨ̀rə aà. 
ACT.3.18	Lâ ànnù yìi mə Nwì à lɛ ŋghɨ̀rə̀ ŋ̀gaŋntoò ji tsɨ̀m ɨ foò nswoŋ tsi'ì tɛ̀tɛ̀ aa, mə Àyɔ'ɔ̀ Nwì wa à tswe nɨ̀ nyə̂ ŋ̀gɨ'ɨ aa, à nɨ yu mə a kɨ̀ mə̂ m̀fɛ'ɛ mbòòntə̀ aà. 
ACT.3.19	Tsǒ mə a bə ma mùu ajàŋ aa, là'a mə tâ nɨ̀ bəŋkə mɨ̂ntɨɨ̀ muu, m̀bu mbɨ̀ɨ̀ fu a mbɛ̀ɛ Nwì, tâ à yɛ'ɛ ɨbɨ̂ ghu nlɔ'ɔsə 
ACT.3.20	ta tâ M̀mà'àmbi à ghɨrə tâ mɨ̀ntɨɨ̀ muu mɨ̀ fwɛtə, tâ à kɨ ntoo Ayɔ'ɔ̀ Nwì wa yìi mə à lɛɛ̀ ntsɔ'ɔ aa, a mbo bu, là'a Yesu 
ACT.3.21	yìi mə à tswe nɨ̀ ntswe a aburə ɨ ywe'e a nòò yìi mə Nwì à ka yi naŋsə ɨ̀nnù, ɨ ghɨ̀rə tâ m̀bi ɨ̀ bu mbɔ̀ŋ fu tsi'ì a ajàŋ yìi mə ɨ̀ lɛ mbə a mbìì aà, ɨ ghɨ̀rə tâ ɨ̀nnù tsɨ̀m ɨ̀ kɨ mfɛ'ɛ mbòòntə̀ a ajàŋ yìi mə ŋgǎŋntoo Nwì jìi ɨ lɛ mfa mɨbɨ̀ɨ̀ mɨ nû myaa a mbo Nwì ɨ lɛ nswoŋə a ŋgu'u aà. 
ACT.3.22	Moses à lɛ nswoŋ mə, “M̀mà'àmbi Nwìŋgɔ̀ŋ à ka yi ghɨrə tâ ŋ̀gàŋntoò Nwì tâ à fɛ'ɛ a tɨ̂tɨ̀ɨ̀ bɔɔ bɨ maà buu tsǒ mə̀. Nɨ̀ ka yǐ kɨ yu'unə nii, ɨ kɨ ghɨ̀rə̀ nɨ̂ ɨ̀nnù tsɨ̀m jìi mə a swoŋə aà. 
ACT.3.23	Ŋù yìi mə à sɨ annù yìi mə ŋgàŋntoò Nwì ma ghu a swoŋ aa yu'u aa, a ku'unə mə tâ bɨ̀ zwitə̀, m̀fi'isə yi a tɨtɨ̀ɨ bə̀ bɨ Nwî. 
ACT.3.24	Ŋ̀gǎŋntoo Nwî tsɨ̀m, ǹlɔgɨnə a nu Samuel ŋ̀ghɛɛ nywe'e nɨ bìi mə bɨ lɛ nyòŋ ghu njɨ̀m aa, bɨ lɛ ŋghàà ǹswoŋ ɨnnǔ njwi mà jû. 
ACT.3.25	Nɨ̀ nɨ bɔɔ bɨ ŋgǎŋntoo Nwî, Nwì à lɛ ŋkɨ ŋwarə akàà ya bo bɨ̀ bɨ̀taà buu aa nloŋ atû yuu. Nwì à lɛ nswoŋ à mbo Abraham mə, ‘Mə̀ ka yi nɨŋ mbɔɔnə a atu ŋ̀gwɛ̀'ɛ̀ mu ŋu tsɨ̀m faa nsyɛ ɨ yòŋə̀ aa a njɨ̌m bɔɔ̀ buu.’ 
ACT.3.26	Nwì à tsɔ̀'ɔ̀ mə Ŋgàŋàfà'a yì, a ajàŋ yìi mə à lɛ nswoŋ aa, m̀foo ntoo yi a mbo bu, a nnɨŋ mbɔɔnə a nu bù, a ŋghɨrə mə tâ ŋù ntsɨ̀m a tɨtɨ̀ɨ bu tâ à bəŋ ntɨɨ̀ yi, m̀ma'atə ɨ̀nnù jî bɨ jìi mə a ghɨ̀rə̀ aà.”
ACT.4.1	Bo kà mə̂ aa ŋghaa laa a mbo bə̀ bya, ŋ̀gǎŋmà'anwì bo bɨ̀ tamândoo ŋgǎŋmbɛ̂ ǹdâmà'anwì nɨ baSadukai zî tsitə waa 
ACT.4.2	Ǹtǒŋ waa ɨ lɛ sɨ lwǐ a nu Peta bo Jɔn ǹloŋ mə bo lɛ sɨ dɨ̀'ɨ̀ nɨ̂ ànnù Nwî a mbo bə̀ bya, ǹswoŋə nɨ a mbo bo mə Yesu à lɛ nyweenə nɨwô, ma la a bə mə bə̀ ka yǐ kɨɨ nyweenə nɨwô. 
ACT.4.3	Bo lɛ ntswa Peta bo Jɔn; tsǒ mə̂ à lɛ mbə noò ŋ̀kwɛ̂fɔ̀ aa, bɨ tɨgə̀ ŋ̀ghɛɛ nnɨŋə waa a ndâtsaŋ, ǹləə mə tâ àbɛ̀ɛ̀ fu'u. 
ACT.4.4	Lâ bə̀ bî ghà'àtə̀ bìi bɨ lɛ nyu'u nɨghàà nɨ Nwî nya aa, bɨ lɛ bii annu ma yâ. Ǹdùu mbâŋnə̀ tsɨ̂tsɔ̀ŋ ɨ tɨgə̀ ŋ̀ghɛɛ tsǒ ǹtsù'ù ji ntaà. 
ACT.4.5	Àbɛ̀ɛ̀ fù'ù mə̂, bɨ̀sa'a bɨ ala'a byaa nɨ bɨ̀lɨ̀ɨ bɨ ala'a abɔ̀'ɔ ŋgǎŋdɨ̀'ɨ nɔ̀ŋsə̀ bɨ ghotə̀ ǹtswe a Yerusalem 
ACT.4.6	bo bɨ̀ Annas, Ŋ̀gàŋmà'anwì yî Ŋwè, nɨ Kaifas, nɨ Jɔn nɨ Alexander nɨ bə̀ bɨ̀ tsɨ̀m bìi mə bɨ lɛ mfɛ̀'ɛ̀ a ŋgwɛ̀'ɛ Ŋ̀gàŋmà'anwì yî Ŋ̀wè aà. 
ACT.4.7	Bo ghòtə̀ mə̂ ǹtswe, ǹlɔgə Peta abɔ̀'ɔ Jɔn ǹtɛ'ɛ a tɨtɨ̀ɨ bo, m̀betə waa mə, “Nɨ̀ kɨ̀ ghɨrə ànnù ya aa nɨ mɨ̀dà'à mɨ wo, kə̀, nɨ̀ kɨ̀ ghɨ̀rə aa nɨ ɨ̀kum wo lɛ?” 
ACT.4.8	Àzwì Nwî a kuu nluu a ntɨɨ Peta, a swoŋ a mbo bo mə, “Bɨ̀sa'a bɨ alà'à nɨ bɨ̀lɨ̀ɨ bɨ ala'à, 
ACT.4.9	Bɛɛ mə nɨ̀ tɨ betə yi'i nɨ ɨ̀nnù sii aa nloŋ ànnù yî sɨgɨ̀nə̀ yìi mə bì'ì ghɨrə a nu m̀bwɛ̀nkə̀ wa aa, bɛɛ nɨ̀ tɨ lɔɔ aà ǹzi a ajàŋ yìi bì'ì tsya boŋ ŋ̀ghɨ̀rə̀ tâ ŋù ghû tɨɨ aa, 
ACT.4.10	a bɔŋ mə tâ ŋù ntsɨ̀m, nɨ bə̀ bɨ̀ tsɨ̀m bìi mə bɨ tswe a Israel, a ku'unə mə tâ nɨ̀ zi mə bì'ì ghurə ŋù ghû mə nɨ̀ yə a təə a tɨtɨ̀ɨ bu laa, nɨ̀ Ɨ̀kǔm Yesu Kristo Mû Naasarə yìi mə nɨ̀ lɛ ŋkwèèntə̀ a ati bàŋnə̀bàŋnə̀, yu wa yìi mə Nwì à lɛ nyweensə nɨwo aà. 
ACT.4.11	À nɨ ŋ̀gɔ̀'ɔ̀ ya mə bǔ bɨbɔɔ bɨ nda nɨ̀ lɛ ntuu aa, mə ɨ̀ bə̀ŋ mə̂ ǹtɨgə ŋgɔ̀'ɔ̀ nɨ̀buu yì ŋwè.
ACT.4.12	Kaa ŋù tsù kaa sɨ̀ ghu tswe mə mbə bɨ tsyâ ghu njɨ̀m ǹyweenə ǹtsyastə Yesu Kristo, nloŋ mə kaa ɨ̀kùm yî tsu kaa ɨ sɨ̀ fàa atu nsyɛ tswə̂ a tɨtɨ̀ɨ bə̂ mə Nwì à fa mə mbə ɨ tse yweensə yi'inə̀.” 
ACT.4.13	Ànnù lɛ ntsya waa a ajàŋ yìi mə bo lɛ nyə ataŋə ntɨɨ yìi mə Peta nɨ Jɔn lɛ sɨ ghàà ghu aa, a lɛ mburə gha'a waa tsi'ì ghà'à ǹloŋ mə bo lɛ nzi mə bo lɛ mbə aa tsi'ì bə̀ bɨ adaŋadaŋə bìi mə kaa bɨ lɛɛ̀ ŋwa'a a ndâŋwà'ànə̀ ghɛɛ aà. Lâ bô yə̀ mə̂ laà aa, ŋwa'atə mə Peta bo Jɔn lɛ baa mbə aa ŋgàŋəkòrə̀ Yesu. 
ACT.4.14	Lâ a ajàŋ yìi mə bɨ lɛ nyə ŋù wa yìi mə bo lɛ ŋghùrə̀ a təə a mbɛɛ bo aa, kaa bə̀ bya kaa bɨ wa'à nɨ ànnù yî àdàŋ a ŋghàa bu ntswê. 
ACT.4.15	Bo lɛ ntɨgə nswoŋ a mbo Peta nɨ Jɔn mə tâ bo fɛ'ɛ wa ǹdâ ǹsa'a mɨ̀sa'a, bo fɛ̀'ɛ̀ mə̂, bɨ tɨgə̀ ŋ̀ghaanə bo nɨ bo 
ACT.4.16	ǹswoŋ mə, “Bì'inə̀ ka ghɨ̀rə̀ mə kə nɨ̀ bə̀ bua? Bə̀ bɨ̀ tsɨ̀m fàa Yɛrusalem bɨ zi mə bo ghɨrə àlensə̀ yî wè, kaa m̀bə bì'inə̀ wa'ǎ annù ma yû tuù. 
ACT.4.17	Lâ a ŋghɨrə mə tâ ànnù ma yû tâ wa'à lò bu nsɛɛnə ŋghɛɛ a tɨtɨ̀ɨ bə̀, a bɔŋ mə tâ bì'inə̀ ghaantə waa, ŋ̀wa'asə nswoŋ mə tâ bo tsuu ànnù bo ŋù tsù burə bǔ kɨ swoswoŋ nɨ ɨ̀kǔm Yesu.” 
ACT.4.18	Bo ghàànə̀ mə̂ laà, ǹtwoŋə waa, ǹghaa a mbo bo ŋwa'asə nswoŋ mə tâ bo tsuu annù yî tsu burə bǔ kɨ ghaghàà, kə̀ kɨ dɨdɨ̀'ɨ̀ nɨ ɨ̀kǔm Yesu. 
ACT.4.19	Lâ Peta nɨ Jɔn kwi'i a mbo bo mə, “A ka zi tsi'ì bù mə, a nsi mi'i Nwì, a ku'unə aa a nyu'unə bù kə̌ Nwî lɛ; 
ACT.4.20	Lâ a ŋghɛɛ nɨ ŋ̀gàâ yì'ì, bì'ì tswe nɨ̀ ŋ̀kà ǹswoŋ aa tsi'ì ànnù yìi mə bì'ì yə ŋkɨ yu'u aà.” 
ACT.4.21	Bo bù mə̂ ŋ̀ka'atə waa, m̀ma'atə waa mə tâ bo ghɛɛ waa; kaa ŋwa'à àjàŋ yìi mə mbə bo nɨ̂ŋ ɨ̀sa'a a nu bo aa zî, ǹloŋ mə bə̀ bɨ̀ tsɨ̀m lɛ sɨ gha'asə nɨ̂ Nwî ǹloŋ annù ya yìi mə a lɛ mfɛ̀'ɛ̀ aà. 
ACT.4.22	Ɨ̀lòò ŋû waa yìi mə bo lɛ ŋghùrə̀ nɨ ànnù yî àyɛyɛrə aa ɨ lɛ ntsyàtə mɨghum mi nɨkwà. 
ACT.4.23	Bɨ mà'àtə̀ mə̂ waa, bo lô ŋghɛɛ a mbɛ̀ɛ̀ bɨ̀lɨ̂m byaa nswoŋ annù yìi mə bɨ̀lɨɨ bɨ ŋgǎŋmà'anwì bo bɨ̀ bɨ̀lɨ̀ɨ bɨ ala'a bɨ lɛ nswoŋ a mbo bo aà. 
ACT.4.24	Bo yù'ù mə̂, ŋ̀ŋɛntə ɨjǐ jyaa a ndəŋ bo bɨ̂tsɨ̀m, ǹtsa'atə Nwî ǹswoŋ mə, “M̀mà'àmbi yìi mə à kɔ̀'ɔntsɨrə aa, ǹnàŋsə̂ àbùrə̀ bô ǹsyɛ nɨ̀ mɨ̀yàa nɨ̂ ŋ̀gɔ̀ŋ ǹjoò tsɨ̀m jìi mə ɨ tswe ghu aa, 
ACT.4.25	Wò yìi mə ò lɛ ŋghɨ̀rə̀ taà yì'ì David, ŋ̀gàŋàfà'â ghò a ghaà ǹswoŋ ànnù yìi mə Àzwì Nwî a lɛ lɛnsə gho mbo aa mə,
ACT.4.25	‘Mɨ̀ntɔŋ muu mɨ lwì nɨ̀ kwɛɛ̀ nɨ̀ mɨ̀ntɨɨ̀ muu aa a ya bɨ̂tɨzinwî?
ACT.4.25	Ŋ̀gwɛ̀'ɛ̀ bə̂, nɨ kwà'àtə̀ nɨ̂ ɨ̀nnǔ dàŋə̀dàŋə̀ a atu bù aa a ya?
ACT.4.26	Bɨ̀fɔ̀ bɨ mbi bù bɨ taŋtə nû yàà bo bɨ̀
ACT.4.26	bɨ̀sa'a bɨ ɨla'a, ànnù yaa bo a bə yi mɔ'ɔ,
ACT.4.26	ǹzi a nto M̀mà'àmbi bo bɨ̀ Àyɔ'ɔ̀nwì wâ. 
ACT.4.27	Tsi'ǐ annù nɨ̂ŋkoŋ Herod nɨ Pilato a bɔ'ɔ nɨ bɨ̀tɨ̀zînwî bo bɨ̀ bàIsrael bɨ̀ lɛ ŋghotə faa a mûm àla'a, ǹtaŋ mɨnàŋ a atu Yesu ŋ̀gàŋàfà'â gho yìi mə à laa maŋsə̀ aa, m̀bə yu wa yìi mə ò lɛ nyɔ'ɔ aa, 
ACT.4.28	a ŋghɨ̀rə̂ ànnù yìi mə ò lɛ ŋkà'à nɨ̂ àdà'à yo, ǹlə̀ə̀ mə a ka yi fɛ̀'ɛ̀ aà. 
ACT.4.29	M̀mà'àmbî, yə la tsɨ̂tsɔ̀ŋ a ajàŋ yìi mə bɨ kà'àtə̀ nɨ̂ yi'i aà, fa atàŋəntɨɨ a mbo bì'ì, ŋ̀ghɨrə tâ ŋ̀gǎŋfà'â jo ɨ̀ ghaa nɨ̂ mɨ̀dà'à, 
ACT.4.30	tâ ò ghɛnsə abo yo ŋghɨ̀rə̀ tâ àdà'à yo tâ ghurə bə̂, ŋ̀ghɨrə ɨlensə ɨnnù a bɔ'ɔ nɨ ɨ̀nnǔ tsyâmbô nɨ̂ ɨ̀kǔm Mu gho Yesu yìi mə à laa màŋsə̀ aà.
ACT.4.31	Bo màŋsə̀ mə a ntsà'àtə Nwì laà, àdɨgə̀ ya yìi mə bo lɛ ŋghotə ghu aa a tsɨ̂gɨ̀nə̀, Àzwì Nwî a kuu nluu a ntɨɨ bo, bo ghaà ǹswoŋə ànnù Nwî tsi'ì nɨ̂ àtàŋəntɨɨ̀.
ACT.4.32	Ànnù bə̀ bya bìi mə bɨ lɛ nnɨŋ ntɨɨ waa a nu Yɛɛsò Kristo aa, a lɛ mbə tsi'ì yi mɔ'ɔ, ǹtɨɨ̀ wa ɨ bə yi mɔ'ɔ, kaa ŋù nɨ̀ bò yî tsù kaa a wa'à lò nswoŋ mə àyoo yi à nɨ tsi'ì yi bə̂. Bo lɛ mbòònsə njoò jyaa, ayoo yaa a tɨgə̀ m̀bə tsi'ì ayoo mɔ'ɔ̀. 
ACT.4.33	Ŋ̀gǎŋtoo Yesu jya ɨ lɛ ŋghɛ̀ɛ̀ nɨ̂ m̀bìì a ghàa tsi'ì nɨ̂ àdà'à yî wè ǹswoŋ nɨ̂ àjàŋ yìi mə bo zi tsi'ì ànnù nɨ̂ŋgoŋ mə M̀mà'àmbi Yesu à ywèènə nɨ nɨ̀wo aà. Ɨ̀bɔ̀ŋ Nwî ɨ lɛ tswe a mbo bo bɨ̂tsɨ̀m, m̀fa nɨ̂ àdà'à a mbo bo. 
ACT.4.34	Kaa ŋù tsù kaa à lɛ ŋwa'à a tɨtɨ̀ɨ bo tswe mə à lɛ sɨ boŋ ayoò, ǹloŋ mə bo bɨ̂tsɨ̀m bìi mə bɨ lɛ ntswe nɨ̂ ɨ̀dɨ̀gə nsyɛ kɨ̀ nɨ̂ mɨ̀la'a aa, bo lɛ mfèèŋkə̀, ǹlɔgə ŋkabə yìi mə bɨ fee ghu aa, 
ACT.4.35	nzì nnɔŋsə a mɨkòrə ŋgǎŋtoo Kristo jya, bo tɨgə̀ ǹlɔgə nyàtə̀ a mbo bə̀ bɨ̀tsɨ̀m bìi bɨ lɛ sɨ bɔŋə ayoo aà.
ACT.4.36	Ma mùu noò, Joseph, mə bɨ lə njwe yi a Cyprus, a bə ŋù ŋ̀gwɛ̀'ɛ̀ Levi, ŋ̀gǎŋntoo Kristo jya ɨ tswê ɨ̀kǔm yi nɨ Barnabas aa (nji'ì ɨ̀kùm ma ghû ɨ bə mə, Mu yìi mə a lə'ətə ntɨɨ bə̂ aà) 
ACT.4.37	a kɨ̂ m̀fee adɨgə nsoo yi, ǹlɔgə ŋkabə ya yìi mə à lɛ mfee ghu aa, nzì nnɔŋsə a mɨkòrə ŋgaŋntoo Kristo jyâ.
ACT.5.1	Lâ ŋù yî mɔ̀'ɔ, ɨ̀kùm yi ɨ bə Anania, bô ŋ̀gwɛ̂ yì, Safira lɛ mfèè adɨgə nsyɛ̂ yaa. 
ACT.5.2	Bo fèè mə̂, Anania a fi'itə̀ ŋ̀kabə̀ àdɨ̀gə̀ ya ǹlə̀ə̀, ŋ̀gwɛ̂ yì wa a kɨ̂ nzi, à fì'ìtə̀ mə̂ ǹləə aa, ǹtɨgə nlɔgə àbugə̀ ŋkabə ya ŋghɛ̀ɛ̀ ǹnɔŋsə a mɨkòrə ŋgǎŋntoo Kristo jyâ. 
ACT.5.3	Lâ Peta a betə̀ yi mə, “Ànania, a ghɨ̀rə̂ àkə̀ ò ma'àtə̀ Satan a kuu a ntɨɨ wò ŋ̀ghɨrə ò swoŋ àbaŋnənnù a mbo Àzwì Nwî, a ajàŋ yìi mə ò fì'ìtə abùgə ŋkabə adɨgə ya nlə̀ə̀ aa ɛ? 
ACT.5.4	M̀bɔŋ tâ ò fee adɨgə ya, tɨgə a lɛ mbə aa àyô aa ɛ? Nòò wa mə ò fèè mə̂ aa, ŋ̀kabə ya mə ò fèe ghuu aa, ɨ wa'à kɨ̂ m̀bə aa tsi'ì yò aa ɛ? A tɨgə̀ ǹlo ŋghɨ̀rə akə mə tâ ò wa'atə ma yû àjàŋ annù a ntɨɨ wò aa ɛ? Kaa ò sɨ̌ abǎŋnənnù aa a mbo bə̀ swoŋə̀, ò tswɛɛ ɨ̀bǎŋnənnù aa a mbo Nwì.” 
ACT.5.5	Anania à yù'ù mə annù ma yû, ŋ̀wo a nsyɛ ŋkwo. Bə̀ bɨ̀tsɨ̀m bìi mə bɨ lɛ nyu'u aa, nû jyaa ɨ swerə̀ si'i si'i. 
ACT.5.6	Bɔɔjɔ̀ŋ bɨ zî ǹlɨm akû yi ya ǹtɨgə nlɔgə mfɛ̀'ɛ̀ ŋghɛɛ ntwiŋə.
ACT.5.7	Bɨ̀nòò ghəə kɨ tsyà bi tarə, ŋ̀gwɛ̂ yì a zî, kaa wa'à annù yìi mə a fɛ'ɛ aa zî. 
ACT.5.8	Peta a swoŋ ghu mbo mə, “Mə̂mbà, naŋsə swoŋə ghâ, nɨ̀ kɨ̀ fèê àdɨ̀gə nsyɛ̂ yùu ya aa nɨ̂ ǹdùû ŋ̀kabə̀ kɨ̀kyɛ̀ aa ɛ?” A swoŋ mə, “Ɨ̀ɨ̀ŋə, àa tsi'ì ǹdùù yìi mə bì'ì kɨ̀ fèe ghu aà.”
ACT.5.9	Peta a tɨgə̀ ǹswoŋ ghu mbo mə, “A ghɨ̀rə̂ àkə̀ mə tâ bû ǹdoò ghò taŋtə a kwà'ànə Azwǐ Mmà'àmbi aa ɛ? Yə̂ mɨkòrə̀ mɨ bə̂ bìi bɨ twìŋ mə̂ ǹdoo ghò aà, bo biì a ntsǔndâ, bo ka kɨɨ bè'è gho fɛ̀'ɛ̀ nɨ wò.” 
ACT.5.10	À kɨ̂ m̀burə wo tsi'ì maa noò a nsi mɨkorə Peta ŋ̀kwo. Bɔɔjɔ̀ŋ bya bɨ̂ kùù mə̂, ǹyə mə à kwò mə̂ aa, ǹtɨgə ŋkɨ mbe'e yi mfɛ'ɛ ŋghɛ̀ɛ̀ ǹtwiŋ a mbɛ̀ɛ ndoò yì. 
ACT.5.11	Nɨ̀bɔ'ɔ ni wè nɨ lɛ mburə tswa ŋghotə bɔɔ bɨ Kristo bɨ tsɨ̀m bo bɨ̀ bə̀ bɨ̀tsɨ̀m bìi mə bɨ lɛ nyu'u annù ma yû aà.
ACT.5.12	Ŋ̀gǎŋntoo Kristo jya ɨ lɛ sɨ ghɨ̀rə̀ nɨ̂ ɨ̀nnù jî yɛ̌yɛrə bo bɨ̀ ɨ̀nnǔtsyǎmbo a tɨtɨ̀ɨ bə̀. Ŋ̀gǎŋmbii Kristo jyâ ɨ̀ tsɨ̀m ɨ lɛ sɨ bòòntə̀ wa a ntsǔmbù'ù yìi mə bɨ lɛ nsɨ twoŋ nɨ Ǹtsǔbù'ù Solomon aà. 
ACT.5.13	Kaa tsi'ì mə tâ ŋù tsù yìi mə à lɛ wa'à ŋû nɨ̀bò wàà bə aa tâ à tswe nɨ̂ àtàŋə ntɨɨ a nzi ŋkuu wa mûm ŋ̀ghotə̂ yàà, ka mə bo lɛ sɨ swoŋ nɨ̂ ɨ̀nnù jî sɨgɨ̀nə̀ ǹloŋ ŋghotə̂ bɔɔ bɨ Kristo ma yû aa. 
ACT.5.14	Lâ ǹdùù bə̂ bìi mə bɨ lɛ sɨ nɨ̂ŋ nɨ̂ ntɨɨ̀ waa a nu M̀ma'ambî Yesu aa ɨ lɛ sɨ kù'ùsə̀ gha'atə nɨ̂ ghà'àtə̀ ŋ̀ghɛɛ nɨ mbìì; ǹnɔ̀ɔ bâŋnə̀ bo bɨ̀ yì bâŋgyɛ̀ ɨ zî ǹkuu ɨ̀ku'usə nɨ̂ ǹdùù waa. 
ACT.5.15	Ɨ̀nnù jya jìi mə ŋgǎŋntoo Kristo jya ɨ lɛ sɨ ghɨ̀rə̀ aa, ɨ ghɨrə̂ bə̀ tɨgə̀ be'e nɨ̂ ŋ̀gàŋmɨghɔ̀ɔ̀ m̀fɛ'ɛ nnɔ̀ŋsə̀ nɨ a bɨ̂ndômânjì a nɨ mɨkuu bo bɨ a nɨ bɨ̀matà, ta bɛɛ mə Peta a tɛ'ɛ tɨ tsyǎ tsyǎ, àlɨləŋə̂ yi a wô a nu bi mɔ'ɔ. 
ACT.5.16	Bə̀ lɛ sɨ kɨɨ nlo nɨ mum ɨla'a jìi mə ɨ lɛ ntswe a mbɛ̀ɛ̀ Yerusalem aa mfɛ̀'ɛ̀ ǹzi nɨ̂ ŋ̀gàŋmɨghɔ̀ɔ̀ bo bɨ̀ bə̀ bìi mə bɨ lɛ ntswe nɨ̂ ɨ̀zwì jî bɨ̂ aa, ǹzì bɨ ghurə̀ nɨ̂ waa bɨ tsɨ̀mə̀.
ACT.5.17	Ǹgàŋmà'anwì yî ŋwe bo bɨ̀ ŋ̀gàŋakòrə̂ ji, jìi mə ɨ lɛ ŋkɨ bə ŋgǎŋ ghotə baSadukai bìi mə bɨ lɛ tswe maa nɨkurə aa, lɛ nluu nɨ̂ àghə̀'ə̀nə̀ ǹloŋ ŋgǎŋntoo jyâ; ǹtɨgə nlɔɔ ŋghɨ̀rə̂ ànnù a nu bo. 
ACT.5.18	Bo lɛ ntɨgə ntswa ŋgǎŋntoo jya ŋghɛ̀ɛ̀ ǹnɨŋə waa a ndâtsaŋə̀. 
ACT.5.19	Lâ a ghɨrə̀ m̀bə nɨ̂tugə angel M̀mà'àmbi a zî ŋ̀ŋa'a ɨbà'a ndâtsaŋ ya m̀fi'isə waa, nswoŋ mə, 
ACT.5.20	“Là'a mə tâ nɨ̀ ghɛɛ ŋghɛ̀ɛ̀ ǹtəə a mûm ǹdâmà'anwì ŋkɛ'ɛnə annù tsɨ̀m nloŋ ntswêntɨ̀ɨ̀ yî mfii yuà mə. 
ACT.5.21	Bo yù'ù mə̂ laà, àbɛ̀ɛ̀ a fu'u, bo tɨgə̀ ŋghɛɛ wa a ndâmà'anwì tsi'ì a tɨ̀tugə tɨ̀tugə, ŋ̀ka ndɨ'ɨ nɨ̂ ànnù Nwî a mbo bə̀ ghu.
ACT.5.21	Ŋ̀gàŋma'anwì yî wè a zî bo bɨ̀ ŋ̀gàŋakorə̂ jɨ tsɨ̀m twoŋə̀ ǹghòtə bɨ̀lɨ̀ɨ bɨ àla'a baYuda bɨ tsɨ̀m, ta tâ ŋ̀gǎŋSenendrio tsɨ̀m tâ à boontə. Bɨ bòòntə̀ mə̂, ntoo bə̂ mə tâ bo ghɛɛ mfi'i baapostel bya wa ndâtsaŋ zi nɨ bu. 
ACT.5.22	Ŋ̀gǎŋfà'à jya mə bɨ lɛ ntoo aa ɨ ghɛ̀ɛ̀ mə̂, ɨ ghɛɛ kaa wa'a baapostle bya wa a ndâtsaŋ yə̂, ǹtɨgə mbu mbɨ̀ɨ̀ ǹswoŋ mə: 
ACT.5.23	“Bì'ì ghɛɛ nyə bɨ naŋsə̀ m̀fɨɨŋkə ɨ̀bà'a ndâtsaŋ jyâ tsɨ̀m, ŋ̀gǎŋmbɛ̂ ɨ̀dɨ̀gə̀ ɨ kɨ̂ ǹtəəntə ghu mbɛ nɨ mɨ̀ntsù mɨ ɨ̀bù'ù myâ. Bì'ì ghɛɛ̀ ŋ̀ŋa'a ndâtsaŋ ya kaa wa'à ŋû ghu bâŋnə̀ yə̂. 
ACT.5.24	tamândoò ŋ̀gǎŋmbɛ̂ ǹdâmà'anwì bo bɨ̀ bɨ̀lɨ̀ɨ bɨ ŋgǎŋmà'anwì bo yù'ù mə̂ làà, ànnù a tsyâ waa, bo tɨgə̀ ŋ̀wa'a mə kə̀ ma yu ànnù ka yǐ bə aa ma kə lɛ. 
ACT.5.25	Ŋù yî mɔ'ɔ a zî ǹswoŋ a mbo mə, “Bə̀ bya mə nɨ̀ kɨ̀ nɨ̌ŋ a tsaŋ aa bo təə a mûm ǹdâmà'anwì ǹdɨ'ɨ nɨ̂ ànnù a mbo bə̀.” 
ACT.5.26	Tamândoo wa bo bɨ̀ ŋ̀gǎŋbɛ̂ ǹdâmà'anwì jya bo ghɛ̀ɛ̀ ǹlɔgə waa tsi'ì à bɔɔ̀ bɔɔ, kaa wa'à bə nɨ̂ mɨ̀dà'à lɔgə̀ bə̂, ǹloŋ mə bo lɛ sɨ bɔ'ɔ nɨ mə mbə bə̀ bɨ tumtə̀ waa nɨ̂ ŋ̀gɔ̀'ɔ̀. 
ACT.5.27	Bo tswà mə̂ waa nzi nɨ bu, ǹtɛ'ɛ wa a nsi Senendrio. Ŋ̀gàŋmà'anwì yî wè a betə̀ waa mə 
ACT.5.28	“Tɨgə bì'ì kɨ̀ baa nswoŋ a mbo bù, ŋ̀kwaantə mə tâ nɨ̀ tsuu annù nɨ̂ ɨ̀kùm ŋù ghû kɨ dɨ̀'ɨ̀ ɛ? Yə nə̌ ajàŋ yìi mə ànnù ya mə nɨ dɨ̀'ɨ̀ aa, a bàŋnə̀ mə nsɛɛnə a Yeresalem tsɨ̀m! Tɨgə nɨ lɔ̀ɔ̀ aà ǹnɨŋə̀ àləə ŋû ghû a atu bì'ì?” 
ACT.5.29	Lâ Peta bo baapostel bi mɔ'ɔ bya bo kwi'i mə, “A bɔŋ a yu'unə Nwì ǹtsyatə bə̂.” 
ACT.5.30	Nwìŋgɔ̀ŋ Ta bɨ̀ bɨ̀taà bi'i à lɛ nyweensə Yesu wa yìi mə nɨ̀ lɛ ŋkwèèntə̀ yi a atibàŋnə̀bàŋnə̀ ǹzwitə yi aà. 
ACT.5.31	Nwì a lɛ ŋŋɛntə yi a ndəŋ ntswesə yi a mbɛ̀ɛ̀ nɨ̀kwɛɛ yu nî mà'à, a tɨgə̀ bə̂ Ŋ̀gàŋntsyàsə bə̀ ŋ̀kɨ mbə ŋgàŋnyweensə bə̀, ɨ ghɨrə mə tâ bàIsrael tâ bo bəŋkə mîntɨɨ̀ myaa tâ Nwì à li'inə ɨfansənnù jyaa. 
ACT.5.32	Bì'ì nɨ bàyəfə nɨ̂ ɨ̀nnù ma ju, Àzwì yî Làà maŋsə yìi mə Nwì à fa a mbo bə̀ bìi mə bɨ yu'unə nii aa a kɨ̂ m̀bə ayəfə.
ACT.5.33	Bo yù'ù mə laà mɨ̀ntɔ̂ŋ myaa mɨ lwî, bɨ lɔɔ̀ mə bɨ zwitə baapostel byâ. 
ACT.5.34	Lâ ŋù baPharisai yî mɔ'ɔ a tɨ̂tɨɨ bo ŋ̀gàŋSenendrio, ɨ̀kǔm yi ɨ bə Gamaliel, ǹdɨ̀'ɨ ndɨ'ɨ Moses yìi mə bə̀ bɨ̀ tsɨ̀m bɨ lɛ sɨ yu'unə aa, a təə̀ a ndəŋ ǹswoŋ bɨ ghɨrə baapostel bya bɨ fɛ'ɛ̀ a abɛɛ a nɨ mû àtɨɨ noò. 
ACT.5.35	Bo fɛ̀'ɛ̀ mə̂, a swoŋ a mbo ŋgǎŋSenendrio bya mə, “BaIsrael, nɨ̀ tsyɛsə ghuu nɨ̂ ànnù yìi mə nɨ lɔ̀ɔ a ŋghɨ̀rə̀ a nu bə̀ buà aà. 
ACT.5.36	À kɨ̀ lɛ mbə a noò mɔ'ɔ Tadeous a bɨɨ̀nə̀ ǹswoŋ mə yu nɨ ŋù yì ŋwè yî tsù, m̀bâŋnə̀ jî mɔ'ɔ tsǒ ŋkhɨ̀ ji nɨ kwà, ɨ ghɛɛ̀ ǹtsitə yi. Lâ bɨ yǐ nzwitə̀ yi, bə̀ bya mə bɨ lɛ sɨ yòŋə̀ ghu njɨ̀m aa bɨ sɛ̀ɛ̀nə̀ waa, kaa ŋ̀ghòtə̂ yì ya kaa ɨ wa'à nɨ̂ ànnù yî tsu fɛ'ɛ̀. 
ACT.5.37	À ghə̀ mə tɨ bə a noò ǹjɨ̀m, Judas, mu baGalilea, a kɨ̂ mfɛ'ɛ yìi ŋgaa, wa noò ǹsəŋ bə̂, ŋ̀ghɨrə ǹnɔ̀ɔ̀ bə̂ ɨ kɨɨ̀ ǹyoŋə ghu njɨ̀m. Judas ma ghû à lɛ ŋkwo, ǹnɔ̀ɔ̀ bə̂ bya mə ɨ lɛ sɨ yòŋə̀ nii laa ɨ lɛ ŋkɨ nsɛɛnə waa. 
ACT.5.38	A ŋghɛ̀ɛ a nɨ yuà ànnù, mə̀ swoŋ a mbo bù mə tâ nɨ̀ tsuu ànnu yî tsu a nu bə̀ bû lǒ ghɨ̀rə̀ bə̂, là'a mə tâ nɨ̀ fi'isə abô yuu a nu bo. M̀bə annù yìi mə bo lɔ̀ɔ ŋghɨ̀rə aa, a bə aa ànnù yìi mə a kà'a ŋù mɨ̀sɔ̀ŋ boŋ a ka wò. 
ACT.5.39	lâ bɛɛ a bə yìi mə ànnù yìi mə bo lɔ̀ɔ ŋghɨrə aa, a lo aa a mbo Nwì boŋ kaa mbə nɨ̀ wa'à mânjì a mbo bo kɨɨ bə̂. M̀bə nɨ̀ gha'a ghuu a nu bo boŋ mbə a tɨgə̀ m̀baŋnə mfɛ̀'ɛ̀ mə nɨ mə nɨ̀ to aa bù bɨ̀ Nwì.
ACT.5.40	Gamaliel à ghàà mə̂ laa, ŋ̀gǎŋSenendrio bya bɨ yu'ù àdɨ'ɨtə̀ yi yâ, ǹtwoŋə baapostel bya bɨ kuu nzi, bo ghɔɔ̀ waa, ǹswoŋ a mbo bo ŋkwaantə mə tâ bo tsuu ànnù nɨ̂ ɨ̀kùm Yesu bu kɨ dɨ̀'ɨ̀ bə̂; ǹtɨgə mma'atə waa mə tâ bo ghɛɛ waa. 
ACT.5.41	Baapostel bya bo fɛ'ɛ̀ wa a tɨtɨ̀ɨ ŋ̀gǎŋ Senendrio jya, ǹtɨgə ndorə ŋghɛɛ nloŋ mə Nwì à lɛ nlèntə̀ waa nyə mə bo ku'unə a ŋkwɛrə ǹdɨ̀rə̀tu ǹloŋ ɨ̀kùm Yesu aà. 
ACT.5.42	Bo fɛ̀'ɛ̀ ŋ̀ghɛɛ nɨ̂ m̀bìì ǹtɨgə ndɨ'ɨ nɨ̂ bə̂, ǹsɛɛnsə nɨ̂ ǹtɔɔ yì nsɨgɨ̀nə̀ ǹswoŋə nɨ a mbo bə̂ Yesu Ŋù wa yìi mə Nwì à yɔ̀'ɔ̀ aà, tsi'ì ǹjwî tsɨ̀m, a mûm ǹdâmà'anwì bo bɨ̀ a mɨla'a bə̂.
ACT.6.1	Ma mùu noò, ǹdùu ŋgǎŋyəgə̂nnù Yesu ɨ lɛ sɨ gha'atə ŋghɛɛ nɨ̂ m̀bìì. Àyɔ̀ŋə̀ a lɛ mfɛ̀'ɛ̀ a tɨtɨ̀ɨ bo, baYuda bìi mə bɨ lɛ sɨ ghàà nɨghàà nɨ Grikia aa bo lɛ sɨ ghààntə̀ nɨ̂ baYuda bìi mə bɨ lɛ ntswe a ndùgə̀ ǹloŋ mə kaa bɨ lɛ sɨ wa'à nɨ̂ bɨ̀kwì'ì bɨ bâŋgyɛ̀ byaa lêntə̀ a mfa myaa mɨjɨ̂ bo bɨ̀ ǹjoò tsɨ̀m jìi mə bɨ lɛ sɨ yàtə̀ a njwî tsɨ̀m aà. 
ACT.6.2	Ŋ̀gǎŋyəgə̂nnù jya nɨ̀ghûm ǹtsò baa ɨ lɛ ŋghotə ŋgǎŋyəgə̂nnù jya ji mɔ'ɔ ɨ̀ tsɨ̀m, ǹswoŋə a mbo bo mə, “Kaa a sɨ̀ bɔ̂ŋ mə tâ bì'inə̀ ma'atə a nswoŋə ànnù Nwî baŋnə ŋghɛ̀ɛ̀ ŋka nyatə mɨjɨ̂. 
ACT.6.3	Bɔɔ bɨ maà, a ku'unə mə tâ nɨ̀ lentə a tɨtɨ̀ɨ bù, ǹtsɔ'ɔtə mbâŋnə̀ ji sàmbaa jìi mə bɨ beentə nɨ̂ waa, tâ à bə bə̂ bìi mə bɨ luu nɨ̂ Àzwì bo bɨ̀ nɨ̀ mɨ̀tsyɛ̀, tâ bì'inə̀ fa ɨfà'à ma ghû a mbo bo. 
ACT.6.4	Bì'inə̀ ka bàŋnə fa ɨbɨ̀ɨnû yì'inə̀ tsɨ̀m a ntsà'àtə Nwì bo bɨ̀ a nswoŋə ànnù Nwî.
ACT.6.5	Ànnù ma yû a lɛ mbɔŋ a nu bə̀ bya bɨ̀ tsɨ̀m, bo tɨgə̀ tsɔ'ɔ Stephen, ŋù yìi mə à lɛ nluu nɨ̂ àbìintɨɨ bo bɨ̂ Àzwì Nwî, nɨ Philip, nɨ Prochorus, nɨ Nicanor, nɨ Timon, nɨ Parmenas, nɨ Nicolaus, mu baAntiokia yìi mə a lɛ ntɨgə bəŋ mbə ŋû baYuda aà. 
ACT.6.6	Bɨ lɛ twoŋ bə̂ ma bû, ǹtɛ'ɛ waa a nsi ŋgǎŋtoo Kristo jya, ǹnɔ̀ŋsə̀ mbo a atu bo, ntsa'atə Nwî a atu bo. 
ACT.6.7	Ànnù Nwî a lɛ ntɨgə nsɛɛnə ŋghɛ̀ɛ̀ nɨ̂ m̀bìì, ǹdùu ŋgǎŋyəgə̂nnù Yesu a Yerusalem ɨ ku'usə̀ ŋ̀gha'atə tsi'ì ànnù, ǹgǎŋmà'anwì jî ghà'àtə̀ ɨ nnɨ̂ŋ mɨ̀ntɨɨ̀ myaa a annù Kristo ntɨgə yu'u nɨ̂ ànnù yi.
ACT.6.8	Stephen yìi mə à lɛ nluu nɨ̂ ɨ̀bɔ̀ŋ bo bɨ̂ mɨ̀dà'à mɨ Nwî aa, à lɛ sɨ ghɨ̀rə̀ nɨ̂ ɨ̀nnǔtsyâbo bo bɨ̂ ɨ̀lènsənnù jî wè a tɨtɨ̀ɨ bə̀. 
ACT.6.9	Lâ bə̀ bî mɔ'ɔ bɨ lɛ nlɔ̀gɨ̀nə̀ ŋ̀ka nlɨgɨtə nɨ̂ ànnù yìi mə Stephen à lɛ sɨ swoŋə ŋkɨɨ ŋghɨ̀rə̀ aà; bɨ lɛ mbə bǎndâŋghòtə baYuda (yìi mə bɨ lɛ sɨ twoŋə nɨ yì bə̀ bìi mə bɨ fɛ'ɛ a ndâbù'ù aa), ǹlo a Cyrenia bo bɨ Alexandria. Ma buù bə̀ nɨ bî mɔ'ɔ bìi mə bɨ lɛ nlò a Cilicia bo bɨ̀ a Asia aa, bɨ lɛ nlɔ̀gɨ̀nə̀ ntɨgə nyɔŋə bo bɨ̀ Stephen. 
ACT.6.10	Lâ Azwì Nwì a lɛ mfa mɨ̀tsyɛ̀ a mbo Stephen nɨ mânjì yìi mə à lɛ ghàà m̀burə ŋkutə mɨ̂ntsǔ myaa. 
ACT.6.11	Bo tɨgə̀ ŋ̀ŋe'esə ŋghɛɛ ntotə bə̂ mə tâ bɨ̀ swoŋ mə, “Bì'ì lɛ nyu'u a ghàà nɨ nɨ̀ghàà nɨ atsa'a mbə̀gɨ̀tə̀ nɨ̂ Moses bo Nwì ghu.” 
ACT.6.12	Bo ghɨrə̀ bə̀ bo bɨ̀ bɨ̀lɨ̀ɨ bɨ ala'a, nɨ Ŋ̀gǎŋdɨ̀'ɨ nɔ̀ŋsə̀ lwîsə̀ ntɔ̀ŋ ŋ̀ghɛɛ tswa Stephen ǹlɔgə ŋghɛ̀ɛ̀ nɨ ghu a nsi baSenendrio 
ACT.6.13	ǹlɔɔ bə̂ mə tâ bo zi mbə bâyəfə, ŋ̀ghɨrə bo fɛ'ɛ̀ ǹtəə ǹtswɛɛ ɨbaŋnənnù ǹswoŋ mə, “Ŋù ghuà a ghàà mɨghàà mî bɨ, m̀bəgɨtə nɨ̂ àdɨ̀gə̀ Nwî yû bo bɨ nɔ̀ŋsə̀ ghu. 
ACT.6.14	Ǹloŋ mə bì'ì lɛ nyu'u a swoŋə̀ nɨ mə Yesu mu baNasarə wa a ka yi sà'a adɨgə yû, ɨ kɨɨ kwensə bɨ̂nɔ̀ŋsə̀ bya mə Moses à lɛ mfa a mbo bì'inə̀ aà.” 
ACT.6.15	Bə̀ bya bɨ̀tsɨ̀m mə bɨ lɛ ntswe wa ndâ Senendrio aà, bɨ lɛ ŋghəə kɨ lə̀ntə̀, ǹyə ǹsi Stephen ɨ bəŋ ntɨgə mbə tsǒ nsi angel.
ACT.7.1	Ŋ̀gàŋmà'anwì yî ŋwè a betə̀ Stephen mə, “Àa tsi'ì ànnùnɨ̂ŋkoŋ mə bɨ swoŋ laà lɛ?” 
ACT.7.2	Stephen a swoŋ mə, “Yu'utə̂ nɨ̀ bɨ̂taà nɨ bɔɔ bɨ maà, Nwì yìi mə a ŋwèènə̀ aà, à lɛ mfɛ̀'ɛ̀ ǹtsi'i taà yi'inə̀ Abraham, wa a noò wa mə à lɛ ntswe a Mesopotamia aa, maà noò kaa a burə tɨ̀ a Haran ka ǹtswe, 
ACT.7.3	ǹswoŋ ghu mbo mə, ‘Mà'àtə ala'à yuu bo bɨ̀ ŋ̀gwɛ̀'ɛndâ ghô, m̀fɛ'ɛ ŋghɛ̀ɛ̀ a adɨgə yìi mə mə̀ ka fɨ̀gɨ̀tə̀ a mbo wò aà.’
ACT.7.4	A tɨgə̀ ma'atə ala'a baKaldea, ŋ̀ghɛɛ ntɨgə ntswe a Haran. Taà yì à lɛɛ̀ ŋ̀kwo, Nwì a ghɨrə̀ yi a fɛ'ɛ̀ nzi fàa ala'a yuà mə nɨ̀ tswe ghu tsɨ̂tsɔ̀ŋ aà. 
ACT.7.5	Kaa Nwì kaa à lɛ ŋwa'a adɨgə nsyɛ ghu mbo fa mə tâ à bə̂ yi bə̂; kàa tsi'ì mû àdɨ̀gə̀ yìi mə à ghà'àtə mbə ntɛ'ɛ̀ àkòrə̀ yi ghu aa bə̂. Lâ Nwì à lɛ ŋkà'à mə yu ka yǐ fa ala'a mà yû ghu mbo tâ tɨgə nbə̂ à yi bo bɨ̀ à yi bɔɔ̀ bi bìi bɨ ka yǐ yòŋ ghu njɨ̀m aà, ka mə a lɛ sɨ bə maà noò kaa a wa'à nɨ mu tswe aà. 
ACT.7.6	Nwì à lɛ nswoŋ ghu mbo aa mə, ‘m̀fòrə̀ yì ɨ̀ ka yǐ ghɛɛ bə bɨ̂gɨ̀ɨ̀ a ala'a badàŋ tâ bɨ̀ ghɨrə waa nɨ̂ ɨ̀bù'û jyaa, ɨ dɨ ŋgɨ'ɨ a mbo bo ɨlòò ŋkhɨ̀ ji nɨ kwà. 
ACT.7.7	Nwì a swoŋ mə, ‘Lâ mə̀ ka yǐ nɨŋ ɨsa'a a nu bə̀ bìi mə bo ka yǐ ghɨ̀rə̀ waa nɨ̂ ɨ̀bù'ù aà, a yi tɨ bə a njɨ̀m boŋ bo ka yi fɛ̀'ɛ zǐ mmii gha fàa adɨgə laà.’
ACT.7.8	Nwì a lɛ ŋwarə̀ àkàa bo Abraham ǹləə annǔ ŋŋètə bɔɔ mbâŋnə̀ tso alènsə̀. Abraham a jwe Isaac ǹtɨgə ŋŋetə yi a nɨ̂ ǹjwi ji nɨfwaà. Isaac a jwî Yakob, Yakob yìi ŋgaa a tɨgə̀ ǹjwe bɨ̂tà bɨ ŋgwɛ̀'ɛ̀ bi'inə̀ bya nɨ̀ghûm ǹtsò baà.
ACT.7.9	Bɨ̀tabê bi'inə̀ bɨ lɛ ntswe nɨ̂ àghə̀'ə̀nə̀ a nu Yoseph, m̀fee yi a ala'a Egipto, lâ Nwì a tswə̂ bo yu, 
ACT.7.10	m̀fi'i yi a mûm ŋ̀gɨ'ɨ, m̀fa mɨtsyɛ ghu mbo ŋghɨrə Pharoah M̀fɔ̀ baEgipto a kɔŋə̀ yi ǹtɨgə ghɨrə a bə Gumnaa, ǹtɨgə nsa'a nɨ̂ àla'a baEgipto bo bɨ̀ ndâ Pharoah ntsɨ̀m. 
ACT.7.11	Ǹjì ɨ̀ lɛ ŋkuu a ala'a baEgipto tsɨ̀m bo bɨ̀ a ala'a Canahan, ǹnɨŋ ŋgɨ'ɨ yì ŋ̀wè a nu bə̀, ŋ̀ghɨrə bɨ̀taà bi'inə̀ bɨ tɨgə̀ ǹlɔɔ nɨ̂ mɨ̀jɨ kɨkaŋ. 
ACT.7.12	Yakob a yu'u mə mɨjɨ mɨ lɛ tswe a ala'a baEgipto, ǹtoo bɨ̂taà bi'inə̀ ghu a ŋgaa yî ǹtsyàmbìì. 
ACT.7.13	Bo bù mə̂ ŋ̀ghɛɛ ghu a ŋgaa yìi ɨ̀ yòŋtə aa, Yoseph a ghɨrə̀ bɔɔ bɨ maà bi bɨ zî yi, ŋ̀kɨ ŋghɨrə Pharoah a zî ŋgwɛ̀'ɛ̀ yì. 
ACT.7.14	Yoseph a swoŋ mə tâ bɨ̀ ghɛɛ ntwoŋ taà yì Yakob bo bɨ̀ ŋ̀gwɛ̀'ɛ̀ yǐ ntsɨ̀m, ɨ̀tu bə̂ mɨghum mi sàmbaa ntsò ntaà. 
ACT.7.15	Yakob a sɨgə ŋghɛ̀ɛ̀ a ala'a baEgipto, yǐ ŋkwo ghu, yubɔŋ bo bɨ̀ bɨ̀taà bi'inə̀, 
ACT.7.16	bo kwò mə̂ ghu, bɨ bè'è ɨ̀kû jyaa ŋkɔ'ɔ nɨ ju a Shechem, ǹtwiŋə waa wa nɨsyɛ̀ nya mə Abraham a lɛ nyuu nɨ ŋkabə a mbo bɔɔ bɨ Hamor a Shechem aà.
ACT.7.17	“Lâ nòò à kà mə̂ ŋ̀ku'u mə tâ Nwì tâ ghɨrə ànnù yìi mə à lɛ ŋkà'à a mbo Abraham aa, ǹdùù bə̂ bi'inə̀ a ala'a Egipto ɨ burə̀ ŋ̀gha'atə tsi'ì ghà'atə̀ ŋ̀ghɛɛ nɨ̂ m̀bìì 
ACT.7.18	ǹywe'e a noò yìi mə mfɔ̀ yî mɔ'ɔ yìi mə kaa à lɛ ŋwa'à Yoseph zi aa, à lɛ ŋkɔ'ɔ ntɨgə nsa'a nɨ̂ àla'a baEgipto. 
ACT.7.19	A lɛ ntaŋə mɨ̂nàŋ a atu bə̂ bi'inə̀, ǹdɨ ŋgɨ'ɨ a nu bɨ̀taà bi'inə̀ tswa nɨ̂ waa nɨ̂ àdà'à mə tâ bo me'e bɔɔ̀ byaa a abɛɛ mə tâ bɨ̀ kwokə. 
ACT.7.20	À lɛ mbə aa ma mùu noò mə bɨ lɛ njwe Moses, a burə̀ m̀bə tsi'ì mu yìi mə à lɛ mbɔŋ a yə ŋkɨ bɔŋ a nsi mi'i Nwì aà. Bɨ lɛ ŋko'o yì a ndùgə bo a nɨ bɨ̀sàŋ bi tarə̀. 
ACT.7.21	Nòò wa yìi mə bɨ lɛ nlɔ̀gə̀ yì a ndùgə bo mfɛ'ɛ ŋghɛ̀ɛ̀ ǹləə abɛɛ a adɨgə dàŋ aa, mu Pharoah yî màŋgyɛ̀ a lɔgə̀ yi nɨ mû yì ntɨgə ŋko'o yi. 
ACT.7.22	Bɨ lɛ ndɨ̀'ɨ̀ yi nɨ mɨ̀tsyɛ̀ mɨ baEgipto mɨ tsɨ̀m, a naŋsə̀ nzi nɨghàà tsi'ì sɨgɨ̀nə̀ ŋ̀kɨɨ ŋghɨrə nɨ̂ ɨ̀nnù jî wè jî wè.
ACT.7.23	Nòò yìi mə Moses à yì mə mbə ɨlòò mɨghum mi nɨkwà aa, ŋ̀wa'atə mə yu ghɛɛ ghantə bɔɔ bɨ maà bi, bɔɔ bɨ baIsrael. 
ACT.7.24	À ghɛ̀ɛ̀ mə̂, ǹyə ŋû baEgipto a kâ ŋ̀ku nɨ mu maà yì yî mɔ'ɔ. À yə̀ mə̂ laa, ŋ̀ghɛɛ a ŋkwi'inə̂, ǹtswa ŋû baEgipto wa ŋ̀ku nzwitə nloŋ ŋgɨ'ɨ ya yìi mə à lɛ sɨ nnɨŋ a nu mu maà yì ŋù baIsrael waa. 
ACT.7.25	À lɛ sɨ ghɨ̀rə̀ laa ŋwa'atə nɨ mə bɔɔ bɨ maà bi bɨ ka zi mə Nwì ka kwɛtə tâ yù fi'i waa wa a mûm ŋ̀gɨ'ɨ̀, lâ kaa bo wa'à zî. 
ACT.7.26	Àbɛ̀ɛ̀ fù'ù mə a zî ǹyə bɔɔ baIsrael bî mɔ'ɔ bɨ kâ nyɔŋə, a lɔɔ a mə yu fààtə̀ waa tà tâ bo tsuu kɨ yɔ̀ŋə̀ ǹswoŋ mə, “Bɨ̀sû bâ, nɨ̀ tsuu kɨ to, tɨgə nɨ̀ laa mbə bɔɔ bɨ ma aa ɛ?” 
ACT.7.27	Lâ ŋù wa yìi mə à lɛ nlɔ̀gɨ̀nə̀ fɨkɔ̀rə̀ fya, a tiì Moses lɔ̀'ɔ̀sə̀ m̀betə ghu mbo mə, “A gho aà a lə̀ə wò mə ta ò tɨgə mbu'utə yi'i ŋkɨɨ ntsɔ'ɔtə nɨ̂ mɨ̀sa'à mi'i aa ɛ? 
ACT.7.28	O bù ǹlɔɔ aa nzwìtə mə̀ tsǒ mə ò kɨ̀ zwìtə ŋû baEgipto wa a yɔɔ aa ɛ?”
ACT.7.29	À kwì'ì mə̂ laà, Moses a fɛ̀'ɛ wa ala'a baEgipto ŋ̀khə ŋghɛ̀ɛ̀ a ala'a Midia ǹtɨgə ntswe ghu nɨ̂ ŋ̀gɨ̀ɨ̀, ǹjwe bɔɔ mbâŋnə̀ ghu bi baà.
ACT.7.30	“Ɨ̀lòò mɨghum mi nɨkwà ɨ̂ tsyà mə̂, angel Nwìŋgɔ̀ŋ a zî ǹtsi'i Moses, ǹtswe a mum àtsùgə ɨti yìi mə mɔ'ɔ ɨ lɛ sɨ bərə ghu aa, a nta'a mɨwɛ̀ɛ̀ wa a mbɛ̀ɛ̀ ǹta'a Sinai. 
ACT.7.31	Moses à yə̀ mə̂, ànnù a burə̀ ǹtsya yi, a ghɛ̂ntə a ntəə ghu mbɛ̀ɛ̀ ta naŋsə lèntə̌ yə. À kà mə̂ aa ŋghɛɛ ghu nyu'u njì M̀mà'àmbi a swoŋ mə, 
ACT.7.32	‘Mə̀ nɨ Nwìŋgɔ̀ŋ bɨ̀ taà buu, Nwɨ̀ŋgɔ̀ŋ Abraham, yì Isaac, nɨ yì Yakob.’
ACT.7.33	M̀mà'àmbi a swoŋ ghu mbo mə, ‘Tsɔ'ɔtə ntam jo jyâ, ǹloŋ mə àdɨ̀gə̀ yuà mə ò təə ghu aa, à nɨ̂ àdɨgə nsyɛ yî làà maŋsə. 
ACT.7.34	Wa mə̀ lìì mə̂ ǹyə mbuu ŋgɨ'ɨ yìi mə bə̂ ba a ala'a baEgito bɨ yə aà. Mə̀ yù'û àjàŋ yìi mə bo yə̀'ə ŋgɨ'ɨ yàà aa, ǹsɨgə nzi a fi'i bo wa mûm ŋ̀gɨ'ɨ̀. Zì faà la tsɨ̀tsɔ̀ŋə̀. Mə̀ ka too gho a ala'a baEgito.’
ACT.7.35	“À lɛɛ̀ ŋ̀kɨ mbə aa tsi'ì Moses ma ghû mə bɔɔ bɨ maà yì lɛ ntuu, m̀betə ghu mbo mə, ‘A gho aà a lə̀ə wò mə tâ ò tɨgə mbu'utə yi'i ŋkɨɨ ntsɔ'ɔtə nɨ̂ mɨ̀sa'à mi'i aa ɛ?’ mə Nwì à lɛɛ̀ ntoo mə tâ ghɛɛ ŋka nsa'a nɨ̂ bɔɔ baIsrael, ɨ kɨɨ fi'isə waa a mûm ŋ̀gɨ'ɨ̀. Angel wa mə à lɛ nzì ǹtsi'i yi wa mûm àtsùgə̀ ŋ̀gɛ̀ɛ̀ mə a lɛ sɨ khɨ aa, a tswê ghu mbo, ŋ̀kwɛtə nɨ̂ yi. 
ACT.7.36	À nɨ Moses ma ghû mə à lɛ ghɨ̀rə ɨlensə ɨnnù bo bɨ̀ ɨ̀nnǔtsyâmbo a ala'a baEgipto bo bɨ̀ wa Mɨyaa yî Bagɨtə bo nɨ a anta'a mɨwɛ̀ɛ̀ mɨwɛ̀ɛ̀ a atû ɨ̀lòò mɨghum mi nɨkwà. 
ACT.7.37	À nɨ Moses ma ghû mə à lɛ nswoŋ a mbo bɔɔ baIsrael mə, ‘Nwì à ka yǐ ghɨ̀rə tâ ŋ̀gàŋtoò yì yî mɔ̀'ɔ tsǒ mə̀ tâ bu mfɛ̀'ɛ̀ a tɨtɨ̀ɨ bɔɔ bɨ maà buu aà.’
ACT.7.38	À nɨ yu mə à lɛ ntswe bo bɨ̀ ŋ̀ghòtə̂ bɔɔ baIsrael bya wa anta'a mɨwɛ̀ɛ̀ mɨwɛ̀ɛ̀ ŋ̀kɨ tswe bo bɨ̀ bɨ̀taà bi'inə̀, a bɔ̀'ɔ angel wa mə à lɛ ŋghàà ghu mbo a nta'a Sinai aà. À lɛ ŋkwɛrə ntoò Nwì yìi mə ɨ fa ntswêntɨ̀ɨ̀ a mbo bə aa, a mfa a mbo bì'inə̀.
ACT.7.39	Lâ bɨ̀taà bi'inə̀ bɨ lɛ ntuu a yu'unə yi, ǹtuu yi, ǹkwensə ntɨɨ̀ waa m̀bəŋ m̀bu tɨgə nlii nɨ̂ m̀bɨ̀ɨ̀ waa fu a ala'a baEgipto; 
ACT.7.40	ǹtɨgə nswoŋ a mbo Aaron mə, ‘Ghɨ̀rə bɨ̂nwì m̀fa a mbo bì'ì tâ bɨ̀ ka ŋghɛɛ nɨ a mbìi bì'ì, ǹtsyasə nɨ̂ yi'i. Kaa bì'ì sɨ̌ annù yìi mə a ghɨrə Moses ghû yìi mə à lɛ ntsyàsə̀ yi'i bì'ì fɛ'ɛ̀ a ala'a baEgipto aa zî.’
ACT.7.41	Bo tɨgə̀ m̀bɔɔ fɨ̂ŋkobə fɨ bə tsǒ mû m̀bɔ̀ŋ ma mùu noò, ǹtɨgə nzwitə nɨ̂ naà m̀ma'a nɨ̂ fɨ̀ŋkobə mà fû ghu, ǹtɨgə ndorɨtə nloŋ fɨ̂ŋkobə mà fû mə bo lɛ naŋsə nɨ̂ m̀bô myaa aà. 
ACT.7.42	Laà, Nwì a tuù waa, m̀ma'atə waa mə tâ bo fa ɨbɨ̀ɨ nû waa, ǹtɨgə ŋgha'asə nɨ̂ ǹtsǔ ntsò yìi mə ɨ tswe a aburə aà, ma yû a yôŋ aa ajàŋ yìi mə bɨ ŋwa'anə a mûm àŋwà'ànə ŋgǎŋtoo Nwì aà:
ACT.7.42	“Nɨ̀ lɛ mbaa nzwitə nɨ̂ naà a mmà'a mə̀ ghu
ACT.7.42	wa atû ǹdùu ɨlòò jya mɨ̀ghum mi nɨkwà mə nɨ̀ lɛ ntswe ghu wa anta'a mɨwɛ̀ɛ̀ mɨwɛ̀ɛ̀ aa ɛ, baIsrael?
ACT.7.43	Tɨgə nɨ̀ lɛ sɨ bè'è aa ǹtàŋ nwî Molok bo bɨ̀ fɨ̀jɔ̀ŋ fɨ nwî Refən,
ACT.7.43	mɨ̀ŋkobə mìi mə nɨ̀ lɛ nnaŋsə mə nɨ kɨ mii aà;
ACT.7.43	ma mùu ajàŋ, mə̀ ka fi'i ghuu ɨ ghɨ̀rə tâ nɨ̀ fɛ'ɛ ŋghɛ̀ɛ̀ a mbii ala'a baBabilon.’
ACT.7.44	“Ǹtàŋ wa mə ɨ lɛ sɨ fɨ̀gɨ̀tə̀ nɨ mə Nwì a tswe bo bɨ̀ bə̀ bi aa, ɨ lɛ ntswe a mbo bɨ̀taà bi'inə̀ wa anta'a mɨwɛ̀ɛ̀ mɨwɛ̀ɛ̀. Bɨ lɛ wùrə̀ ǹyoŋ aa tsi'ì àjàŋ yìi mə Nwì a lɛ mfɨ̀gɨ̀tə̀ a mbo Moses mə tâ à wurə aà. 
ACT.7.45	À yì mə̂ tɨ bə a njɨ̀m bɨ̀taà bi'inə̀ bo bɨ̀ Joshua bɨ tɨgə̀ ǹlɔgə ntàŋ ma ghû ŋkuu nɨ ghu fàa ala'a, wa noò mə bɨ lɛ ntɨgə nzi kwɛrə ɨdɨgə ɨla'a ɨtoo jya jìi mə Nwì à lɛ mfurə waa, bɨ fɛ'ɛ̀kə̀ aà. Ǹtàŋ wa ɨ lɛ ntɨgə tswe fàa ala'a nlɔ̀gɨ̀nə̀ aa maa noò nzi nywe'e a noò yìi mə David a lɛ mbə mfɔ̀ aà. 
ACT.7.46	Ǹsi David ɨ lɛ mbɔ̀ŋ bo Nwì a lɔntə̀ mə tâ Nwì tâ à ma'atə tâ yù bɔɔ nda a mbo yu Nwì Yakob. 
ACT.7.47	Lâ à lɛɛ̀ m̀baŋnə ntɨgə mbə aa bə Solomon mə Nwì à lɛ mbeentə mə tâ à tɨgə mbɔɔ nda ma yu ghu mbô.
ACT.7.48	“Lâ Nwì yìi mə nɨ̂ Àkɔ'ɔ̀ntsɨrə aa, kaa sɨ aa mûm mɨ̀la'a mìi mə â bɔ̀ɔ bə̂ nɨ̂ m̀bô myaa aa tswe bə̂; ma yuù ànnù a yôŋ aa tsi'ì nɨ nɨ̀ghàà nìi mə ŋ̀gàŋtoò Nwì à lɛ nswoŋ aa, mə,
ACT.7.49	‘M̀mà'àmbî Nwìŋgɔ̀ a swǒŋ mə, àbùrə̀ a nɨ̂ àbə̀rə̂ yâ, ǹsyɛ̂ ɨ bâŋnə̀ m̀bə akə'ə ntɛtə ǹtsa'à jâ.
ACT.7.49	M̀bə ò tɨgə̀ m̀bu naŋsə mbɔɔ aà àjàŋə nda yuu a mbo mə̀ aa ɛ?
ACT.7.49	Àdɨ̀gə̀ yìi mə mbə mə̀ tswê ghu m̀mɨɨntə aa, a fə̀ aa ɛ?
ACT.7.50	Tɨgə njoo mà jû tsi'ì tsɨ̀m aa a lɛ nnaŋsə mə̀ aa ɛ?’
ACT.7.51	“Nɨ̀ burə naŋsə ntɨɨ atu bə laà aa a ya aa ɛ? Mɨ̀ntɨɨ̀ muu mɨ burə mbə bə mì bɨ̂tɨ̀zi Nwî aa a ya aa ɛ? Nɨ̀ kùtə̂ ɨ̀tôŋnə̀ juu kaa wa'à kɔ̀ŋ a nyu'ù ǹtoò Nwì aa a ya aa ɛ? Nɨ kɨɨ ntɨɨ nɨ̂ àtu a mbo Àzwì Nwî tsɨ̂tsɔ̀ŋ aa tsi'ǐ ajàŋ yìi mə bɨ̀taà buu bɨ lɛ sɨ ghɨ̀rə̀ aà. 
ACT.7.52	Ŋ̀gàŋntoò Nwì yî tsù à tswe ghu mə bɨ̀taà buu lɛ ŋwa'à àkòrə̂ yi ka ntsɔ'ɔ aa ɛ? Bo lɛ nzwitə ŋgǎŋntoo Nwî jya jìi mə ɨ lɛ nswoŋ, àgha'à bùrə̀ mə̂ nsa'a nsà'à aa, mə yu wa yìi mə annû yi a tsinə aa à ka yǐ zì aà. Tsɨ̂tsɔ̀ŋ nɨ̀ kɨ̀ mə̂ m̀fee yi, ǹtswa yi nzwitə. 
ACT.7.53	Tɨgə a lɛ ŋkwɛrə bu ŋkwɛrə nɔ̂ŋsə̀ Nwî wa mə baangel bɨ lɛ mfa a mbo bu aa ɛ? Lâ a ghɨ̀rə̂ à kə̀ kaa nɨ̀ wa'à yu'unə̀ aa ɛ?
ACT.7.54	Ŋ̀gǎŋsenadrio bya bɨ yù'ù mə annù yìi mə Stephen à lɛ nswoŋ aa, mɨ̀tɔ̂ŋ myaa naŋsə̀ nlwinə, bɨ tɨgə̀ ŋ̀kurənə mɨ̀sɔ̀ŋə̂ myaa ghu nû. 
ACT.7.55	Lâ Àzwì Nwî yìi mə a laa màŋsə̀ aa, a lɛ ŋkuu lwensə Stephen, a tɛ'ɛ mi'ì mi ntɨgə nlii nɨ̂ àbùrə̀ ghu, à kà mə̂ aa nlii, nyə nɨgha'a nɨ Nwî nìi mə nɨ ŋwèènə̀ aa, ŋ̀kɨ nyə Yesu a təə a mbɛ̀ɛ̀ nɨ̀kwɛɛ Nwì nî mà'à. 
ACT.7.56	À yə̀ mə̂ laà, ǹswoŋ mə, “Yə̂ nɨ̀, mə̀ yə̂ àbùrə̀ a ŋa'anə̀, mə̀ yə Mu Ŋù a təə a mbɛ̀ɛ̀ nɨ̀kwɛɛ Nwì nî mà'à!”
ACT.7.57	Bo yù'ù mə̂ laà, ǹtɔŋnə mbo'o, ǹlɔgə mbô myaa ŋkutə ɨtôŋnə̀ jyaa ghu, ǹywunə ŋkhənə tsi'ì bɨ̀ tsɨ̀m ŋghɛɛ a mbɛ̀ɛ Stephen, 
ACT.7.58	ǹtswa yi nswuŋ mfɛ̀'ɛ̀sə̀ wa a mûm àla'a ŋghɛɛ mma'a a abɛɛ, ǹtɨgə ntumtə yi nɨ̂ ŋ̀gɔ̀'ɔ̀. Bɨ̀yəfə bìi mə bɨ lɛ ntswe ghu aa, bɨ lɛ ntsɔ'ɔtə ɨtsə̀'ə̂ jyaa nnɔŋsə a mɨkòrə mûjɔ̀ŋ yî mɔ̀'ɔ, ɨ̀kùmə̂ yi ɨ bə Saul. 
ACT.7.59	Bɨ kà mə̂ aa tumtə nɨ̂ Stephen aa, a tsa'àtə̀ Nwî ǹswoŋ mə, “M̀mà'àmbî Yesu, lɔ̀gə ntɨɨ̀ ghâ!” 
ACT.7.60	Ǹswɛtə mɨku'utə̂ mi a nsyɛ, ǹtɔŋnə ŋghaa tsi'ì nɨ̀ mɨ̀tɨ̀ɨ̀ ǹswoŋ mə, “M̀mà'àmbî, tsùu annù yî bɨ yuà a nu bo lǒ nɨŋ bə̂.” À ghàà mə̂ nswoŋ laà, m̀burə ntsɨɨ.
ACT.8.1	Saul à lɛ beentə mə tâ bɨ̀ zwitə Stephen.
ACT.8.1	Tsi'ì maa njwi, bɨ lɔgɨ̀nə̀ ntɨgə ntsɔ'ɔ nɨ̂ àkorə ŋghotə bɔɔ bɨ Kristo a Yerusalem tsi'ì nɨ̀ mɨ̀tɨ̀ɨ̀. Bo bɨ tsɨ̀m bɨ tɨgə̀ m̀fɛ'ɛkə ŋkhə̀kə̀ ǹsɛɛnə ŋghɛ̀ɛ̀ a mbù'ù àla'a baYudea bo bɨ̀ yì baSamaria. Ǹtɨgə mma'atə tsi'ì ŋ̀gǎŋntoo Kristo a Yerusalem. 
ACT.8.2	Bə̀ bî mɔ'ɔ bìi mə bɨ lɛ sɨ yu'unə nɨ̂ Nwî aa bɨ lɛ ntɨgə nlɔgə Stephen ŋghɛɛ ntwiŋ, ŋ̀kɨ nyə'ə yi tsi'ǐ a mbə̂ ànnù.
ACT.8.3	Lâ Saul à lɛ mburə nlɔɔ mə yu burə taŋgɨ'ɨ a nu ŋghòtə̀ tsi'ì tà. À lɛ mfɛ̀'ɛ̀ ŋ̀ghɛɛ ntɨgə ŋkuu nɨ mɨla'a mɨla'a, m̀fi'i nɨ̂ bɔɔ bɨ Kristo ghu, bàŋgyɛ̀ bo bɨ̀ m̀bâŋnə̀, m̀ma'a nɨ̂ waa a ndâtsaŋə̀.
ACT.8.4	Ŋ̀gǎŋmbii Kristo jìi mə bɨ lɛ mbù'ù waa nsɛɛnsə aa, bɨ lɛ ŋghɛ̀ɛ̀ ǹtɨgə nswoŋə nɨ̂ ǹtoo yì sɨgɨ̀nə̀ ya tsi'ì ɨdɨgə tsɨ̀m. 
ACT.8.5	Philip à lɛ nsɨgə ŋghɛɛ a mûm àla'a baSamaria ǹtɨgə nswoŋə nɨ̂ ànnǔ a mbo bə̀ ghu nloŋə Ayɔ'ɔ̀ Nwì wâ. 
ACT.8.6	Ǹnɔ̀ɔ̀ bə̂ yìi mə ɨ lɛ ntswe ghu aa, ɨ naŋsə ntɨgə yu'utə nɨ̂ ànnù ya yìi mə Philip à lɛ sɨ swoŋ aà nɨ̂ ǹtɨɨ̀ waa tsɨ̀m. Bo bɨ tsɨ̀m lɛ sɨ yu'u annù ya mə à lɛ sɨ swoŋ aa ŋ̀kɨɨ nyə nɨ̂ ɨ̀lènsə̀ jìi mə à lɛ sɨ ghɨ̀rə̀ aà; 
ACT.8.7	Ɨ̀zwì jî bɨ ɨ lɛ sɨ tɨgə fɛ'ɛkə nɨ nu bə̀ bî ghà'àtə̀ bìi mə bɨ lɛ ntswe nɨ̂ ɨ̀zwì jî bɨ aa, ǹyə'ə tsi'ì nɨ̀tɨ̀ɨ̀. Bə̀ bî ghà'àtə̀ bìi mə ɨ̀dɨgə nû jyaa ɨ lɛ ntɨ̀ɨ̀ ŋko'onə aa, bo bɨ̀ bɨ̀bwènkə̀ bɨ kɨ̂ ǹtɨ̀ɨ̀. 
ACT.8.8	Maa ajàŋ nɨ̀dorə nì wè nɨ lɛ ntswe maa mûm àla'à.
ACT.8.9	Ŋù yî mɔ̀'ɔ à lɛ ntswe a ala'a Samaria, ɨ̀kǔm yi ɨ bə Simon, a ghɨrə̀ nɨ̀ majìkə̂ m̀burə mfumsə bə̂ bɨ tsɨ̀m ghu, ǹswoŋə nɨ mə yu nɨ ŋù yî ŋwè, 
ACT.8.10	Bə̀ bɨ tsɨ̀m wa ala'a, bì kə̀gə bo bɨ̀ bì wè, bɨ biì ànnù yi ǹswoŋə nɨ mə “Wa ŋù ghûlà wâ à nɨ mɨ̀dà'à mɨ Nwî mya mə bɨ swoŋə nɨ mə mɨ tɨɨ aà.” 
ACT.8.11	Bɨ lɛ sɨ bii nɨ̂ ànnù yìi mə à lɛ sɨ swoŋ aa nloŋ mə a lɛ mfumsə waa nɨ majìgə̂ yì wa nɨ nòò yî ǹsyà aà. 
ACT.8.12	Nòò wa mə bɨ lɛ nyu'u ŋ̀kɨ mbii ntoo yì nsɨgɨ̀nə ya mə Philip à lɛ nzi nɨ yu nloŋə annù nɨfɔ̀ Nwî bo bɨ̀ Yesu Kristo aà, bo lɛ ŋkwɛrə ŋkì, m̀bâŋnə̀ bo bɨ̀ bàŋgyɛ̀. 
ACT.8.13	Simon, nɨ̂ àtu ɨbɨ̀ɨ nû yi, à lɛ ŋkɨ mbii yìi ŋgaa bɨ murə̀ yi ŋkì, bɨ̀ mùrə̀ mə̂ yi ŋkì aa, a tɨgə̀ ǹzinə bo Philip, ǹyə nɨ̂ ɨ̀lensə ɨnnù bo bɨ̀ ɨ̀nnù jî yɛyɛrə jìi mə Philip à lɛ sɨ ghɨ̀rə̀ aa, ànnù a tsyâ yi.
ACT.8.14	Ŋ̀gǎŋntoò Kristo jya mə ɨ lɛ ntswe a Yerusalem aa, ɨ yu'u mə bə̀ bìi mə bɨ lɛ ntswe a Samaria bɨ bìì mə̂ nɨghàà nɨ Nwî aa, ntɨgə ntoo Peta bo Jɔn a mbo bo. 
ACT.8.15	Peta bo Jɔn bo ghɛ̀ɛ̀ mə̂ ghu, ǹtsa'atə̀ Nwî a atu bə̀ bya bìi mə bɨ lɛ mbii Yesu aa mə tâ bo kwɛrə Azwì Nwî. 
ACT.8.16	À lɛ tɨ bə ma mùu noò aa boŋ kaa Àzwì Nwî a burətə a nu ŋù nɨ̀ bò sɨgə bə̂. Bɨ lɛ mmurə waa aa tsi'ì ŋ̀kì nɨ ɨ̀kǔm Mmà'àmbî Yesu. 
ACT.8.17	Peta bo Jɔn nɔ̂ŋsə̀ m̀bô myaa a atu bo,bo kwɛrə̀ Àzwì Nwî.
ACT.8.18	Simon à yə̀ mə̂ mə bə̌ kwɛrə Azwì Nwî a ajàŋ mə ŋgǎŋntoo Kristo jya ɨ nnɔ̀ŋsə̀ nɨ̂ m̀bô myaa a atu bo aa, m̀fâ ŋ̀kabə a mbo Peta bo Jɔn, 
ACT.8.19	ǹswoŋ mə, “Nɨ̀ kɨ mfa mɨda'a ma mû a mbo mə̀, mə ŋù yì tsù yìi mə mə̀ nɔ̀ŋsə maà mbo ghu atu aa, tâ à kɨ ŋkwɛrə Azwì Nwî.
ACT.8.20	Peta a kwi'i ghu mbo mə, “Tâ ò kwo nɨ̂ ŋ̀kabə̀ yò yâ mbwɛ mə mbə ò mɔɔntə mə mbə ò yuu mɨ̀təŋnə mɨ Nwî nɨ̂ ŋ̀kabə̀! 
ACT.8.21	Kaa ò sɨ̀ nɨ̂ ànnǔ tsu a mûm àfà'a yi'i tswê ǹloŋ mə kaa ntɨɨ ghô sɨ̀ a nsi mi'i Nwì laa aà. 
ACT.8.22	Bəŋkə ntɨɨ gho lâ, m̀ma'atə annù yî bɨ mà yû mə ò tàŋtə aà, m̀bu'u mbo a mbo M̀mà'àmbi mə, nòò tsù, m̀bə a li'inə̀ ɨ̀fansənnù jo nloŋə annù ma yû mə ò wà'àtə a ntɨɨ wò aà. 
ACT.8.23	Ǹloŋ mə mə̀ yə mə ò tswe nɨ̀ fɨ̀buu fìi fɨ lwì si'i, ò bə ŋgàŋatsaŋ a mbo ɨ̀nnù jî bɨ̂.”
ACT.8.24	Simon a swoŋ a mbo Peta bo Jɔn mə, “Mə̀ bu'u tsi'ì m̀bo, tsà'àtə̀ Nwîŋgɔ̀ŋ ǹloŋ ŋkwitû gha mə ànnù ma yû yî tsu mə nɨ̀ swoŋ aa, mə tâ à tsuu a nu mə̌ lǒ fɛ̀'ɛ̀.”
ACT.8.25	Peta bo Jɔn bìì mə̂ ànnù Yesu nɨ̂ ǹsi nɨ nsi ŋkɨ maŋsə a nsɛ̀ɛ̀nsə ǹtoò ya nloŋə Mmà'àmbi, mbù m̀bɨɨ fu a Yerusalem. Bo kà mə̂ aa bɨɨ aa, ntɨgə nswoŋə nɨ̂ ǹtoo yì nsɨgɨ̀nə̀ ya a ɨtoo jì ghà'àtə̀ a mûm àla'a Samaria.
ACT.8.26	Angel M̀mà'àmbi a swoŋ a mbo Philip mə, “Taŋtə nû yò, ǹsɨgə ŋghɛ̀ɛ̀ nɨ mânjì yìi mə à lo a Yerusalem ŋ̀ghɛɛ nɨ a Gaza aa, (mânjì ma ghû kaa bɨ sɨ ghu burə aa kɨ tsyà). 
ACT.8.27	Philip a taŋtə̀ nû yì ŋ̀ghɛɛ. Sɔ̀ŋ ŋù bàEthiopia yî mɔ'ɔ, m̀bə ŋgàŋàfà'à yî ŋwè a mbo Kandɛse, M̀fɔ̀ baEthiopia màŋgyɛ̀, yìi mə à lɛ sɨ lə̀ə̀ nɨ̂ ŋ̀kabə yì aa, à lɛ ŋghɛ̀ɛ̀ a Yerusalem aa a mmii Nwì. À lò mə wa Yerusalem 
ACT.8.28	mbu ntɨgə ŋkwɛɛ nii fu a ala'a Ethiopia aa ŋkuu kalɨgə. À kà mə̂ aa ghɛɛ wa mum kalɨgə yi wa aa, ntɨgə ntwoŋə nɨ̂ àdɨgə aŋwà'ànə̀ yi mɔ'ɔ a mûm àŋwà'ànə ntoò Nwì Yesaya. 
ACT.8.29	Àzwì Nwî a swoŋ a mbo Philip mə, “Khə̀tə nyòŋtə fìi mbɛ̀ɛ kalegə.” 
ACT.8.30	Philip a khə̀tə̀ mə̂ nyoŋ aa, nyu'u a twoŋə̀ nɨ̂ àdɨgə àŋwà'ànə̀ yî mɔ'ɔ a mûm àŋwà'ànə ŋgàŋtoò Nwì Yesaya, m̀betə̀ yi mə, “O yu'u nɨ̂ ànnù yìi mə o twoŋ aa lɛ?” 
ACT.8.31	A kwi'i mə, “M̀bə mə̀ yu'u aa mə akə tɨ ghə mə ŋù à tɔ̀'ɔ̀tə a mbo mə̀ aa ɛ?” Ǹswoŋ a mbo Philip mə tâ à kɔ'ɔ ntswe bo yu wa mum kalɨgə. 
ACT.8.32	Àdɨ̀gə àŋwà'ànə̀ Nwî yìi mə à lɛ sɨ twoŋ aa a lɛ mbə yulà,
ACT.8.32	“À lɛ mbə tsǒ m̀bînjə̀rə̀ yìi mə bɨ lɔgə ŋghɛ̀ɛ̀ a ŋwà aà,
ACT.8.32	kə̀ tsi'ì tsǒ mû m̀bînjə̀rə̀ yìi mə bɨ kɔɔ ɨnòŋə̂ ji kaa a wa'à yə̀'ə̀ aà.
ACT.8.32	A ŋgɨŋ ŋgɨ̀ŋ, kaa à lɛ ŋwa'à ànnù tsu ghaà bə̂.
ACT.8.33	Bɨ lɛ ndɨ̀rə̀sə atu yi kaa wa'ǎ ɨsa'à yìi nɨ̂ ànnù nɨ̂ŋkoŋ sa'à.
ACT.8.33	M̀bə wò a swoŋə̀ ànnù ǹloŋə ŋ̀gwɛ̀'ɛ̀ yì aa ɛ?
ACT.8.33	Ǹloŋ mə ǹtswêntɨ̀ɨ̀ yì fàa atu nsyɛ ɨ̀ lwì'ì mə̂ aà.”
ACT.8.34	Ŋ̀gàŋàfà'a Mfɔ̀ Ethiopia wa a betə̀ Philip mə, “Ŋ̀gàŋtoò Nwì ghû a ghàà laà ǹloŋ aa wò ɛ? A ghàà aa nloŋ ŋgaa yì kə̀ nloŋ ŋgaa ŋùdàŋ aa ɛ? 
ACT.8.35	Philip a tɨgə̀ ǹlɔgɨnə ŋka ŋghaa, ǹlɔgɨnə nɨ̂ àdɨ̀gə aŋwà'ànə̀ ma yû a nswoŋ ntoò Yesu yî ǹsɨgɨ̀nə̀ ya ghu mbô. 
ACT.8.36	Àjàŋ mə bo yu lɛ sɨ tɨgə nzinə nsɨgə ŋghɛɛ, wa a mânjì aa, bo lɛ ŋghɛ̀ɛ̀ ǹywe'e a adɨgə yìi mə ŋkì lɛ ntswe ghu, ŋ̀gàŋàfà'a Mfɔ̀ Ethiopia wa a swoŋ a mbo Philip mə, “ŋ̀kì ghûlà, àyoo yìi mə mbə a kɨɨ mə tâ bɨ̀ tsuu a gha a ŋkǐ murə aa, à nɨ̂ à kə̀ aa ɛ? [ 
ACT.8.37	Philip a swoŋ ghu mbo mə, “M̀bə bɨ tɨ murə ghu a ŋkì mə mbə ò bii nɨ̂ ǹtɨɨ̀ ghô tsɨ̀mə̀.”
ACT.8.37	A kwi'i mə, “Mə̀ bìi mə Yesu Kristo à nɨ Mu Nwì.”] 
ACT.8.38	À lɛ ntɨgə nswoŋ kalegə wa a təə̀, bo Philip fɛ̀'ɛ̀ ǹsɨgə ŋkuu wa mûm ŋ̀kì, Philip a tɨgə̀ m̀murə yi wa a ŋkì. 
ACT.8.39	Nòò wa mə bɨ lɛ mfɛ̀'ɛ̀ wa a mûm ŋkì aa, Àzwǐ Mmà'àmbi a lɔgə̀ Philip ŋ̀ghɛɛ nɨ ghu. Ŋ̀gàŋàfà'a Mfɔ̀ Ethiopia wa a ghə mə yu kɨ lèntə̀, kaa wa'à yi bû ǹyə, lâ ǹlo ntɨgə ŋghɛɛ nii, ǹluu nɨ nɨ̀dorə. 
ACT.8.40	Philip à ghə̀ mə̂ mə yu kɨ yə, ǹtɨgə ntswe yi bə a ala'a Azotus. À tsyà mə̂ ghu ntɨgə ŋghɛɛ aa, ǹtɨgə nsɛɛnsə nɨ̂ ǹtoo yì ǹsɨgɨnə̀ ya a nɨ̂ ɨ̀toò tsɨ̀m jìi mə ɨ lɛ ntswe a mânjì aa, m̀bɔŋ ŋghɛɛ kù'u a ala'à Kaesaria.
ACT.9.1	Saul à lɛ mbù ŋ̀ghɛɛ nɨ̂ m̀bìì m̀mi'i tsi'ì àtû yi, ŋ̀ka'atə nɨ̂ ŋ̀gǎŋyəgə̂nnù M̀mà'àmbi jyâ, ǹswoŋə nɨ mə yu ka zwitə waa. À lɛ ŋghɛ̀ɛ̀ a mbɛ̀ɛ ŋgàŋmà'anwì yî ŋwè 
ACT.9.2	ǹswoŋ ghu mbo mə tâ à ŋwa'anə àŋwà'ànə̀ yìi mə a fɨ̀gɨ̀tə̀ ŋû yìi mə yu nɨ ghu aa, m̀fa mə tâ yù ghɛɛ mfa a mbo ndaŋghotə baYuda a Damascus; ta bɛɛ mə yu ghɛɛ nyə bə̂ bî tsu, m̀bâŋnə̀ kə̀ bàŋgyɛ̀, bìi mə bɨ yòŋə̀ Mânjì (Yesu) wa aa, yu tswatə̀ waa, ŋkwerə mbɨɨ nɨ bu a Yerusalem tsǒ ŋgàŋatsaŋə̀.
ACT.9.3	Saul à fɛ̀'ɛ̀ mə̂ ŋ̀ka ŋghɛɛ a mânjì, ŋ̀ghɛɛ ntɨgə ŋkuu a Damascus, ŋ̀ghəə kɨ yə, ŋ̀kà'à yî mɔ'ɔ ɨ wi'ìkə̀ nlo a aburə, ŋ̀ŋwa'akə nsɨgə ŋke'e adɨgə ya mə à lɛ ntəə ghu aa, ŋkarɨsə. 
ACT.9.4	A wô a nsyɛ nyu'u njì ŋù ɨ ghaà ghu mbo nswoŋ mə, “Saul, Saul! O tsɔ'ɔ àkòrə̂ ya aa ŋloŋ akə aa ɛ? 
ACT.9.5	A betə̌ mə, “Àâ wò wò lɛ, Mmà'àmbî?” “À nɨ mə̀ Yesu wa yìi o tsɔ'ɔ akòrə̂ ya aà,” ǹjì ŋù wa ɨ kwi'i ghu mbô. 
ACT.9.6	Lâ, bɨ̀ɨ̀nə ŋkuu ŋghɛ̀ɛ wa njɔ̀'ɔ̀ àla'a. Wa bɨ ka swoŋ ànnù yìi mə ò ka ghɨ̀rə̀ aa a mbo wò.
ACT.9.7	Bə̀ bya bìi mə bo bɨ̀ Saul lɛ sɨ zìnə̀ aa lɛ ntəəntə tsi'ì a tsǐtsi. Bo lɛ nyu'u ǹjì ŋù wa kaa kɨ'ɨ̀ ŋû bâŋnə̀ nyə. 
ACT.9.8	Saul a bɨɨnə̀ wa a nsyɛ, ŋŋa'a mi'ì mi, lâ kaa ŋkɨ'ɨ̀ nɨ̀ ɨ̀dɨ̀gə̀ bâŋnə̀ nyə. Maa ajàŋ bɨ tɨgə̀ ǹtswa nɨkwɛɛ̀ ni ŋghɛɛ nɨ ghu a ala'a Damascus. 
ACT.9.9	À lɛ ntswe njwi ji tarə kaa wa'à nɨ̀ ɨ̀dɨ̀gə̀ yə̂. A nɨ̂ àtɨɨ noò ma yû kaa à lɛ ŋkɨ'ɨ̌ ayoò tsǔ jɨ, kaa ŋkɨ'ɨ̌ ayoò tsǔ kɨ nno.
ACT.9.10	Ŋ̀gàŋyəgə̂nnù Yesu yî mɔ̀'ɔ à lɛ ntswe a Damascus, ɨ̀kǔm yi ɨ bə Ananias. Ǹjə̀ə̀ təətəə ɨ̀ lɛ nlɛ yi, a yə Mmà'àmbi a twoŋtə̀ yi mə, “Ananias,” a bii mə, “Mə̀ ghuà, a Mmà'àmbî ” 
ACT.9.11	M̀mà'àmbi a swoŋ gho mbo mə, “Bɨ̀ɨ̀nə ntaŋtə nû yò ŋ̀ghɛɛ a Mfâŋnə̀ yî Tsìnə̀, a nda Yuda, m̀betə mə, “Ŋù wa mə à lo a ala'a Tarsus, ɨ̀kǔm yi ɨ bə Saul aa, à fə̀ lɛ? Wa à tswe ghu, ǹtsa'atə nɨ̂ Nwî. 
ACT.9.12	Ǹjə̀ə̀ təətəə ɨ̀ kɨ̀ mə̂ ǹlɛ yi a yə̂ ŋû yì mɔ̀'ɔ, ɨ̀kǔm yi ɨ bə Ananias, a kuu nnɔ̀ŋsə̌ mbo mi ghu nu mə tâ à bu ŋka nyə ɨdɨgə.” 
ACT.9.13	Ananias a kwi'i mə, “Taà, bə̀ bî ghà'àtə̀ bɨ ghàà mə a mbo mə nloŋə ŋû ma ghû, ǹswoŋ nɨ̂ mbuu ŋgɨ'ɨ yìi mə ŋù ma ghû à dɨ a nu bə̀ bo a Yerusalem. 
ACT.9.14	Tsitsɔ̀ŋ à zi a ala'a Damascua aa nɨ̀ àdà'à yìi mə à kwɛ̀rə a mbo bɨ̀lɨɨ bɨ ŋgǎŋmà'anwì mə yu zǐ baŋtə bə̂ bɨ̀tsɨ̀m bìi mə bɨ twoŋə nɨ̂ ɨ̀kǔm gho aà.” 
ACT.9.15	M̀mà'àmbi a swoŋ ghu mbo mə, “Ghɛ̀ɛ̂! ǹloŋ mə mə̀ tsɔ̀'ɔ̀ mə̂ yi mə tâ à ka mfa'a a mbo mə̀, a ŋghɨ̀rə mə tâ bɨ̀tɨ̀zî Nwɨ̂ bo bɨ̀fɔ̌ byaa, bo bɨ̀ baIsrael, tâ bɨ̀ zi ɨkûm ghà. 
ACT.9.16	Tsi'ì mə̀, nɨ̂ ɨ̀tu ɨ̀bɨɨ nû gha, mə̀ ka dɨ̀'ɨ ŋgɔ̀ŋ ŋgɨ'ɨ̀ tsɨ̀m yìi mə à ka tɨgə yə mbɨ'ɨ ŋkwitû gha aà.”
ACT.9.17	Maa ajàŋ, Ananias a ghɛ̀ɛ̀ ŋ̀kuu wa a mûm nda mə Saul à lɛ ntswe ghu aa, ǹnɔŋsə mbô mi ghu nu, ǹtwoŋtə yi mə, “Ndɨ̂m ghà, Saul,” Mmà'ambi à too ghâ, m̀bə Yesu wa yumbɔŋ mə à kɨ̀ zi a mbo wò, wa a noò mə ò kɨ̀ sɨ zì faà aà. À too gha mə m̀bə ò bû nyə ɨdɨgə, tâ Àzwì Nwî kɨ nlwensə ghô.” 
ACT.9.18	Tsi'ì maa noo, ǹjoo ji mɔ'ɔ, tsi'ì tsǒ ɨ̀bàrə mbwɛ̀, ɨ lô a mi'i Saul ŋ̀wokə, a bû ŋ̀ka nyə ɨdɨgə. Ǹtɨgə mbɨɨnə ntəə bɨ murə̂ yi a ŋkì; 
ACT.9.19	àjàŋ yìi mə à lɛ njɨ mɨjɨ aa, mɨ̀tɨɨ mi mɨ bû ŋ̀kuu fu.
ACT.9.19	Saul à lɛ ntswe mɨtugə mɨ njwi mi mɔ'ɔ bo bɨ̀ ŋ̀gǎŋyəgə̂nnù Yesu jya a ala'a Damascus. 
ACT.9.20	M̀bɨɨnə ntsinə ŋghɛɛ a ŋghotə baYuda, ǹlɔgɨnə ŋka nswoŋ nɨ mə Yesu à nàŋsə mbə aa tsi'ì Mu Nwì wâ. 
ACT.9.21	Ŋù ntsɨ̀m yìi mə à lɛ nyu'u aa, ànnù kôntsu a kô ǹtsǔ yi, bo tɨgə nlɔgɨnə ŋka mbetə nɨ mə, “À sɨ̀ yu wa yìi mə à kɨ̀ sɨ zwitə nɨ̂ bə̀ bìi mə bɨ twoŋə nɨ̂ ɨ̀kǔm Yesu a Yerusalem aa bə ɛ? Tɨgə à kɨ nzì faà aa ǹloŋ aa tsi'i ànnù ma ya, mə yu zǐ baŋtə bə̂ ma bya ɨ bɨɨ fa a mbo bɨ̀lɨɨ bɨ ŋgǎŋma'anwì aa ɛ?” 
ACT.9.22	Lâ Saul a ku'ùsə̀ nnɨŋtə mɨ̀tɨ̀ɨ̂ mi nswoŋ nɨ̂ ànnù Nwî tsi'ì nɨ̀ mɨ̀dà'à, ɨ̀lènsə ɨnnù jìi mə à lɛ sɨ fa, a ndɨ̀'ɨ mə Yesu à lɛ nnaŋsə mbə Ayɔ'ɔ̀ Nwì wa aa, ɨ lɛ ntɨ̀ɨ̀ si'i si'i a mbo baYuda bìi mə bɨ lɛ ntswe a Damascus aa a nlɨgɨ̀tə̂.
ACT.9.23	Mɨ̀tugə mɨ njwi mì ghà'àtə̀ mi mɔ'ɔ mɨ tsyà mə̂, baYuda bɨ boòntə̀ ǹtaŋtə a ajàŋə bɨ ka zwitə Saul, 
ACT.9.24	lâ bɨ lɛ ŋkɛ̀'ɛ̀nə annù yìi mə bɨ taŋtə aa ghu mbô. Bo tɨgə̀ m̀bɛ nɨ ntsǔŋkya njɔ̀'ɔ̀ àla'a wa nɨ̂ tugə bo bɨ̌ si'inə mə bə bɨ zwitə̀ yi. 
ACT.9.25	A yî m̀bə a nɨ̂tugə yi mɔ'ɔ, ŋ̀gǎŋàkòrə̀ Saul, bɨ lɔgə̀ yi m̀bwi mborə a nɨ̂ ŋ̀kya wa mə bɨ lɛ mbɔɔ ŋkarəsə a ala'a ya ghu aa, ǹnɨŋə yi a mûm ŋ̀kyɛ̀ ǹtɨgə mfɛ'ɛsə nsɨgɨsə a njɨ̀m ŋ̀kyâ.
ACT.9.26	Saul a ghɛɛ̀ a ala'a Yerusalem, ǹywiŋtə mə yu kuu a tɨtɨ̀ɨ ŋgǎŋyəgə̂nnù Yesu, lâ kaa bo lɛ wa'à waa bii mə à nɨ̂ ŋ̀gàŋyəgə̂nnù Yesu, bo bɨ tsɨ̀m lɛ sɨ bɔ'ɔ nìi. 
ACT.9.27	Barnabas à lɛ nzì ŋkwɛtə yi, ǹlɔgə yi ŋkuu nɨ ghu a tɨtɨ̀ɨ ŋgǎŋtoo Kristo jyâ. À kùù mə aa, ǹtɔ'ɔtə a mbo bo a ajàŋ yìi mə Saul à lɛ nyə Mmà'àmbi a mânjì aa, ŋ̀kɨ nswoŋ ajàŋə mə Mmà'àmbi à lɛ ŋghàà ghu mbo aà. À lɛ ŋkɨ ŋkɛ'ɛnə a mbo bo a ajàŋ yìi mə Saul à lɛ nswoŋ ànnù Nwî nɨ̂ Ɨ̀kǔm Yesu a mbo bo a Damascus kaa kɨ'ɨ̀ bɔ'ɔ aà. 
ACT.9.28	Maa ajǎŋ, Saul a tɨgə̀ ǹtswe bo bo, ǹtɨgə ŋghaa ŋkarə nɨ̂ ɨ̀dɨ̀gə̀ jî ghà'àtə̀ a Yerusalem, ǹswoŋə nɨ̂ ànnù Nwî nɨ ɨ̀kǔm Mmà'àmbi kaa kɨ'ɨ̀ bɔ'ɔ̀. 
ACT.9.29	À lɛ sɨ ghàà ŋ̀kɨɨ nswuŋnə bo bɨ̀ baYuda bìi mə bɨ lɛ sɨ ghàà nɨghàà nɨ bakrekia aa, bo lɛ ywiŋtə mə bɨ zwitə yi. 
ACT.9.30	Àjàŋ mə bɔɔ bɨ Kristo bɨ lɛ nzi ma yû aa, bo lɔgə̀ Saul, ǹsɨgə ŋghɛɛ nɨ ghu a ala'a Kaesaria, ǹtɨgə ntsyasə yi a ghɛ̀ɛ̀ a Tarsus.
ACT.9.31	A bə̂ àjàŋ yìi mə a lɛ ntɨgə mbə aa, ŋ̀ghotə a ala'a Yudea, bo bɨ a Galilea, nɨ Samaria, ɨ tswe nɨ̀ m̀bɔɔnə nɨ̂ àtɨɨ noò. Ǹyoŋə jɨ̀m a ajàŋ yìi mə Àzwì Nwî a lɛ ntswe ghu aà, mɨ̀tɨ̀ɨ̀ mɨ lɛ ŋkuu ghu, ɨ kɨɨ̀ ŋ̀kwi a nɨ̂ ǹdùù bə̂ ŋ̀gha'atə ŋghɛɛ a ajàŋ yìi mə bo lɛ sɨ nzì nɨ̂ àkòrə̀ nɨ̂ təə̀ yaa bɔ'ɔ nɨ̂ M̀mà'àbi aà.
ACT.9.32	Peta à lɛ sɨ ghaa ŋkarə nɨ ɨdɨgə tsɨ̀m, a bə a noò mɔ̀'ɔ a ghɛɛ̀ mə yu ghɛ̀ɛ ghantə bə̂ bɨ Nwî bìi mə bɨ lɛ ntswe a Lydda. 
ACT.9.33	À ghɛ̀ɛ̀ mə̂ ghu aa, ntsi'i ŋû yî mɔ'ɔ yìi mə ɨ̀kǔm yi lɛ mbə Aeneas, a bə̂ m̀bwɛ̀nkə̀, lɛ boŋ à tsyà mə ɨlòò ji nɨfwaa kaa a kɨ'ɨ a mbɨɨnə a kuu zî. 
ACT.9.34	Peta a swoŋ ghu mbo mə, “Aeneas! Yesu Kristo à ghɨ̀rə̀ mə̂ ò tɨɨ̀. Bɨ̀ɨ̀nə̂ a ndəŋ nnaŋsə ɨkuù ghô.” Tsi'ì maa noò, Aeneas a lɨ mbɨ̀ɨ̀nə̀. 
ACT.9.35	ŋ̀gɔ̀ŋ bə̀ bɨ̀ tsɨ̀m bìi mə bɨ lɛ ntswe a ala'a Lydda aa, bo bɨ a ala'a Sharon aa, bɨ yə̂ yi, mbəŋkə mɨ̂ntɨɨ̀ myaa mbii Mmà'àmbî.
ACT.9.36	Màŋgyɛ̀ yî mɔ̀'ɔ à lɛ ntswe a ala'a Joppa, m̀bə ŋgàŋyəgə̂nnù Yesu, ɨ̀kǔm yi ɨ bə Tabita, (ɨ̀kǔm yi nɨ nɨ̀ghàà nɨ bakrekia ɨ lɛ mbə Dorcas, ǹji'ì ɨ̀kûm yì wa ɨ bə mə ŋ̀gyâ). À lɛ sɨ naŋsə ŋghɨ̀rə nɨ̂ ɨ̀nnù jî sɨgɨ̀nə̀, mfa ŋ̀gɔ̀ŋ nòò yi ntsɨ̀m a ŋkwɛtə̂ ŋ̀gǎŋgɨ'ɨ̀. 
ACT.9.37	A bə maà noò a wô nɨ̀ghɔ̀ɔ̀, ŋ̀kwo. Bɨ lɛ nsì'ì yi nnɔŋsə nɨ̂ ǹdânɨ̀kàŋ yî mɔ̀'ɔ. 
ACT.9.38	Kaa agha'a Joppa kaa a lɛ wa'à sà'à si'i a nlǒ a Lydda ŋghɛɛ ghu. Àjàŋə̀ mə ŋgǎŋyəgə̂nnù Yesu jya a Joppa ɨ lɛ nyu'u mə Peta à tswe a Lydda aa, bo lɛ ntoo mbâŋnə̀ ji baa mə bɨ̀ ghɛɛ nlɛnsə ŋ̀kɨ̀ɨ̀ ghulà ghu mbô, “Bì'ì bu'û m̀bô, wàŋsə nzǐ ntsi'i yi'i.” 
ACT.9.39	Maa ajàŋ, Peta a burə̀ m̀bɨɨnə ŋghɛɛ bo bo. Bo bo ghɛ̀ɛ̀ mə̂ ku'u ghu, bɨ lɔgə̀ yi ŋkɔ'ɔ ŋghɛɛ nɨ ghu wa a ndanɨ̀kàŋ. Bɨ̀kwì'ì bɨ bâŋgyɛ̀ bɨ tsɨ̀m bɨ lɛ nzì ŋkarɨsə yi, ǹtɨgə nyə'ə, ǹdɨ'ɨ nɨ̂ ɨ̀tsə̀'ə̀ jî mà'à, bo bɨ̀ ɨ̀kutə̀ jìi mə Dorcas à lɛ sɨ ta a mbo bo a noò yìi mə à lɛ ntswe ntɨ̀ɨ̀ aà. 
ACT.9.40	Peta a furə̀ waa mə tâ bɨ̀ fɛ'ɛkə wa mûm ǹja'ànda ya yìi mə bo lɛ ntswe ghu aa tsi'ì bɨ̀ tsɨ̀m. Ǹswɛtə mɨku'utə̂ mi a nsyɛ, ǹtsà'àtə̀ Nwî, m̀bəŋkə nlii aku ŋû ya nswoŋ mə, “Tabitha, bɨ̀ɨ̀nə a ndəŋə!” A ŋa'atə̀ mi'ì mi nyə Peta ghu, m̀bɨɨnə ntswe. 
ACT.9.41	Peta a nânsə̀ abô yi ntswa yi ghu, a bɨɨ̀nə̀ ǹtəə. A tɨgə̀ ǹtwoŋ bə̂ bɨ Nwî bya bo bɨ̀ bɨ̀kwì'ì bya, m̀bu ndɨ̀'ɨ̀ yi a mbo bo a ajàŋ yìi mə à tswe ntɨ̀ɨ̀ aà. 
ACT.9.42	Ŋ̀gàn ma yû ɨ̀ lɛ nsɛ̀ɛ̀nə̀ ŋ̀karɨsə ala'a Joppa tsi'ì tsɨ̀m. Bə̀ bî ghà'àtə̀ bɨ biì M̀mà'àmbî. 
ACT.9.43	Peta à lɛ ntɨgə ntswe mɨtugə mɨ njwi mì ghà'àtə̀ a Joppa bo bɨ̀ ŋ̀gàŋ nùgê ŋ̀gùù yìi ɨ̀kûm yi ɨ lɛ mbə Simon aà.
ACT.10.1	Ŋù yî mɔ̀'ɔ à lɛ ntswe a ala'a Kaisaria ɨ̀kǔm yi ɨ bə Cornelius, m̀bə atu ndâmânjɔ̀ŋ bɨ̀sogyɛ̀ (tsǒ 100) bìi mə bɨ lɛ nlo ala'a Italia aà. 
ACT.10.2	À lɛ sɨ gha'asə nɨ̂ Nwî ŋ̀kɨɨ mbɔ'ɔ nìi bo bɨ̀ ŋ̀gwɛ̀'ɛ̀ yì, ŋ̀kɨɨ ntsa'atə nɨ̂ Nwî ŋ̀gɔ̀ŋ bɨ̀nòò bɨ tsɨ̀m; m̀fa nɨ̂ ǹjoo jì ghà'àtə ŋ̀kwɛtə nɨ̂ baYuda bìi mə bə lɛ mbə ŋgàŋâfumə aà.
ACT.10.3	À lɛɛ̀ m̀bə nɨ bɨ̀nòò bi tarə a njwi yì mɔ'ɔ, ǹjə̀ə̀ təətəə ɨ lɛ̂ yi a yə̂ angel Nwì a zî ǹtwoŋtə yi mə, “Cornelius!” 
ACT.10.4	A tɛ'ɛ mi'ì mi a nu angel wa, mbɔ'ɔ, ǹswoŋ mə, “Taà, à nɨ̂ à kə̀?”
ACT.10.4	Angel wa a kwi'i mə, “Wa Nwì à bèèntə̀ mə tsà'àtə̀ yo yâ bo bɨ̀ ǹjoo jìi mə o fa nɨ a mbo ŋ̀gàŋǎmfumə aà, ǹtɨgə ŋwa'atə a gho nlɔɔ nɨ̂ m̀fâ àkwi'ì. 
ACT.10.5	Tsɨ̂tsɔ̀ŋ, too bə̂ a ala'a Joppa a nu ŋù yì mɔ'ɔ yìi mə ɨ̀kǔm yi nɨ Simon Peta aà. 
ACT.10.6	À nɨ̂ ŋ̀gɨ̀ɨ̀ a nda Simon, ŋù nùgə ŋ̀gùù yìi mə ndùgə̂ yì ɨ̀ tswe a aghəŋə mɨyaa aà.” 
ACT.10.7	Angel wa mə à lɛ ŋghàà gho mbo aa à lò mə̂, Cornelius a twoŋ ŋ̀gǎŋafà'â ji ji baa bo ŋù sogyɛ̀ yìi mə à lɛ sɨ bɛ nii aa, ŋ̀kɨ mbə ŋû yìi à lɛ sɨ bɔ'ɔ Nwî yii ŋgaa, 
ACT.10.8	ǹswoŋ ɨnnù tsɨ̀m a mbo bo, ǹtɨgə ntoo wa a Joppa.
ACT.10.9	Àbɛ̀ɛ̀ a fù'ù mə̂ aa, bo ghɛɛ̀, ŋ̀ghɛɛ ŋka nywe'e a Joppa, Peta a ŋkɔ'ɔ ŋghɛɛ a atunda a noò nsi'i noò a ntsà'àtə Nwì. 
ACT.10.10	À kɔ̀'ɔ̀ mə̂ ŋghɛɛ ŋka ntsa'atə Nwî aa, ǹji ka nyaŋə nii, a ka nlɔɔ ayoo a njɨ̂. Lâ nòò yìi mə bɨ kà mə̂ aa laa mɨjɨ mya aa, ǹjə̀ə̀ təətəə ɨ kâ ǹlɛ nii. 
ACT.10.11	A yə̂ àbùrə̀ a ŋa'anə̀, a yə̂ àyoo yìi mə a lɛ sɨ kɨrə tsi'ì tsǒ àbà'a atsə̀'ə̀, bɨ ntswa mɨbuù mi mi nɨkwà aa, a sɨgə̀ nɨ atu nsyɛ ghu nsî. 
ACT.10.12	M̀buu naà ŋ̀gɛ̀ɛ tsɨ̀m bo bɨ̀ ǹjoò tsɨ̀m jìi mə ɨ ŋàŋnə̀ a nsyɛ aa, nɨ bɨ̀sɨŋ bɨ tsɨ̀m bìi mə bɨ darə nɨkàŋ aa, ɨ lɛ ntswe wa nɨ àbà'a atsə̀'ə. 
ACT.10.13	Ǹjì ŋù yî mɔ'ɔ ɨ ghaà ǹswoŋ mə, “Peta, bɨ̀ɨ̀nə nzwitə ŋkurə̀.”
ACT.10.14	Peta a swoŋ mə, “Ŋ̀ŋyâ gha Mmà'àmbî! Kaa mə̀ lɛɛ̀ wa'à ayoo adàŋə̀ yî tsu kə̀ ǹjoo jì fwɛ̀ ma jû jî tsu mɨ sɨ̀ laa aa kurə̀.” 
ACT.10.15	Ǹjì ya ɨ ku'ùsə̀ ǹswoŋ ghu mbo mə, “Kaa a sɨ̀ bɔ̂ŋ mə tâ ò ka ntwoŋ njoo jìi mə Nwì à nàŋsə ŋghɨ̀rə̀ ɨ laa aa nɨ̂ ǹjoo jì fwɛ̀ bə̂.” 
ACT.10.16	Àjàŋ annù ma yû a lɛ ŋkwatə ŋghɨrə ŋgaa ji tarə, bɨ tɨgə̀ ǹlɔgə abà'a atsə̀'ə̀ ya ŋkɔ'ɔ ŋghɛɛ nɨ yu a aburə nɨ̂ ŋ̀koŋə̀.
ACT.10.17	Peta à kà mə̂ aa ŋkwa'atə nɨ̂ àtu yi nloŋ nji'ì ǹjə̀ə̀ ma yû aa, boŋ bə̀ bya mə Cornelius à lɛ ntoo aa, bɨ̂ lɔ̀ɔ̀ mə ndâ Simon ya ǹzì ǹtɨgə ntəə a ntsǔ ŋkyâ. 
ACT.10.18	Ǹtwoŋ nɨ̂ tɨ̀ɨ̀, m̀betə mə, “Ngɨ̀ɨ̀ yî tsù à tswe fàa ndùgə̀ yìi mə ɨ̀kǔm yi à nɨ Simon Peta aa ɛ?” 
ACT.10.19	À lɛ mbə ma mùu noò aa, Peta a burə̀ kɨ kwà'atə atû yi nloŋ nji'ì ǹjə̀ə̀ təətəə yâ. Àzwì Nwî a swoŋ ghu mbo mə, “Yə̂, bə̀ bi tarə bɨ təə a ntsǔbù'ù ǹlɔɔ nɨ̂ ghô. 
ACT.10.20	Bɨɨnə la, ǹtsuu noò ɨ ghɛ̀nsə̀, ǹyoŋə waa tâ bǔ bo ghɛɛ, ǹloŋ mə a waà a tòo mə̂.” 
ACT.10.21	Peta a bɨɨ̀nə̀ m̀fɛ'ɛ ghɛ̀ɛ̀ ŋ̀kwɛtə bə̂ bya nswoŋ a mbo mə, “À nɨ mə̀ ŋù wa mə nɨ lɔ̀ɔ̀ aà. Nɨ̀ zì aa a ya ɛ?” 
ACT.10.22	Bɨ kwi'i ghu mbo mə, “A too tamânjɔ̀ŋ bɨ̀sogyɛ̀ wa yìi ɨ̀kǔm yi ɨ nɨ Cornelius aa ntoo yi'i a mbo wò. Tamânjɔ̀ŋ ma ghû a nɨ ŋù yìi mə ɨnnû ji ɨ tsinə a kɨɨ̀ mbɔ'ɔ nɨ̂ Nwî. BaYuda bɨtsɨ̀m kɨɨ̀ m̀beentə nii tsi'ì a annùnɨ̂koŋə̀. Angel Nwì yìi à laa màŋsə̀ aa à swoŋ ghu mbo mə tâ à twoŋə gho tâ ò zi a nda yu, tâ à yu'u ànnù yìi mə ò tswe nɨ̂ ǹswòŋə̀ aà.” 
ACT.10.23	Peta a lɔgə̀ bə̀ bya bo bo kuu a nda yu ntɨgə nlɛ ghu.
ACT.10.23	Àbɛ̀ɛ̀ a fù'ù mə̂, a taŋtə̀ nû yì bo bo tɨgə̀ ŋ̀ghɛɛ. Bɔɔ bɨ Kristo bî mɔ'ɔ a Joppa bɨ lɛ nyòŋə̀ waa bo bo ghɛɛ̀. 
ACT.10.24	Bɨ lɔgə̀ ǹjwi yì m̀fùùrə̀ ŋ̀ghɛɛ ŋkù'ù a Kaiseria, a adɨgə yìi mə Cornelius bo bɨ̀ ŋ̀gwɛ̀'ɛ̀ yì nɨ ɨ̀kà'â ji jìi mə à lɛ twoŋ aa, bɨ lɛ ntswe ghu nyu'utə aà. 
ACT.10.25	Àjàŋ yìi mə Peta à lɛ nzi ghə mə yu kuu aa, Cornelius a fɛ̀'ɛ̀ mboo yi, ŋ̀wo ghu mɨkòrə̀ a kùu kuu mmii yi. 
ACT.10.26	Lâ Peta a ŋɛɛ̀ yi mbɨɨnsə swoŋ ghu mbo mə, “Təə a ndəŋə, mə̀mbɔŋ mə̀ laa ŋkɨ mbə tsi'ì ŋùmɨ̀sɔ̀ŋə̀.” 
ACT.10.27	Peta a lɔgɨ̀nə̀ ǹtɨgə ŋghaa a mbo Cornelius a ajàŋ yìi mə bo yu tɨgə̀ ŋ̀kuu ŋghɛɛ wa a nda, nyə mə bə̀ bî ghà'àtə̀ lɛ ŋghotə ghu. 
ACT.10.28	À kùù mə aa, ǹswoŋ a mbo bo mə, “Bù bɨ tsɨ̀m nɨ̀ zî sɨgɨ̀nə̀ mə, ǹyoŋə nɨ̂ ànnù Nwî baYuda, kaa mbə ŋù BaYuda a wa'à bɨ̂tɨ̀zî Nwì ka ŋghantə kə̀ ka mboonsə ntswe a adɨgə yî fùùrə̀ bo bo. Lâ Nwìŋgɔ̀ŋ à dɨ̀'ɨ̀ mə a mbo mə̀ mə tâ mə̀ tsùu ŋù tsù ɨ lɔ̀gə̀ nɨ̂ ŋù àdàŋə̀ àdàŋə̀, kə̀ nɨ ŋù yìi à sɨ̀ laa aa bə̂. 
ACT.10.29	À nɨ̂ ǹji'i ànnù yìi mə ò ghɨrə ntoo mə bɨ̀ twòŋə gha mə̀ wâŋsə̀ ǹzi kaa wa'à dɨ̀ŋkə̀ bə aà. Mə tɨgə nlɔɔ aà m̀bètə wò mə ò tɛ'ɛ ntwoŋ gha aa a ya ɛ?”
ACT.10.30	Cornelius a swoŋ ghu mbo mə, “Tsɨ̀tɔ̀ŋ à nɨ njwi ji tarə a nɨ̂ àjàŋ noò yula mə mə̀ lɛ sɨ tsà'àtə̀ nɨ̂ Nwî a mûm ǹda mə̀, nɨ bɨ̀nòò bi tarə a si'inə. Mə̀ wì'ìkə̀ mə̂ ghəə kɨ yə, ŋù a təə a nsi mə̀ ŋ̀wɛ'ɛ ɨtsə̀'ə̀ jî ŋwèènə̀ 
ACT.10.31	ǹswoŋ a mbo mə̀ mə, ‘Cornelius! Nwìŋgɔ̀ŋ à yù'ù mə atsà'àtə̀ yô, ŋ̀kɨɨ nyə nɨ̂ àfà'â gho ajàŋə mə mə o fa nɨ̂ ǹjoo ŋkwɛtə bə̀ bìi mə bɨ lɔ̀ɔ njoo aà. 
ACT.10.32	Too ŋû tâ à ghɛɛ a Joppa ǹlɔɔ Simon yìi bɨ twoŋə nɨ Peta aà Simon Peta ma ghû à nɨ̂ ŋ̀gɨ̀ɨ̀ ǹtswe a nda Simon yìi mə a nwugə ŋgùù, ǹdâ yì ɨ tswê a aghəŋə ŋkì aà.’ 
ACT.10.33	À nɨ̂ ǹji'ì ànnù yìi mə mə̀ lɛ mburə ntoo bə̂ ǹswoŋ mə tâ ònzi aà, ò yu'u ŋkɨ waŋsə nzi nɨ̂ àbɔ̀ŋentɨɨ̀. Tsɨ̂tsɔ̀ŋ bì'inə̀ tswe faà bɨ tsɨ̀m aa a nsi mi'i Nwì ǹyu'utə nɨ a nyu'u ànnǔ tsɨ̀m yìi mə Mmà'àmbi à fɨ̀gə̀tə̀ a mbo wò mə ta ò swoŋ aà.”
ACT.10.34	Peta a lɔgɨ̀nə̀ ŋ̀ka ŋghaa nswoŋə nɨ mə, “Mə̀ zi tsi'ì sɨgɨ̀nə̀ mə Nwìŋgɔ̀ŋ a lèntə̀ bə̂ bɨ tsɨ̀m aa tsi'ì ŋ̀gɨgɨ̀ŋə. 
ACT.10.35	A nɨ̂ ɨ̀toò tsɨ̀m a kwɛrə nɨ̂ ŋù ǹtsɨ̀m yìi mə a bɔ'ɔ nii ŋkɨɨ ŋghɨrə nɨ̂ ànnù yìi a tsinə aà. 
ACT.10.36	Nɨ̀ zî ǹtoo yìi mə à lɛ ntoo a mbo baIsrael aà, ǹsɛɛnsə nɨ̂ ǹtoo yì nsɨgɨ̀nə̀ ya yìi mə ɨ fa mbɔɔnə aa, ntsya a njɨ̌m Yesu Kristo yìi mə à nɨ̂ M̀ma'àmbî m̀bî ǹtsɨ̀m aà. 
ACT.10.37	Nɨ̀ zî ànnù yî wè yìi mə a lɛ mfɛ̀'ɛ̀ a mbù'u Yudea ntsɨ̀m aà, ǹlɔgɨnə a Galilea wâ nòò mə Jɔn à lɛ sɨ sɛ̀ɛ̀nsə̀ nɨ̂ ǹtoo ya nswoŋ nɨ mə tâ bə̀ bəŋkə mɨ̂ntɨɨ̀ myaa ŋkwɛrə ŋkì aà. 
ACT.10.38	Nɨ̀ zî ànnù ǹloŋə Yesu muNaasareth, a ajàŋ yìi mə Nwì à lɛ yɔ'ɔ yi nɨ̂ Azwì yî Làà ŋ̀kɨ m̀fa mɨ̀da'a ghu mbo aà. À lɛ sɨ tɨgə ŋghɛɛ a ɨdɨgə tsɨ̀m ŋ̀ghɨrə nɨ̂ ɨ̀nnù jî sɨgɨ̀nə̀ ŋ̀kɨɨ ŋghurə nɨ̂ mɨ̀ghɔ̀ɔ̀ a nu bə̀ bìi mə Devil a lɛ kwerə waa aa, ǹloŋ mə Nwì à lɛ ntswe bo yu aà. 
ACT.10.39	Bi'inə̀ nɨ bàyəfə nɨ ɨ̀nnù tsɨ̀m jìi mə à lɛ ŋghɨ̀rə̀ a ala'a baYuda bo bɨ̀ a Yerusalem aà. Bɨ lɛ ntɨgə nzwitə yi, ŋ̀kweentə yi a ati bàŋnə̀ bàŋnə̀. 
ACT.10.40	Lâ Nwìŋgɔ̀ŋ a bû mbɨɨnsə yi a nɨ nɨ̀wo a njɨ̌m njwi ji tarə ŋ̀ghɨrə kaa bə̀ bɨ̀ tsɨ̀m kaa wa'à yi yə, 
ACT.10.41	a kɨ̂ ǹyə tsi'ì bɨ̀yəfə bìi mə Nwì à lɛɛ̀ m̀foo ntsɔ'ɔ waa aa, m̀bə bi'inə̀ bìi mə bì'inə̀ lɛ sɨ jɨ ŋkɨɨ nno bi'inə̀ bɨ̀ yù wa a noò mə à lɛ mbɨ̀ɨ̀nə̀ nɨ nɨ̀wo aà. 
ACT.10.42	À lɛ mfa ndɨ'ɨ a mbo bi'inə̀ mə tâ bi'inə̀ tɨgə nsɛɛnsə nɨ̂ ǹtoo yì nsɨ̀gɨ̀nə̀ ya a mbo bə̀ bɨ̀tsɨ̀m, ŋ̀kɨɨɨ mbii nɨ̂ ǹsi nɨ̀ ǹsi mə à nɨ yu yìi mə Nwì à tsɔ̀'ɔ mə tâ yù sa'a mɨsa'a mə bə̂ bɨ̀tɨ̀ɨ̀ bo bɨ̀ bɨ̀ku bɨ bə̂. 
ACT.10.43	Ŋ̀gǎŋtoo Nwî ɨ tsɨ̀m ɨ lɛ sɨ ghàa ɨnnù ǹloŋ ŋgaà yì, ǹswoŋə nɨ mə, ŋù ǹtsɨ̀m yìi mə à nɨ̌n ntɨɨ̀ yi ghu nu aa, Nwì à ka lì'ìnə ɨbɨ̂ yi, a njɨ̌m ɨkûm yi.”
ACT.10.44	Tsi'ì wa a nòò mə Peta à lɛ mburə kɨ ghàà aa, Àzwì Nwî a sɨgə a nu bɨ̀ bɨ tsɨ̀m bìi mə bɨ lɛ ntəə maa adɨgə nyu'utə nɨ̂ ànnù yìi mə à lɛ sɨ sɨ swoŋə aà. 
ACT.10.45	À lɛ mbə annù yî yɛyɛrə a mbo baYuda bìi mə bɨ lɛ nnɨŋ ntɨɨ̀ waa a nu Yesu, ǹlo a ala'a Joppa ǹyoŋə Peta aa, a nyə mə Nwì à lɛ ŋkɨ nswi'i mɨtəŋnə mi mìi mə à nɨ Azwì yî làà aa, a nu bɨ̀tɨ̀zî Nwî. 
ACT.10.46	Ǹloŋ mə bo lɛ nyu'u bo tɨgə̀ ŋ̀ghaa nɨ mɨ̀ghàà mî fii aa, ŋkɨɨ ŋgha'asə nɨ̂ Nwî. Peta a ghaà nɨ̂tɨ̀ɨ̀ ǹswoŋ mə: 
ACT.10.47	“Bə̀ bulà bo kwɛrə aa Àzwì Nwî, tsi'i wa ajàŋ mə bì'inə lɛ ŋkɨ ŋkwɛrə aà. Ŋù tsù à tswe ghu mə mbə tsu'unə̀ waa mə tâ bo tsuu ŋkǐ kwɛrə aa ɛ?” 
ACT.10.48	Maa ajàŋ a tɨgə̀ ǹswoŋ a mbo bo mə tâ bo kwɛrə ŋkì nɨ̂ ɨ̀kûm Yesu Kristo. À màŋsə̀ mə aa bɨ tɨgə̀ ǹswoŋ ghu mbo mə tâ à bu ntswe bo bo mɨtugə mɨjwi mi mɔ'ɔ mbɔŋ mà'àtə.
ACT.11.1	Ŋ̀gǎŋntoo Kristo jya a bɔ'ɔ bɨ̀lɨ̂m byaa a mbù'ù Yudea aa bɨ lɛ nyu'u mə bɨ̀tɨ̀zinwî bɨ kɨ̀ mə̂ m̀bii nɨghàà nɨ Nwî. 
ACT.11.2	Peta à bù mə̂ ŋkɔ'ɔ ghɛɛ fu a Yerusalem, bə̀ bya bìi mə bɨ lɛ sɨ lɔ̀ɔ̀ nɨ mə tâ bɨ̀ ka ŋŋetə nɨ̂ bɨ̀tɨ̀zi Nwî aa, bɨ lɛ ntɨgə ntswa yi nɨ̂ ɨ̀sa'a, ŋ̀ghaantə 
ACT.11.3	nswoŋə nɨ mə, “A gho aà a kɨ̀ ghɨ̀rə̂ àkə̀ ò ghɛɛ̀ a nda bɨ̀tɨ̀zi Nwî bìi mə bɨ̂ sɨ̀ waa ŋêtə̀ ɛ? Ò ghɛ̀ɛ̀ mə̂ ghu, m̀bii njɨ mɨjɨ bu bo!” 
ACT.11.4	Lâ Peta a lɔgɨ̀nə̀ ǹtɔ'ɔtə ɨnnù tsɨ̀m a mbo bo tsi'ì àjàŋ yìi mə ɨ lɛ mfɛ̀'ɛ̀ aà:
ACT.11.5	“Mə̀ kɨ̀ sɨ tsà'àtə̀ Nwî a njɔ̀'ɔ̀ ala'a Joppa, mə̀ kà mə̂ aa ntsa'atə aa, ǹjə̀ə̀ təətəə ɨ lɛ̂ gha, mə̀ yə̂ àyoò tsu a lô a aburə ŋka nsɨgə, m̀bə tso àbà'a atsə̀'ə̀ yìi mə a burə ŋgha'atə aa, bɨ tswa nɨ mɨ̀buù mi mi nɨkwà, a sɨgə nzì ntəə a mbɛ̀ɛ mə̀. 
ACT.11.6	Mə̀ ləŋtə̀ ǹyə mbuu naà tsɨ̀m ghu, naà jî mà'àtə̀, nàa ŋgɛ̀ɛ̀ jìi mə nɨ naà mɨtsə'ə aa, bo bɨ̀ joo jìi mə ɨ ŋàŋnə̀ a nsyɛ aa, bo bɨ̀ bɨ̀sɨŋ bɨ tsɨ̀m bìi mə bɨ dàrə̀ nɨkàŋ aà. 
ACT.11.7	Mə̀ yə̀ mə̂ aa, nyu'u njì ŋù ɨ ghaà ǹswoŋ a mbo mə̀ mə, “Peta, bɨ̀ɨ̀nə nzwitə nkurə̀!” 
ACT.11.8	Lâ mə̀ swoŋ mə, “Ŋ̀nyâ ghâ, mə̀ tùu ghâ, Taà. Ǹloŋ mə kaa mə̀ lɛɛ̀ wa'ǎ ayoo adàŋə̀ àdàŋə̀ yî tsu kə̌ njoo jì fwɛ̀ ma jû jî tsu jɨ̂. 
ACT.11.9	Lâ ǹjì ya ɨ bû ŋ̀ghaa, a aburə, ŋgaa jìi ɨ ywe'e ji baa aa, nswoŋ mə, “Kaa a sɨ̀ bɔ̂ŋ mə tâ ò ka ntwoŋ njoo jìi mə Nwì à nàŋsə, ŋ̀ghɨ̀rə̀ ɨ laa aa nɨ̂ ǹjoo jì fwɛ̀.” 
ACT.11.10	Àjàŋ annù ma yû a lɛ ŋkwatə ŋghɨrə ŋgaa ji tarə, bɨ tɨgə̀ ǹlɔgə njoo jya tsɨ̀m m̀bu ŋkɔ'ɔ ŋghɛɛ nɨ ju fu a aburə. 
ACT.11.11	Mə̀ ghə̀ə kɨ yə tsi'ì maa noò, m̀bâŋnə̀ jî mɔ'ɔ ji tarə ɨ zî ŋ̀kuu wa a nda yìi mə bì'ì lɛ ntswe ghu aà, ǹlo aa a ala'a Kaisaria, a ajàŋ mə bɨ too waa a nu mə̀. 
ACT.11.12	Bo zì mə̂, Àzwì Nwî a swoŋ a mbo mə̀ mə tâ mə̀ lo ŋghɛ̀ɛ̀, ǹtsuu lǒ kɨ jɨ̀ŋkə̀ bə̂. Bɨ̀lɨ̂m ba buà bi nto'o mə bɨ lo a Kaisaria aa, bɨ lɛ nyòŋə̀ gha bì'ibo ghɛɛ̀ ŋ̀kuu wa nda ŋù wâ. 
ACT.11.13	Bì'ì ghɛ̀ɛ̀ mə̂ ŋ̀kuu ghu nda, a swoŋ ajàŋ yìi mə yu lɛ nyə angel wa a zî ǹtəə a nda yu, ǹswoŋ mə, ‘Too bə̂ a Joppa tâ bo ghɛɛ ntwoŋ Simon Peta mə tâ à zi; 
ACT.11.14	à bə zì boŋ à ka swoŋ ntoo yìi mə wò nɨ̂ ŋ̀gwɛ̀'ɛ̀ ǹdâ yò, bù bɨ tsɨ̀m ka tsyà ghu ɨ yweenə aà.’ 
ACT.11.15	À swòŋ mə̂ laà, mə̀ lɔgɨ̀nə̀ ŋ̀ka ŋghaa a mbo bo, mə̀ kà mə aa ghaa, Àzwì Nwî a sɨgə ŋkuu a nu bo, tsi'ì wa ajàŋ yìi mə a lɛ ŋkɨ nsɨgə ŋkuu a nu bì'inə̀ a mbìì aà. 
ACT.11.16	Ma mùù àjàŋ, mə̀ tɨgə̀ ŋ̀wa'atə a ajàŋ yìi mə Mmà'àmbî Yesu à lɛ nswoŋ aa, mə, “Bə̀ lɛ sɨ kwɛrə aà ŋ̀kì a mbo Jɔn, lâ nɨ̀ ka yǐ bàŋnə tɨgə kwɛrə aa bə̂ Àzwì Nwî.” 
ACT.11.17	A naŋsə nlaa tsi'ì sɨgɨ̀nə̀ mə à nɨ aa tsi'ì mɨ̀təŋnə̀ mya mìi mə Nwì à lɛ mfa a mbo bì'inə a noò yìi mə bì'inə̀ lɛ nnɨŋ mɨ̂ntɨɨ̀ mi'inə̀ a nu Mmà'àmbî Yesu Kristo aa mə Nwì à kɨ̀ kɨ ntəŋə bɨ̂tɨ̀zî Nwì bû ghu. M̀bə a bə aa mùu ajàŋ, mə̀ tɨgə̀ m̀bu mbə wò yî dàŋə̀ mə mbə mə̀ tsyâ ŋ̀kɨɨ annù yìi mə Nwì à kɨ̀ ghɨ̀rə a nu bo aa, mə tâ à tsuu lǒ ghɨ̀rə̀ aa ɛ?
ACT.11.18	Àjàŋ yìi mə bɨ lɛ nyu'u Peta a swoŋ lâlà aa, bo lɛ ntɨgə ŋkɛntə waa, kaa wa'à ɨsa'a ghu nu bù nlɔɔ. Ǹlɔgɨnə ntɨgə ŋgha'asə nɨ̂ Nwî, ǹswoŋə nɨ mə, “Nwì à kɨ̀ mə̂ m̀bii mfa abwarə a mbo bɨ̀tɨ̀zi Nwî mə tâ bo bəŋkə mɨ̂ntɨɨ̀ myaa ntswe nɨ̂ ǹtswêntɨ̀ɨ̀.”
ACT.11.19	Bə̀ bya bìi mə bɨ lɛ nsɛ̀ɛ̀nə̀ ǹloŋ mə bɨ lɛ ntɨgə ntsɔ'ɔ nɨ̂ àkòrə̀ yaa wa noò mə bɨ lɛ nzwitə Stephen aa, bɨ lɛ mfɛ̀'ɛ̀kə̀ ŋghɛɛŋkə a ɨdɨgə ɨdɨgə. Bi mɔ'ɔ bɨ lɛ ŋghɛ̀ɛ̀ŋkə̀ a Fonikia, bo bɨ̀ a Cyprus, bi mɔ'ɔ bɨ kɨ̂ ŋ̀ghɛɛŋkə a Antiokia. A ajàŋ yìi mə bɨ lɛ ntɨgə nsɛɛnə ŋghɛ̀ɛ̀ laà aa, bɨ lɛ ntɨgə nswoŋə nɨ̂ ànnù Nwî nɨ̂ ɨ̀too mà jû, lâ ǹswoŋə nɨ̂ ǹtoo ma yû tsi'ì a mbo baYuda. 
ACT.11.20	Lâ bǐ mɔ'ɔ a tɨtɨ̀ɨ bo bìi mə bɨ lɛ nlò a Cyprus bo bɨ̀ a Kirene aa, bɨ lɛ ŋghɛ̀ɛ̀ a Antiokia, ǹlɔgɨnə ntɨgə ŋkɨɨ nswoŋə nɨ̂ ànnù Nwî a mbo baGrikia, ǹswoŋə nɨ̂ ǹtoo yì nsɨgə̀nə̀ ya nloŋ Mmà'àmbî Yesu a mbo bo. 
ACT.11.21	M̀mà'àmbî à lɛ nnɨŋ abô yi nɨ̂ ànnù ma yû mə bo lɛ sɨ swoŋ aa, ŋ̀ghɨrə bə̀ bî ghà'à gha'a bɨ bəŋkə mɨ̀ntɨɨ̀ myaa nnɨŋ a nu M̀mà'àmbî.
ACT.11.22	Ŋ̀ghòtə a Yerusalem ɨ̀ lɛ nyu'u ɨnnù ma yû yìi mə a lɛ mfɛ̀'ɛ̀ a Antiokia. Bɨ yù'ù mə̂, ǹtoo Barnabas a Antiokia. 
ACT.11.23	À ghɛ̀ɛ̀ mə̂ ghu, ǹyə ajàŋ yìi mə Nwì à lɛ nnɨŋ mbɔɔnə a nu bə̀ ghu aa, ǹtɨgə ndorətə; ǹdɨ'ɨtə waa bɨ tsɨ̀m ǹswoŋ mə tâ bo tɛ'ɛ atû yaa nɨ̂ ànnù Nwì, ŋ̀ka yoŋə nɨ̂ M̀mà'àmbi nɨ̂ ǹtɨɨ̀ waa tsɨ̀mə̀. 
ACT.11.24	Barnabas à lɛ mbə ŋû yî ǹsɨgɨ̀nə̀, ǹluu nɨ̂ Àzwì yî Làà, bo bɨ̀ nɨ̂ àbìintɨɨ̀. Bə̀ bî ghà'à gha'a bɨ lɛ ntɨgə mbəŋkə mɨ̂ntɨɨ̀ myaa, ǹzi a mbɛ̀ɛ Mmà'àmbî.
ACT.11.25	Barnabas à lɛ ntɨgə mbu nlò ŋ̀ghɛɛ a Tarsus a nlɔ̀ɔ Saul ghu. 
ACT.11.26	À ghɛ̀ɛ̀ mə̂ ǹlɔɔ nyə, ntɨgə nlɔgə nzì nɨ ghu a Antiokia. A atû ɨ̀lòò yî fùùrə̀ bo ma bû bi baa bo lɛ ntɨgə mboontə bo bɨ̀ ŋ̀ghòtə ya a Antiokia, ǹdɨ'ɨ nɨ̂ ǹnɔ̀ɔ̀ bə̂ yî ghà'àtə̀ ghu. À lɛ mbə aa a Antiokia mə bɨ lɛ mfòò ǹlɔgɨnə ntɨgə twoŋə nɨ̂ ŋ̀gǎŋyəgə̂nnù Yesu jya nɨ bɨ̀Kristyɛ̀nə̀
ACT.11.27	Ma mùu noò ŋ̀gǎŋntoo Nwî jî mɔ'ɔ ɨ lɛ nlò a Yerusalem ǹsɨgə nzi a Antiokia. 
ACT.11.28	Yì mɔ'ɔ yìi mə ɨ̀kǔm yi ɨ lɛ mbə Agabus aa, a bɨɨ̀nə̀ ǹtəə a ndəŋ ŋghaa nɨ̂ àdà'a Azwì, ǹswoŋ annù yìi mə Àzwì a lɛ mɨ̀tə̀ ghu mbo aa, ǹswoŋ mə mɨ̀kwenə̀ yî ŋ̀wè à ka kuu a mbî ǹtsɨ̀m. (Ma yuù ànnù a lɛ mfɛ̀'ɛ̀ aa a noò yìi mə Klaudius à lɛ mbə Kaisa aà.) 
ACT.11.29	Ŋ̀gǎŋyəgə̂nnù Yesu jya ɨ lɛ nlə̀ə̀ mə tâ ŋù nɨ̀bò waa yî mɔ'ɔ yî mɔ'ɔ tâ à gaansə mɨtɨ̀ɨ̂ mi ntoo ayoo yìi mə mbə a fa aa, tâ bɨ̀ kwɛtə bɨlɨm byaa bìi mə bɨ lɛ ntswe a Yudea aa ghu. 
ACT.11.30	Bɨ lɛ ghɨ̀rə̀ ma yuù ànnù, ǹtɨgə ntoo Saul bo Barnabas bo ghɛɛ̀ m̀fa ŋkabə yìi mə bɨ lɛ ntswa'atə aa a mbo bɨ̀lɨ̀ɨ bɨ ndânwì.
ACT.12.1	À lɛ mbə ma mùu noò aa M̀fɔ̀ Herod a lɔgɨ̀nə̀ ŋ̀ka ntsɔ'ɔ nɨ̂ àkòrə bə̀ bî mɔ̀'ɔ a ŋghotə. 
ACT.12.2	À lɛ ŋghɨ̀rə̀ bɨ tswâ Jɛms muma bɨ̀ Jɔn ǹzwitə nɨ munwî ǹtsò. 
ACT.12.3	A yə mə mayû ànnù a lɛ mbɔ̀ŋ baYuda, m̀bû ŋ̀ghɨrə bɨ tswâ Peta. (Mayû ànnù a lɛ mfɛ̀'ɛ̀ aa a noò ǹjwî Àbaa Tɨkɔ'ɔ̀). 
ACT.12.4	Bɨ tswà mə̂ Peta aa, ŋghɛ̀ɛ̀ ǹnɨŋ yi a ndâtsaŋə̂, m̀fa yi a mbô ɨ̀khɨ̀rə̀ bɨ̂sogyɛ̀ bi nɨkwà ji nɨkwà mə bɨ̀ ka mbɛ. Herod à lɛ nlə̀ə̀ mə yu ka fi'isə yi tâ bɨ̀ sa'a yi a nsi bə̀ aa a noò yìi mə bɨ̂ jɨ̀ mə̂ Passa aà. 
ACT.12.5	Ma mùu ajàŋ, bɨ lɛ ntɨgə nləə Peta wa ndâtsaŋə̂. Lâ ŋ̀ghòtə ɨ̀ lɛ sɨ tsà'àtə̀ nɨ̂ Nwî tsi'ì nɨ̀tɨ̀ɨ̀ ghu atu, kaa wa'à kaà.
ACT.12.6	À bə̀ mə̂ nɨ̂tugə a njwi yìi mə àbɛ̀ɛ̀ ka fu'u tâ Herod swoŋ tâ bɨ̀ fi'isə yi aa, Peta a nɔ̂ŋ m̀bwii a tɨtɨ̀ɨ bɨ̀sògyɛ̀ bi baa, bɨ tɨ̂ŋnə̀ yi nɨ bɨ̀tsɛ̂n bi baà. Ŋ̀gǎŋmbɛ̂ àtsaŋ ɨ lɛ ŋkɨ təəntə a tssǔbù'ù, m̀bɛ nɨ̂ ɨ̀dɨ̀gə̀. 
ACT.12.7	Angel M̀mà'àmbi à lɛ ŋwì'ìkə̀ ǹzi ntəə wa ndâtsaŋ, ŋ̀kà'à ɨ ta ghu, ŋ̀ghɨrə ɨ̀dɨ̀gə̀ ɨ fu'ù. Angel wa a tswâ àbɛ̀'ɛ̀ Peta ǹtsɨgɨtə a bɨɨ̀nə̀, a swoŋ ghu mbo mə, “Wàŋsə mbɨ̀ɨ̀nə̂!” Bɨ̀tsɛ̂n bya bɨ fɛɛ̀ŋkə̀ ghu mbo ŋwòkə̀. 
ACT.12.8	Angel wa a swoŋ ghu mbo mə, “Wɛ'ɛ ɨtsə̀'ə̂ jo bo bɨ̀ ǹtâm jô.” Peta a ghɨ̀rə̀ tsi'ì maa ajàŋ mə à swoŋ aà. Angel wa a bû ǹswoŋ ghu mbo mə, “Lɨm akutə̀ yo ya a nu wò ŋ̀ka nyòŋə̀ nàâ.” 
ACT.12.9	Peta a yoŋə̀ yi bo yu fɛ'ɛ̀ wa ndâtsaŋə̀. Kaa Peta à lɛ wa'à zi mə ànnù yìi mə a lɛ sɨ fɛ̀'ɛ̀ aa a lɛ mbə aa tsi'ì ànnù nɨ̂ŋkoŋə̀. À lɛ mbàŋnə̀ ŋ̀ka mɔɔntə bə nɨ mə â lɛ sɨ lɛ nɨ̂ ǹjə̀ə̀ təə təə nlɛ nìi. 
ACT.12.10	Bo yu ghɛɛ̀ ǹtsya akhɨ̀rə̀ bɨ̂sogyɛ̀ bɨ mbɛ̂ ɨ̀dɨ̀gə yi mbìì, ŋ̀kɨ mbu ntsyà yî àyòŋtə̀, m̀bɔŋ ŋghɛɛ fɛ̀'ɛ̀ wa nɨ̂ ǹtsǔbù'u atɨɨ wa yìi mə ɨ lɛ sɨ lìì nɨ mûm àla'a aà. Bo zì mə̂ ǹywe'e ghu, àbà'à ya a ghɛsə̀ ŋ̀ŋa'anə tsi'ì yumbɔŋ a mbo bo, bo tɨgə̀ ǹtsya mfɛ̀'ɛ̀ ŋ̀kuu a mfâŋnə̀ yî mɔ̀'ɔ ntɨgə nsɨgə ŋghɛɛ ghu. Bo yu kà mə̂ aa ntəə wa mfâŋnə̀ ǹsɨgə ŋghɛɛ aa, angel wa a wi'ìkə̀ m̀ma'atə yi.
ACT.12.11	Àtu Peta a wi'ìkə̀ ǹlaa, a zî ànnù yìi mə a ghɨrə yi aa, ǹswoŋ mə, “Tsɨ̂tsɔ̀ŋ mə̀ zi mə à nɨ̂ tsi'ì ànnù nɨ̂ŋkoŋə̀! A too M̀mà'àmbi ntoo angel yì mə tâ à zi ŋkwɛrə gha a mbo Herod, ɨ ghɨrə tâ mə̀ tsuu annù yìi mə baYuda bɨ kà'à nɨ mə bɨ ka ghɨ̀rə̀ a nu mə aa lo yə.”
ACT.12.12	À yə̀ mə̂ laà, ǹtɨgə ŋghɛɛ a nda Mary, ǹdè bɨ̀ Jɔn wa yìi ɨkǔm yi yî mɔ'ɔ lɛ mbə Mark aà. Bə̀ lɛ ŋghotə ghu tsi'ì bî ghà'àtə̀ ǹtswe ghu ǹtsa'atə nɨ̂ Nwî. 
ACT.12.13	À ghɛ̀ɛ̀ mə̂ ghu, ŋ̀kwɛntə ntsǔ abà'à yi abɛɛ, mumàŋgyɛ̀ yìi mə à lɛ sɨ fà'à wa nda, ɨ̀kǔm yi ɨ bə Rhoda aà, a bii, nzì a ŋŋa'a àbà'à yâ. 
ACT.12.14	À zì mə̂ ǹyu'u njì Peta ǹzi, ǹtɨɨ̀ yi ɨ burə̀ ǹnaŋsə nluu nɨ nɨ̀dorə a baŋnə̀ m̀ma'a Peta, kaa wa'a abà'à ya ŋŋa'a mə tâ à kuu, mbu ŋkhə m̀bɨɨ fu a swoŋə a mbo bə̀ bya mə Peta à təə a ntsǔndâ. 
ACT.12.15	Bə̀ bya bɨ yù'ù mə̂ laà, ǹswoŋ ghu mbo mə, “O baanə aà bàànə̀?” La a ku'usə̀ ŋ̀ghaa tsi'ì nɨ̀ tɨ̀ɨ̀ ǹswoŋ mə à nɨ tsi'ì ànnù nɨ̂ŋkoŋə̀. À bù mə̂ ǹswoŋ laà, bo tɨgə̀ ǹswoŋ mə, “À nɨ angel yì.” 
ACT.12.16	Bo lɛ sɨ ghàà laà aa, Peta a bâŋnə̀ ǹtəə wa ntsǔnda ŋkwɛ̀ntə̀. Bo ghɨ̀rə̀ mə̂, ŋ̀ghɛɛ ŋŋa'a abà'à yâ. Bo ŋà'à mə̂ ǹyə yi, ànnù a burə̀ ǹtsya waa! 
ACT.12.17	Peta a kɔ'ɔsə̀ àbô yi ndɨ'ɨ mə tâ bo tsuu kɨ ghàà, ǹtɨgə ntɔ'ɔtə a mbo bo a ajàŋ yìi mə Mmà'àmbi à lɛ ŋghɨ̀rə̀ angel yì a zî m̀fi'i yi wa ndâtsaŋə aà. À tɔ̀'ɔ̀tə̀ mə̂ m̀maŋsə, ǹswoŋ a mbo bo mə, “Nɨ̀ tɨgə nswoŋ a mbo Jɛms bo bɨ̀ a mbo bɨ̀lɨ̂m bì'inə̀.” Ǹtɨgə nlo ŋghɛɛ yi a adɨgə dàŋ.
ACT.12.18	Àbɛ̀ɛ̀ fù'ù mə̂, ɨ̀dɨ̀gə̀ ɨ tɨgə̀ ǹtsa'a tsi'ì tsà'à a tɨtɨ̀ɨ bɨ̀sogyɛ̀ bya, bo tɨgə̀ ŋ̀wa'a nɨ mə a Peta aa a ghɨ̀rə̂ àkə̀ lɛ! 
ACT.12.19	Herod a swoŋ bɨ lɔɔ̀ Peta, ǹlɔɔ kaa wa'à yə̂. A tɨgə̀ ŋ̀ghɨrə bɨ twoŋ bɨ̀sogyɛ̀ bya, a betə waa yî mɔ̀'ɔ yî mɔ̀'ɔ ànnù yìi mə a ghɨrə mə tâ bɨ̀ wa'ǎ Peta bû ǹyə aà; ŋ̀ghɨrə bɨ zwitə̀ waa bɨ tsɨ̀m.
ACT.12.19	Ma yuà ànnù à fɛ̀'ɛ̀ mə̂, Herod a lô a Yudea ǹsɨgə ŋghɛɛ a Kaisaria ǹtswe ghu.
ACT.12.20	Ǹtɔ̀ŋ Herod ɨ lɛ sɨ naŋsə nlwi nɨ a nu baTyre bo bɨ̀ baSidon, bo tɨgə̀ ǹghotə waa ŋ̀ghɛɛ a nyə yu. Bɨ̀ ghɛ̀ɛ̀ mə̂, m̀foo yə mə bo lətə Blastus yìi mə à lɛ mbə ŋ̀gàŋafà'à yî ŋ̀wè a mbo Herod, ǹlentə nɨ̂ ǹtɔ'ɔ aa, ŋghɨrə mə tâ à kwɛtə waa. Bo ghɨ̀rə̀ mə̂ laà, ǹtɨgə ŋghɛɛ a mbɛ̀ɛ Herod mə tâ à ghɨrə tâ bo bo tswe nɨ̂ m̀bɔɔnə, ǹloŋ mə mɨ̀jɨ̂ myaa mɨ lɛ sɨ lò aa a ala'a mfɔ̀ Herod aà.
ACT.12.21	Bɨ lɛ ŋkà'a njwi yì mɔ'ɔ Herod a wɛ'ɛ ɨ̀tsə̀'ə̀ nɨfɔ̂ ji, ŋ̀kɔ'ɔ ŋŋaŋnə̀ a abə̀rə yu, ŋ̀ghaa a mbo bə̀ byâ. 
ACT.12.22	À ghàà mə aa, bɨ tɨgə̀ m̀bwitə nɨ̂ yi, ǹtɔŋnə nswoŋ nɨ mə, “Kaa à sɨ̌ njì ŋù yulà bə̂, à nɨ̂ ǹjì nwì!” 
ACT.12.23	Angel Nwìŋgɔ̀ŋ à lɛ mburə ŋghɛnsə nzwitə Herod ŋgaa yî m̀fùùrə̀ nloŋ mə kaa à lɛ wa'à Nwî gha'asə̀ aà. Ɨ̀ŋɔ̀ŋnə̀ ɨ kuu ghu nu, ŋ̀kurə yi, a tɨgə̀ ŋ̀kwo.
ACT.12.24	Ànnù Nwî a lɛ ŋghɛ̀ɛ̀ nɨ̂ m̀bìì ǹsɛɛnə, bə̀ bì ghà'àtə bɨ biì Nwî.
ACT.12.25	Barnabas bo Saul bɨ lɛ mmàŋsə ɨfà'â waa yìi mə bɨ lɛ ntoo waa mə bɨ̀ zi mfa'a aa, ǹtɨgə nlo Yerusalem ŋghɛɛ waa. Bo kà mə̂ aa ŋghɛɛ aa, nlɔ̀gə̀ Jɔn Mark bo bo ghɛɛ̀.
ACT.13.1	Maa noò a nɨ̂ ŋ̀ghotə a Antiokia, ŋ̀gǎŋntoo Nwì bo bɨ̀ ŋ̀gǎŋndɨ̀'ɨ̀ ànnù Nwî jî mɔ'ɔ ɨ lɛ ntswe ghu: Barnabas, Simeon yìi mə bɨ lɛ sɨ twoŋ nii nɨ nîŋgà aa, Lucius yìi mə à lɛ mbə ŋû Cyrene aa, Manaen mə lɛ ŋkwi bo Herod yìi mə à lɛ mbə Gûmnàà aa, nɨ̀ Saul. 
ACT.13.2	Maa noò bo lɛ sɨ gha'asə nɨ̂ Nwî ŋ̀kɨɨ ntswe tɨ jɨ̂, Àzwì Nwî a swoŋ a mbo bo mə, “Nɨ̀ tsɔ'ɔ Barnabas bo Saul mfa a mbo mə̀ a mfà'â àfà'à yìi mə mə twoŋə waa mə tâ bo ghɛɛ mfà'à aà. 
ACT.13.3	Maa ajàŋ bo tɨgə̀ ǹtswe tɨ jɨ, ǹtsà'àtə̀ Nwî, ǹnɔŋsə mbô myaa a atu bo, ǹtɨgə ntoo waa
ACT.13.4	Àzwì Nwî a tòò mə̂ waa laa, Barnabas bo Saul sɨgə ŋghɛ̀ɛ̀ a Seleucia ǹtɨgə ŋkuu abaŋ ghu ŋghɛɛ a kɨ̂ŋ ŋ̀kì a Cyprus. 
ACT.13.5	Bo ghɛ̀ɛ̀ mə̂ ŋ̀ku'u a Salamis aa, ǹswoŋ nɨghàà nɨ Nwî ghu a mûm ǹdâŋghotə̂ baIsrael. Bo lɛ nlɔ̀gə̀ Jɔn Mark mə tâ à ka ŋkwɛtə waa.
ACT.13.6	Bɨ dàŋsə̀ mə̂ kɨ̂ŋ ŋ̀kì wa ŋ̀ghɛ̀ɛ̀ ǹywe'e a Paphos, ǹtsi'i ŋù majìkə̀ yî mɔ'ɔ mə ɨ̀kǔm yi ɨ lɛ mbə Bar-Jesus, Bar-Jesus ma ghû à lɛ mbə ŋû baYuda yìi mə à lɛ mbə ntoònwî m̀bwe'esə̀ aà. 
ACT.13.7	À lɛ mbə nsûkà'a Gûmnàà yìi mə ɨ̀kǔm yi ɨ lɛ mbə Sergius Paulus aà, Gumnàà ma ghû à lɛ mburə mbə tsi'ì ŋù mɨ̀tsyɛ̀. À lɛ ntwoŋ Barnabas bo Saul mə tâ bo zi nyə yi, ǹloŋ mə à lɛ sɨ lɔ̀ɔ nyu'u nɨ̀ghàà nɨ Nwî aà. 
ACT.13.8	Lâ Elymas, ŋù ŋ̀ghɨrə majìkə̀ wa (ǹloŋ mə à nɨ̂ ǹji'ì ɨ̀kǔm yi nɨ nɨ̀ghàà nɨ Grikia aà) a tuu, ǹlɔ̀ɔ̀ nɨ mə tâ Gumnaa wa tâ tsuu ànnù yìi mə Saul bo Barnabas lɛ nzì nɨ yuu aa bii. 
ACT.13.9	Lâ Saul yìi mə bɨ kɨɨ ntwoŋ nìi nɨ Paul aa, a luu nɨ̀ Àzwì Nwî, ǹtɛ'ɛ nɨli'ì ni a nu ŋû majìkə̀ wa 
ACT.13.10	ǹswoŋ mə, “Mu Devil ghulà! Ò nɨ ŋùkɨ̀bàà ɨ̀nnù tsɨ̀m jìi mə ɨ tsinə aà. Ò luu nɨ̀ ɨ̀bəŋ mbwe'esə̀ tsɨ̀m nɨ̂ àbɨ̀'ɨntɨɨ̀, ǹlɔɔ nɨ̂ ŋ̀ka mbəŋkə ànnù nɨ̂ŋkoŋ Mmà'àmbi a nɨ àbaŋnənnù! Kaa mbə ò wa'à kɛntə aa ɛ? 
ACT.13.11	Tsɨtsɔ̀ŋ, ǹdɔɔ nwì ɨ̀ ka kuu a atu wò; ò ka fə̀'ə, kaa wa'à nɨ̂nòò bû ŋ̀ka nyə nɨ nòò yî mɔ̀'ɔ̂.” À ghɛ̀sə̀ mə̂ ǹswoŋ laà ŋ̀ghəə yu kɨ màŋsə̀, àfə̀'ə̀ a kuu ghu mi'i, a tɨgə̀ m̀mɔɔrə nɨ̂ ɨ̀dɨ̀gə̀ ǹlɔɔ nɨ̂ ŋû mə tâ à tswa abo yi ǹtɨgə ntsyasə. 
ACT.13.12	Gûmnàà wa à yə̀ mə̂ ànnù yìi mə a lɛ mfɛ̀'ɛ̀ aa, ǹnɨŋtɨɨ̀ yi a nu Kristo ǹloŋ mə à lɛ nyɛrə si'i si'i a nɨ̂ ànnù yìi mə Paul à lɛ ndɨ̀'ɨ̀ ǹloŋə Mmà'àmbi aà.
ACT.13.13	Paul bo bɨ̀ ŋ̀gàŋakòrə̂ ji bo bû ŋ̀kuu abaŋ ŋghɛɛ a Perga, yìi mə à lɛ mbə mûm àla'a yì ŋwè a Pamphilia aà. Bo kùù mə̂ ghu aa, Jɔn Mark a ma'àtə̀ waa ghu mbu mbɨ̀ɨ̀ fu a Yerusalem. 
ACT.13.14	Bo lô a Perga ǹtɨgə ŋghɛɛ nɨ̂ m̀bìì ŋ̀ghɛɛ ŋkuu a Perga, a ala'a Pisidia. À bə̀ mə a ǹjwîŋgɔ̀ŋ àla'a aa, bo ghɛɛ̀ ŋ̀kuu a ndâŋghòtə baIsrael, ǹtswe a nsyɛ̂. 
ACT.13.15	Bɨ twòŋ mə ndɨ'ɨ Moses bo bɨ̀ ŋ̀ŋwà'ànə ntoonwî, ɨtu ndâŋghotə ya ɨ toò ŋ̀kɨ̀ɨ̀ a mbo bo: “Bɨ̀lɨ̂m bi'i, bì'i lɔ̀ɔ mə tâ nɨ̀ ghaa a mbo bə̀ bû, mə mbə nɨ̀ tswe nɨ̂ ǹdɨ'ɨtə̀ yìi mə mbə ɨ kwɛtə̀ waa.” 
ACT.13.16	Paul a bɨɨ̀nə̀ ǹtəə a ndəŋ, ŋ̀ŋɛntə mbô mi, ntsɨmsə nda, ǹlɔ̀gɨ̀nə̀ ŋ̀ka ŋghaa, ǹswoŋ mə: “Bɨ̀lɨ̂m ba baIsrael nɨ bù bìi mə nɨ bɔ'ɔ nɨ̂ Nwì aa nɨ̂ Nwî aa, nɨ̀ yu'utə. 
ACT.13.17	Nwìŋgɔ̀ŋ baIsrael à lɛ ntsɔ'ɔ bɨ̂tà bɨ bɨ̂taà bi'inə̀, ŋ̀ghɨrə bo bə ŋ̀gwɛ̀'ɛ̀ àla'a yì wè wa noò mə bo lɛ ntswe a ala'a Egypto tsi'ì tsǒ bɨ̀gɨ̀ɨ̀ aà. Nwìŋgɔ̀ŋ à lɛ mfi'isə waa a ala'a Egypto nɨ mɨ̀dà'à mi mya mì wè. 
ACT.13.18	ǹtswa ntɨɨ̀ yi a nu bo a njɨ̌m ɨ̀lòò mɨghum mi nɨkwà a nta'a mɨwɛ̀ɛ̀ mɨ wɛ̀ɛ̀. 
ACT.13.19	À lɛ mbwɛsə ɨtoo ji sàmbaa a ala'a Kanahan, ǹtɨgə mfa nsyɛ̂ ɨ̀too mà jya a mbo baIsrael. 
ACT.13.20	Bo tswê ghu tsǒ ɨ̀lòô ŋ̀khɨ̀ ji nɨkwà nɨ mɨ̀ghum mi ntaà. À tɨ̀ mə tɨ bə a njɨ̀m a fa bɨ̀sa'a bɨ ala'a a mbo bo ŋ̀kɔ'ɔ nywe'e a noò ŋ̀gàŋtoò Nwì Samuel. 
ACT.13.21	Ma mùu noò bo lɛ mbetə Nwî mə tâ à fa mfɔ̀ a mbo bo aa, a tɨgə̀ m̀fa Saul yìi mə à lɛ mbə mu Kish, ǹlo a ŋgwɛ̀'ɛ Benjamin aa, mə tâ à bə mfɔ̀ wàà nɨ̂ ɨ̀lòò mɨghum mi nɨkwà. 
ACT.13.22	Nwì à lɛɛ̀ mfi'i yi aa, ntɨgə ŋghɨrə David nɨ̂ m̀fɔ̀. Yuà ànnù à nɨ ànnù yìi mə Nwì yumbɔŋ à lɛ nswoŋ nloŋ ŋgaa yì aà: ‘Mə̀ lii nyə mə David mu Jesse à nɨ yu wa yìi mə ǹtɨɨ̀ gha ɨ dorɨtə ghu nu aà, m̀bə ŋû yìi mə à ka ghɨ̀rə ɨnnù tsɨ̀m jìi mə mə lɔ̀ɔ̀ aà.’
ACT.13.23	À lɛ ntɨgə mbə Yesu yìi mə à lɛ mfɛ̀'ɛ a ŋgwɛ̀'ɛ David aa, mə Nwì à lɛ ŋghɨ̀rə̀ a tɨgə̀ mbə Ŋgàŋnywèènsə baIsrael, a ajàŋ yìi mə a lɛɛ̀ m̀foo ŋkà'à aà. 
ACT.13.24	M̀bɔŋ tâ Yesu à ka nlɔgɨnə ɨfà'â yi, lɛ boŋ Jɔn à kà mə̂ aa nswoŋ nɨ a mbo baIsrael bɨtsɨ̀m mə, tâ bo bəŋkə m̀ma'atə ɨnnù jî bɨ̂ jyaa ŋkwɛrə ŋkì. 
ACT.13.25	Nòò yìi mə Jɔn à lɛ ŋka maŋsə ɨfà'â yi aa, ǹswoŋ a mbo bo mə, ‘Nɨ̀ mɔ̀ɔ̀ntə mə mə̀ nɨ wò ɛ? Kaa mə̀ sɨ̀ yu wa mə nɨ yu'utə aa bə̂. Lâ, yə̂ nɨ̀! Yu wa mə a yòŋə a njɨ̌m mə̀ aa, kaa mə̀ sɨ̀ ku'ùnə̀ ajàŋ yìi mə mbə mə̀ fɛɛ̀ mɨ̀kɨ̀rə mɨ ntam jìi ɨ tswe ghu mɨkòrə̀ aà.’
ACT.13.26	“Bɨ̀lɨ̂m ba baIsrael, bɔɔ bɨ ŋgwɛ̀'ɛ̀ Abraham nɨ bù bə̀ bìi mə nɨ bɔ'ɔ nɨ̂ Nwî aà, ǹtoo mà yû yìi mə ɨ̀ nɨ yî ǹywèènsə bə̀ aa, ɨ̀ zì mə a mbo bì'inə̀ tsɨ̂tsɔ̀ŋ. 
ACT.13.27	Ǹloŋ mə bə̀ bìi mə bɨ lɛ ntswe a Yerusalem aa, nɨ bɨ̀tsyàsə̂ byaa kaa bɨ lɛ wa'à zi mə à nɨ ŋù ǹywèènsə bə̀; kaa wa'à kɨ̀ɨ̀ ǹyu'u nɨ̂ ànnù yìi mə nɨghàà nɨ ŋgǎŋntoonwì nìi mə bɨ lɛ sɨ twoŋ a njwiŋgɔ̌ŋ tsɨ̀m nɨ swoŋə̀ ǹloŋ ŋgaa yì aa yu'ù. Bɨ lɛ ŋghɨ̀rə̀ nɨghàà nɨ ŋgǎŋntoo nwî nɨ fɛ'ɛ̀ boontə nyoŋə ajàŋ yìi mə bɨ lɛ nzwitə yi aà. 
ACT.13.28	Ka mə bɨ lɛ wa'a annù tsu yə yìi mə Yɛɛsâ à lɛ fànsə̀ mə mbə bɨ zwitə̀ yi aa, bɨ lɛ nswoŋ a mbo Pilato mə tâ à ghɨrə tâ bɨ̀ zwitə yi. 
ACT.13.29	Bɨ màŋsə̀ mə a ghɨ̀rə ɨ̀nnù tsɨ̀m jìi mə àŋwà'ànə̀ Nwî a lɛ nswoŋ nloŋ ŋgaa yì aa, bɨ sɨgɨsə̀ yi wa ati bàŋnə̀ bàŋnə̀ ŋ̀ghɛɛ nlə̀ə̀ yi nɨsyɛ̀. 
ACT.13.30	Lâ Nwì a yweensə̀ yi nɨ nɨ̀wô; 
ACT.13.31	ǹjwi jì ghà'àtə̀ jìi mə ɨ lɛ sɨ tɨgə nyoŋə aa, a dɨ'ɨ̀ ɨ̀bɨ̀ɨ nû yi a mbo bə̀ bìi mə bo bo lɛ nlǒ a Galilea ŋ̀kɔ'ɔ a Yeruselem aa, bìi mə bo tɨgə mbə bɨ̂yəfə̂ bi a mbo bə̀ bɨ̀ tsɨ̀m aà. 
ACT.13.32	Bì'i zi aa nɨ̀ ǹtoo yì ǹsɨgɨ̀nə̀ ma yû a mbo bù: ànnù ya mə Nwì à lɛ ŋkà'à mə yu ka ghɨ̀rə̀ a mbo bɨ̀tà bɨ bɨ̂taà bi'inə̀ aa, 
ACT.13.33	à ghɨ̀rə̀ mə a mbo bì'inə̀ bìi mə bì'inə̀ nɨ bɔɔ̀ byaa a njɨ̀mə àjàŋ yìi mə à ywèènsə Yesu, a bû ǹtswe ntɨ̀ɨ̀ aà. A ajàŋ yìi mə bɨ ŋwa'anə nɨ̂ àŋwà'ànə̀ bɨ̂Psalm bi baa, mə,
ACT.13.33	‘Ò nɨ mû ghà,
ACT.13.33	sìi mə̀ tɨgə taà ghò’
ACT.13.34	Yuà a kɨ̂ m̀bə annù yìi mə Nwì à lɛ nswoŋ nloŋ ajàŋ mə yu ka yǐ yweensə yi nɨ nɨ̀wô, tâ à wa'à a mum nɨ̀syɛ̀ bwɛ̂ aà:
ACT.13.34	Ma ka fa mbɔɔnə ya yìi mə ɨ̀ nɨ̂ yà m̀bə yî ànnù nɨ̂ŋkoŋ yìi mə mə̀ lɛ ŋkà'à a mbo David aa, a mbo wò.’
ACT.13.35	Tsi'ì ànnù nɨ̂ŋkoŋ a ajàŋ yìi mə à kɨ nswoŋ a nɨ̂ àdɨ̀gə aŋwà'ànə̀ yî mɔ'ɔ aa mə,
ACT.13.35	‘kaa ò ka wa'à mà'àtə̀ tâ ŋ̀gàŋàfà'â ghò, yu wa yìi mə à làa màŋsə̀ aa, tâ à bwɛ nɨsyɛ̀.’
ACT.13.36	Ǹloŋ mə David à lɛ ŋghɨ̀rə annù yìi mə Nwì a lɔ̀ɔ̀ aa, a nɨ yìi ŋgù'ù, aa ntɨgə ŋkwo, bɨ twiŋə̀ yi bo bɨ̀ bɨ̀taà bi, ɨ̀bɨ̀ɨ nû yi ɨ bwɛ̂ nɨsyɛ̀. 
ACT.13.37	Lâ yu wa yìi mə Nwì à lɛ nyweensə nɨ nɨ̀wo aa kaa à lɛ wa'ǎ a nɨsyɛ̀ bwɛ̂.
ACT.13.38	Bì'i lɔ̀ɔ̀ mə tâ nɨ̀ zi mbâ bɨlɨ̂m ba baIsrael, mə bì'ì tsya aa a njɨ̌m Yesu ma ghû ǹzi a nswoŋ ànnù a mbo bù ǹloŋ ànnǔ lì'ìnə ɨfansə ɨnnù; 
ACT.13.39	Ǹlɔɔ nɨ mə nɨ̀ zi mə ŋù tsɨ̀m yìi mə à nɨ̌ŋ ntɨɨ̀ yi ghu nu aa, ɨ̀nnù tsɨ̀m jìi mə à fànsə a ǹyòŋə nɨ nɔ̀ŋsə̀ Moses aa, kaa ɨ ka wa'à yi bǔ ntswa. 
ACT.13.40	Nɨ̀ tsyɛsə lâ m̀bɨ̀'ɨ̀ ɨ̀nnù jìi mə ǹtoonwî ɨ lɛ nswoŋ aa, ɨ tswâ ghuu;
ACT.13.41	Yə̂ nɨ̀, là'à bu bìi mə nɨ tsa'a nɨ̂ nɨ̀ghàà nɨ Nwî ŋ̀wyɛ aa, nɨ̀ ka ntsɨŋə ntsɨŋə ŋhɛɛ ŋkwo!
ACT.13.41	Ǹloŋ mə ànnù yìi mə mə ghɨ̀rə a nsi bù sii aa,
ACT.13.41	à nɨ ànnù yìi mə kaa nɨ̀ ka yǐ wa'à biì, ka mə ŋù tɛ'ɛ ntɔ'ɔtə tɔ'ɔtə a mbo bù!’”
ACT.13.42	Nòò yìi mə Paul bo Barnabas lɛ màŋsə̀ ŋ̀ka mfɛ'ɛ wa ndâŋghòtə aa, bə̀ bya bɨ swoŋ a mbo bo mə tâ bo bu mbɨ̀ɨ̀ a njwîŋgɔ̀ŋ yìi mə ɨ bù ǹzi aa, ta bǔ swoŋ ɨnnù ma jû jî ghà'àtə̀ a mbo bo. 
ACT.13.43	Bɨ kà mə̂ aa nsɛɛnə wa ndâŋghòtə, baYuda bî ghà'àtə̀ bo bɨ̀ bə̀ bɨ ɨtoo dàŋ bìi mə bɨ lɛ mbii annù Nwì baYuda aa, bɨ yoŋə̌ Paul bo Barnabas. Bo tɨgə̀ ŋ̀ghaa a mbo bo ndɨ'ɨtə waa mə tâ bo ghɛɛ nɨ̂ m̀bìì a mûm ɨ̀bɔ̀ŋ Nwî.
ACT.13.44	Bə̀ bɨ̀ tsɨ̀m bìi mə bɨ lɛ ntswe wa a mûm àla'a aa, bɨ lɛ nzì a nyu'u nɨ̀ghàà nɨ Nwî a nɨ̂ ǹjwîŋgɔ̀ŋ yìi mə ɨ̀ lɛ nyòŋtə̀ aà. 
ACT.13.45	Nòò yìi mə baYuda lɛ nyə nnɔ̀ɔ̀ bə̂ wa aa, bɨ lɛ nluu nɨ̂ àghə̀'ə̀nə̀; ǹlɔgɨnə ntɨgə nlɨgɨtə nɨ̂ ànnù yìi mə Paul à lɛ sɨ swoŋ aa, ŋ̀kɨɨ mbəgɨtə nɨ̂ yi. 
ACT.13.46	Lâ Paul nɨ Barnabas bâŋnə̀ m̀bu ŋghaa bə nɨ̀ mɨ̀tɨ̀ɨ̀ nɨ̂ àtàŋəntɨɨ nswoŋ mə “A lɛ ŋkù'ùnə̀ mə tâ nɨ̀ghàà nɨ Nwî nɨ̀ foo nzì a mbo bù. Lâ àjàŋ yìi mə nɨ̀ tuu ŋ̀kɨ lentə mə kaa nɨ̀ sɨ̀ ku'ùnə̀ a njɨ ɨ̀lòŋ yìi mə ɨ tswe nɨ̂ŋkoŋ aa, bì'ì ka mà'àtə̀ ghuu tɨgə ghɛ̀ɛ̀ tsɨ̂tsɔ̀ŋ a mbô bɨ̀tɨ̀zî Nwî. 
ACT.13.47	Ǹloŋ mə à nɨ ǹdɨ'ɨ yìi mə M̀mà'àmbî à lɛ mfa a mbo bì'ì aà, mə:
ACT.13.47	‘Mə̀ ghɨ̀rə ghuu mə tâ nɨ̀ bə ŋkà'à a mbo bɨ̀tɨ̀zî Nwî,
ACT.13.47	ɨ tɨgə ghɨ̀rə̀ nɨ mə tâ bə̀ bɨ̀tsɨ̀m bɨ̀ yweenə ŋghɛɛ nywe'e a nlwì'î m̀bî.’”
ACT.13.48	Nòò yìi mə bɨ̀tɨ̀zî Nwî bɨ lɛ nyu'u ma mùu ajàŋ aa, ǹdorə tsi'ǐ mbə̂ ànnù, ŋ̀gha'asə Mma'ambi nloŋ nɨghàâ ni ma nû. Bə̀ bìi mə Nwì à lɛɛ̀ m̀foo ntsɔ'ɔ waa mə tâ bɨ̀ yi njɨ ɨlòŋ yìi mə ɨ lwi'i nɨ̀ŋkoŋ aa, bɨ nɨŋ mɨ̀ntɨɨ̀ myaa a nu Kristo. 
ACT.13.49	Nɨ̀ghàà nɨ Mma'ambi nɨ sɛɛ̀nə̀ ŋ̀ghɛɛ ɨdɨgə tsɨ̀m maa m̀bù'ù.
ACT.13.50	Lâ baYuda ghɛɛ nswugɨtə bɨtà bɨ ala'a bɨ baYuda bo bɨ bàŋgyɛ̀ bî wè bìi mə bɨ lɛ bɔ'ɔ nɨ̂ Nwî aà. Bo lɔgɨ̀nə̀ ǹtɨgə ntsɔ'ɔ nɨ̂ àkòrə Paul bo Barnabas, m̀furə waa a mûm àla'a bo. 
ACT.13.51	Bo tɨgə̀ ǹyɛtə nsyɛ̂ a mɨkòrə bo, a ndɨ'ɨ mə a fùrə bo furə waa, ǹtɨgə ŋghɛɛ waa a Yikonium. 
ACT.13.52	Lâ ŋ̀gǎŋyəgə̂nnù Yesu jìi mə bɨ lɛ ntswe a Antioch aa, ɨ lɛ nluu nɨ nɨ̀dorə bo Àzwì Nwî.
ACT.14.1	Bo lɛ ŋghɛ̀ɛ̀ nɨ̂ m̀bìì tsi'ì maa ajàŋ a ala'a Iconium. Paul bo Barnabas bo ghɛɛ̀ ŋ̀kuu a ndâŋghotə baIsrael ŋ̀ghaa nɨ mânjì yìi mə bə̀ bì ghà'àtə̀, baYuda bo bɨ̀ baGrikia, bɨ lɛ mbii annù Nwî. 
ACT.14.2	Lâ baYuda bìi mə bɨ lɛ wa'à waa bii aa, bɨ lɛ ntotə bɨ̂tɨ̀zî Nwî bya, mbɨsə mɨ̂ntɨɨ̀ myaa a nu bɔɔ bɨ Kristo. 
ACT.14.3	Ŋ̀gǎŋntoo Kristo jya lɛ ntswe ghu a nɨ nòò yî ǹsyà, ǹswoŋə nɨ nɨ̀ghàà nɨ Mmà'àmbi nɨ̂ àtàŋə ntɨɨ̀. M̀mà'àmbi a dɨ'ɨ̀ nɨ̂ ǹsi mə ǹtoò yì yî ǹsɨgɨ̀nə̀ ya mə bɨ lɛ sɨ swoŋ nloŋ ɨbɔ̀ŋ yi aa, à nɨ̂ ànnù nɨ̂ŋkoŋə̀. M̀fa mɨda'a a mbo bo mə tâ bo ka ŋghɨrə ɨlensə ɨnnù bo bɨ̀ ɨ̀nnǔtsyâmbô. 
ACT.14.4	Bə̀ bìi mə bɨ lɛ ntswe maa njɔ̀'ɔ̀ àla'a aa, bɨ lɛ nyàtə̀ m̀bɛ̀ɛ̀ baa, bì mɔ'ɔ biì ànnù yìi mə baYuda lɛ sɨ swoŋ aa, bi mɔ'ɔ bɨ kɨ̂ŋ mbii ànnù yìi mə ŋgǎŋntoo Kristo jya ɨ lɛ sɨ swoŋ aà. 
ACT.14.5	Bɨ̀tɨ̀zînwî bî mɔ'ɔ nɨ baYuda bo bɨ̀ bɨ̀lɨɨ̀ byaa bɨ taŋ mɨnàŋ mə bɨ dɨ̌ ŋgɨ'ɨ a nu bo, ɨ tumtə waa nɨ̂ ŋ̀gɔ̀'ɔ̀. 
ACT.14.6	Bo yu'u ntɨgə mfɛ'ɛ ŋkhə̀ ŋghɛɛ waa a ɨla'a Lystra bo Derbe, jìi mə ɨ lɛ ntswe a Lycaonian aa, bo bɨ nɨ̂ ɨ̀too jìi mə ɨ lɛ ntswe maa mbɨ̂ àdɨ̀gə̀ aa, 
ACT.14.7	ǹtɨgə nswoŋə nɨ̂ ǹtoo yì ǹsɨgɨ̀nə̀ ya ghu.
ACT.14.8	Ŋùmbâŋnə̀ yî mɔ'ɔ à lɛ ntswe a ala'a Lystra yìi mə à lɛ mbwenkə ǹlɔgɨnə a noò yìi mə bɨ lɛ njwe yi ghu aa, kaa a lɛɛ̀ wa'à bùrə̀ ǹtəə təə. 
ACT.14.9	À lɛ ntswe ghu nnaŋsə nyu'utə nɨ nɨ̀ghàà nìi mə Paul à lɛ sɨ swoŋ aà. Paul à lɛ nyə mə à nɨ̌ŋ ntɨɨ̀ yi ghu, ŋ̀kɨ ntswe nɨ̂ àbìintɨɨ mə mbə bɨ tsu'ù yi. Paul à yə̀ mə̂ laa, ǹtɨgə ntɛ'ɛ mi'ì mi ghu nû. 
ACT.14.10	Ǹtɔŋnə nswoŋ ghu mbo mə, “Bɨ̀ɨ̀nə ntsinə ntəə nɨ mɨ̀kòrə̂ mô.” Ŋùmbâŋnə̀ wa a lɨ mbɨ̀ɨ̀nə̀, ǹtɨgə ŋghantə. 
ACT.14.11	Àjàŋə nnɔ̀ɔ̀ bə̀ wa ɨ lɛ nyə ànnù ya mə Paul à lɛ ŋghɨ̀rə̀ aa, bo lɛ nlɔ̀gɨ̀nə̀ ǹtɨgə ntɔŋnə nɨ nɨ̀ghàà nɨ Lyacaonian nyaa nya nswoŋə nɨ mə, “Bɨ̀nwì bə̀ŋkə̀ mə̂ waa ntɨgə mbə tsǒ bə̀, ǹsɨgə ntɨgə ntswe a tɨtɨ̀ɨ bi'inə̀.” 
ACT.14.12	Bo fâ ɨ̀kǔm Barnabas mə à nɨ Zeus, ŋ̀kɨ ntɨgə ntwoŋ Paul nɨ Hermes, ǹloŋ mə à lɛ mbə yu yìi mə à lɛ mbə ndɨɨ wàà, ŋ̀ghaa nɨ tsùsə̀ àtû wàà laa. 
ACT.14.13	Ŋ̀gàŋmà'anwì Zeus wa yìi mə ǹdâmà'a yì ɨ̀ lɛ ŋghɛ̀sə̀ ǹtswe tsi'ì wa mbɛ̀ɛ̀ àla'a aa, à lɛ nzì nɨ̂ m̀bɔ̀ŋ bo bɨ̀ nɨ̀kya nɨ bɨ̂flawa, ǹloŋ mə bo bɨ̀ nnɔ̀ɔ̀ bə̂ wa bɨ lɛ lɔ̀ɔ̀ mə bo ma'a ŋgǎŋntoo Kristo jya tsi'ì tsǒ Nwì. 
ACT.14.14	Lâ ŋ̀gǎŋntoo Kristo jya, Barnabas bo Paul, bɨ yù'ù mə ànnù ya mə bɨ lɛ sɨ lɔ̀ɔ̀ a ŋghɨ̀rə̀ aa, ǹsatə ɨtsə̀'ə̀ jyaa, ŋ̀khə ŋkuu ntəə wa tɨtɨ̀ɨ nnɔ̀ɔ̀ bə̂ wa, ŋ̀ŋɛntə njì yàà m̀betə waa mə, 
ACT.14.15	“Nɨ̌ ghɨ̀rə yulà ànnù aa a ya ɛ? Bì'ì kɨ mbə aa tsi'ì bàmɨsɔ̀ŋə̀ tso bù. Bì'ì zi faà aa a ŋkɛ̀'ɛ̀nə ǹtoo yì sɨgɨ̀nə̀ a mbo bù, mə tâ nɨ̀ bəŋkə ghuu, m̀ma'atə njoo adàŋà àdàŋà ǹzi a mbo M̀mà'àmbi yìi mə à tswe ntɨ̀ɨ̀ aà. À nɨ yu yìi mə à lɛ nnaŋsə aburə nɨ̂ ǹsyɛ, nɨ̂ ŋ̀kì mɨyaa, bo bɨ̀ ŋ̀gɔ̀ŋ ǹjoò tsɨ̀m jìi mə ɨ tswe ghu aà. 
ACT.14.16	À lɛ mbə mbìì aa, a ma'àtə̀ bə̀ bɨ ɨtoo bɨ̀ tsɨ̀m mə tâ ŋù à ka ŋghɛɛ nɨ̂ yìi mânjì, ŋù à ka ŋghɛɛ nɨ̂ yì. 
ACT.14.17	Lâ, a dɨ'ɨ̀ nɨ̂ àlèsə̀ mə yu tswe ghu ŋgɔ̀ŋ bɨ̀nòò bɨ̀ tsɨ̀m, ǹyoŋə a njɨ̌m ɨ̀nnù jî sɨgə̀nə̀ jìi mə a ghɨ̀rə̀ aà. A too nɨ̂ m̀bə̀ŋ a mbo bù, ɨ lô a aburə nsɨgə ntsu nɨ̂ mɨ̀jɨ̂ muu nɨ nòò yìi mə à kù'ùnə aà. A fa nɨ mɨ̀jɨ a mbo bù ŋ̀kɨɨ nlwensə nɨ mɨ̀ntɨɨ̀ muu nɨ nɨ̀dorə̀.” 
ACT.14.18	Ka mə bo lɛ nswoŋ laa, a lɛ ntsyànə̀ a mbô ŋ̀gǎŋntoo Kristo jya a ŋkɨŋə mə tâ bɨ̀ tsuu waa mà'à tsǒ Nwì. 
ACT.14.19	BaYuda bi mɔ'ɔ bɨ lɛ nlò a Antioch yìi mə à lɛ ntswe a Pisidia aa, bo bɨ̀ a Iconium, nzi mbəŋkə atu bə̂ bya bɨ biì ǹjɨ̀m yàà, ǹtɨgə ntumtə Paul nɨ̂ ŋ̀gɔ̀'ɔ̀, ǹswuŋə yi mfɛ'ɛ nɨ ghu a mûm àla'a ŋwa'atə mə à kwò mə̂. 
ACT.14.20	Nòò yìi mə bɔɔ bɨ Kristo bɨ lɛ nzì ntswe ghu mbɛ̀ɛ̀ ŋ̀karɨsə aa, a bɨɨ̀nə̀ m̀bu ŋkuu ŋghɛɛ fu a mûm àla'à. Àbɛ̀ɛ̀ a fù'ù mə yu nɨ Barnabas bo ghɛ̀ɛ a ala'a Derbe.
ACT.14.21	Paul nɨ Barnabas bo lɛ nswoŋ ntoo yì sɨgɨ̀nə̀ ya a ala'a Derbe, ŋ̀ghɨrə ŋgǎŋyəgənnù Yesu jî ghà'àtə̀ ghu. Ǹtɨgə nlo ghu mbu bɨ̀ɨ̀ a Lystra bo bɨ Iconium nɨ Antioch yìi mə à lɛ ntswe a Pisidia aà. 
ACT.14.22	Bo lɛ nnɨŋ mɨtɨ̀ɨ̀ a nu bɔɔ bɨ Kristo bìi mə bɨ lɛ ntswe ghu aa, ǹdɨɨntə waa mə tâ bo tswa abìintɨɨ̀ yaa tsi'ì ànnùnɨ̂ŋkoŋə̀. “A ku'unə mə tâ bì'ì tsya a mûm ŋ̀gɨ'ɨ yì ŋghà'àtə̀ m̀bɔŋ ŋkuuu a mûm ànnù nɨfɔ̀ Nwî.” 
ACT.14.23	Bo yi ŋghɛ̀ɛ̀ nɨ yulà ŋ̀ghòtə bɨ tsɔ'ɔtə̀ bɨ̀lɨɨ bɨ ndânwì ghu, ǹsi'isə ɨbɨɨ nû waa tɨ jɨ, ǹtsa'atə Nwî, ǹnɨŋə waa a mbô M̀mà'àmbi yìi mə bo lɛ ntswe nɨ̂ ǹnɨŋ mɨ̀ntɨɨ̀ myaa ghu nu aà. 
ACT.14.24	Bo tsyà mə a ala'a Pisidia mmaŋsə, ǹtɨgə ŋkuu a Pamphilia. 
ACT.14.25	Ma mùu ala'a, bo swoŋ ntoo yì nsɨgɨ̀nə̀ ya a ala'a Perga, ǹtɨgə nlo ŋghɛ̀ɛ̀ a ala'a Attalia. 
ACT.14.26	Bo lò mə̂ ghu ntɨgə ŋkuu a abaŋə ŋkì, m̀bu mbɨ̀ɨ̀ ŋ̀ghɛɛ fu a Antioch, wa adɨgə mə bɨ lɛ ntɛ'ɛ ntsɔ'ɔ waa ghu, ntsa'atə Nwî a atu bo mə tâ à kwɛtə waa a nɨ̂ ɨ̀fà'à yìi bɨ lɛ ŋghɛ̀ɛ̀ mfa'a aà. 
ACT.14.27	Bo zì mə̂ ǹywe'e a Antioch aa, ŋ̀ghotə bandânwì bɨ tsɨ̀m, ŋ̀kɛ'ɛnə ŋgɔ̀ŋ ɨ̀nnǔ tsɨ̀m jìi mə Nwìŋgɔ̀ŋ à lɛ ŋghɨ̀rə a nu bo aa, bo bɨ̀ àjàŋ mə à lɛ ŋŋa'a mânjì mə tâ bɨ̀tɨ̀zî Nwî tâ bɨ̀ bii yii aà. 
ACT.14.28	Bo lɛ ntɨgə ntswe ma mùu ala'a bo bɨ̀ ŋ̀gǎŋyəgə̂nnù Yesu ntɨgɨtə.
ACT.15.1	Bə̀ bî mɔ'ɔ bɨ lɛ nlò a Yudea ǹsɨgə a Antioch, ǹlɔgɨnə ŋka ndɨ'ɨ nɨ̂ ɨ̀nnù a mbo bɔɔ bɨ Kristo bya mə, “Kaa nɨ̀ ka yǐ wa'à yweenə̀ mə mbə bɨ tsuu ghuu ŋə̀tə a nyòŋə nɨ nɔ̀ŋsə̀ Moses.” 
ACT.15.2	Paul bo Barnabas bo lɨgɨ̀tə̀, ǹswuŋnə bo bo tsi'ǐ annù nɨ̂ŋkoŋə̀. Tsǒ mə a lɛ mbə laa, bɨ swoŋ mə tâ Paul bo Barnabas bo bə̀ bî mɔ'ɔ a Antioch tâ bo kɔ'ɔ ŋghɛɛ a Yerusalem ŋghɛɛ nyə Ŋgǎŋtoo jya ghu nɨ bɨ̀lɨ̀ɨ bɨ ndânwì tâ bo bo ghaanə nloŋ ma yaà ànnù. 
ACT.15.3	Ŋ̀ghòtə ɨ̀ lɛ ntɨgə tsyasə waa mə tâ bo ghɛɛ. Bo kà mə̂ aa ŋghɛɛ, ǹtsya a ala'a Phonisia bo Samaria, ŋ̀kɛ'ɛnə a mbo bə̀ a ajàŋ mə bɨ̀tɨ̀zî Nwì bɨ bə̀ŋkə̀ mə̂ mɨ̂ntɨɨ̀ mya ǹzi a mbo Nwì. Ma yu ànnù a ghɨ̀rə̀ ǹtɨɨ bɔɔ bɨ Kristo ɨ luu nɨ̀ nɨ̀dorə̀. 
ACT.15.4	Bo ghɛ̀ɛ̀ mə̂ ŋ̀kuu a Yerusalem, ŋ̀ghòtə ɨ kwərə̀ waa tsi'ì nɨ̀ nɨ̀dorə̀. Ŋ̀gǎŋtoo Kristo nɨ bɨ̀lɨɨ bɨ ndânwì bɨ kɨ̂ ŋkwɛrə wa nɨ nɨ̀dorə, bo tɨgə̀ ǹswoŋ ŋkɔ̀ŋ ɨ̀nnù tsɨ̀m jìi Nwì à ghɨ̀rə ntsyǎ a nu bo aa, a mbo bo. 
ACT.15.5	Lâ ŋ̀gǎŋmbii Kristo jî mɔ'ɔ jìi mə ɨ lɛ mbə bapharisai, bo lɛ mbɨ̀ɨ̀nə̀ ǹtəə a ndəŋ nswoŋ mə, “A ku'unə mə tâ bɨ̀ lɨgɨnə ŋŋètə̀ bɨtɨ̀zî Nwî ŋ̀kɨ ŋghɨrə mə tâ bo ka nyu'unə nɔ̂ŋsə̀ Moses.”
ACT.15.6	Ŋ̀gǎŋtoo Kristo jya bo bɨ̀lɨɨ bɨ ndânwì bɨ tɨgə̀ m̀boontə ntswe a nlèntə ma yuù annù. 
ACT.15.7	Bo swùŋnə̀ mə̂ ghu àgha'a a sa'àtə̀, Peta a təə a ndəŋ nswoŋ mə, “Bɨ̀lɨ̂m bâ, nɨ̀ zi mə àgha'a a sà'à mə̂ ajàŋ mə Nwì à lɛ ntsɔ'ɔ gha a tɨtɨ̀ɨ bù ǹtoo mə tâ mə̀ ghɛɛ nswoŋ ntoo yì ǹsɨgɨ̀nə̀ a mbo bɨ̀tɨ̀zî Nwî mə mbə bo yu'u mbii. 
ACT.15.8	Nwɨ̀ŋgɔ̀ŋ yumbɔŋ yìi mə à zi mmɔ̀ɔ̀ntə̀ ŋû ǹtsɨ̀m aa, a dɨ̀'ɨ̀ mə yu bììntə ànnǔ bɨ̀tɨ̀zî Nwî, m̀fa Azwì Nwî a mbo bo, tsi'i ajàŋ mə à lɛ ŋkɨ mfa a mbo bì'inə̀ aà. 
ACT.15.9	Kaa à lɛ ŋwa'ǎ ndènə̀ a tɨtɨ̀ɨ bo nɨ bì'inə̀ tɛ'ɛ̀. À lɛ nsì'i ntɨɨ̀ waa a njɨ̌m àbìintɨɨ̀ yaa. 
ACT.15.10	Tsɨtsɔ̀ŋ, a tɨgə̀ ŋ̀ghɨrə a akə mə tâ nɨ̀ ka ŋkwa'anə Nwî, m̀be'esə nɨ̂ ŋ̀gǎŋyəgə̂nnù Yesu nɨ̂ àbè'è yìi mə kaa bɨ̀ta bɨ̀ taà bi'inə̀ bɨbɔŋ lɛ ŋwa'a mbè'e zi, mə kaa bì'inə, nɨ̂ yì'inə ŋgaa kaa bì'inə̀ sɨ̌ mbè'e kɨ nzi aa ɛ? 
ACT.15.11	Ŋ̀gàŋə ghâ, bì'inə̀ bìì mə̂ bì'inə̀ ka yǐ yweenə̀ aa a jɨ̌m ɨbɔ̌ŋ Mmà'àmbî yì'inə̀ Yesu tsi'ɨ̌ a ajàŋ yìi bo ka yǐ kɨɨ yweenə ghu aà.”
ACT.15.12	Ŋ̀ghòtə ya tsi'ì ǹtsɨ̀m ɨ̀ lɛ si'i mə swee ǹyu'u annù yìi mə Barnabas bo Paul lɛ ŋkɛ̀'ɛ̀nə̀ aa, nɨ ɨ̀lènsə̀ a bɔ̀'ɔ nɨ̂ ɨnnǔtsyâmbo jìi mə Nwì à lɛ ŋghɨ̀rə̀ a tɨtɨ̀ɨ bɨ̀tɨ̀zî Nwî ǹtsya a jɨ̌m bo aà. 
ACT.15.13	Bo màŋsə̀ mə̂ ŋ̀ghaa aa, Jɛms a ŋəntə̀ ǹjì yì ŋ̀ghaa, nswoŋ mə, “Yu'utə nɨ̀ ànnù yìi mə mə swoŋ aa mba bɨlɨ̂m bâ. 
ACT.15.14	Simon à nàŋsə̀ mə̂ a ntɔ'ɔtə àjàŋ yìi mə Nwì à lɛ ndɨ̀'ɨ̀ àjàŋ yìi mə yu annù bɨ tɨ̀zî Nwî lɛ nnaŋsə ntswe a nu yu, ǹzi mfi'i bə̂ bî mɔ'ɔ a tɨtɨ̀ɨ bo mə tâ bɨ̀ bə bi. 
ACT.15.15	Ma yuà ànnù a boòntə̀ nɨ̂ ànnù yìi mə ǹtoonwî ɨ lɛ nswoŋ a mûm àŋwà'ànə Nwì aa mə,
ACT.15.16	‘M̀mà'àmbi à swoŋ mə, ma yû ka yǐ tsyǎ tâ mə̀ bu mbɨ̀ɨ̀,
ACT.15.16	ɨ mbɨ̀ɨ̀nsə ntǎŋ Mfɔ̀ David yìi mə ɨ wò mə aa,
ACT.15.16	ɨ bu wurə mɨtsyə̂ mi
ACT.15.16	ɨ ghɨrə tâ mɨ̀ bu nnaŋsə ntsinə ntəə
ACT.15.17	Ma mùu ajàŋ tâ àbùgə ŋgwɛ̀'ɛ̀ mu ŋù tsɨ̀m tɨgə ntɨgə nlɔɔ nɨ Mmà'm̀bî
ACT.15.17	bo bɨ̀ ɨ̀toò tsɨ̀m jìi mə bɨ twoŋə waa nɨ̂ Ɨ̀kùmə̂ ghâ aà.
ACT.15.18	À nɨ̂ àjàŋ yìi mə Mmà'àmbi yìi mə à lɛɛ̀ ntɛ'ɛ ŋghɨrə bɨ zî ma yuà ànnù a ŋgu'u aa, à swòŋə.’ ” 
ACT.15.19	Jɛms a ghɛ̀ɛ̀ nɨ̂ m̀bìì ǹswoŋ mə, “À nɨ̂ àmɔ̀ɔ̀ntə̂ ya mə tâ bì'inə̀ tsuu ŋgɨ'ɨ a mbo bɨ̀tɨ̀zî Nwî bya mə bɨ bəŋkə wa mbɨɨ a mbo Nwì aa kɨ fa. 
ACT.15.20	A ku'unə bə mə bì'inə̀ ŋwa'anə aŋwà'ànə̀ ǹtoo a mbo nswoŋ mə tâ bo tsuu mɨjɨ mìi mə bɨ ma'a mɨ̂ŋkobə ghu aa kɨ jɨ. Ŋ̀kɨ nswoŋ mə tâ bo ma'atə annǔ jɨrə̀, ŋ̀kɨ tsuu naà yìi mə twɛɛ bə̂ ǹtɔ̀ŋ yìi kɨ kurə, ǹtsuu aləə kɨɨ kɨ jɨ. 
ACT.15.21	Ǹloŋ mə àgha'à a sà'à mə̂ ajàŋ yìi mə bɨ twoŋə nɨ̂ nɔ̂ŋsə̀ Moses a mûm ŋ̀ghòtə a njwîŋgɔ̀ŋ baIsrael tsɨ̀mə̀, ŋ̀kɨɨ swoŋə nɨ̂ ànnǔ yi a mûm àla'à tsɨ̀mə̀.”
ACT.15.22	Ŋ̀gǎŋtoo Kristo jya nɨ bɨ̀lɨɨ bɨ ndânwì nɨ ŋ̀ghotə ya tsɨ̀m bɨ lɛ ntɨgə mbii mə bo tsɔ'ɔ bə̂ bî mɔ'ɔ a tɨtɨ̀ɨ bo ɨ too waa bo bɨ̀ Barnabas nɨ Paul a Antioch. Bo lɛ ntsɔ'ɔ bə̂ bi baa bìi bɨ lɛ mbə bɨ̂tsyàsə̀ a tɨtɨ̀ɨ bo aà, a bə Judas yìi mə bɨ lɛ sɨ twoŋ nii nɨ Barsabas aa, ŋkɨ mbə Silas; 
ACT.15.23	ǹtɨgə ntoo waa nɨ̂ àŋwà'ànə̀ yulà: “Bì'ì, ŋ̀gǎŋtoo Kristo nɨ bɨ̀lɨɨ bɨ ndânwì nɨ bɨ̀lɨ̂m buu bɨ tsà'àtə̀ ghuu bɨlɨ̂m bi'i bɨ tsɨ̀m bìi mə bɨ nɨ bɨ̀tɨ̀zi Nwì aa, bìi mə bɨ tswe a Antioch nɨ Syria bo nɨ a Cilicia aà. 
ACT.15.24	Bì'ì yu'u mə bə̀ bî mɔ'ɔ bɨ lɛ mfɛ̀'ɛ̀ a tɨtɨ̀ɨ bì'ì ǹzi mfa nɨ̂ ŋ̀gɨ'ɨ a mbo bù, ŋ̀ghɨrə mɨ̀ntɨɨ̀ muu mɨ tsɛ'ɛ ǹloŋ annù yìi mə bɨ lɛ nswoŋ aà. Lâ kaa bì'ì lɛ ŋwa'à waa too bə̂, kaa kɨ'ɨ̀ ǹdɨ'ɨ yì tsù a mbo bo kɨ mfa. 
ACT.15.25	Ǹloŋ ma yuà ànnù, bì'ì bòòntə̀ mə̂ m̀biinə tsi'ì bɨ̀tsɨ̀m mə bì'ì ka tsɔ'ɔ bə̂ ɨ too a mbo bù, bo ghɛɛ bo bɨ̀ bɨ̀lɨ̂m bi'i Barnabas bo Paul bìi mə bì'inə̀ kɔŋə aà. 
ACT.15.26	Bo fà mə̂ ǹtswêntɨ̀ɨ̂ yàa ntsɨ̀m nloŋ Mmà'ambî yì'inə̀ Yesu Kristo aà. 
ACT.15.27	Bì'ì too Judas bo Silas a mbo bù mə bo zi nswoŋ a mbo bù nɨ̂ ǹtsǔ waa annù yìi mə bì'ì ŋwa'anə aà. 
ACT.15.28	Bì'i bɨ̀ Àzwì Nwî biinə mə tâ bì'ì tsuu ghuu nɨ̂ àbè'è yi dàŋ bè'èsə, ǹtsyatə julà ɨ̀tu ndɨ'ɨ̀. 
ACT.15.29	Nɨ̀ tsuu mɨjɨ mìi mə bɨ mà'à mɨ̂ŋkobə ghuu aa lǒ jɨ; ǹtsuu aləə lǒ jɨ, ǹtsuu naà yìi mə bɨ twɛɛ ntɔ̂ŋ yi nzwitə aa lǒ kurə. Nɨ̀ kɨɨ mba'atə nɨ̂ ɨ̀bɨ̀ɨ ghuu nloŋ ajɨrə̀. M̀bə nɨ̀ ka ntsyɛsə ghuu ǹtsuu ànnù ma yû yî tsu kɨ ghɨ̀rə, bəə boŋ nɨ ghɨ̀rə sɨgɨ̀nə̀. Bì'i tsà'àtə̀ ghuu.” 
ACT.15.30	Bɨ lɛ ntoo ŋgǎŋntoo màjù a ala'a Antioch bɨ ghɛ̀ɛ̀ ghu ŋghotə bɔɔ bɨ Kristo m̀fa aŋwà'ànə̀ ya a mbo bo.
ACT.15.31	Bə̀ bya bɨ twòŋ mə àŋwa'anə̀ ya, ǹtɨɨ waa ɨ luu nɨ̀ nɨ̀dorə nloŋ mə ànnù yìi mə a lɛ mfɛ̀'ɛ̀ ghu aa a lɛ ndɨ̀ɨ̀ntə̀ waa. 
ACT.15.32	Yuda bo bɨ̀ Silas bìi bɨ lɛ ŋkɨ mbə ŋgǎŋntoonwî aa, bo lɛ ŋghàà bo bo nɨ̂ àdaŋə noò ǹdɨɨntə waa m̀fa nɨ mɨ̀tɨ̀ɨ̀ a mbo bo. 
ACT.15.33	Bo tswè mə̂ bo bo nɨ̂ àtɨɨ noò, bɔɔ bɨ Kristo bya bû ntoo waa nɨ̂ m̀bɔɔnə mə tâ bo bu mbɨ̀ɨ̀ ŋ̀ghɛɛ a mbo bə̀ bya bìi mə bɨ lɛ ntoo waa aà. [ 
ACT.15.34	Lâ Silas à lɛ nlɔ̀ɔ̀ mə yu bǔ tswe yi ghu.] 
ACT.15.35	Paul nɨ Barnabas lɛ mbù ǹtswe nɨ̂ àtɨɨ noò àla'a Antioch bo bɨ̀ bə̀ bî ghà'àtə̀ bî mɔ'ɔ, ǹswoŋə nɨ̂ ànnù Nwɨ̂, ŋ̀kɨɨ ndɨ'ɨ nɨ̂ ànnù Nwî.
ACT.15.36	Àtɨɨ noò yî mɔ'ɔ â tsyà mə̂, Paul a swoŋ a bo Barnabas mə, “Sɨ̀ bu mbɨ̀ɨ̀ ŋ̀ghantə bɨlɨ̂m bi'iò a nɨ̂ ɨ̀too jìi mə sɨ̀ tɛ̀'ɛ̀ mə̂ ǹtsya ghu nswoŋ ànnù Nwì a mbo bo aà, tâ lèntə̀ mə bo ghɨ̀rə̀ mə kə lɛ. 
ACT.15.37	Barnabas à lɛ nlɔ̀ɔ̀ mə yu lɔ̀gə Jɔn Mark tâ bo bo ghɛɛ, 
ACT.15.38	Lâ Paul à lɛ nswoŋ mə kaa a sɨ̀ ku'ùnə̀, ǹloŋ mə à lɛ mfòò m̀ma'atə waa wâ noò m̀bii tɨghə mə bɨ maŋsə àkòrə̀ nɨzì yaa, a ma'àtə̀ waa a Pamphilia, ŋ̀khə mbɨ̀ɨ̀ nɨ̂ ǹjɨ̀mə̀. 
ACT.15.39	Bo lɛ nswùŋnə̀ ghu si'i, ǹtɨgə nyatə. Barnabas a lɔgə̀ Mark bo yu kuù àbaŋ a ŋghɛ̀ɛ̂ a Cyprus. 
ACT.15.40	Paul a bâŋnə̀ ǹlɔgə Silas, bɔɔ bɨ Kristo bo tsa'àtə̀ Nwî a atu bo mə tâ M̀mà'àmbi à ka ghɨrə ɨbɔ̀ŋ a nu bo. 
ACT.15.41	A tɨgə̀ ǹtsya a Syria nɨ Cilicia, ndɨɨntə nɨ̂ ŋghòtə jìi mə ɨ lɛ ntswe ghu aa mfa nɨ mɨ̀tɨ̀ɨ̀ a mbo bo.
ACT.16.1	Paul a ŋghɛɛ a ala'a Derbe bo Lystra, ǹtsi'i ŋgàŋyə̀gə̂nnù Yesu yî mɔ'ɔ yìi mə ɨ̀kǔm yi ɨ lɛ mbə Timoti aà. Ǹdè yì à lɛ mbə ŋgàmbii Kristo, m̀bə ŋû baYuda, la taà yì a bâŋnə̀ m̀bə ŋû baGrikia. 
ACT.16.2	Bɔɔ bɨ Kristo tsɨ̀m bìi mə ɨ lɛ ntswe a ala'a Lystra bo a Iconium aa, bo lɛ sɨ beentə nɨ̂ Timoti. 
ACT.16.3	Paul à lɛ ŋwa'atə mə yu lɔ̀gə̀ Timoti tâ bo yu ghɛɛ. À wà'àtə̀ mə̂ laà aa, ǹtɨgə ŋŋetə yi. À lɛ ŋghɨ̀rə̀ maa ajàŋ aa mbɨ'ɨ ŋgaa baYuda bìi mə bɨ lɛ ntswe maa adɨgə aà, ŋ̀loŋ mə bə̀ bɨ̀tsɨ̀m bɨ lɛ nzi mə tǎ bɨ̀ Timoti à lɛ mbə ŋù baGrikia. 
ACT.16.4	Àjàŋ mə bo lɛ sɨ karə ŋkuu nɨ̂ ɨ̀bù'u ɨ̀too jya aa, bo lɛ sɨ ŋ̀kɛ'ɛnə nɨ̂ ɨ̀nnù jya mə ŋghotə baapostel bo bɨ̀ bɨ̀lɨɨ bɨ ndânwì bya a Yerusalem bɨ lɛ ntsə̀rə̀ aa a mbô ŋ̀gǎŋmbii Kristo. Ǹdɨ'ɨtə nɨ̂ waa mə tâ bo tɨgə nləə bɨ̂nɔ̀ŋsə̀ ma byâ. 
ACT.16.5	Maa ajàŋ ŋ̀ghotə ɨ̀ lɛ sɨ kwi, ǹtɨɨ ŋghɛ̀ɛ̀ a mûm àzwì, ǹdùû waa ɨ kɨɨ̀ ŋ̀gha'atə nɨ̂ ǹjwî tsɨ̀mə̀.
ACT.16.6	Bo lɛ ghɛ̀ɛ̀ ŋ̀kuu ntsya a mbù'à àla'a Phrygia bo Galatia ǹloŋ mə kaa Àzwì Nwî kaa a lɛ ŋwa'à bii mə tâ bo swoŋ ntoo ya a mbù'ù àla'a Asia. 
ACT.16.7	Bo ghɛ̀ɛ̀ mə̂ ŋ̀ghɛɛ ŋkù'ù a ala'a Mysia aa, ǹywe'etə mə bo kuu a mbù'ù àla'a Bithynia, kaa Àzwì Yesu kaa a wa'à beentə̀ mə tâ bo kuu ghu. 
ACT.16.8	Bo tɨgə ŋkuu ghɛɛ ntsyà Mysia ŋ̀ghɛɛ a Troas. 
ACT.16.9	A ghɨrə̀ m̀bə nɨ̂tugə, ǹjə̀ə̀ təə təə ɨ lɛ̂ Paul, a yə̂ ŋû Macedonia a təə mbu'u nɨ̂ m̀bo ntwoŋə nii, nswoŋə nɨ mə, “Too nzǐ faa njii a Mecedonia, ŋ̀kwɛtə yi'i!” 
ACT.16.10	Ajàŋ mə ǹjə̀ə̀ ya ɨ̀ lɛ nlɛ Paul aa, bì'ì lɛ tɨgə̀ ǹtaŋtə nû yì'ì a nlǒ ŋghɛ̀ɛ a Macedonia nloŋ mə bì'ì lɛ nzi a laa mûm ǹtɨɨ bì'ì mə Nwì a twoŋə nɨ̂ yi'i mə tâ bì'ì zi nswoŋ ntoo yì sɨgə̀nə̀ ya a mbo bə̂ bi maa adɨgə.
ACT.16.11	Bì'ì lɛ ŋghɛ̀ɛ̀ ŋ̀kuu abaŋ a Troas ǹtoo ŋkì ǹtsinə ŋghɛɛ a Samothrace. Bì'ì ghɛ̀ɛ̀ mə̂ ǹlɛ àbɛ̀ɛ̀ fu'u, bì'ì ghɛɛ̀ a Neapolis. 
ACT.16.12	Ǹtɨgə mbu ǹlò ghu ŋkuu ŋghɛɛ a mûm àla'a Philippi, a ala'a yì tsyàmbìì yìi mə a tswe a mbù'ù àla'a Macedonia, m̀bə atoo yìi mə baRoma lɛ sɨ butə aà. Bì'ì lɛ mbɔɔ ntswetə nduu njwi ji mɔ'ɔ ghu. 
ACT.16.13	À bə̀ mə̂ a njwîŋgɔ̀ŋ bì'ì fɛ'ɛ̀ wa a mûm àla'a ŋ̀ghɛ̀ɛ a mbɛ̀ɛ̀ àghəŋə ŋkì mə bì'ì lɛ ŋwa'atə mə à nɨ̂ àdɨ̀gə̀ yìi mə mbə baYuda ghotə̀ ghu a ntsà'àtə Nwì. Bì'ì lɛ ntswe a nsyɛ ŋghàà a mbo bàŋgyɛ̀ bìi mə bɨ lɛ ŋghotə ghu aà. 
ACT.16.14	Yì mɔ'ɔ yìi mə à lɛ nyu'u annù yìi mə bì'ì lɛ sɨ swoŋ aa, à lɛ mbə Lydia yìi mə à lɛ mbə mu Thyatira aà. À lɛ sɨ fèè nɨ̂ ɨ̀tsə̀'ə jî bagɨtə ji tɨ̀ndùù. À lɛ mbə mâŋgyɛ̀ yìi mə à lɛ sɨ bɔ'ɔ nɨ̂ Nwî. M̀mà'àmbi à lɛ ŋŋa'a mɨtsyɛ̂ mi mə tâ naŋsə nyu'utə annù yìi mə Paul à lɛ sɨ swoŋə aà. 
ACT.16.15	Lydia a bɔ̀'ɔ nɨ bə̀ bìi mə bɨ lɛ ntswe a nda yu aa, bɨ tɨgə̀ ŋ̀kwɛrə ŋkì. Bɨ kwɛ̀rə̀ mə ŋkì aa, a tɨgə̀ ǹtwoŋə yi'i mbu'u mbo a mbo bì'ì ǹswoŋ mə, “Nɨ̀ zi tâ bì'inə̀ ghɛɛ ntswe a nda mə̀ mə mbə nɨ̀ zi tsi'ǐ annù nɨ̂koŋ mə mə̀ tɨ̀gə̂ ŋ̀gàŋmbii Kristo wa yì mɔ̀'ɔ.” A swoŋ laà, ǹtɨgə ŋgaansə̀ yi'i bì'ibo ghɛɛ̀.
ACT.16.16	A bə a njwi yì mɔ'ɔ bì'ì kâ ŋghɛɛ a adɨgə yìi mə bɨ lɛ sɨ tsà'àtə̀ Nwî ghu aa, m̀boo mumàŋgyɛ̀ yìi mə à lɛ mbə àbù'ù, Àzwì yî bɨ a tswê ghu nu m̀bə yìi mə a lɛ sɨ ghɨ̀rə̀ a swoŋə̀ nɨ̂ ɨ̀nnù jìi mə ɨ ka fɛ̀'ɛ̀ aà. Mumàŋgyɛ̀ ghû à lɛ sɨ fà'a ŋkabə yì ŋwè a mbo bə̀ biì mə bɨ lɛ nyuu yi aa, nɨ̂ àjàŋ mə à lɛ sɨ swoŋə nɨ̂ ɨ̀nnù jìi mə ɨ ka fɛ̀'ɛ̀ aà. 
ACT.16.17	À lɛ sɨ tɨgə ŋyoŋə nɨ̂ yi'i bɨ̀ Paul, ǹtɔŋnə nswoŋə nɨ mə, “Bə̀ bulà à nɨ ŋ̀gǎŋəfà'a Nwîŋgɔ̀ŋ Àkɔ'ɔ̀ntsɨrə. Bo kɛ̀'ɛ̀nə̀ aa mânjì yìi mə mbə bə̀ tsyâ ghu nyweenə̀ aa a mbo bù. 
ACT.16.18	À lɛ sɨ ghɨ̀rə̀ ma mùu ajàŋ nɨ mɨ̀tugə mɨ njwi mì ghà'àtə̀; ǹywe'e a noò yìi mə ǹtɔ̀ŋ Paul ɨ lɛ nnaŋsə nlwi ghu nû. Paul a karəkə̀ yi ǹswoŋ a mbo àzwì yî bɨ ya mə, “Nɨ̂ ɨ̀kǔm Yesu Kristo, mə̀ swoŋ a mbo wò mə tâ ò fɛ'ɛ ghu nû.” Àzwì yî bɨ ya a kɨ̂ ŋ̀ghɛsə fɛ̀'ɛ̀ yi tsi'ì maa noò. 
ACT.16.19	Nòò yìi mə bɨ̀bɔ̂ŋ bi lɛ yə ajàŋ mə mânjì ŋ̀kabə̀ waa wa à bɨ̀'ɨ̀ mə̂ aa, bo baŋnə̀ Paul bo Silas, ǹswuŋə waa ŋ̀ghɛɛ nɨ bo a nsaanə, ǹtɛ'ɛ waa a tɨtɨ̀ɨ bɨ̀tà bɨ ala'à. 
ACT.16.20	Bo lɔgə̀ waa ŋghɛɛ nɨ bu a nsi ŋgǎŋsa'a ala'a baRoma ǹswoŋ mə, “Bulà bə̀ à nɨ baYuda, m̀fa nɨ̂ ɨ̀gɨ'ɨ a mûm àla'a bì'ì. 
ACT.16.21	Bo dɨ̀'ɨ̀ nɨ bɨ̀nɔ̀ŋgɔ̀ŋ bìi mə kaa bɨ sɨ̌ bi ala'à bi'i bə̂. Bì'ì laa mbə baRoma, kaa mbə bì'ì wa'à bɨ̂nɔ̀ŋgɔ̀ŋ ma bû bii kə̀ ka nləə.” 
ACT.16.22	Ǹnɔ̀ɔ̀ bə̂ wa ɨ yôŋ ŋ̀kuu a atu bo, ǹtɨgə nɨŋə nɨ̂ ànnù ya a nu Paul nɨ Silas. Ŋ̀gǎŋsa'a ala'a jya ɨ sàtə̀ ɨ̀tsə̀'ə̀ a nu Paul nɨ Silas, ǹswoŋ mə tâ bɨ̀ naŋsə ŋghɔɔ waa. 
ACT.16.23	Bɨ nàŋsə̀ mə̂ ŋghɔɔ waa nɨ̂ ɨ̀tì jî ghà'àtə̀, ǹnɨŋə waa a ndâtsaŋ, ǹswoŋ a mbo ŋgàŋmbɛ̂ ǹdâtsaŋ wa mə tâ à naŋsə ŋka mbɛ waa. 
ACT.16.24	Àjàŋ mə ŋ̀gàŋmbə̂ ǹdâtsaŋ wa à lɛ nyu'u aa, a lɛ nnɨŋə waa a mûm ǹja'à ǹdâtsaŋ yìi mə ɨ lɛ ntswe a mum aa, ŋghɨrə bɨ tswa mɨ̀kòrə̂ myaa ŋkwerə a nɨ bɨ̀koontə bìi mə bɨ lɛ dɨ̀rə̀ si'i aà. 
ACT.16.25	Ɨ̀tugə̀ ɨ tɨ̀ɨ̀ mə̂, Paul bo Silas bo kâ ǹtsa'atə nɨ̂ Nwî ǹyəə nɨ mɨ̀kòò ŋ̀gha'asə nɨ̂ Nwî, ŋ̀gǎŋatsaŋ jya jî mɔ'ɔ jìi mə ɨ lɛ ntswe wa andâtsaŋ aa, bo lɛ sɨ yu'utə nɨ̂ àjàŋ mə Paul nɨ Silas lɛ sɨ gha'asə nɨ̂ Nwî aà. 
ACT.16.26	Ǹsyɛ ɨ wi'ìkə̀ ǹtsɨgɨnə tsi'ì nɨ̀ mɨ̀tɨ̀ɨ̀, ǹtsɨgə ndâtsaŋ ya nsɨgə nywe'e nɨ̂ àtsənda, mɨ̀ntsù mɨ nda mɨ̀tsɨ̀m mɨ wi'ìkə̀ ŋ̀ŋa'akə waa, ɨ̀tsaŋ jya jìi mə bɨ lɛ ŋkòòŋkə̀ waa ghu aa, ɨ teeŋkə̀ ŋ̀wokə a nsyɛ̂. 
ACT.16.27	Nòò yìi mə ŋ̀gàŋmbə̂ ǹdâtsaŋ wa à lɛ ŋwì'ìnə̀ ǹyə mə ɨ̀bà'a ndâtsaŋ jya ɨ jwaaŋkə̀ ǹtəə aa, a wa'atə̌ mə ŋ̀gǎŋatsaŋ jya ɨ khə̀kə̀ mə̂ tsɨ̀mə̀. Ǹtsɔ'ɔ munwî ǹtsô yì a mba'a mə yu sò yi ghu kwo. 
ACT.16.28	Paul a tɔŋnə̀ tsi'ì nɨ̀tɨ̀ɨ̀ ǹswoŋ ghu mbo mə, “Tsèe ɨbɨ yì tsu ghɨ̀rə̀ bə̂, wa bì'ì tswe faà tsi'ì bɨ̀ tsɨ̀mə̀.” 
ACT.16.29	Ŋ̀gàŋmbɛtsaŋ wa a swoŋ bɨ zî nɨ lâm a khə̂ ŋ̀kuu nɨ ghu, ǹtsɨgɨnə, ŋ̀wo a nsi Paul bo Silas. 
ACT.16.30	Ǹlɔgə waa bo bo fɛ'ɛ̀ ŋghɛntə a bɛɛ, a betə̀ mə, “Bɨ̀taà, m̀bə mə̀ ghɨrə̀ mə a kə nyweenə ɛ?” 
ACT.16.31	Bo kwi'i ghu mbo mə, “Nɨŋ ntɨɨ̀ gho a nu Mmà'àmbi Yesu, boŋ ò ka yweenə bu bɨ̀ ŋ̀gwɛ̀'ɛ̀ yò.” 
ACT.16.32	Bo tɨgə̀ ǹswoŋə annǔ Mmà'ambi a mbo bo bo bɨ̀ a mbo bə̀ bɨ̀ tsɨ̀m bìi bɨ lɛ ntswe wa mûm ǹda aà. 
ACT.16.33	Tsi'ì maa àbàŋtə̀ noò nɨtugə, ŋ̀gàŋmbɛ̂tsaŋ wa a lɔgə̀ waa, ǹsi'i ɨla'à jyaa; yu bo bɨ̀ ŋ̀gwɛ̀'ɛ̀ yì bo burə̀ ŋ̀kwɛrə̀ ŋ̀kì. 
ACT.16.34	A lɔgə̀ Paul bo Silas bo bo kɔ'ɔ ŋghɛ̀ɛ̀ a nda yu, a fa mɨ̀jɨ a mbo bo tâ bo jɨ. Yu nɨ ŋgwɛ̀'ɛ̀ yì lɛ nluu nɨ nɨ̀dorə nloŋ mə bo lɛ nɨŋ ntɨɨ̀ waa a nu Nwì aà. 
ACT.16.35	Àbɛ̀ɛ̀ a fù'ù mə̂ bɨ̀tà bɨ ala'a bɨ baRoma bɨ too bɨ̀burəsì mə tâ bɨ̀ zi nswoŋ mə tâ bɨ̀ ma'atə bə̂ bya tâ bɨ̀ ghɛɛ. 
ACT.16.36	Ŋ̀gàŋmbɛ̂tsaŋ wa a swoŋ a mbo Paul mə, “Wa bɨ̀tà bɨ ala'a bɨ tòò mə ŋkɨ̀ɨ̀ mə tâ bɨ̀ ma'atə ghuu Silas. Nɨ̀ tse mà'àtə̀ la tsɨ̀tɔ̀ŋ ɨ ghɛ̀ɛ̀ ghuu nɨ̂ m̀bɔɔnə̂.” 
ACT.16.37	Paul a swoŋ a mbo ǹtsyàsə̀ bɨ̀burəsì wa mə, “Kaa bɨ kɨ̀ wa'à yə mə bì'ì fansə annǔ tsu, lâ m̀baŋnə ŋghɔ̀ɔ̀ yi'i a nsi bə̀, bì'ì kɨ̂ mbə baRoma. Bɨ màŋsə̀ mə a ŋghɔ̀ɔ̂ yi'i, m̀ma'a yi'i a ndâtsaŋə̀. Tsɨ̂tsɔ̀ŋ bɨ tɨgə nlɔɔ mə bɨ ŋŋi'isə fi'i yi'i bə nɨ̂ àlɔ̀'ɔ̀sə̀! Kaa m̀bə kɨ'ɨ̀ maa ajàŋ ghɛɛ̀! Tâ bɨ̀tà bɨ ala'a bɨ baRoma bya bo bɨ̂mbɔŋ tâ bɨ̀ zi mfi'i yi'i.” 
ACT.16.38	Bɨ̀burəsì bya bɨ lɛ ŋghɛ̀ɛ̀ ŋ̀kɛ'ɛnə a mbo bɨ̀tà bɨ baRoma byâ. Àjàŋ mə bɨ lɛ nyu'u mə Paul bo Silas lɛ mbə baRoma aa, nɨ̀bɔ'ɔ nɨ lɛ ntswa waa, 
ACT.16.39	bɨ tɨgə ŋghɛɛ ŋghɛ̀ɛ̀ m̀bu'u mbo a mbo bo mə bɨ̀ li'inə ɨfansənnû jyaa. Ǹtɨgə mfi'isə waa wa ndâtsaŋ, nswoŋ a mbo bo mə tâ bɨ̀ ma'atə ala'a ya mfɛ̀'ɛ̀ ŋ̀ghɛɛ waa. 
ACT.16.40	Paul bo Silas bo mà'àtə̀ ǹdâtsaŋ ya ŋghɛ̀ɛ̀ a nda Lydia, ǹtsi'i bɔɔ bɨ Kristo ghu, ŋ̀ghaa a mbo bo, ǹdɨ'ɨtə waa mə bo ka ŋgaansə mɨtɨ̀ɨ̂ myaa. Ntɨgə nlo waa.
ACT.17.1	Paul bo bɨ̀ Silas bo lɛ ntsya a ala'a Amphipolis nɨ Apollonia ŋghɛɛ nywe'e a ala'a Thessalonica, a adɨgə yìi mə ǹdâghotə ɨ̀ lɛ ntswe ghu aà. 
ACT.17.2	Àjàŋ yìi mə Paul à lɛ sɨ gha'asə ŋghɨrə aa, à lɛ ŋghɛ̀ɛ̀ ŋ̀kuu wa ndâŋghotə. À lɛ sɨ ghɛ̀ɛ̀ ghu a njwîŋgɔ̀ŋ bo bɨ̀ bə̀ ghàà lɨgɨtə nloŋ nɨghàà nɨ Nwî, a nɨ̂ ŋ̀gyà ji tarə. 
ACT.17.3	A tɔ'ɔtə̀ nɨ̂ ǹji'ì ànnù Nwî, ǹdɨ'ɨ nɨ a mbo bə̀ bya mə Àyɔ'ɔ̀ Nwì wa à lɛ ntswe nɨ̂ ǹyə̂ ŋ̀gɨ'ɨ ɨ kɨɨ yweenə nɨ nɨ̀wô, ǹswoŋ mə, “Yesu ghû mə mə kɛ̀'ɛ̀nə̀ a mbo bu aa, à nɨ Àyɔ'ɔ̀ Nwì wâ.”
ACT.17.4	Bo bî mɔ'ɔ bɨ lɛ yu'u a kuu a atu bo, bo biì ànnù ya mə Paul nɨ Silas lɛ sɨ swoŋə aà. BaGrikia bî ghà'àtə̀ bìi bɨ lɛ sɨ bɔ'ɔ Nwî aa bo bɨ̀ bàŋgyɛ̀ bî ghà'àtə̀ bìi mə bɨ lɛ mbə bî dɨ̀rɨ̀sə̀ aa, lɛ ŋkɨ mbii.
ACT.17.5	Lâ baYuda lɛ ntswe nɨ̂ àghə̀'ə̀nə̀ a nu bo, ŋ̀ghɛɛ a atu mɨ̂mfâŋnə̀ ŋ̀ghotə nnɔɔ bə̂, bɨ̀bwɛ̀rə bo bɨ bə̀ bî bɨ, ghɨrə bo nɨŋə̀ àbùùrə̀ wa mûm ǹjɔ̀'ɔ̀ àla'a, ŋ̀ghɛɛ mbu'u fɨkɔ̀rə̀ a ndugə̀ ŋù yìi mə bɨ lɛ sɨ twoŋə nɨ Jason, ŋ̀wa'atə nɨ mə bo ka yə Paul nɨ Barnabas ghu ɨ tswa waa ɨ swùŋə ghɛɛ fa a mbo bə̀ byâ. 
ACT.17.6	La kaa wa'à waa yə, ǹtɨgə mbaŋnə a Jason bo bɨ̀ bɔɔ bɨ Kristo bî mɔ'ɔ, ǹswuŋə waa nzi ntɛ'ɛ a nsi bɨ̀tà bɨ ala'a, ǹtɔŋnə nswoŋə nɨ mə, “Bə̀ bulà mə bɨ bə̀ŋkə̀ mə mbî ǹtsɨ̀m nɨ mɨ̀tumfu'u aa bɨ kɨ̀ mə̂ ǹzi ŋku'u a njɔ'ɔ̀ àla'a bì'inə̀, 
ACT.17.7	Jason a kɨ̂ ǹlɔgə waa nləə a mûm ǹda yu. Bo bɨtsɨ̀m wò nɨ bɨ̀nɔ̀ŋsə̀ bɨ Kaisa ǹswoŋə nɨ mə m̀fɔ̀ yî mɔ'ɔ à bǔ ntswe ghu, ɨ̀kǔm yi ɨ bə Yesu.” 
ACT.17.8	Bə̀ bya a bɔ'ɔ nɨ bɨ̀tà bɨ ala'a bɨ yù'ù mə̂ ma nùu nɨ̀ghàà nɨ̀bɔ'ɔ nɨ tswâ waa àtû yaa a buurə̀. 
ACT.17.9	Bɨ̀tà bɨ ala'a bya bɨ lɛ ŋghɨ̀rə̀ Jason bo bɨ̀ àbùgə̀ bə̂ bo twû ǹjò a nɨ ǹduu ŋkabə yìi mə bɨ lɛ ntsə̀rə̀ aa, bɨ tɨgə̀ m̀ma'atə waa bɨ ghɛɛ̀.
ACT.17.10	Ɨ̀tugə ɨ ghɛ̀sə̀ mə̂ m̀fii, bɔɔ bɨ Kristo bya bɨ too Paul bo Silas bo ghɛɛ̀ a Beroea. Bo ghɛ̀ɛ̀ mə̂ ŋ̀ku'u ghu, ŋghɛɛ a ndâŋghòtə̂. 
ACT.17.11	BaYuda bìi mə bɨ lɛ ntswe a Beroea aa bɨ lɛ ntswe nɨ̂ ǹtɨɨ yì sɨgɨ̀nə̀ ŋkɔŋə nɨ̂ ǹyu'utə annù, ǹtsya bə̂ bìi mə bɨ lɛ ntswe a Thessalonica aà. Bo lɛ nyu'utə ntoo ya tsi'ì nɨ̀ nɨ̀dorə̀, ǹtwoŋə nɨ̂ nɨ̀ghàà nɨ Nwî tsi'ì ǹjwî tsɨ̀m a mfɨ̀ŋsə nyə mə ànnù ya mə Paul à lɛ sɨ swoŋ aa à nɨ̂ ànnù nɨ̂ŋkoŋ kə̀ àbaŋnənnù lɛ. 
ACT.17.12	Bo bî ghà'àtə̀ bo lɛ nɨŋ mɨ̂ntɨɨ̀ myaa a nu Kristo, bàŋgyɛ̀ bɨ Grikia bî ghà'àtə̀ bìi mə bɨ lɛ mbə bî kɔ̀'ɔ̀nə̀ aa, bo bɨ̀ m̀bâŋnə̀ baGrikia bɨ lɛ ŋkɨ mbii. 
ACT.17.13	Lâ baYuda bìi bɨ lɛ ntswe a Thessalonica aa bɨ lɛ nyu'u mə Paul à kɨ̀ mə̂ ǹswoŋ nɨ̂ghàà nɨ Nwî a Beroea, ntɨgə nzì ghu, ntotə bə̂ ǹlɔgɨnə ŋgɨ'ɨ ghu. 
ACT.17.14	Bɔɔ bɨ Kristo bya lɛ ŋghɛ̀sə̀ ǹlɔgə Paul ǹtsyasə mə à ghɛɛ ghəŋə ŋkì, lâ Silas bo Timoti bû ǹtswe fu a Beroea. 
ACT.17.15	Bə̀ bìi mə bɨ lɛ ŋghɛ̀ɛ ntsyàsə Paul aa bo lɛ ŋghɛ̀ɛ̀ ŋ̀ghɛɛ ŋkù'ù a ala'a Athens a bû m̀bensə waa nɨ̂ ǹjɨ̀m a ala'a Beroea; ǹtoo waa a nu Silas nɨ Timoti mə tâ bɨ̀ waŋsə̀ ǹzì ǹzi ntsi'i Paul.
ACT.17.16	Paul à kà mə̂ aa nyu'utə mə tâ Silas bo Timoti bo zi Athens aa, ǹtɨɨ̀ yì ɨ luu nɨ̂ àjəŋnə̀ ǹloŋ mə à lɛ nyə mə ǹjɔ̀'ɔ̀ àla'a mà ya ɨ̀ lɛ nluu nɨ mɨ̀kobə aà. 
ACT.17.17	Ma mùu ajaŋ a tɨgə̀ ŋ̀ghɛɛ a ndâŋghotə ntɨgə swuŋnə bo bɨ̀ bə̀ ghu, baYuda bo bɨ̀ tɨ̀zînwî bìi mə bɨ lɛ sɨ bɔ'ɔ nɨ̂ Nwî aa. Ŋ̀kɨɨ ŋghɛɛ nɨ ɨdɨgə mɨtaa a ŋgɔ̀ŋ mɨ̀tugə mɨ njwi mɨ̀ tsɨ̀m, a mbo bə̀ bìi mə bɨ lɛ ntswe ghu aà. 
ACT.17.18	Ŋ̀gǎŋndɨ'ɨnnù jî mɔ'ɔ jìi mə bɨ lɛ sɨ twoŋə nɨ̂ waa nɨ bɨ̀Epicurean bo nɨ bɨ̀stoics aa, lɛ nzi ntsi'i yi bo bo tɨgə̀ ǹswuŋnə. Bo bî mɔ'ɔ bo betə̀ nɨ mə, “Àjàŋ ŋû yî tɨghə mə à zî ànnù a lɔ̀ɔ aa ǹdɨ̀'ɨ̀ à kə̀ ɛ? Bǐ mɔ'ɔ bɨ kwi'i mə, “À bə tsi'ì tsǒ a swoŋə ànnù bɨ̂nwî bɨ ɨtoo dàŋə̀.” Bɨ lɛ nswoŋ ma mùu ajàŋ aa nloŋ mə Paul à lɛ sɨ swoŋə nɨ̂ ànnu Yesu a ajàŋ yìi mə à lɛ nyweenə nɨ nɨ̀wo aà.
ACT.17.19	Ǹyoŋ maa ajàŋ bɨ lɛ nlɔ̀gə̀ Paul ǹzi nɨ ghu a nsi Council yìi mə à lɛ ntswe maa njɔ̀'ɔ̀ àla'a aà bɨ twoŋə̀ nɨ Arios Pagos aa, nswoŋ mə, “Bì'i lɔɔ a nzi ànnù yî fii yù mə o ghàà ǹswoŋə aà. 
ACT.17.20	Ɨ̀nnù ma jû jî ghà'àtə jìi mə o swoŋ aa, ɨ funə yi'i aà fùnə̀ kaa bì'ì wa'à naŋsə̀ ǹzi nɨ̂ ànnù yìi mə o swoŋ aà. Bì'i lɔ̀ɔ a nyu'u annù yìi mə o naŋsə swoŋ aà. 
ACT.17.21	Ǹloŋ mə bə̀ bî ghà'àtə̀ a njɔ̀'ɔ̀ ala'a Athens bo bɨ̀ bɨ̀gɨ̀ɨ̀ bìi mə bɨ lɛ ntswe ghu aa, bo lɛ ŋkɔ̌ŋ a mbwɛsə nòò wàà a nswoŋ a ŋkɨ yu'u ɨnnù jî fii jìi mə ɨ lɛ sɨ ghɛ̀sə̀ m̀fɛ'ɛ aà.
ACT.17.22	Paul à lɛ ntəə a ndəŋ wa atɨtɨ̀ɨ Arios Pagos, ǹswoŋ mə, “Bù bə̀ baAthens, mə̀ yə̀ mə̂ tsi'ì nɨ ɨnnù jî ghà'àtə̀ mə nɨ̀ kɔ̀ŋə̂ ànnù Nwî. 
ACT.17.23	Ǹloŋ mə àjàŋ mə mə̀ kɨ̀ sɨ tsyà a mûm ǹjɔ̀'ɔ̀ àla'a bu nlii nɨ̂ ǹjoo jìi mə nɨ mii aa, mə̀ kɨ̀ yə mə a àdɨ̀gə nɨkentə nɨ mɔ'ɔ nɨ mà'anwì nî mɔ'ɔ nɨ̀ ŋwa'anə ghu mə nɨ tswe aa a mbo nwì yi mə bɨ sɨ̀ zî. Nwì wa yìi mə nɨ̀ lɛ sɨ mmii nii ka mə nɨ̀ lɛ ŋwa'à ghuu zi aa, à nɨ Nwì ma wa mə mə̀ zi nɨ ghu tsɨ̂tsɔ̀ŋə̀ aà.
ACT.17.24	Nwì wa yìi mə à lɛ nnaŋsə mbi yù bo bɨ̀ ǹjoò tsɨ̀m jìi mə ɨ tswe ghu aa, à nɨ yu mbə Mmà'àmbî àbùrə̀ bô ǹsyɛ̂. Kaa à mbə wa'à yi a mûm ǹdâmà'anwì yìi mə a ghùrə bâmɨsɔ̀ŋ aa tswê bə̂. 
ACT.17.25	Kaa à sɨ ayoò tsu yìi mə mbə bi'inə̀ fà'à ghu mbo nɨ̀ m̀bô mi'inə̀ aa lɔ̀ɔ̀ bə̂, ǹloŋ mə à nɨ yu yìi mə a fa ntswêntɨ̀ɨ̀ bo bɨ̀ àzwì a mbo ŋ̀gɔ̀ŋ ǹjoò tsɨ̀m bo bɨ̀ à mbo bə̀ bɨ̀ tsɨ̀mə̀. 
ACT.17.26	À lɛ ntsyà aa tsi'ì a njɨ̌m ŋù mɨ̀sɔ̀ŋ yî m̀fùùrə̀ ǹnaŋsə ŋgɔ̌ŋ bə̂ bɨ̀ tsɨ̀m bìi bɨ tswe fàa nsyɛ aa a mbuu mbuù a ɨdɨgə ɨdɨgə tsi'ǐ ajàŋ mə à lɛ nlə̀ə̀ aà. À kɨ mbə yu yìi mə à lə̀ə a noò yìi mə m̀bə ànnǔ tsu a fɛ'ɛ̀ ghu aà. 
ACT.17.27	À lɛ ŋghɨ̀rə̀ maa ajàŋ aa mə mbə bɨ kâ nlɔɔ nii, kə̀ nòò mɔ'ɔ ŋghɨ̀rə̀ ǹswerɨtə nyə yi. Ka mə kaa à sɨ̀ naŋsə̀ ntswe tâ àgha'à yi tâ à sa'a aà. 
ACT.17.28	Tsi'ì tsǒ mə ŋù yî mɔ'ɔ à lɛ nswoŋ mə, ‘Bì'inə̀ tswe ntswêntɨ̀ɨ yì'inə̀ aa ghu mûm nû, ŋ̀kɨɨ ŋkarə aa tsi'ì ghu mum nû. A kɨ̂ nfinə aa ajàŋ yìi ŋgǎŋŋwà'ànə ŋ̀ŋwà'ànə̀ juu jî mɔ'ɔ ɨ swoŋ mə, ‘Bì'inə̀ laa ŋkɨ mbə bɔɔ̀ bi.’ 
ACT.17.29	Tsǒ mə bì'inə̀ nɨ bɔɔ bɨ Nwî aa, tâ bì'inə̀ tsuu kɨ wa'atə nɨ mə màrə̀ yì à nɨ yì fɨ̀kobə fì tsu mə bɨ ghɨrə nɨ gold, kə̀ nɨ silber kə̀ nɨ̂ ŋ̀gɔ̀'ɔ̀ yìi mə a lɔ̀bɨ̀tə ŋû naŋsə aà. 
ACT.17.30	À lɛ mbə mbìì Nwì a lɛ sɨ foonsə nɨ̂ ànnù jìi mə bə̀ lɛ sɨ ghɨ̀rə̀ (nɨ̂ m̀bu'u aà) mə kaa bɨ lɛ ŋkɨ'ɨ̀ zi aà, la tsɨ̂tɔ̀ŋ, a swoŋə nɨ a mbo bə̀ bɨ̀tsɨ̀m a ŋgɔ̀ŋ ɨ̀dɨ̀gə̀ tsɨ̀m mə tâ bo bəŋkə mɨ̂ntɨɨ̀ myaa, mmà'atə ɨbɨ̂ waa. 
ACT.17.31	Ǹloŋ mə à kà'à mə njwi yìi mə yu ka yi tsɔ'ɔtə mɨsa'a mɨ bə̂ bɨtsɨ̀m fàa mbi ghu a nɨ mânjì yìi mə à tsìnə ɨ tsyà aa a njɨ̌m ŋù yî m̀fùùrə̀ yìi mə à tsɔ̀'ɔ aà. À dɨ̀'ɨ ma yû a laa nɨ̀ ǹsi nɨ̀ ǹsi ǹyoŋə a ajàŋ yìi mə à lɛ nyweensə yi nɨ nɨ̀wo aà.”
ACT.17.32	Bo yù'ù mə̂ Paul a ghaà nɨ̂ ànnù ǹloŋ ajàŋ mə bə̌ yweenə nɨ nɨ̀wo aa, bo bî ghà'àtə̀ lɛ sɨ wyɛ̀ nii, lâ bǐ mɔ'ɔ bɨ swoŋ mə, “Bì'i kɔ̌ŋ mə tâ ò ku'usə nswoŋə annù ma yû a mbo bì'ì.” 
ACT.17.33	Paul à ghàà mə̂ laa ntɨgə ŋghɛɛ yi. 
ACT.17.34	Bə̀ bî mɔ'ɔ bɨ lɛ nyòŋ ǹtsi'i yi nɨŋtɨɨ̀ waa a nu Kristo. A tɨtɨ̀ɨ bə̀ ma bû, Dionysius yìi mə à lɛ mbə ŋû Arios Pagos wa yì mɔ'ɔ aa, bo bɨ̀ màŋgyɛ̀ yî mɔ'ɔ yìi mə ɨ̀kǔm yi ɨ lɛ mbə Damaris aa, nɨ bə̀ bî mɔ'ɔ bɨ lɛ ntswe ghu.
ACT.18.1	Ma jû ɨ̀nnù tɨ̀ mə̂ tɨ tsyǎ Paul a lô a ala'a Athens ŋ̀ghɛɛ a Korinth. 
ACT.18.2	À lɛ ŋghɛ̀ɛ̀ aa nyə ŋû baYuda yî mɔ̀'ɔ, ɨ̀kǔmə̀ yi ɨ bə Aquila, a kɨ̂ m̀bə ŋû Pontus, yìi à lɛ tɨ bə aa bô ŋ̀gwɛ̂ yì Priscilla ghɛ̀sə̀ mə̂ ǹlo aa a ala'a Italy ǹzi nloŋ mə Gumnàà Claudius à lɛ ntsə̀rə̀ mə tâ baYuda bɨtsɨ̀m bɨ̀ fɛ'ɛ a ala'a Roma. Paul à lɛ ntɨgə ŋghɛɛ ntsi'i waa. 
ACT.18.3	À lɛ ŋghɛ̀ɛ̀ ǹtɨgə ntswe bo bo fà'à ǹloŋ mə bo bo lɛ sɨ fà'à aa àbəŋə àfà'à yî fùùrə̀, a bə̂ ɨ̀fà'a nnaŋsə̂ ɨ̀tsə̀'ə̀ jìi mə bɨ lɛ sɨ ghùrə̀ mɨ̂ntàŋ ghu aà. 
ACT.18.4	A lɛ sɨ tɨgə nghɛɛ nɨ a ndâghòtə a njwî bɨ̀ Sabat bɨtsɨ̀m, ǹswoŋə nɨ̂ ànnù Nwî a mbo baYuda bo bɨ̀ baGrikìa, bo bo swûŋnə̀ a tɨgə̀ ǹnaŋsə ntɔ'ɔtə nɨ a mbo bo.
ACT.18.5	Nòò yìi mə Silas bo Timoti lɛ nlò a Macedonia nzi ntsi'i yi aa, Paul à lɛ ntɨgə mfa noò yì ǹstsɨ̀m a nswoŋə annù Nwì, nnaŋsə ntɔ'ɔtə ndɨ'ɨ nɨ̂ ǹsi nɨ̀ nsɨ mə a mbo baYuda mə Yesu à bə aa Àyɔ'ɔ̀ Nwì wâ. 
ACT.18.6	Nòò yìi bo lɛ ntsu'u ŋka ntuu ntoo yì ǹsɨgɨ̀nə̀ ya ŋkɨɨ mbəgɨtə nɨ̂ Paul aa, a bu'utə ɨ̀tsə̀'ə̂ jì ǹswoŋə a mbo bo mə, “Àləə nû yuu a ka kuu tsi'ì a atu bù! Nɨ̀ bə kwo a mûm ɨ̀bɨ bù boŋ kaa mbə bɨ wa'à gha fɨ̀rə̀. Ǹlɔgɨnə tsɨ̂tsɔ̀ŋ, mə̀ ka ghɛ̀ɛ̀ gha a mbo bɨ̀ tɨ̀ zî Nwî.” 
ACT.18.7	À lɛ ntɨgə nlo ŋghɛ̀ɛ a nda Titus, Justus, ŋù àtoo dàŋ yìi mə à lɛ sɨ bɔ'ɔ nɨ̂ Nwî, ǹdùgə̂ yì ɨ̀ tswê wa mbɛ̀ɛ̀ ǹdâŋghòtə̂ baYuda aa. 
ACT.18.8	Krispus, yìi mə à lɛ mbə ŋû yì mɔ̀'ɔ yìi à lɛ sɨ lèntə̀ nɨ̂ ǹdâŋghòtə ya aa, à lɛ mbii Nwî bo bɨ̀ ŋ̀gwɛ̀'ɛ̂ ǹda yi tsɨ̀mə̀; baKorinto bî ghà'àtə̀ bìi mə bɨ lɛ yu'u nɨ̂ ànnù ya mə Paul à lɛ sɨ swoŋə aa lɛ sɨ kɨɨ mbii bɨ murə̀ nɨ̂ waa a ŋkì.
ACT.18.9	À bə̀ mə̂ nɨ̂tugə a njwi yì mɔ̀'ɔ, Mmà'àmbi a swoŋ a mbo Paul nɨ̂ ǹjə̀ə̀ təə təə mə, “Tsee kɨ bɔ'ɔ, bàŋnə ka nswoŋə ntoo ya ntsuu ntsù gho kɨ kutə; 
ACT.18.10	ǹloŋ mə mə̀ tswe bi'ò, kaa mbə ŋù wa'à gho lò mɔɔntə, nləənsə nɨ a nnɨŋ ŋgɨ'ɨ yì tsù a nu wò ǹloŋ mə mə̀ tswe nɨ̀ bə̀ bî ghà'àtə̀ fàa njɔ̀'ɔ̀ àla'a.” 
ACT.18.11	Paul à lɛ ntɨgə ntswe a ala'a baKorinto alòò yî fùùrə̀ nɨ bɨ̀sàŋ bi nto'o, ǹdɨ'ɨ nɨ nɨ̀ghàà nɨ Nwî a mbo bo.
ACT.18.12	La nòò yìi mə Gallio à lɛ mbə atu bɨ̂Gɔvənò a mbù'u Achaia aa, baYuda bɨ lɛ ntaŋtə ŋkɨ mbiinə bɨtsɨ̀m, ǹzi baŋnə Paul, ǹghɛɛ nɨ ghu a ndâsa'a 
ACT.18.13	ǹswoŋə nɨ mə, “M̀bâ ghû a totə nɨ̂ bə̀ mə tâ bɨ̀ ka ŋgha'asə Nwî nɨ mânjì yìi kaa à sɨ̌ nɨ nɔ̀ŋsə̀ ku'ùnə̀.” 
ACT.18.14	Paul à ŋà'à mə ntsû yi ŋka nloo a ŋkwi'i, Gallio a swoŋə a mbo bàYudà bya mə, “À ghɨrə mbaa mbə mə ŋù ghû à wo aa nɔ̀ŋsə̀ kə̀ mə à bù'ù aa annû tsu a mûm àla'a boŋ mə̀ tswe nɨ̀ nòò a nyu'utə ɨsa'â ghuu ghû m̀bâ baYuda; 
ACT.18.15	lâ, tsǒ mə à bə aa ɨ̀nnù ǹloŋ mɨghàà bo bɨ̀ mɨ̀kùm a nɨ bɨ̀nɔ̀ŋsə̀ buu aa, nɨ̀ ghɛɛ nlèntə̀ ma ya aa annù bûmbɔŋə̀; mə̀ tuu mə kaa mə̀ ka wa'à ŋù ǹsa'a ɨ̀jàŋ ɨnnù ma jû bə̂.” 
ACT.18.16	À lɛ ntɨgə furə waa mə bo fɛ'ɛ wa ndâsa'à. 
ACT.18.17	Bo bɨ̀tsɨ̀m lɛ mbaŋnə Sosthen, ŋù lèntə̂ ǹdâghotə wa, ŋ̀ghɔɔ yi tsi'ì wa nsî ǹdâsà'à. Kaa Gallio à lɛ ŋwa'à yi ma yû ànnù kwɛ'ɛ̀.
ACT.18.18	Ma yâ ànnù a tsyà mə̂, Paul a bû ǹtswe njwi jì ghà'àtə̀, m̀fa fɨlo fɨ bɔɔ bɨ Kristo bya, ntɨgə ntoo ŋkì ŋ̀ghɛɛ a Syria, ǹlɔgə Priscili nɨ Aquilla bo bo ghɛɛ̀. À lɛ ŋghɛ̀ɛ̀ ǹywe'e a Cenchriya aa, ŋkɔɔ atû yi ǹloŋ mə à lɛ tswe lɛ ŋwàrə akàà yî mɔ'ɔ. 
ACT.18.19	Bo lɛ ntɨgə ŋghɛɛ ŋkuu a Ephesus a ma'àtə̀ waa mbaŋnə ghɛ̀ɛ̀ a ndâŋghòtə ŋka nswoŋə nɨ̂ ànnù Nwî ŋkɨɨ ntɔ'ɔtə nɨ a mbo baYuda. 
ACT.18.20	Nòò yìi mə bɨ lɛ mbetə yi mə mbə a tswê bo bo àgha'a a sà'àtə̀ lɛ aa, à lɛ ntuu; 
ACT.18.21	la nòò yìi mə à lɛ sɨ fa fɨ̂lô fyaa laa a swoŋ mə, “Nwì à bə bii boŋ mə̀ ka ghɛ̀ɛ bǔ bɨ̀ɨ̀,” ǹtɨgə mbu nlò wa ala'a Ephesus ntoo ghɛɛ yi fu.
ACT.18.22	Nòò yìi à lɛ ntoo mfɛ'ɛ a Caesarea aa, à lɛ ŋkɔ'ɔ ŋghɛɛ ntsà'àtə ŋghotə bɔɔ bɨ Kristo a Yerusalem ǹtɨgə mbu nsɨgə ŋghɛɛ a Antiok. 
ACT.18.23	À tswè mə̂ ghu a nɨ nòò yî mɔ̀'ɔ, mmà'àtə̀ ǹlo ntɨgə ŋkarə ŋghɛɛ nɨ ɨdɨgə ɨdɨgə a mbù'ù ɨ̀la'a Galatia nɨ Phygia, ǹdɨɨntə nɨ̂ ŋ̀gǎŋyəgə̂nnù Yesu tsɨ̀m jìi ɨ lɛ ntswe ghu aà.
ACT.18.24	Ma mùu noò ŋù bàYuda yî mɔ̀'ɔ yìi mə bɨ lɛ sɨ twoŋə nɨ Appolo, bɨ jwî yi aa a ala'a Alexandria aa, à lɛ nzì a ala'a Ephesus. À lɛ mbə ŋû yìi mə à lɛ nnaŋsə nzi ŋghàâ sɨgɨ̀nə̀, ŋ̀kɨ naŋsə nzi aŋwà'ànə̀ Nwî. 
ACT.18.25	Bɨ lɛ ŋkɨ naŋsə mmɨrɨsə yi a nɨ mânjì M̀mà'àmbî; ànnù Nwî a khɨ̂ ghu ntɨɨ, a kɨɨ̀ ŋ̀ghaa ndɨ̀'ɨ̀ nɨ̂ ànnǔ Yesu a nɨ mânjì yìi à kù'ùnə aà, ka mə à lɛ nzi aa tsi'ì ànnù a ajàŋ mə Jɔn Ŋ̀gàŋmùrəbə̀ a ŋkì à lɛ sɨ swoŋ aa. 
ACT.18.26	À lɛ nlɔ̀gɨ̀nə̀ ǹtɨgə ŋghaa tsi'ì nɨ̀ àdà'à a ndâŋghòtə̂; lâ nòò yìi mə Priscillia bo Aquilla lɛ nyu'u annù yìi à lɛ sɨ swoŋə aa, bo lɛ ntwoŋə yi nnaŋsə ntɨgə ndɨ'ɨ mânjì Nwì wa ghu mbo tâ à naŋsə mbu zi sɨgɨ̀nə̀. 
ACT.18.27	Nòò yìi mə à lɛ nyə̀'ə̀tə̀ mə yu too ghɛ̀ɛ̀ a njii Achaia aa, bɔɔ bɨ Kristo lɛ ndɨ̀ɨ̀ntə̀ yi, ŋ̀kɨ ŋwa'anə aŋwà'ànə̀ ǹtoo a mbo ŋgǎŋyə̂nnnù Yesu jya jìi mə ɨ lɛ ntswe ghu aa mə tâ bɨ̀ kwɛrə yi sɨgɨ̀nə̀. Nòò yìi mə à lɛ ŋghɛ̀ɛ̀ ŋ̀kuu ghu aa, à lɛ ntɨgə nnaŋsə ŋkwɛtə ŋgǎŋmbii Kristo jya, waa yìi mə à lɛ sɨ bə aa boŋ ɨ̀bɔ̀ŋ Kristo ɨ ghɨrə̀ bɨ biì ǹtoo yì sɨgɨ̀nə̀ yâ aà. 
ACT.18.28	À lɛ sɨ tuu nɨ̂ ànnù yìi mə baYuda lɛ sɨ swoŋə nɨ̀ ǹsi nɨ̀ nsi tsi'ì nɨ̂ àdà'à m̀baŋnə ntɔ'ɔtə nɨ nɨ̀ghàà nɨ Nwî m̀fɨgɨtə nɨ mə, Yesu à bə aa tsi'ì Àyɔ'ɔ̀ Nwì wâ.
ACT.19.1	Nòò wa yìi mə Apollos à lɛ ntswe a ala'a baKorinto aa, Paul à lɛ ntsyǎ a ala'a mbù'u atu nzi ŋkù'ù a ala'a Ephesus, ǹtsi'i ŋgǎŋyəgə̂nnù Yesu jî mɔ'ɔ ghu. 
ACT.19.2	M̀betə waa mə, “Nɨ̀ lɛ ŋkwɛrə Azwì Nwî wa nòò mə nɨ̀ lɛ mbii Yesu Kristo aa ɛ?” Bo kwi'i ghu mbo mə, “Kaa bì'ì lɛɛ̀ ǹtɛ'ɛ wa'à yu'u mə Àzwì Nwî a tswe ghu.” 
ACT.19.3	A bû m̀betə waa mə, “Bɨ lɛ ntɨgə mmurə ghuu a ŋkì aa nɨ̀ ɨ̀kǔm wo aa ɛ?” Bo kwi'i mə, “Bì'ì lɛ ŋkwɛrə aa ŋkǐ Jɔn.” 
ACT.19.4	Paul a tɨgə̀ ǹswoŋ a mbo bo mə, “Jɔn à lɛ sɨ mmurə bə̂ a ŋkì aa mə tâ bɨ̀ ka mbəŋkə mɨ̂ntɨɨ̀ myaa, ǹswoŋə nɨ a mbo bo mə tâ bo bii ŋû wa yìi mə a yòŋə a njɨ̌m yu aà, a bə Yesu.” 
ACT.19.5	Àjàŋ mə bo lɛ nyu'u ma yû aa, bɨ murə̀ waa a ŋkì nɨ̂ ɨ̀kǔm Mmà'àmbî Yesu. 
ACT.19.6	Nòò yìi mə Paul à lɛ nnɔ̀ŋsə mbô mi a atu bo aa, Àzwì Nwî a sɨgə ŋkuu a nu bo. Bo tɨgə̀ ǹghaa nɨ mɨ̀ghàà mî fii ŋkɨɨ ŋkɛ'ɛnə nɨ̂ ǹtoò Nwì. 
ACT.19.7	Bo bɨ̀tsɨ̀m lɛ mbə tsǒ nɨ̀ghûm ǹtsò baà. 
ACT.19.8	Paul à lɛ sɨ tɨgə ŋkuu nɨ a ndâŋghòtə a nɨ bɨ̀sàŋ bi tarə ŋghaa ghu tɨ bɔ'ɔtə̀ ǹswuŋnə bo bɨ̀ bə̀ tâ bo zi mə ànnù yìi mə bɨ swoŋə nloŋ annù nɨfɔ̀ Nwî aa à nɨ tsi'ì ànnù. 
ACT.19.9	Bo bî mɔ'ɔ lɛ ntɨ̀ɨ atu kaa wa'à waa biì; ǹtɨgə ŋghaa nɨ̂ ɨ̀nnù jî bɨ nloŋə ŋgaa Mânjì Mmà'àmbi wa a nsî ǹghòtə̂. Paul à lɛ nlɔ̀gə ŋgǎŋyəgə̂nnù Yesu jya bo bo swuŋtə̀ waa bo, ǹtɨgə ŋghaa bo bɨ̀ bə̀ ǹloŋ nɨghàà nɨ Nwî a njwî tsɨ̀m a ndâŋwà'ànə Tyrannus. 
ACT.19.10	Ma yû a lɛ ŋghɛ̀ɛ̀ nɨ̂ m̀bìì a njɨ̌m ɨlòò ji baà. Bə̀ bɨ̀tsɨ̀m bìi bɨ lɛ ntswe a mbù'ù Asia, baYuda bo bɨ̀ baGrikia, bɨ lɛ nyu'u nɨ̀ghàà nɨ Mmà'àmbî.
ACT.19.11	Nwìŋgɔ̀ŋ à lɛ ŋghɨ̀rə ɨnnù jì yɛ̌yɛrə jî wè ǹtsya a njɨ̌m Paul. 
ACT.19.12	Bə̀ lɛ sɨ tɨgə nlɔgə tsi'ì ɨ̀tsə̀'ə nyɛ̀'ɛ nsi ji bo bɨ̀ àtsə̀'ə nnɔ̀ŋsə a ntɔŋ yu ŋghɛɛ nɨ ju a mbô ŋ̀gàŋ mɨghɔ̀ɔ̀, mɨ̀ghɔ̀ɔ̂ myaa mɨ fwɛtə̀, ɨ̀zwì jî bɨ ɨ kɨɨ̀ m̀fɛ'ɛkə nɨ a nu bo. 
ACT.19.13	BaYuda bî mɔ'ɔ mə bɨ lɛ sɨ ghaa ŋkarə mfi'i nɨ̂ ɨ̀zwì jî bɨ a nu bə̀ aa, bo lɛ nlɔ̀gɨ̀nə̀ ǹtɨgə ntwoŋ ɨkum Mmà'àmbî Yesu a atu bə̀ bìi mə bɨ lɛ ntswe nɨ̂ ɨ̀zwì jî bɨ aa, ǹswoŋə nɨ mə, “Mə̀ swoŋ a mbo wò nɨ̂ ɨ̀kǔm Yesu wa mə Paul a swoŋə annù ǹloŋ ŋgaà yìi mə tâ ò fɛ'ɛ.” 
ACT.19.14	Bɔɔ bɨ ŋû baYuda yî mɔ̀'ɔ yìi ɨ̀kùmə̂ yi lɛ mbə Sceva, mbə ŋgàŋmà'a Nwì aa, bo lɛ sɨ ghɨ̀rə̀ maa ajàŋə̀. 
ACT.19.15	Lâ àzwì ya a betə̀ waa mə, “Mə̀ zi Yesu, ŋ̀kɨ nzi Paul. Lâ nɨ̀ bə aa bɨ̀wò aa ɛ? 
ACT.19.16	Ŋù wa mə àzwì ya lɛ ntswe ghu nu aa, a wô a nu bo, ntɨɨ ŋgha'a waa, ŋghɔɔ waa bɨtsɨ̀m, bo khə̂kə̀ m̀fɛ'ɛkə wa nda nɨ ɨlà'à a nu bo tɨ̂ ɨ̀tsə̀'ə̀. 
ACT.19.17	BaYuda nɨ baGrikia bɨtsɨ̀m bìi bɨ lɛ ntswe a ala'a Ephesus aa, bo lɛ nyu'u ma yû ànnù nɨ̀bɔ'ɔ tswâ waa, bo ku'usə̀ ŋ̀ghu'usə ɨkum Mmà'àmbî Yesu Kristo. 
ACT.19.18	Bə̀ bìghà'àtə̀ bìi bɨ lɛ mbii Kristo aa, bo lɛ nzì nɨ̂ ǹsi nɨ̀ ǹsi mbii ɨnnù jìi mə lɛɛ̀ m̀fansə aà. 
ACT.19.19	Bo bî ghà'àtə̀ bìi mə bɨ lɛ sɨ ghɨ̀rə majèkə̀ aa, bo lɛ ŋghotə ŋwà'ànə̂ jyaa nzi ntɔ̀ɔ a nzi bə̀. Ǹdùu ŋŋwà'ànə̀ jìi bɨ lɛ ntɔ̀ɔ̀ aa, à lɛ mbə ɨbàtə̌ ŋkabə silver ntsù'ù mɨghum mi ntaà. 
ACT.19.20	A bə ajàŋ yìi mə nɨ̀ghàà nɨ Mmà'àmbi nɨ lɛ nsɛ̀ɛ̀nə̀ nɨ mɨ̀dà'à ŋ̀kwi ŋghɛɛ nɨ̂ m̀bìì.
ACT.19.21	Ma jû ɨ̀nnù ɨ tsyà mə̂, Paul a ka'à a ntɨɨ yu mə yu ka tsyà a ala'a Macedonia bo bɨ̀ Achaia ɨ ghɛ̀ɛ a Yerusalem nswoŋə nɨ mə, “Mə̀ ka lò ghu, ɨ lɨ̀gɨ̀nə ŋghɛɛ ywe'e ala'a baRoma.” 
ACT.19.22	À lɛ ntɨgə ntoo Timoti bo Erastus, bə̀ bi baa bìi bɨ lɛ sɨ kwɛtə nii aà, a ala'a Macedonia. Yumbɔŋ, à lɛ mbàŋnə̀ m̀bu ntswe nɨ mûtɨɨ noò a mbù'u Asia. 
ACT.19.23	Ma mùu noò, ŋ̀gɨ'ɨ yì ŋ̀wè ɨ̀ lɛ mfɛ̀'ɛ a ala'a Ephesus ǹloŋə Mânjì M̀mà'àmbi wâ. 
ACT.19.24	Ŋù yì mɔ̀'ɔ yìi mə ɨ̀kùmə̂ yi à lɛ mbə Demitrios, mbə ntwî àlàà silver aa, à lɛ sɨ twi nɨ̂ ǹda nwî yìi mə bɨ lɛ sɨ twoŋə nɨ Artemis aa, mfii nɨ a mbo bə̀, yu bo bɨ̀ ŋ̀gǎŋafà'â ji tswê nɨ̂ àbèè yî wè ghu. 
ACT.19.25	À lɛ ntɨgə ŋghotə ŋgǎŋfà'â ji bo bɨ̀ bə̀ bìi mə bɨ lɛ sɨ fà'a ɨtu mɨfà'à jî mɔ'ɔ tsǒ ma jû aa, bo nswoŋ mə, “Nɨ̀ zi mə bì'inə̀ kɨ̀ sɨ kwɛrə ŋkabə̀ yì'inə̀ aa fàa atu afà'à. 
ACT.19.26	Nɨ̀ yə̀ mə̂ ŋ̀kɨ nyu'u mə kaa à sɨ̀ aa tsi'à faa a ala'a Ephesus təə̀. Paul ghû à kàrə̀ mə a mbù'u Asia tsi'ì ǹtsɨ̀m, m̀bwe'esə nɨ̂ ǹnɔ̀ɔ̀ bə̂ bî ghà'àtə̀ mə bɨ̀ bii annù yìi mə yu swoŋə aà, ǹswoŋə nɨ mə bɨ̀nwì bìi bɨ naŋsə nɨ aa nɨ̀ mbo aa kaa à sɨ̀ bɨ̂nwì bə̂. 
ACT.19.27	Ŋ̀gɨ'ɨ yìi ɨ̀ tswe ghuu à nɨ mə kaa à ka wa'à tsi'à àfà'â yi'inə̀ yû bɨ'ɨ̀, bɨ ka tɨgə lɔ̀gə ndâmà'a nwì, nwìŋgɔ̀ŋ màŋgyɛ̀ Artemis yî ŋ̀wè yû nɨ̂ àdàŋə̀ dàŋə̀. Àjàŋ mə bə̀ bɨ̀tsɨ̀m a Asia bo bɨ a mbî ǹtsɨ̀m kɨ̀ sɨ gha'asə nii aa, tâ à mɛ, tâ nɨ̀fɔ̀ nɨ ɨkùmə̂ yi tâ nɨ̀ mɛ. 
ACT.19.28	Nnɔ̀ɔ̀ bə̂ wa yù'ù mə̂ ma yû ànnù aa, mɨ̀ntɔŋə̂ myaa lwînə̀, bɨ lɔgɨ̀nə̀ ǹtɨgə nswoŋə nɨ mə, “Nɨ̀gha'a nì wè a mbo Artemis, nwì baEphesus.” 
ACT.19.29	Àbùùrə̀ a lɛ ŋkuu wa njɔ̀'ɔ̀ àla'a tsi'ì bɨ̀tsɨ̀m. Ǹnɔ̀ɔ̀ bə̂ wa baŋnə̀ Gaous bo Aristarchus, mə lɛ mbə bə̂ bɨ Macedonia bi baa bìi bo bɨ̀ Paul lɛ sɨ zìnə̀ aa, ǹswuŋə waa nzwu ŋkuu ŋghɛɛ nɨ bu a mûm ǹda yì ŋ̀wè yìi mə bɨ lɛ sɨ ghɨ̀rə̀ nɨdorə ghu aà. 
ACT.19.30	Paul à lɛ ŋghə mə yu yòŋ ŋ̀kuu ghu, bɔɔ bɨ Kristo bìi mə bɨ lɛ ntswe ghu aa bɨ tswâ yi. 
ACT.19.31	Bə̀ bî dɨ̀rɨ̀sə̀ bìi mə bɨ lɛ ntswe maa mbù'ù àla'a mbə ɨka'â ji, bɨ lɛ ntoo ŋkɨ̀ɨ̀ ghu mbo, mbu'u nɨ̂ m̀bo ghu mbo mə tâ à tsuu lǒ ywiŋtə mə yu kuu wa mûm ǹda yì ŋ̀wè ya mə bɨ lɛ sɨ ghɨ̀rə̀ mɨdorə ghu aa. 
ACT.19.32	Bulà lɛ sɨ tɔŋnə nswoŋə nɨ̂ yulà ànnù, bilì tɔŋnə̀ ǹswoŋə nɨ̂ yilì. Ǹloŋ mə bo bî ghà'àtə̀ lɛ ŋwa'ǎ nji'ì ànnù yìi mə bɨ lɛ twoŋə waa ghu aa zî aà. 
ACT.19.33	Bo bî ghà'àtə̀ lɛ mbii mə Alexander à zî ǹji'ì ǹloŋ mə baYuda lɛ ŋghɨ̀rə mə tâ Alexander à tsya ŋghɛ̀ɛ a mbìì aà. Alexander, à lɛ ntsìtə̀ bə̂ nɨ̂ àbo mə tâ bɨ̀ yu'utə tâ yù ghaa a mbo bo ntɔ'ɔtə a mbo bo. 
ACT.19.34	Àjàŋ mə bo lɛ nyə yi nzi mə à nɨ ŋù baYuda aa bo lɛ nlɔ̀gə ɨbàŋtə̀ noò ji baa, boonsə ntɔŋnə nɨ̂tɨ̀ɨ̀ tsǒ ŋù yî mɔ̀'ɔ̀tə nswoŋə nɨ mə, “Nɨ̀gha'a nì wè a mbo Artemis, nwì baEphesus.” 
ACT.19.35	Nòò yìi mə tanɨ̀kurə yì ŋ̀wè à lɛ ŋghɨ̀rə̀ ǹnɔ̀ɔ̀ wa ɨ bɔnə̀ aa, a ghaà a mbo bo nswoŋ mə, “Bɨ̀lɨ̂m bâ, baEphesus, ŋù tsù yìi mə à sɨ̀ zi mə Ephesus, mə à nɨ njɔ̀'ɔ̀ àla'a aa, à tswe nɨ̀ ǹdâmà'a nwì màŋgyɛ̀ Artemis nɨ fɨ̀kobə fɨ ŋgɔ̀'ɔ̀ fi fya mə fɨ lɛ nlò a aburə ŋwo aa à nɨ wò aa ɛ? 
ACT.19.36	Àjàŋ mə kaa mbə ŋù a wa'à ma jû ɨ̀nnù lɨgɨtə̀ aa, tâ nɨ̀ bɔrɨsə ntɨɨ̀ ghuu, ntsuu atɨ̀rə annǔ lǒ ghɨ̀rə̀. 
ACT.19.37	Ǹloŋ mə bə̀ bû mə nɨ̀ zi nɨ̀ bu faà kaa bô sɨ̀ bə̂ bìi mə bɨ yərə njoo a ndâmà'anwì bə̂, kaa wa'à kɨ̀ ŋ̀ghaa ɨnnù mbəgɨtə nwî màŋgyɛ̀ yì'inə̀ Artemis ghu bə̂. 
ACT.19.38	M̀bə a bə yìi mə Demitrios bo bɨ̀ ŋ̀gǎŋfà'â ji bɨ tswe nɨ̀ ànnù ǹloŋə ŋû, bo mɨ̀ntsu mɨkɔrə̀, mɨ təə ŋŋɛ'ɛ, ŋgǎŋsa'a mɨ̀sa'a tswê ghu, tâ bɨ̀ ghɛɛ nsɔmsə waa. 
ACT.19.39	M̀bə ànnù yî mɔ'ɔ a bu ntswe ghu yìi nɨ kɔ̌ŋ nnaŋsə nzi, boŋ bɨ ka tsisə a noò yìi mə bə̀ bɨ njɔ'ɔ ala'a yù tɛ'ɛ mboontə a ntsisə ɨnnù aà. 
ACT.19.40	Ǹoŋ mə bɨ ka fɨ̀rə̀ yi'inə̀ mə bì'inə̀ bɨŋ fɨ̀kɔ̀rə̀ a nɨ̂ ànnù yìi mə a fɛ'ɛ sii aà. Kaa nji'i fɨ̀kɔ̀rə̀ sii ɨ̀ ghɨrə wa'à bə̂. M̀bə bɨ kɨ mbetə yi'inə̀ boŋ kaa bì'inə̀ ka wa'ǎ annù yî swòŋ zî. 
ACT.19.41	À swòŋ mə̂ ma la aa ntɨgə nsɛɛnsə bə̂ byâ.
ACT.20.1	Nòò yìi mə fɨ̀kɔ̀rə̀ fya lɛ mmɛ̀ aa, Paul à lɛ ntwoŋ ŋgǎŋyəgə̂nnù Yesu jya, ǹdɨɨntə waa nɨ nɨ̀ghàà ǹtɨgə mfa fɨlô fyaa. Ǹtɨgə mma'atə ŋghɛ̀ɛ a ala'a Macedonia. 
ACT.20.2	À lɛ ŋkarə mbù'ù ma ya ndɨɨntə nɨ̂ bə̂ bya ghu nɨ̂ ɨ̀nnù jî ghà'àtə̀ ntɨgə ŋhɛɛ ŋkù'u a ala'a Grikia 
ACT.20.3	ǹtswe ghu bɨ̂sàŋ bitarə̀. Nòò yìi mə à lɛ ntaŋtə mə yu ka ghɛ̀ɛ a ala'a Syria aa, à lɛ nyə mə baYuda lɛ ntaŋə mɨnàŋə̂ àtû yì, ǹtɨgə mbu mbɨ̀ɨ̀ fu, ǹtsya nɨ Macedonia. 
ACT.20.4	Sopata, MuPyrrhus, yìi mə à lɛ nlǒ a ala'a Beroea aa, à lɛ ŋghɛ̀ɛ̀ bo yu. Aristarchus nɨ Secundus yìi mə à lɛ nlǒ a ala'a Thessalonica aa, Gaius yìi mə à lɛ nlò a ala'a Derbe aa, Tychicaus bo Trophomus, nlo a mbù'u Asia, nɨ Timoti lɛ ŋkɨ ŋghɛɛ bo bo. 
ACT.20.5	Bo lɛ ntsyǎ a mbìì ŋ̀ghɛɛ a nyu'utə bì'ì a ala'a Troas. 
ACT.20.6	Bì'ì lɛ ntɨgə ŋkuu a abaŋə ŋkì a Philippi, a noò yìi mə ɨ̀koo Abaa tɨ kɔ'ɔ wa ɨ lɛ ntsyà aà. Ǹjwi ɨ ghə̀ə kɨ tsyǎ ji ntaà, bì'ì tsi'ì waa a Troas, bì'i bo tswê ghu ŋgyɛ̀ yî m̀fùùrə̀.
ACT.20.7	À bə a njwî ǹtsyà m̀bìì a mûm ŋ̀gyà, bì'ì boòntə̀ mə bì'i jɨ mɨjɨ mɨ̂ àkɔ̀ŋnə̀, àjàŋ mə Paul à lɛ ntswe nɨ̂ m̀mà'àtə a tɨ̀tugə aa, à lɛ ŋghàà a mbo bə̀ bya nɨ̀ghàà nya sa'à si'i ŋghɛɛ ŋkù'ù nɨ̂ ǹtɨɨ̀ ɨ̀tugə̀, 
ACT.20.8	bɨ̀lâm bî ghà'àtə̀ lɛ ntswe a nɨ̂ ǹja'à ǹda yì ǹdəŋ ya mə bì'ì lɛ ntswe ghu aà. 
ACT.20.9	Mûjɔ̀ŋ yìi mə à ɨ̀kǔm yi ɨ lɛ mbə Euticus, à lɛ ntswe a ntsù window. Àjàŋ mə Paul à lɛ sɨ ghàà nɨ̂ àdaŋə nɨghàà aa, à lɔgɨ̀nə̀ ŋ̀ka ntsɨŋ fɨlo, ǹtɨgə mbwii ndəənə, ǹlo nɨ̂ ǹjya'à ǹda ya yìi mə ɨ̀ lɛ mbə ǹja'à ǹda ji tarə aa a ŋkɔ'ɔ a ndəŋ aa, ŋ̀wo a nsyɛ̂. Bɨ ghɛɛ̀ tɨ ŋŋɛɛ yi boŋ à kwò mə̂. 
ACT.20.10	Paul à lɛ nsɨgə, ŋkwutə yi a nɨgǒ yu, nswoŋ mə, “Nɨ̀ tsuu bɔ'ɔ bə̂, wâ ǹtswêntɨ̀ɨ̀ yì ɨ̀ bùrə ghu nû.” 
ACT.20.11	À lɛ mbù ŋ̀kɔ'ɔ ghɛɛ fu wa nja'à ǹda mbatə abaa ŋkurə, ŋghɛɛ nɨ̂ m̀bìì ŋ̀ka ŋghaa a mbo bo nywe'e ajàŋ mə àbɛ̀ɛ̀ à lɛ mfu'u, a ma'àtə̀ ŋ̀ghɛɛ. 
ACT.20.12	Bɨ lɔgə mûjɔ̀ŋ wa ŋghɛɛ nɨ ghu ntɨ̀ɨ̀, nɨ̀dorə luu a mûm ǹtɨɨ bo.
ACT.20.13	Bì'ì lɛ ŋghɛ̀ɛ mbìì ŋ̀kuu abaŋə ŋkì ŋ̀ghɛɛ a Assos, a adɨgə yìi mə bì'ì lɛ ntswe nɨ̂ ǹlɔ̀gə Paul ghu aà. À lɛ swoŋ mə tâ bì'ì ghɛɛ nyu'utə yi ghu, tâ yù baŋnə nzì nɨ mɨ̀kòrə̀. 
ACT.20.14	Nòò yìi mə à lɛ nzì ǹtsi'i yi'i a Assos aa, bì'ì lɛ nlɔ̀gə̀ yi a mûm àbaŋə ŋkì, bì'i bo tɨgə̀ ŋ̀ghɛɛ a Mitylene. 
ACT.20.15	Bì'ì lɛ ntɨgə ŋkuu wa mûm abaŋə ŋghɛ̀ɛ̀, àbɛ̀ɛ̀ tɨ̀ mə tɨ fu'u bì'ì ghɛɛ̀ ǹywe'e a mbìì Chios. Ǹjwi yì mɔ̀'ɔ ɨ̀ ghə̀ə̀ mə̂ kɨ tsyǎ bì'ì ghɛɛ̀ ŋ̀ku'u a Sasmos, yìi ɨ̀ bu nyòŋtə̀, bì'ì ywe'e Miletus. 
ACT.20.16	Paul à lɛ ŋwa'atə mə boŋ yu kuu a nɨ̂ àbaŋə ŋkì a ghɛ̀ɛ Ephesus ta wa'à noò ma mùu mbù'u Asia ghɛ̂nsə̀. À lɛ sɨ khə̀nə̀ mə yu ghɛɛ kù'u a Yerusalem mbɔŋ tâ Ǹjwî Pentecost tâ ɨ̀ ku'u.
ACT.20.17	Paul à lɛ ntswe a ala'a Miletus ǹtoo ŋkɨ̀ɨ̀ a ala'a Ephesus ǹtwoŋ nɨ bɨlɨ̀ɨ bɨ ndânwì mə bɨ̀ zi ntsi'i yì ghu. 
ACT.20.18	Bɨ zì mə̂ ǹtsi'i yi ghu aa a swoŋ a mbo bo mə, “Nɨ̀ zî àjàŋə mə mə̀ lɛ ntswe a noò ghǎ ntsɨ̀m bi'inə̀ aà, ǹlɔgɨnə nɨ̂ ǹjwî ǹtsyà mbìì mə mə̀ lɛ nzì ŋkuu fàa mbù'u Asia aà. 
ACT.20.19	Mə̀ lɛ mbɔrɨsə ɨbɨɨ nû gha, m̀fa'a nɨ a mbo Mmà'àmbi tsi'ì tso ŋgàŋàfà'â yì nɨ mɨ̀làà a mi'i mə̀. Ŋ̀kɨ nzi ŋgɨ'ɨ ya yìi mə mə̀ lɛ nyə a ajàŋə mə baYuda lɛ ntaŋə mɨnàŋ a atu mə̀ aà. 
ACT.20.20	Nɨ̀ zɨ mə kaa mə̀ lɛ ŋkɨ'ɨ annù yî tsu yìi mə a lɛ ntswe nɨ̂ ŋ̀kwɛ̀tə̂ ghuu aa lə̀ə̀ tɨ ghɨ̀rə̀, ǹdɨ'ɨ nɨ ghuu ŋkɨɨ nswoŋə nɨ̂ ànnù Nwî a mbo bù a nsî ǹnɔ̀ɔ̀ bo bɨ a ndùgə bù aà. 
ACT.20.21	Mə̀ lɛ sɨ swoŋə nɨ a mbo baYuda, ŋkɨɨ nswoŋə nɨ a mbo baGrikia, ŋ̀wa'asə nɨ̂ waa mə bo bəŋkə waa, mma'atə ɨnnù jì bɨ̂ jyaa mbɨɨ fu a mbo Nwì, m̀bii Mmà'àmbî yì'inə̀ Yesu Kristo.
ACT.20.22	Tsɨtsɔ̌ŋ, a gha aa a tii Àzwì Nwì mə̀ ghɛɛ̀ nɨ a Yerusalem, kaa ŋkɨ'ɨ annù yìi mə a ka fɛ̀'ɛ a nu mə̀ ghu aa zî. 
ACT.20.23	Ànnù yìi mə mə̀ zi aa à nɨ mə, Àzwì Nwî a wà'àsə̀ mə̂ gha ŋ̀kɛ̀'ɛ̀nə̀ a mbo mə̀ mə, a nɨ̂ ǹjɔ̀'ɔ̀ ɨla'a tsɨ̀m àtsaŋ bo bɨ̀ ŋ̀gɨ'ɨ ɨ yu'utə nàâ. 
ACT.20.24	Lâ mə̀ lɔ̀gə̀ ǹtswêntɨ̀ɨ̂ ya nɨ̂ àdàŋə̀ dàŋə̀ a mbo mə̀. Ànnù yìi mə mə lɔ̀ɔ a ŋghɨ̀rə aa, à nɨ̂ m̀màŋsə̂ ɨ̀fà'à wa yìi mə Mmà'àmbî Yesu à fa a mbo mə̀ mə mə̀ fa'a aà, a bə̂ ŋ̀ka nsɛ̀ɛ̀nsə̂ ǹtoo yì ǹsɨgɨ̀nə̀ ya nloŋ ɨbɔ̀ŋ Nwî. 
ACT.20.25	Mə̀ kàrə̀ mə̂ a tɨtɨ̀ɨ bù bɨtsɨ̀m, ǹswoŋə nɨ̂ ànnù, ǹloŋ annù nɨfɔ̀ Nwî. Tsɨ̂tsɔ̀ŋ, mə̀ zi mə kaa ŋù nɨ̀bù à ka yǐ wa'à gha bù nyə. 
ACT.20.26	Mə̀ tɨgə̀ ǹnaŋsə nswoŋə nɨ a mbo bù sii mə, m̀bə ŋù nɨ̀bù yî tsù a yi mbwɛ, boŋ kaa à sɨ̌ ɨsa'à gha bə̂. 
ACT.20.27	Ǹloŋ mə kaa mə̀ lɛ ŋkɨ'ɨ annù yî tsu yìi mə Nwi à tàŋtə aa a mbo bù lɔ'ɔ̀sə̀; mə̀ lɛ ŋkɛ̀'ɛ̀nə̀ tsi'ì tsɨ̀mə̀. 
ACT.20.28	A ku'ùnə̀ mə nɨ̀ ka nlentə ghuu bu nɨ bù, ŋkɨɨ nlentə nɨ̂ àkàrə mbi ya yìi mə Àzwì Nwî a nɨŋə a mûm ǹtərə̀nə̌bo bù aà. Tâ nɨ̀ ka nlentə ŋghotə̂ Nwìŋgɔ̀ŋ yìi mə à ghɨ̀rə nɨ̂ yì, ǹtsya a njɨ̌m nɨ̀wo nɨ Mû yì aà. 
ACT.20.29	Mə̀ zi mə nòò yìi mə mə̀ ka mà'àtə̀ aa, nàaŋgwyɛ̀ mɨtsyɛ'ɛ ɨ ka zì a tɨtɨ̀ɨ bù, kaa ŋkɨ'ɨ akàrə mbi ya lɨŋə̀. 
ACT.20.30	Nòò à ka yǐ kù'u tâ bə̀ bî mɔ'ɔ a tɨtɨ̀ɨ bù ka ntswɛɛ nɨ̂ ɨ̀baŋnənnù a mbwe'esə ŋgǎŋyəgə̂nnù Yesu jî mɔ'ɔ ɨ swùŋtə̀ mə bɨ̀ ka nyoŋə waa. 
ACT.20.31	Nɨ̀ tsyɛsə̀ ghuu maà noò, ŋ̀wa'atə nɨ mə, kaa mə̀ lɛ ŋwa'à kɛntə̀ a ndɨ'ɨtə̂ ghuu yî mɔ̀'ɔ yî mɔ̀'ɔ nɨ mɨ̀làà a mi'i mə̀, nɨ̀tugə nɨ̀ àsì'ìnə̀, a atû ɨ̀lòò ji tarə̀.
ACT.20.32	Tsɨ̂tsɔ̀ŋ, mə̀ nɨ̀ŋə ghuu a mûm ǹtərɨ̀nə̂bo Nwì, nɨ̂ nɨ̀ghàà nɨ ɨbɔ̀ŋə̂ yì wa, mə mbə nɨ ko'ò ghuu nɨ̀ kwe, ǹtɨgə mfa njoo jya jìi mə Nwìŋgɔ̀ŋ à lə̀ə a mbo bə̀ bɨ̀tsɨ̀m bìi mə à ghɨrə bɨ laa aà. 
ACT.20.33	Kaa mə̀ lɛ ŋkɨ'ɨ nɨ̀ àtɨ̀ɨ silver, kə̀ àtɨ̀ɨ̀ gold ŋû tsù kə̌ ɨtsə̀'ə̂ ji yə'ə̀tə̀. 
ACT.20.34	Bù bɨ tsɨ̀m, nɨ̀ zi mə, mə̀ lɛ sɨ fà'à nɨ̂ m̀bo aa mù, a ntswe nɨ̀ àyoo yìi mə mə̀ nɨ ŋgǎŋakòrə̂ jya lɛ sɨ boŋə aà. 
ACT.20.35	Mə̀ dɨ̀'ɨ̀ mə a mbo bù, ǹtsya a nɨ ŋgɔ̀ŋ ɨ̀nnù ma jû tsɨ̀m mə, nɨ̀ ka mfa'a nɨ̂ mɨ̀tɨ̀ɨ̀ boŋ nɨ̀ ka tswe nɨ mânjì a ŋkwɛtə bə̀ bìi mə bɨ bɔrə aà. Ŋ̀wa'atə nɨ nɨ̀ghàà nìi mə Mmà'àmbî Yesu yumbɔŋ à lɛ nswoŋ aa mə, “A mfa, a zì nɨ̂ m̀bɔɔnə ntsyàtə̀ a ŋkwɛrə aà.” 
ACT.20.36	Nòò yìi mə Paul à lɛ mmàŋsə̀ aa, à lɛ nswɛ̀tə̀ mɨku'utə̂ mi a nsyɛ bo bo bɨ̂tsɨ̀m tsa'àtə̀ Nwî. 
ACT.20.37	Bo bɨstɨ̀m lɛ sɨ tɨgə nyə'ə ŋkotə nii a nɨgǒ bo, nnɔŋə nɨ mɨ̀ghə̀gə̂ mi m̀fa nɨ fɨ̀lô fi. 
ACT.20.38	Bo lɛ nnaŋsə njəŋnə si'i si'i aa nloŋ mə à lɛ nswoŋ mə kaa bo ka yǐ wa'à yi bû ǹyə aà. Bo lɛ ntɨgə ŋhɛɛ bobo wa ntsǔ abaŋə ŋkì.
ACT.21.1	Bì'ì lɛ mfa fɨ̂lô fyaa ntɨgə mma'atə waa, ŋkuu abaŋ, ntɨgə ntsinə ntoo ŋghɛɛ ŋkuu a Cos; àbɛ̀ɛ̀ fu'u bì'ì ghɛɛ̀ ǹywe'e a Rhodes, ǹtɨgə nlo ghu ŋghɛɛ a Patara. 
ACT.21.2	Maa ala'a bì'ì lɛ nyə abaŋ yìi a lɛ sɨ too ŋghɛɛ nɨ a Phoenicia aa, bì'ì lɛ ntɨgə ŋkuu wa a mûm àbaŋ ya ntoo ŋghɛɛ.
ACT.21.3	Bì'ì zì mə̂ ntɨgə nyə nɨ̂ Cyprus laa, mbàŋnə̀ m̀bəŋ nsɨgə nɨ̂ m̀bɨ̂ ǹtii, nsɨgə ŋkuu a ala'a Syria. Bì'ì lɛ ntɨgə ŋghɛɛ mfɛ̀'ɛ̀ a aghəŋə ŋkì a Tyre, a adɨgə yìi mə bɨ lɛ ntswe nɨ̂ m̀fi'i ǹjoo jìi ɨ lɛ ntswe wa mûm àbaŋ ya ghu aà. 
ACT.21.4	Bì'ì lɛ ntɨgə nlɔɔ ŋgǎŋmbii Kristo jìi ɨ lɛ ntswe maa adɨgə aa ntɨgə ntswe bi'i bo a atû ŋ̀gyà yî m̀fùùrə̀. Àzwì Nwî à lɛ ndɨ̀'ɨ̀ a mbo bo bo tɨgə̀ ǹswoŋ a mbo Paul mə tâ à tsee a Yerusalem kɔ'ɔ ŋghɛ̀ɛ̀.
ACT.21.5	Njwi jìi mə bì'ì lɛ ntswe nɨ̂ ǹtswe bì'i bo ɨ̀ kà mə aa tsya bì'ì tɨgə̀ m̀ma'atə waa ŋghɛɛ. Bo bɨtsɨ̀m nɨ bàŋgyɛ̂ byaa bo bɨ̀ bɔɔ̀ byaa lɛ yòŋə̀ yi'i bì'ibo fɛ̀'ɛ̀ wa njɔ̀'ɔ̀ àla'a bo ŋghɛ̀ɛ̀ a ntsyasə yi'i. Bì'ibo ghɛ̀ɛ̀ mə̂ wa aghəŋə ŋkì ǹtɨgə nswɛtə mɨku'utə̂ mì'ibo ntsa'atə Nwì ghu. Bì'ibo tsà'àtə̀ mə̂ Nwî aa ntɨgə ntsà'ànə̀, bo fâ fɨ̂lô fi'i. 
ACT.21.6	Bì'ì lɛ ntɨgə ŋghɛɛ ŋkuu wa a mûm àbaŋ bo tɨgə̀ mbu ŋkwɛɛŋkə waa a mɨla'a bo.
ACT.21.7	Bì'ì lɛ nlò a Tyre ntɨgə ŋghɛɛ nɨ̂ m̀bìì ŋ̀ghɛɛ nywe'e a Ptolemais, a adɨgə yìi mə bì'ì lɛ nyə bɔɔ bɨ Kristo bî mɔ'ɔ ghu, ŋghɛɛ ntsà'àtə̀ waa, ŋkɨ ntswe bi'ibo njwi yì m̀fùùrə̀ aa. 
ACT.21.8	Àbɛ̀ɛ̀ a lɛ mfu'u bì'ì lô ŋ̀ghɛɛ ŋkuu a ala'a Caesarea, ntɨgə ŋghɛɛ ntswe a nda Philip mə à lɛ mbə Evangelist, mbə ŋû yî mɔ'ɔ a tɨtɨ̀ɨ ŋgǎŋkwɛtə̀ jya ji sàmbaa laà. 
ACT.21.9	À lɛ ntswe nɨ bɔɔ bâŋgyɛ̀ bɨ tɨyɔ'ɔ bi sàmbaà, bìi mə bɨ lɛ sɨ yu'u nɨ̂ ǹtoò Nwì ǹswoŋə.
ACT.21.10	Bì'ì tswe mə̂ ghu nɨ̂ ǹjwi ji mɔ'ɔ, ŋ̀gàŋntoò Nwì yî mɔ'ɔ mə bɨ lɛ sɨ twoŋə nɨ Agabus aa, a lô a Yudea ǹsɨgə ntsi'i yi'i. 
ACT.21.11	À lɛ nlɔ̀gə ɨkò Paul, ŋkwerə mɨkòrə̂ mi bo bɨ̀ mbô mi ghu, nswoŋ mə, “Àzwì Nwî a swoŋ mə, 'Aâ àjàŋ yìi mə baYuda bìi mə bɨ tswe a Yerusalem aa ka kwerə mbɔ̂ŋə̀ ɨkò ghû, ɨ tɨgə fa yi a mbô ŋ̀gàŋ tɨ biì Nwî.'” 
ACT.21.12	Bì'ì yù'ù mə̂ laà, bì'i bɨ̀ bə̀ bìi bì'ibo lɛ ntswe aa tɨgə̀ m̀bu'u mbo a mbo Paul mə tâ tsee a Yerusalem ŋkɔ'ɔ ghɛ̀ɛ̀. 
ACT.21.13	Paul a tɨgə̀ ŋkwi'i mə, “Nɨ ghɨ̀rə̀ aà àkə̀ laà, ǹyə'ə mbəgɨtə nɨ̂ nû ya aa ɛ? Wa kaa mə̀ sɨ nû yà taŋtə̀ aa tsi'ì a ŋkuu a ndâtsaŋə̀, mə̀ kɨ ntaŋtə nû yà aa a ŋkwo a Yerusalem nloŋ annǔ ɨkum Mmà'àmbî Yesu.” 
ACT.21.14	Tsǒ mə à lɛ nlɨ̀gɨ̀nə̀ ǹtuu annù yìi mə bì'ì lɛ sɨ swoŋə aa, bì'ì kɛntə̀ ǹtɨgə nswoŋ mə, “Tâ Nwì à ghɨrə annù yìi mə a lɔ̀ɔ̀ aà.”
ACT.21.15	Mayû a tsyà mə̂, bì'ì tɨgə̀ ǹtaŋtə njoò ji'i ŋkɔ'ɔ ŋghɛɛ a Yerusalem. 
ACT.21.16	Ŋ̀gǎŋyəgə̂nnù Yesu jî mɔ'ɔ ɨ lɛ nlò a Caesarea ŋkɔ'ɔ ŋghɛɛ bi'ibo, ǹlɔgə yi'i bì'ibo ghɛɛ̀ ŋ̀kuu a nda Mnason ŋù Cyprus yìi mə à lɛ mbə ŋû yî ɔ̀'ɔ a tɨtɨ̀ɨ ŋgǎŋyəgə̂nnù Yesu ji mbìì aa, ntɨgə ntswe bi'ibo.
ACT.21.17	Bì'ì kɔ̀'ɔ̀ mə̂ ŋ̀kuu a Yerusalem aa, bɔɔ bɨ Kristo bya bìi bɨ lɛ ntswe ghu aa, bɨ kwɛrə̀ yi'i tsi'ì nɨ̀ nɨ̀dorə̀. 
ACT.21.18	Àbɛ̀ɛ̀ a fù'ù mə̂, bì'ibɨ̀ Paul ghɛɛ̀ ǹyə Jɛms; bɨ̀lɨɨ bɨ ndânwì bɨtsɨ̀m bɨ kɨ̂ ǹzi ntsi'i yi'i ghu.
ACT.21.19	Bì'ibo tsà'ànə̀ mə̂, Paul a tɨgə̀ ŋ̀kɛ'ɛnə ɨnnù tsɨ̀m, nɨli'i nɨli'i, jìi mə Nwì à lɛ ŋghɨ̀rə̀ a tɨtɨ̀ɨ bɨ̀tɨ̀zî Nwî ǹtsya a njɨ̌m ɨfà'â yi aà. 
ACT.21.20	Bo yù'ù mə̂ aa, bo bɨtsɨ̀m tɨgə̀ ŋ̀gha'asə Nwî. Bo bû ǹswoŋ ghu mbo mə, “Mumaà yì'ì, Paul, ò yə̂ àjàŋ yìi mə baYuda a tsù'u ntsù'ù bɨ bìì mə̂ Kristo aà; ŋkɨ yə ajàŋ yìi mə bo naŋsə ntɛ'ɛ atû yaa a nləə nɔ̀ŋsə̀ aà. 
ACT.21.21	Bɨ swòŋ mə a mbo bo mə ò kɨ sɨ dɨ̀'ɨ̀ nɨ a mbo bàYuda bìi mə bɨ tswe a tɨtɨ̀ɨ bɨ̀tɨ̀zî Nwî bɨtsɨ̀m aa mə tâ bo ma'atə bɨ̂nɔ̀ŋsə̀ bɨ Moses ntsuu kɨ lə̀ə̀. Ǹswoŋə nɨ a mbo bo mə tâ bo tsee bɔɔ̀ byaa kɨ ŋètə̀, ŋkɨɨ tsuu bɨ̂nɔ̀ŋgɔ̀ŋ bɨ baYuda ɨ kɨ yòŋə̀. 
ACT.21.22	M̀bə bì'inə̀ ghɨrə̀ mə akə tsɨ̂tsɔ̀ŋ aa ɛ? Tsɨ̂tsɔ̀ŋ bo ka yu'u mə ò zì mə̂. 
ACT.21.23	Mamùu ajàŋ, ghɨ̀rə annù yìi mə bì'ì ka swoŋ a mbo wò aà. Bə̀ bî mɔ'ɔ tswe faà bi nɨkwà mə bɨ kàà mə annù a mbo Nwì, 
ACT.21.24	ghɛɛ nlɔ̀gə̀ waa tâ bǔbo ghɛɛ nsì'ìtə annù yâ tâ bǔbo laa a nsi mi'i Nwî, tâ ò kɨ ntwu ayoo yìi bo tswe nɨ̀ ǹtwu aà, tâ bo tɨgə ŋkɔɔ itû jyaa. Ò bə ghɨ̀rə̀ mùu ajàŋ boŋ bə̀ bɨ̀tsɨ̀m ka zi mə ɨnnù jya mə bɨ swoŋ atu wò aa à nɨ̂ àbaŋnənnù. Lâ ò bâŋnə̀ ǹləə nɨ̂ nɔ̂ŋsə̀ a nɨ̂ àkòrə̀ nɨzî yô. 
ACT.21.25	A ŋghɛ̀ɛ nɨ̂ ànnù bɨ̂tɨ̀zî Nwî bya mə bɨ bìì mə̂ Kristo aa, bì'ì tòò mə aŋwà'ànə̀ a mbo bo ǹswoŋə nɨ̂ mə bì'ì biinə mə tâ bo tsuu mɨjɨ mìi mə bɨ ma'a mɨ̂ŋkobə ghu aa kɨ jɨ, ntsuu aləə kɨ jɨ, ntsee naa yìi mə bɨ twɛɛ ntɔ̂ŋ yi nzwitə aa kɨ kurə; ŋkɨ tsee kɨ tsuu kɨ jɨrə.”
ACT.21.26	Paul à lɛ ntɨgə ŋghɛɛ nlɔ̀gə̀ bə̂ bya, àbɛ̀ɛ̀ a fù'ù mə̂, bo bo ghɛɛ̀ ǹsi'itə àkàà yâ. Bo lɛ ntɨgə ŋghɛɛ ŋkuu a ndâmà'anwì ŋ̀kɛ'ɛnə mə njwi jya mə bo lɛ ntswe nɨ̂ ǹlə̀ə̂ ɨ̀bɨɨ nû waa tâ ɨ̀ laa aa, bo lə̀ə̀ mə̂ ŋ̀kɨ mfa njoo mmà'anwì jìi mə bo lɛ ntswe nɨ̂ m̀fa atu bo yî mɔ̀'ɔ yî mɔ̀'ɔ aà.
ACT.21.27	Ǹjwi jya ji sàmbaa ɨ ghɛ̀ɛ̀ mə̂ ŋ̀ka mmɛ, bàYuda bî mɔ'ɔ bìi bɨ lɛ nlò a ala'a Asia aa, bìi bɨ lɛ nyə Paul a mûm ǹdâmà'anwì aa, bɨ lɛ ntotə nnɔ̀ɔ̀ bɨ tɨgə̀ m̀baŋnə yi, 
ACT.21.28	ǹtɔŋnə nswoŋə nɨ mə, “BaIsrael, nɨ̀ zi ŋkwɛtə yi'i! M̀bâ ghûlà a dɨ̀'ɨ̀ nɨ a mbo bə̀ a ɨdɨgə tsɨ̀m mə bə̀ ka ntsa'a nɨ̂ yi'inə̀, ntəsə nɨ̂ nɔ̂ŋsə̀, ŋ̀kɨɨ ntsa'a nɨ̂ ǹdâmà'anwì aà. À kɨ̀ mə̂ ǹzi ŋka ntsuurə nsɨ̀ŋə̀ nɨ̂ àdɨ̀gə̀ yû mə laa aà!” 
ACT.21.29	Bo lɛ sɨ swoŋ ma mùu ajàŋ aa nloŋ mə à lɛ tɨ bə aa bo yə̂ Paul bo Trophimus, ŋù baEphesus, bo yu zinə̀ wa mûm àla'à, bo tɨgə̀ m̀mɔɔntə nɨ mə à lɛ nlɔ̀gə̀ aa yi bo yu zî ŋ̀kuu wa mûmdâmà'anwì.
ACT.21.30	Ɨ̀dɨ̀gə̀ ɨ lɛ ntɨgə mbuurə wa mûm àla'a bə̀ tɨgə̀ ŋ̀khənə nzì ŋghotə, m̀baŋnə Paul, ǹswuŋ yi mfɛ'ɛsə wa ndâmà'anwì, ǹtseetə ɨbà'à. 
ACT.21.31	Ànnǔ ajàŋ mə bɨ lɛ sɨ tɨgə nlɔɔ nzwitə̂ yi aa, a lɛ ŋghɛ̀ɛ̀ ǹywe'e a mbo atu bɨ̂sogyɛ ntsù'ù baRoma mə àla'a Yerusalem a tsɨ̀gɨ̀nə̀. 
ACT.21.32	À lɛ mburə nlɔgə ntoo bɨ̂sogyɛ̀ bo bɨ̀ Ɨ̀tu bɨ̂sogyɛ̀ ǹtsù'ù bobo khə̂nə̀ ǹsɨgə ŋghɛɛ ntsi'i bə̂ byâ; bə̀ bya yə̀ mə̂ atu bɨsogyɛ̀ ntsu'u ya bo bɨ̀ bɨ̀sogyɛ̀ bya aa, ŋkɛntə a ŋghɔ̀ɔ Paul. 
ACT.21.33	Àtu bɨ̂sogyɛ̌ ntsù'ù ya a ghɛɛ̀ ǹtswa Paul, mfa nswoŋ mə bɨ̀ kwerə yi nɨ̂ ɨ̀tsaŋ ji baà. M̀betə mə à bə aa wò, kə̀ ŋ̀kɨ mfansə aa akə̀ lɛ? 
ACT.21.34	Bə̀ bî mɔ'ɔ wa atɨtɨ̀ɨ nnɔ̀ɔ̀ wa kâ ǹtɔŋnə, bǐ mɔ'ɔ swoŋnə̀ ànnu yi mɔ'ɔ, bǐ mɔ'ɔ swoŋə̀ nɨ̀ yǐ dàŋ; kaa a wa'à zî àjàŋ yìi mə mbə a naŋsə yu'u ànnù yî tɨ̀nsə̀ yìi mə bo lɛ sɨ naŋsə swoŋ nloŋ ayɔ̀rə̀ yâ; ǹtɨgə nswoŋ mə tâ bɨ̀ lɔgə Paul ŋghɛɛ nɨ ghu a ndùgə bɨ̀sogyɛ̀. 
ACT.21.35	Bi zì mə̂ ŋ̀ka ŋkɔ'ɔ bɨsteps bya aa bɨ̀sogyɛ̀ bǐ mɔ'ɔ bɨ tɨgə̀ m̀be'e Paul aa bè'è ǹloŋ mə ɨdɨ̀gə lɛ sɨ tɨgə ntɨɨ tsi'ì tɨ̀ɨ̀ ajàŋ yìi mə nnɔ̀ɔ̀ wa ɨ lɛ tɨgə mbə tsǒ nàà mɨ̀tsə'ə aà. 
ACT.21.36	Ǹnɔ̀ɔ̀ wa ɨ lɛ sɨ zwu yoŋə nswoŋə nɨ mə, “Zwitə nɨ̀ yi!”
ACT.21.37	Bɨ̀sogyɛ̀ bya kà mə̂ aa nlɔɔ ŋkuu ŋghɛ̀ɛ̀ nɨ̂ Paul a mûm ǹdùgə bo, a ghaà a mbô ǹtsyàsə̀ wàà mə, “M̀bə mə̀ tse swoŋə annù yî mɔ'ɔ a mbo wò aa ɛ?” Ǹtsyàsə̀ wa a betə mə, “Ò zî nɨ̀ghàà nɨ baGrikia aa ɛ? 
ACT.21.38	Ò sɨ̌ ŋû baEgipto wa mə, à gha'à a bɔ̀ɔ̀ mə̂ ǹsa'atə, mə à kɨ̀ zi mbùùrə ala'a yù ŋ̀ghotə nnɔ̀ɔ̀ 'Bɨ̀yɔ̀ŋə̀ Nɨfɔ̀' ntsù'ù ji nɨkwà ǹlɔgə waa bo bo fɛ'ɛ̀ ŋ̀ghɛɛ atu nta'a mɨwɛ̀ɛ̀ mɨwɛ̀ɛ̀ aa bə aa ɛ?”
ACT.21.39	Paul a kwi'i mə, “Mə̀ nɨ ŋù baYuda, ǹlo aa a ala'a Tarsus a mbù'u Cilicia, m̀bə tsi'i mûla'a yìi à lo a njɔ̀'ɔ̀ àla'a mà yû yìi ɨ̀ tɨ̀nsə̀ aà. Tsà'à tsà'a ò, bii tâ mə̀ ghaa a mbo bə̀ bû.”
ACT.21.40	Ǹtsyàsə̀ bɨ̀soŋgyɛ̀ wa a bii, Paul a tɨgə ntəə wa atu bɨ̂steps, ǹtsitə bə̂ bya nɨ̀ àbô yi bo kɛntə̀ ŋ̀ghaa, a ghaà a mbo bo nɨ nɨ̀ghàà nɨ baHeber nswoŋ mə.
ACT.22.1	Bɨ̀lɨ̂m bâ nɨ bɨ̀taà bâ, naŋsə yu'utə nɨ̌ annù yìi mə mə̀ aa swoŋ a mfi'isə ɨ̀lɛ̀ɛ̂ gha ghu a nsi bù tsɨ̀tsɔ̀ŋ aà. 
ACT.22.2	Àjàŋə mə bo lɛ yu'u ajàŋ yìi mə à lɛ sɨ ghaàà nɨ a bo bo nɨ nɨ̀ghàà nɨ baHeber aa bo lɛ ŋku'usə̀ ǹtaa ɨtoŋnə̀ jyaa nyu'utə. A swoŋ a mbo bo mə, 
ACT.22.3	“Mə̀ laa mbə ŋû baYuda, bɨ jwî gha aa a Tarsus yìi à tswe a ala'a Cilicia, lâ bɨ bâŋnə̀ ŋ̀ko'o gha aa fàa njɔ̀'ɔ̀ àla'a, mə̀ yəgə̀ àŋwà'ànə̀ a ji'i mɨkòrə̂ Gamaliel, nyoŋə nɨ nɔ̀ŋsə̀ bɨ̀taà bi'inə̀ a nɨli'ì nɨli'i, ŋ̀kɨɨ ntɨɨ nɨ̂ ànnù Nwî tsi'ǐ ajàŋ mə bù bɨtsɨ̀m kɨɨ ntɨ̀ɨ̀ ghu tsɨ̂tsɔ̀ŋ aà. 
ACT.22.4	Mə̀ lɛ sɨ tsɔ'ɔ akòrə̀ bə̀ bìi mə bɨ yòŋə Mânjì ghûla aa nzwitə nɨ̂ waa. M̀baŋtə nɨ̂ m̀bâŋnə̀ bo bɨ̀ bàŋgyɛ̀, ŋ̀kwerə nɨ̂ waa, nnɨŋə nɨ a ndâtsaŋə̀. 
ACT.22.5	A nɨ̂ ma yû, ŋ̀gàŋmà'anwì yî ŋwè bo Counsel tsɨ̀m, bo nɨ̂ àyəfə̂ yâ mə mə̀ lɛ sɨ ghɨ̀rə̀ maa ajàŋ. Mə̀ lɛ ŋkwɛrə aŋwà'ànə̀ a mbo bo mə mə ghɛɛ fa a mbo bɨ̀lɨ̂m ba bàYuda a ala'a Damascus tǎ tɨgə baŋtə bə̂ ma bû bî mɔ'ɔ,ɨ kwerə waa ɨ zì nɨ bu a Yerusalem tâ bɨ̀ nɨŋ ŋgɨ'ɨ a nu bo.
ACT.22.6	“Àjàŋ mə mə̀ kà mə̂ aa ŋghɛɛ aa, a bə a ntɨɨ̀ àsì'ìnə̀, lɛ boŋ mə̀ zì mə̂ ŋ̀koontə a ala'a Damascus, ŋ̀kà'à yî jɛ̀ɛ̀ŋkə̀ ɨ lô a aburə ŋwi'ikə ŋwa'akə nta ŋkarɨsə ghâ. 
ACT.22.7	Mə̀ wô a nsyɛ a ndômânjì, nyu'u njì ŋù ɨ betə̀ gha mə, ‘Saul, Saul, o tsɔ'ɔ akòrə̂ ya aa a ya lɛ?’ 
ACT.22.8	Mə̀ kwi'i, mbetə mə, ‘À nɨ wò wò lɛ Mmà'àmbî?’ A swoŋ a mbo mə̀ mə, ‘À nɨ mə̀ Yesu muNazareth, wa yìi mə o tsɔ'ɔ akòrə̂ yi aa.’ 
ACT.22.9	Bə̀ bya bìi mə bì'ibo lɛ tswe aa, bɨ lɛ nyə ŋkà'à wâ, lâ kaa ŋkɨ'ɨ njì ŋù wa mə à lɛ sɨ ghàa a mbo mə̀ aa bàŋnə̀ ǹyu'u. 
ACT.22.10	Mə̀ tɨgə̀ m̀betə mə, “Mə̀ aa ghɨ̀rə̀ aa mə akə aa ɛ, Mmà'àmbî?’ M̀mà'àmbi a swoŋ a mbo mə̀ mə, ‘Bɨ̀ɨ̀nə, ŋkuu ŋghɛ̀ɛ a ala'a Damascus boŋ baa tɨgə swoŋ ɨnnù tsɨ̀m jìi bɨ taŋtə nləə a mbo wò mə tâ ò ghɨrə aà.’ 
ACT.22.11	Àjàŋ mə kaa mə̀ lɛ sɨ wa'à nɨ̀ ɨ̀dɨ̀gə̀ bǔ nyə nloŋ ŋkà'à wa mə ɨ lɛ nta si'i aa, bə̀ bya mə bì'ibo lɛ ntswe aa, bɨ lɛ ntɨgə ntswa nɨkwɛɛ̀ na, bì'ibo kuu ŋghɛ̀ɛ̀ a Damascus’”
ACT.22.12	“Ŋù yì mɔ̀'ɔ à lɛ ntswe ghu, ɨ̀kûm yi ɨ bə Ananias, m̀bə ŋû yìi mə à lɛ naŋsə ntɛ'ɛ atû yi nɨ̂ ànnù Nwî, ǹyoŋə nɨ̂ nɔ̂ŋsə̀, m̀bə ŋû yìi baYuda bìi mə bɨ lɛ ntswe ghu aa, bɨ lɛ sɨ ghàa ɨnnù jî sɨgɨ̀nə̀ ǹloŋ ŋgaà yì. 
ACT.22.13	À lɛ nzì ǹtəə a mbɛ̀ɛ mə̀, ǹtwoŋtə gha nswoŋ mə, ‘Ǹdɨm ghà, Saul, bǔ ka nyə ɨdɨgə fu.’ Mə̀ lɔ̀gɨ̀nə̀ maa noò m̀bu ŋka nyə ɨdɨgə, ǹyə yi. 
ACT.22.14	A swoŋ a mbo mə̀ mə, ‘Nwìŋgɔ̀ŋ bɨ̀taà bi'inə̀ à tsɔ̀'ɔ̀ mə̂ gho mə tâ ò zi annù yìi mə a lɔ̀ɔ̀ aà. Mə tâ ò yə a yu wa yìi mə ànnǔ a tsinə aa, ŋ̀kɨ nyu'u nɨghàà ghu ntsù. 
ACT.22.15	Ǹloŋ mə ò ka tɨgə bə àyəfə yì a mbô ŋ̀gɔ̀ŋ bə̀ bɨtsɨ̀m, ɨ tɨgə swoŋə nɨ̂ ŋ̀gɔ̀ŋ ɨ̀nnù tsɨ̀m jìi ò yə ŋkɨ nyu'u aa a mbo bo. 
ACT.22.16	Tsɨ̂tsɔ̀ŋ, o bù ǹyu'utə aa akə̀ aa ɛ? Bɨ̀ɨ̀nə ŋkwɛrə ŋkì tâ bɨ̀ si'i ɨ̀nnù jì bɨ̂ jo a ajàŋ mə ò ka twoŋ ɨkûm yi aà.
ACT.22.17	“Ǹòò yìi mə̀ lɛ mbù m̀bɨɨ a Yerusalem aa, mə̀ lɛ ŋghɛ̀ɛ a ndâmà'anwì ŋ̀ka ntsa'atə Nwî ghu, ǹjə̀ə̀ təə təə ɨ lɛ̂ gha, 
ACT.22.18	mə̀ yə Mmà'àmbi a swoŋ a mbo mə̀ mə, ‘Wàŋsə ntswa'atə, mfɛ̀'ɛ a Yerusalem, nloŋ mə kaa baa kɨ'ɨ annù yìi mə òo kɨ swoŋə mbɨ'ɨ ŋgaa yà aa biì.’ 
ACT.22.19	Mə̀ kwi'i mə, ‘M̀mà'àmbî, bo tsi'ì bɨ̀tsɨ̀m bo zi mə mə̀ lɛ sɨ karə ŋghɛɛ nɨ a ndâghòtə baYuda tsi'ì tsɨ̀m, ŋ̀ghɔɔ nɨ̂ bə̀ bya bìi bɨ bii gho aa, ŋkɨɨ ŋkwerə nɨ̂ waa nɨŋə nɨ a ndâtsaŋə̀. 
ACT.22.20	Nòò wa yìi mə bə̀ lɛ saansə aləə ayəfə yo, Stephen aa, mə̀ lɛ ntəə ghu ŋkɨ mbeentə, ŋkɨ tugɨlə ɨtsə̀'ə̀ bə̂ bìi bɨ lɛ nzwitə yi aà.’ 
ACT.22.21	A swoŋ a mbo mə̀ mə, ‘Mà'àtə adɨgə yuà ŋghɛɛ̀, ǹloŋ mə mə̀ aa too gho a ndìsyà, a mbo bɨ̀tɨ̀zî Nwî.’” 
ACT.22.22	Bə̀ bya lɛ nyu'utə ànnù yìi mə à lɛ nswoŋ aa ŋ̀kɔ'ɔ nywe'e ma mùu adɨgə ntɨgə ŋŋɛntə njî jyaa ntɔŋnə nswoŋ mə, “Lɔgə̀ nɨ̀ àjàŋə̀ ŋû yû ǹlo nɨ yu fàa atu nsyɛ̂, ǹloŋ mə kaa à sɨ̀ kù'ùnə̀ a ntswêntɨ̀ɨ̀.” 
ACT.22.23	Àjàŋ mə bo lɛ sɨ tɨgə ntɔŋnə ŋghusə nɨ̂ ɨ̀tsə̀'ə̂ jyaa, ǹtsɔrə nɨ̂ àbwèrə̀ m̀ma'a nɨ a ndəŋə aa, 
ACT.22.24	àtu bɨ̀sogyɛ̀ ǹtsù'ù wa, a tɨgə̀ ǹswoŋ mə bɨ̀ lɔgə yi ŋghɛɛ nɨ ghu a balɨgə. Nswoŋ mə bɨ ghɛɛ, bɨ ghɔɔ̀ yi, mbetə annù yìi mə à tɛ̀'ɛ ghɨ̀rə̀ m̀bɔŋ bàa ntɔŋnə ghu atû aà. 
ACT.22.25	Nòò yìi bɨ lɛ nsènə̀ yi ŋkwerə nɨ mɨ̀ŋkɨ̀rə̀ mìi bɨ kərə aa, Paul a betə atu bɨsogyɛ̀ ŋkhɨ̀ ya mə à la ntəə ghu aa mə, ‘A ku'unə a ŋghɔ̀ɔ ŋù baRoma tɨ ghə̀ mə bɨ lèntə̀ mə ɨsa'à yi nyə mə à wô ànnù aa ɛ?’ 
ACT.22.26	Atu bɨ̂sogyɛ̀ ŋkhɨ̀ wa à yù'ù mə̂ ma la aa, ŋ̀ghɛɛ a mbo atu bɨ̂sogyɛ̌ ntsù'ù wa mbetə yi mə, “O ghɨ̀rə̀ aà àkə̀ laà aa ɛ? Wa ŋù ghû à nɨ ŋû baRoma.” 
ACT.22.27	Àtu bɨ̂sogyɛ̀ ǹtsù'ù wa a tɨgə̀ ŋ̀ghɛɛ a mbɛ̀ɛ Paul, ǹswoŋ ghu mbo mə “Swoŋə ghâ, ò bə aa ŋù baRoma aa ɛ?” A bii mə “Ɨ̀ɨ̀ŋə.” 
ACT.22.28	Àtu bɨ̂sogyɛ̌ ntsù'ù wa, a tɨgə̀ ǹswoŋ mə, “Mə̀ lɛ nyuu annǔ mbə ŋù baRoma yû aa nɨ nɨ̀gha'à ŋ̀kabə̀.” Paul a swoŋ mə, “Bɨ lɛ mbàŋnə̀ ǹjwe gha nɨ̀ yù aà jwè. 
ACT.22.29	Bə̀ bya bìi bɨ lɛ ntswe nɨ̂ m̀bètə̂ yi nɨ nɨ̀ghàà aa, bɨ lɛ ghɛ̀sə̀ m̀ma'atə yi nlokə. Àtu bɨ̂sogyɛ̌ ntsù'ù wa a lɛ kɨ ntɨgə mbɔ'ɔ, ǹloŋ mə mbɔŋ tâ à zi mə Paul à lɛ mbə aa ŋû baRoma aa, boŋ à kwèrə̀ mə̂ yi aà.
ACT.22.30	Àbɛ̀ɛ̀ a fù'ù mə̂ a kâ ǹlɔɔ a naŋsə nzî ǹji'ì ànnù yìi mə Paul à lɛ ŋghɨ̀rə̀ baYuda baà ǹnɨŋə annù ghu nu aa, a ghɨrə̀ bɨ fɛɛ̀ yi, ntwoŋ ŋgǎŋmà'anwì jî wè bo bɨ̀ basinedrio bɨ boòntə̀, a sɨgə nzì nɨ Paul, ǹtɛ'ɛ yi a nsi bo.
ACT.23.1	Paul à zì mə̂ ǹtəə aa nnaŋsə ntɛ'ɛ mi'ì mi nlii basinedrio bya ghu nswoŋ mə, “Bɨ̀lɨ̂m bâ, ǹtswê ya ntsɨ̀m a nsi mi'i Nwì, ǹtɨɨ̀ gha ɨ laa ghu ŋkɔ'ɔ nywe'e siì” 
ACT.23.2	Ŋ̀gàŋmà'anwì yî ŋ̀wè yìi ɨ̀kûm yi ɨ lɛ mbə Ananias aa, à lɛ nswoŋ a mbo bə̀ bìi bɨ lɛ ntəə ghu mbɛ̀ɛ̀ aa mə bɨ̀ ta àfɛnə̀ ghu ntsù. 
ACT.23.3	Paul a swoŋ ghu mbo mə, “Nwìŋgɔ̀ŋ à ka yi kɨɨ ta gho nɨ àfɛnə̀ mbǎ awugɨnda yìi mə bɨ yɔ'ɔ nɨ̂ m̀bə̀ə̀ yî m̀fù'ù aà. Ò tswe nɨ̂ àlə̀ŋə nsa'a mɨ̀sa'a, ǹswoŋ mə o sa'a nàa nyòŋə̀ nɨ̂ nɔ̂ŋsə̀ ŋ̀kɨɨ mbǔ ŋwò nɨ̂ nɔ̂ŋsə̀ wa nswoŋ mə bɨ̀ fɛɛ gha aa ɛ?” 
ACT.23.4	Bə̀ bìi mə bɨ lɛ ntəə ghu nyu'u aa, bɨ betə̀ Paul mə, “O bə̀gɨ̀tə aa ŋgàŋmà'anwì yî ŋ̀wè Nwì lâlà aa ɛ?” 
ACT.23.5	Paul a kwi'i a mbo bo mə, “Bɨ̀lɨ̂m bâ, kaa mə̀ ghɨ̀rə wa'à zi mə à laa mbə ŋgàŋmà'anwì yî ŋ̀wè ǹloŋ mə a tswe a mûm àŋwà'ànə̀ Nwì mə, ‘Tsuu annù yì bɨ nloŋ bɨsa'a bɨ ala'à buu kɨ ghàà.”
ACT.23.6	Nòò yìi Paul à lɛ nyə mə mbɛ̀ɛ̀ yî mɔ̀'ɔ ɨ̀ lɛ mbə baSadukai, yì mɔ̀'ɔ kɨ mbə baFarisai aa, a tɔŋnə̀ nɨ̂ tɨ̀ɨ̀ wa mum Sinandrio ǹswoŋ mə, “Bɨ̀lɨ̂m bâ, wa mə̀ laa mbə ŋù baPharisai, ŋkɨ mbə mu ŋù baFarisai. Bɨ sa'a nàa laa nloŋ mə mə̀ bìi ŋkɨɨ mbɛ mə bɨ̀ku ka yǐ yweenə nɨ nɨ̀wo aà.” 
ACT.23.7	Àjàŋ mə à lɛ nswoŋ ma la aa, àyàtə̀ a fɛ'ɛ̀ a tɨtɨ̀ɨ baPharisai bo bɨ̀ baSadukai, ŋ̀ghotə ya ntsɨ̀m ɨ tɨgə̀ ǹyatə. 
ACT.23.8	Ǹloŋ mə baSadukai lɛ sɨ tuu nɨ mə kaa mbə ŋù a wa'a nɨwo yweenə, kaa baangel wa'à ghu tswê, kaa ɨ̀zwì wa'à ghu kɨ ntswe. Lâ baFarɨsai bâŋnə̀ m̀bii mə ɨ̀nnù majû ɨ tswe ghu. 
ACT.23.9	Bə̀ lɛ sɨ tɨgə ntɔŋnə tsi'ì nɨ̀tɨ̀ɨ̀ ŋ̀ghaa, ŋgǎŋdɨ̀'ɨ nɔ̀ŋsə̀ jî mɔ'ɔ a tɨtɨ̀ɨ baPharɨsaì bɨ bɨɨ̀nə̀ ǹtəə nswoŋ mə, “Kaa bì'ì sɨ annù yî tsu yìi mə ŋù ghû à ghɨ̀rə a bɨ'ɨ aa yə̂. M̀bə a bə yìi mə a ghàâ àzwì kə̀ angel ghu mbo nɨ̀ ghɨrə̀ mə akə?” 
ACT.23.10	Nòò yìi mə àyàtə̀ ya a lɛ ntɨgə ŋghɛɛ nɨ̂ àyɔ̀ŋə̀ m̀burə ɨdɨgə aa, àtu bɨ̂sogyɛ̀ ntsù'ù wa a bɔ'ɔ mə bɨ ka sàtə̀ Paul, ǹswoŋ a mbo bɨ̀sogyɛ̀ mə bɨ̀ sɨgə nsa'a yi nɨ̂ tɨ̀ɨ̀ wa atɨtɨ̀ɨ bə̀ bya ŋghɛɛ nɨ ghu a balɨgə.
ACT.23.11	À bə̀ mə̂ a nɨ̂tugə Mmà'àmbi a zî ǹtəə ghu mbɛ̀ɛ̀, ǹswoŋ mə, “Tsùu kɨ bɔ'ɔ bə̂, tsǒ mə ò swòŋ mə annû ya a Yerusalem nɨ̂ ǹsi nɨ̀ nsi aa, ò ka kɨɨ bǔ ghɛ̀ɛ bə ayəfə̂ ya a ala'a baRoma.”
ACT.23.12	Nòò yìi àbɛ̀ɛ̀ a lɛ mfu'u aa, baYuda bî mɔ'ɔ bɨ taŋə̀ mɨnàŋ ŋ̀kaa mə kaa bo ka ghɨrə wa'ǎ ayoo jɨ kə̀ no tɨ̀ghə̂ mə bo zwitə Paul. 
ACT.23.13	Bə̀ bìi mə bɨ lɛ ŋwàrə akàà ma yû aa bɨ lɛ ntsyàtə mɨghum mi nɨkwà. 
ACT.23.14	Bo lɛ ntɨgə ghɛɛ a mbo ŋgàŋmà'anwì yî ŋ̀wè bo bɨ̀ bɨ̀tà bɨ nɨkurə, nswoŋ mə, “Wa bì'ì naŋsə kwerə ɨbɨ̀ɨ̀ nû yi'i nɨ̂ àkàà mə kaa bì'ì ka wa'ǎ ayoo nɨjɨ sìi ywe'etə̀ tɨghə̀ mə bì'ì zwìtə̀ mə̂ Paul. 
ACT.23.15	Ma mùu ajàŋ tâ wò nɨ counsel tâ nɨ̀ too ŋkɨ̀ɨ̀ a mbo àtu bɨ̂sogyɛ̀ ǹtsù'ù wa mə tâ à lɔgə yi nsɨgə nɨ ghu. Nɨ̀ bagɨlə nswoŋ mə nɨ lèntə ɨsa'à yì nɨ mânjì yìi à kù'ùnə aa. Bì'ì ka zwitə yi mbɔŋ tâ à zi ŋkòòntə a mbɛ̀ɛ̀ wò.
ACT.23.16	Mu ǹjààntə Paul à lɛ nyu'u mɨnàŋ wa mə bɨ ka lə̀ə̀ntə a ŋgɛ̀ɛ̀ ɨ zwitə yi aa, ŋghɛɛ ŋkuu wa balɨgə ŋkɛ'ɛnə a mbo Paul. 
ACT.23.17	Paul à lɛ ntwoŋ atu bɨ̂sogyɛ ŋkhɨ̀ wa yì mɔ̀'ɔ nswoŋ ghu mbo mə, “Lɔ̀gə mû ghù ŋ̀ghɛɛ nɨ ghu a mbo àtu bɨ̂sogyɛ̌ ntsù'ù wa ǹloŋ mə à tswe nɨ̂ ànnù a nswoŋ ghu mbo. 
ACT.23.18	A tɨgə̀ ǹlɔgə ŋghɛ̀ɛ̀ nɨ ghu a nsi atu bɨ̂sogyɛ̌ ntsù'ù wa nswoŋ ghu mbo mə, “Paul, ŋ̀gàŋàtsaŋ wa, à twòŋə gha nswoŋ mə mə̀ zi nɨ mû ghùlà a mbo wò ǹloŋ mə à tswe nɨ̀ ànnù a nswoŋ a mbo wò.” 
ACT.23.19	Àtu bɨ̂sogyɛ̌ ntsù'ù wa a tswa nɨ̀kwɛɛ̀ ni ǹswuŋtə yi bo yu ghɛɛ̀ a adɨgə yî lɔ̀'ɔ̀sə̀ m̀betə yi mə, “O lɔ̀ɔ̀ aà ǹswoŋ mə akə a mbo mə̀ aa ɛ.” 
ACT.23.20	A kwi'i mə, “BaYuda taŋtə mə bɨ ka swoŋ a mbo wò tâ ò sɨgə nzi nɨ Paul a mum Counsel a yɔɔ tâ bo ghɨrə tsi'ì tsǒ bo lɔ̀ɔ̀ aà ŋ̀kù'ùsə naŋsə mbetə ɨnnù ghu mbô. 
ACT.23.21	Tsùù gho lǒ bii, ǹloŋ mə m̀bâŋnə̀ a tɨtɨ̀ɨ bo ntsyatə mɨghum mi nɨkwà bìi mə bɨ kwerə ɨbɨ̀ɨ nû waa a nɨ̂ àkàà mə bo warə mə kaa bo ka wa'ǎ ayoo jɨ kə̀ no tɨghə̀ mə bɨ zwitə yi aa, bɨ nɔŋ a ŋgɛ̀ɛ̀ m̀bɛ nìi. Bo tàŋtə̀ mə̂ nû yàà a zwitə̀ yi ǹtɨgə yu'utə aa mə tâ ò swoŋə bɨ ghɛɛ nɨ ghu ” 
ACT.23.22	Àtu bɨ̂sogyɛ̌ ntsù'ù wa a tɨgə nswoŋ a mbo mu wa mə tâ à ghɛɛ yi nswoŋ ghu mbo mə, “Tsuu a mbo ŋǔ lǒ swoŋ mə ò kɛ̀'ɛ̀nə̀ mə annù yù a mbo mə̀.”
ACT.23.23	À lɛ ntɨgə ntwoŋ bə̂ bi baa bìi mə à nɨ ɨtu bɨ̂sogyɛ̌ ŋkhɨ̀ ǹswoŋ a mbo bo mə, “A ghɨrə mbə nɨ bɨ̀nòò bi nɨbù'u nɨ̀tugə nɨ̀ taŋtə̀ bɨ̂sogyɛ ŋkhɨ̀ ji baa, nɨ ŋgǎŋkɔ'ɔ bɨ̀ləŋə mɨghum mi sàmbaa, nɨ ŋgǎŋmbè'è mɨ̀kɔ̌ŋ ŋkhɨ̀ ji baa mə tâ bɨ̀ ghɛɛ nywe'e a ala'a Caesarea. 
ACT.23.24	Nɨ̀ kɨ nlɔɔ aləŋə tâ Paul à kɔ'ɔ ghu, tâ nɨ̀ bɛ yi ŋghɛɛ mfa a mbo Felix mə à nɨ Gûmnàà aa.” 
ACT.23.25	À lɛ ntɨgə ŋwa'anə letter ǹswoŋ mə,
ACT.23.26	“Àŋwà'ànə̀ mə a lo a mbo Claudius Lysias ŋghɛɛ nɨ a mbo Ŋù yì ŋ̀wè Gûnàà Felix, mə tsà'àtə̀ noò. 
ACT.23.27	BaYuda kɨ̀ bàŋnə ŋû ghû ŋ̀ghəə bɨ zwitə, tsǒ mə mə̀ lɛ nyu'u mə à nɨ ŋù baRoma aa bì'i bɨ̀sogyɛ̀ bɨ tɨgə̀ ŋ̀kwɛrə yi a mbo bo. 
ACT.23.28	Àjàŋ mə mə lɛ sɨ lɔ̀ɔ̀ a nzî ǹji'ì ànnù yìi mə bɨ tswa yi ghu aa, mə̀ lɛ lɔ̀gə̀ yi nzi nɨ ghu a nsi counsel. 
ACT.23.29	Mə̀ lɔɔ̀ ǹyə mə bɨ nɨŋ ɨnnù ghu nu nloŋə aa bə ɨnnù nɔ̂ŋsə̀ wàà. Kaa ŋkɨ'ɨ̀ yə mə à wô ànnù yî tsu mə mbə bɨ zwitə̀ yi kə̀ nɨŋə yi a tsaŋə̀. 
ACT.23.30	Lâ àjàŋ mə bɨ kɨɨ̀ ŋ̀kɛ'ɛnə a mbo mə̀ mə mɨ̀nàŋ à tswe nloŋ ŋgaa yì aa, mə̀ burə̀ ǹtsyasə yi a mbo wò, ŋkɨ ntsyasə bə̂ bìi mə bɨ tɛ'ɛ ntswa yi aa a mbo wò mə tâ bo zi nswoŋ annù yìi mə bo tswa yi ghu aa a mbo wò.”
ACT.23.31	Bɨ̀sogyɛ̀ bya bɨ lɛ ŋghɨ̀rə̀ tsi'ǐ wa ajàŋ mə bɨ lɛ nswoŋ a mbo bo aa, ǹlɔgə Paul nɨ̂tugə ŋghɛɛ nɨ ghu a ala'a Antipatris. 
ACT.23.32	Àbɛ̀ɛ̀ a fù'ù mə̀, bə̀ bìi mə bɨ lɛ sɨ təə nɨ mɨ̀kòrə̀ aa bɨ bû m̀bɨɨ waa fu a baləgə, ntɨgə mma'atə bə̂ bìi bɨ lɛ ŋkɔ'ɔ bɨ̂ləŋə aa bɨ ghɛɛ̀. 
ACT.23.33	Nòò yìi mə bɨ lɛ ŋghɛ̀ɛ̀ ǹywe'e a Caesarea aa bɨ fâ letter wa a mbo Gûmnàà ŋkɨ mfa Paul ghu mbô. 
ACT.23.34	À twòŋ mə̂ letter wa aa mbetə Paul mə à lò aa nɨ mbù'ù yu aa ɛ? Àjàŋ mə à lɛ nyu'u mə à lò aa Cilicia aa 
ACT.23.35	ntɨgə nswoŋ ghu mbo mə, “Maa yu'u nɨghàà a ntsǔ wò a noò yìi mə bə̀ bìi bɨ nɨŋ annù a nu wò aa bɨ zì mə̂. Ǹswoŋ mə bɨ̀ lɔgə yi ŋghɛɛ nlə̀ə a ntɔ'ɔ Herod ŋka mbɛ nìi ghu.
ACT.24.1	Ǹjwî tsyà mə̂ ji ntaà, ŋ̀gàŋmà'anwì yî ŋ̀wè, Ananias, bo bɨ̀ bɨ̀tà bɨ nɨkurə nɨ ŋ̀gàŋnɨ̀ŋtə ɨsa'a yî mɔ̀'ɔ mə bɨ lɛ sɨ twoŋə nɨ Tertullus aa bɨ sɨgə ŋghɛ̀ɛ̀ a Kaisaria. Bo sɨ̀gə̀ mə̂ ŋ̀ghɛɛ aa ntɨgə nnɨŋtə ànnǔ ɨsa'a Paul a mbo Gumnàà. 
ACT.24.2	A twoŋə̀ Tertullus, a tɨgə̀ ǹlɔgɨnə ŋka nnɨŋtə ɨsa'a Paul, ǹswoŋə ghu mbo mə,
ACT.24.2	“Taà yì'ì, Gûmnàà Felix, tsǒ ajàŋə mə o tsyàsə̀ yi'i nɨ mɨ̀tsyɛ̀ aa, ò ghɨ̀rə̀ mə̂ bì'ì tswe nɨ̂ m̀bɔɔnə nòò sa'à, ǹzi nɨ bɨ̀kwensə bìi bɨghɨrə bì'ì tswê sɨgɨ̀nə̀ fàa ala'a aà. 
ACT.24.3	Bì'i kɨɨ ŋkwɛrə nɨ̂ ɨ̀nnù majû tsɨ̀m tsi'ǐ ɨdɨgə tsɨ̀m, m̀fa nɨ̂ m̀bɨ'ɨkə a mbo wò. 
ACT.24.4	A ŋwa'à bù ŋ̀ka ŋghɛnsə noò ghò, mə̀ bu'ù mbo mə ò yu'u annù yìi mə mə̀ ka swoŋ a mbo wò nɨ nɨ̀ghàà nî ghù'ùtə̀ aà. 
ACT.24.5	Bì'ì kɨ yə mbâ ghû a bə ŋù m̀bùùrə̂ ɨ̀dɨ̀gə̀ yìi mə à ghɨ̀rə̀ ŋ̀gɨ'ɨ ɨ kuù nɨ àla'a, à kɨ̀ lɔ̀gɨ̀nə ŋka mbuurə ɨdɨgə a tɨtɨ̀ɨ baYuda a mbî ǹtsɨ̀m, ŋ̀kɨ mbə ntsyàsə̀ ŋ̀ghòtə̂ bə̀ bî mɔ'ɔ mə bɨ twoŋə nɨ̂ bɨ̀Nazarenes. 
ACT.24.6	À kɨ̀ kɨ nzì ŋ̀kuu ŋka ntsuurə a mûm ǹdâmà'anwì, bì'ì tɨgə̀ ǹtswa yi [ǹlɔɔ mə bì'i sa'a ɨsa'à yi yòŋə nɨ nɔ̀ŋsə̀ yì'i. 
ACT.24.7	Lâ ǹtsyàsə̀ bɨ̀sogyɛ̀, Lisas, à lɛ nzi mfə'ə yi ŋkwɛrə a mbo bì'ì nɨ̂ àdà'à, 
ACT.24.8	ǹtɨgə nswoŋ mə bə̀ bìi mə bɨ nɨŋ ɨsa'a ghu nu aa tâ bɨ̀ zi ntsi'i ghô.]
ACT.24.9	BaYuda bya lɛ ntɨgə mbeentə ɨnnù jyâ tsɨ̀m mə à lɛ nswoŋə nɨ a tu Paul aà.
ACT.24.10	Nòò yìi mə Gumnàà wa à lɛ ndɨ̀'ɨ̀ nɨ̂ àbo mə tâ Paul à ghaa, a swoŋ mə,
ACT.24.10	“Tsǒ mə mə̀ zi mə ò nɨ ŋù yìi mə o sa'a mɨsa'a fàa ala'a aa, mə̀ dòrɨ̀tə a mfi'isə̂ ɨ̀lɛ̀ɛ̂ gha a mbo wò. 
ACT.24.11	Ò bə kɨ tɔ̀'ɔ̀nə̀ boŋ ò ka yə mə a tsyà mə̂ tsi'ì ǹjwi nɨ̀ghûm ǹtsò baa mə mə̀ kɨ̀ kɔ̀'ɔ ŋghɛ̀ɛ̀ a mmii Nwì a Yeresalem laa. 
ACT.24.12	Kaa baYuda bû lɛ ŋwa'à yə tâ bì'i ŋù tsù ka nswuŋnə a mûm ǹdâmà'anwì, kə̌ tâ mə̀ ma'a nɨ̂ àbùùrə̀ a tɨtɨ̀ɨ bə̀ bî tsu kə̌ a ndâŋghòtə bo, kə̀ a mûm àla'à. 
ACT.24.13	Kaa bɨ sɨ̀ kɨ ntswe nɨ̂ àlènsə̀ yî tsu a ndɨ̀'ɨ nloŋ ɨnnù jû mə bɨ swoŋ nɨ atu mə̀ tsɨ̂tsɔ̀ŋ aà. 
ACT.24.14	La mə̀ bìi a mbo wò mə mə mii nɨ̂ Nwî bɨ̀taà yì'ì ǹyoŋə aa Mânjì wa mə bo swoŋ mə à nɨ̂ ŋ̀ghòtə̂ yìi kaa à sɨ̀ ku'unə̀ aà, ŋ̀kɨɨ mbii ɨnnù tsɨ̀m jìi mə bɨ ŋwa'anə nɨ ŋŋwà'ànə̀ bɨ̂nɔ̀ŋsə̀ bɨ Moses bo bɨ̀ ŋ̀gǎŋntoo Nwì laa. 
ACT.24.15	Ànnù yìi mə mə bɛ a mbo Nwì laa, à nɨ̂ à yìi mə bo kɨ mbii aà, mə bə̀ bɨtsɨ̀m ka yǐ bɨ̀ɨ̀nə̀ nɨ nɨ̀wô, bìi ànnǔ yaa a tsinə aa bo bɨ̀ bìi à yaa a sɨ̀ tsinə̀ aà. 
ACT.24.16	Maa ajàŋ mə̀ gaansə̀ nɨ̀ mɨ̀tɨɨ̀ ma a nyə mə, a nɨ̂ ɨ̀nnù tsɨ̀m, ǹtɨɨ̀ gha a laa a nsi mi'i Nwì bo bɨ̀ bə̀.
ACT.24.17	Mə̀ lɛ mbù m̀bɨɨ fu a ala'a bì'ì, a Yerusalem, a njɨ̌m ɨlòò jî ghà'àtə̀ a mfa ŋ̀kabə yì mɔ̀'ɔ a mbo ŋ̀gàŋə̂mfum bo bɨ̀ ǹjoo mmà'a Nwî. 
ACT.24.18	Bo lɛ nyə gha mə̀ ghɨrə̀ aa ma yû ànnù, ajaŋ yìi, a tɨ bə aa boŋ mə̀ lə̀ə̀ mə ɨbɨ̀ɨ nû gha tâ ɨ̀ laa a ndâmà'anwì aa, kaa mə̀ wa'ǎ aa bi'i bɨ̀ nɔ̀ɔ̀ yî tsu ghu kɨ ntswe, kaa wa'à nɨ̂ ɨ̀dɨ̀gə̀ ghu kɨɨ mbuurə. 
ACT.24.19	BaYuda bî mɔ'ɔ bìi mə bɨ lɛ nlǒ a mbù'ù Asia, ǹtswe a ndâmà'anwì, bìi mə a ghɨrə mbaa mbɔ̀ŋ mə bo tswe faà tsɨ̂tsɔ̀ŋə̀, a nswoŋə ànnǔ ɨsa'à yâ a mbo wò aà. 
ACT.24.20	A tuu la bə, bə̀ buà bɨ naŋsə̀ ǹswoŋ afansənnù yìi mə bo lɛ nyə mə̀ ghɨrə̀ aa a nsi sinedrio; 
ACT.24.21	Ntsyatə ajàŋ yìi mə mə̀ lɛ ntəə a ŋghaa a tɨtɨ̀ɨ bo ntɔŋnə nɨ̂ tɨ̀ɨ̀ ǹswoŋ mə, ‘Bɨ nɨŋ ɨsa'a a nu mə̀ sii a nsi bù aa nloŋ mə mə swoŋ a mbo bù mə bə̀ ka yǐ bɨ̀ɨ̀nə̀ nɨ nɨ̀wo aà.’”
ACT.24.22	Felix yìi mə à lɛ nzi annù ǹloŋ annǔ Mânjì wa tsi'ì sɨgɨ̀nə̀ aa, à lɛ ntɨgə ntso'onə waa nswoŋ mə, “Wa mə̀ ka tɨgə tsə̀rə̀ ɨsa'a ghù a noò yìi mə Lisias, ǹtsyàsə̀ bɨ̀sogyɛ̀, à lo a Yerusalem ǹsɨgə nzi aà.” 
ACT.24.23	A tɨgə̀ ǹswoŋ a mbo atu bɨsogyɛ̌ ŋkhɨ̀ wa mə, tâ à lɔgə yi ŋghɛɛ nlə̀ə̀ ŋ̀ka mbɛ, lâ m̀baŋnə mfa abwarə ghu mbo mə tâ à ka ŋghɨrə nɨ̂ ɨ̀nnû ji ŋkɨɨ ma'atə tâ ɨ̀kà'â ji ka nzi mfa nɨ̂ ǹjoo jìi mə a boŋ aa ghu mbô.
ACT.24.24	Ǹjwi ji mɔ'ɔ ɨ kà mə̂ aa ntsya, Felix bo ŋ̀gwɛ̂ yì, Drusilla, yìi à lɛ mbə mu baYuda aa, a zî. À lɛ ntoo ŋkɨ̀ɨ̀ ǹtwoŋə Paul, ntɨgə yu'u ajàŋ yìi mə Paul à lɛ sɨ ghàa annù ǹloŋ aa annǔ àbìintɨɨ a nu Kristo Yesu. 
ACT.24.25	Ajàŋ yìi mə Paul à lɛ ŋghɛ̀ɛ̀ nɨ̂ m̀bìì ŋ̀ka ŋghaa ntɔ'ɔtə nɨ̂ ɨ̀nnǔ a ŋka ŋghɨ̀rə̂ ɨ̀nnù jìi ɨ tsinə nɨ̂ ànnǔ a ŋka ntswâ ɨ̀bɨ̀ɨ nu, nɨ̂ ànnù ǹloŋ Njwî ǹtsɔ̀'ɔ̀tə mɨ̀sa'a yìi ɨ̀ ka yǐ zì aa, Felix à lɛ mbɔ'ɔ nswoŋ mə, “Tɨgə mmà'àtə̀ laa tsɨ̀tsɔ̀ŋə̀. Wa mə̀ ka bǔ lɔ̀ɔ̀ noò ɨ twoŋ gho ghu.” 
ACT.24.26	À lɛ sɨ tsu'unə laa ŋkɨɨ mbɛ nɨ mə tâ Paul à zi mfa ŋkabə a mbo yu. Maa ajàŋ, à lɛ sɨ twoŋə nìi a ŋgaa ŋgaa a zî bo yu taŋə̀ nɨ̀ ŋ̀gàn.
ACT.24.27	Ɨ̀lòò ɨ kà mə̂ aa ntsya ji baa, Porcius Festus a zî ǹlɔgə abwarə Felix tsǒ Gûmnàà. Felix à lɛ ŋka nlɔɔ nɨ mə tâ baYuda kɔŋə yi, ntɨgə ŋghɛɛ nɨ̂ m̀bìì ǹləə Paul a ndâtsaŋə̀.
ACT.25.1	Festus à zì mə̂ ǹtswe wa mbù'u ala'a tsǒ Gûmnàà njwi ji tarə nlo a Caesarea ŋkɔ'ɔ ŋghɛɛ a Yerusalem. 
ACT.25.2	Bɨ̀lɨɨ ŋgǎŋmà'anwì jî bo bɨ̀tsyàsə̀ bɨ baYuda bɨ lɛ nzi ghu mbo, nswoŋ ɨ̀nnù a atu Paul, 
ACT.25.3	m̀betə yi mə tâ à ghɨrə annù a ndɨ'ɨ mə yu kɔŋə waa, ntsyasə Paul tâ à kɔ'ɔ ŋghɛɛ a Yerusalem, nloŋ mə bɨ lɛ sɨ taŋtə mə bɨ ka lə̀ə̀ntə a ŋgɛ̀ɛ̀ ɨ zwitə yi a mânjì. 
ACT.25.4	Festus à lɛ ŋkwi'i a mbo bo mə wa bɨ ləə Paul a Caesarea, m̀bɛ nii, ŋ̀kɨ nswoŋ mə yumbɔŋ yu ka kɨɨ ghɛ̀ɛ̀ ghu a nɨ mû àtɨɨ noò. 
ACT.25.5	Ŋ̀ghɛɛ nɨ̂ mbìì ǹswoŋ mə, “Tsǒ mə a bə lalaa, tâ nɨ̀ too bɨtà bîmɔ'ɔ a tɨtɨ̀ɨ bù tâ bì'ibo ghɛɛ. Bɛlə mə ànnǔ tsu a tswe a nɨŋə ghu nu, bo ghɨrə̀ maa ajàŋ.
ACT.25.6	Festus à lɛ ntswe bo bo a tɨgə̀ ŋ̀ku'u njwi ji nɨfwaa kə̀ ji nɨghum, a bû ǹsɨgə ŋghɛɛ fu a ala'a Caesarea, àbɛ̀ɛ̀ a fù'ù mə̂, a tswê a ŋgɔ̀'ɔ̀ Kɔrə̀, ǹswoŋ mə tâ bɨ̀ zi nɨ Paul. 
ACT.25.7	Bɨ̀ zì mə̂ nɨ ghu, baYuda bya mə bɨ lɛ nlò a ala'a Yerusalem ǹsɨgə aa, bɨ lɛ mbɨ̀ɨ̀nə̀ ǹtəə ŋkarɨsə yi nswoŋ ɨnnù ghu atu, naŋsə nnɨŋ ɨnnù jî tɨ̀nsə̀ ghu nu, lâ kaa kɨ'ɨ̀ nɨ mânjì yìi mə mbə bɨ dɨ̀'ɨ mə ɨnnù jya ɨ̀ nɨ̂ ɨ̀nnù nɨ̂ŋkoŋ tswê. 
ACT.25.8	Paul à lɛ mbɨ̀ɨ̀nə̀ mə yu fi'i ɨlɛ̀ɛ̂ yi, ǹswoŋ mə, “Kaa mə̀ sɨ̀ gha ànnù tsu a nɨ nɔ̀ŋsə̀ baYuda wô. Kaa mə̀ sɨ a mû ànnǔ tsu burə ŋwo wò, kə̀ ǹloŋə bə̂ ànnǔ ndâmà'anwì, kə̀ a nu Kaisa. 
ACT.25.9	Lâ àjàŋ mə Festus à lɛ sɨ ghɨrə tâ baYuda dorɨtə aa, a betə̀ Paul mə, “O kɔ̀ŋ mə o kɔ'ɔ ghɛ̀ɛ̀ a Yerusalem tâ bɨ̀ sa'a gho ghu a nɨ̂ ɨ̀nnù jû mə bɨ nɨŋ a nu wò aa ɛ?” 
ACT.25.10	Paul a kwi'i mə, “Mə̀ tə̀ə̂ aa a ŋgɔ̀'ɔ̀ kɔrə̂ Kaisa, a adɨgə yìi bɨ tɛ'ɛ ntswe nɨ̂ ǹsà'â ɨ̀sà'â gha ghu aà. A ŋghɛ̀ɛ a nɨ baYuda, tsi'ì wò m̀bɔŋ, ò zi a laa mə kaa mə̀ sɨ̌ annǔ tsu a mbo bo wô. 
ACT.25.11	M̀bə a bə yìi mə mə̀ wo a nɔ̂ŋsə̀, kə̀ mə mə̀ ghɨ̀rə̂ ànnù yî tsu yìi mə mbə mə̀ kwo ghu, boŋ kaa mə̀ sɨ aa nɨ̀wo khə̀. Lâ m̀bə a bə mə kaa ànnù tsu yìi mə bɨ nɨŋ a nu mə̀ aa, à sɨ̌ annù nɨ̂ŋkoŋ bə, boŋ kaa mbə ŋù a wa'à gha a mbo bo fâ. Mə lɔ̀ɔ̀ mə tâ Kaisa à yu'u ɨsa'à ghâ.” 
ACT.25.12	Festus à lɛ ntɨgə ŋghaanə bo bɨ̀ ŋ̀gàŋ council ji, ǹtɨgə ŋkwi'i ghu mbo mə, “Àjàŋə mə ò bètə mə tâ Kaisa à yu'u ɨsa'à gho aa, ò ka ghɛ̀ɛ̀ a mbo Kaisa.”
ACT.25.13	Àtɨɨ noò yî mɔ'ɔ a ghə̀ mə a kɨ tsyǎ mfɔ̀ Agripa bo Bernice bo zî a Caesarea a ŋkwɛrə Festus. 
ACT.25.14	Bo bo tswè ǹdùu njwi ji mɔ'ɔ ɨ tsyâ, Festus a swoŋə̌ annǔ sa'a Paul a mbo bo mə, “Ŋ̀gàŋàtsaŋ yì mɔ̀'ɔ à tswe faà mə Felix à lɛ mà'àtə̀. 
ACT.25.15	Nòò yìi mə̀ kɨ̀ ghɛ̀ɛ̀ a Yerusalem aa, bɨ̀lɨɨ bɨ ŋgǎŋmà'anwì bo bɨ̀ bɨ̀tà bɨ ala'a bɨ baYuda bɨ swoŋə̀ ànnù m̀bɨ'ɨ ŋgaà yì a mbo mə̀, m̀betə nàa mə tâ mə̀ tsərə ɨsa'â yi tâ bɨ̀ zwitə yi. 
ACT.25.16	Mə̀ swoŋ a mbo bo mə kaa à sɨ̀ nɔ̂ŋsə̀ baRoma bə mə, mbə bɨ fâ ŋû yìi bɨ nɨŋə̀ ànnù ghu nu a mbo bə̀ bya mə bɨ nɨŋə̀ ànnù ya ghu nu aa tɨghə mə bɨ sa'à ɨ̀sà'â yi a kɨ̂ ǹtswe nɨ̂ àbwarə nɨ a ŋghaa annù ǹloŋ ɨnnù jya mə bɨ nɨŋ a nu yu aà. 
ACT.25.17	A bə̂ ǹji'ì ànnù yìi mə àjàŋ mə bo lɛ nzì faà aa kaa mə̀ lɛ ŋkɨ'ɨ noò ghɛsə̀. Tsi'ǐ ajàŋ mə àbɛ̀ɛ̀ a lɛ mfu'u aa mə̀ lɛ mburə ntswe a ŋgɔ̀'ɔ̀ kɔrə̀ ŋ̀ghɨrə bɨ zî nɨ yu. 
ACT.25.18	Bə̀ bya mə bɨ lɛ nnɨŋə annù ghu nu aa, bɨ lɛ mbɨ̀ɨ̀nə̀ ǹtəə la kaa ŋkɨ'ɨ annù yì bɨ yì tsu, tsi'ì tsǒ ajàŋ mə mɨ̀ kɨ̀ sɨ̌ wa'atə aa swoŋə̀. 
ACT.25.19	Bo lɛ mbàŋnə̀ ǹswoŋə bə̂ ɨ̀nnnù jìi bo bo kɨ̀ sɨ swùŋnə̀ ghu, ǹyoŋə a njɨ̀mə̀ ànnù Nwî yaa, bo bɨ̀ ànnù ŋû yì mɔ'ɔ mə bɨ twoŋə nɨ Yesu, yìi mə à lɛɛ̀ ŋ̀kwo, lâ Paul a bâŋnə̀ ǹswoŋə nɨ mə à tswêntɨ̀ɨ̀. 
ACT.25.20	Tsǒ mə mə̀ kɨ̀ wa'à gha ajàŋə mə mbə mə̀ lèntə̀ majû ɨ̀jàŋə ɨnnù zi aa, mə̀ betè Paul mə m̀bə a ghɛɛ̀ a Yerusalem tâ bɨ̀ lentə ghu aa ɛ? 
ACT.25.21	Lâ Paul a bâŋnə̀ m̀betə mə mə yu lɔ̀ɔ̀ mə tâ Emperor tâ à sà'a ɨsà'â yi. Ǹswoŋ mə tâ bɨ̀ ləə yi nywe'e noò yìi mə Emperor à ka fa akwi'i aa mə̀ tɨgə̀ ŋ̀ghɨrə mə tâ bɨ̀ tswa yi nləə faà ǹywe'e noò yìi mə mə̀ ka yǐ too yi a mbo Caesa.” 
ACT.25.22	Agripa a swoŋ a mbo Festus mə, “Mə̀ nɨ̂ àtu ɨbɨɨ nû gha, mə̀ ka kɔ̀ŋ mə mə yu'u nɨghàà ghu ntsù.” Festus a swoŋ mə, “Òo lǒ yu'u nɨghàà ghu ntsù a yɔɔ.”
ACT.25.23	Àbɛ̀ɛ̀ a fù'ù mə̂, Agripa bo Bernice, bo zî tsi'ì nɨ̀ nɨ̀fɔ̀ nɨ̀fɔ̀, ǹzi ŋkuu wa a ndâ ǹsa'a mɨ̀sa'a, bo ɨtu bɨ̂sogyɛ̌ ntsù'ù, nɨ bɨ̀tà bɨ njɔ̀'ɔ̀ àla'a bya. Festus à lɛ ntɨgə nla'a bɨ lɔgə̀ Paul ǹzi nɨ ghu. 
ACT.25.24	Festus a tɨgə̀ ŋ̀ghaa a mbo bo nswoŋ mə, “M̀fɔ̀ Agripa bo bɨ̀ bə̀ bɨ̀tsɨ̀m bìi bɨ tswe faà aa, nɨ̀ yə a ghulà ŋù mə à təə a nsi bù aà, àa ŋù wa mə baYuda lɛ nnɨŋ ɨnnù ghu nu, ǹswoŋ a mbo mə̀ a noò wa yìi mə̀ lɛ ŋghɛ̀ɛ̀ a Yerusalem, ŋ̀kɨ mbu zì ǹswoŋ faà, ǹtɔŋnə nɨ mə kaa à sɨ̀ ku'ùnə̀ mə tâ à bu ntswe ntɨ̀ɨ̀ aà. 
ACT.25.25	Lâ kaa mə̀ lɛ ŋkɨ'ɨ̀ ǹyə mə à ghɨ̀rə̂ ànnù tsu mə mbə a kwo ghu bə̂. Tso mə yumbɔŋ à bètə mə yu ghɛ̀ɛ̀ a mbo Emperor aa, mə̀ kà'à mə̂ mə mə̀ ka too yi ghu. 
ACT.25.26	Lâ kaa mə̀ sɨ̌ annù yìi mə mbə mə̀ naŋsə̀ ŋ̀wa'anə a mbo tâfà'â ghà aa tswê. A bə̂ ǹji'ì ànnù yìi mə mə̀ zi nɨ ghu a nsi bù aà, mə mbə wò m̀fɔ̀ Agripa, ò naŋsə̀ m̀betə yi a fâ àkwi'i ta tâ mə̀ zi annù yìi mə mbə mə̀ ŋwa'ànə̀. 
ACT.25.27	Ǹloŋ mə̀ à ka bə ajɨŋtə annù a mbo mə̀ a ntoò ŋ̀gàŋàtsaŋ tɨ ghə mə mə̀ nàŋsə ŋŋwà'ànə ɨnnù jìi bɨ nɨŋ ghu nu aà.”
ACT.26.1	Agripa a swoŋ a mbo Paul mə, “Ghàâ ànnù yìi ò tswe nɨ̂ ŋ̀ghàa nloŋ ŋgaà yò aà.” Paul a tɨgə ŋŋɛntə a abô yi a ndəŋ ŋghaa annù a mfi'i ɨ̀lɛ̀ɛ̂ yi ghu nswoŋ mə,
ACT.26.2	“Mə̀ wà'àtə mə mə̀ nɨ ŋù àbɔ̀ŋə atu nloŋ mə mə̀ tə̀ə a nsi wò sii aà, a mfɔ̀ Agripa, a ŋghàâ ànnù ǹloŋ ŋgɔ̀ŋ ɨ̀nnù tsɨ̀m jìi mə baYudà nɨŋə a nu mə̀ aà. 
ACT.26.3	ǹloŋ mə ò zǐ bɨ̀nɔ̀ŋgɔ̀ŋ bɨ baYuda bɨtsɨ̀m ŋ̀kɨ nzi ɨnnù jìi bo swùŋnə̀ ghu aà. Mə̀ tɨgə̀ m̀bu'u nɨ̂ m̀bo a mbo wò mə tâ ò tswa ntɨɨ̀ gho naŋsə nyu'utə.
ACT.26.4	“BaYuda bɨtsɨ̀m bɨ zî àkòrə̀ nɨzî ya ǹlɔgɨnə a noò mûŋkhə ajàŋ yìi mə mə̀ lɛ sɨ tswe bi'ibɨ̀ àla'à yi'i a Yerusalem aà. 
ACT.26.5	M̀bə a bə mə bo swoŋ annù nɨ̂ ŋ̀koŋ boŋ bo zi mə mə̀ laa mbə ŋû yî mɔ'ɔ a tɨtɨ̀ɨ bə̀ bìi mə bɨ yòŋə annù Nwî yi'i nɨli'i nɨli'ì nloŋ mə mə̀ nɨ ŋû bafarɨsai aà. 
ACT.26.6	Bɨ tɨgə nsa'a nàa faà tsɨ̀tsɔ̀ŋə̀ aa nloŋ mə mə̀ bìi ŋkà'a yìi mə Nwɨ̀ŋgɔ̀ŋ à lɛ ŋkà'à a mbo bɨ̀taà bi'i 
ACT.26.7	ɨtsə̂ ji'i jya nɨ̀ghûm ǹtsò baa ɨ kɨɨ̀ m̀bɛ nɨ mə bo ka yǐ kwɛrə ajàŋ mə bo mii Nwî nɨ̂ ǹtɨɨ̀ waa tsɨ̀m nɨtùgə nɨ̀ sì'ìnə̀ ǹloŋə annù ma yû mə bɨ bɛ aa, baYuda tɨgə̀ ǹnɨ̌ŋ ɨnnù a nu mə mfɔ̀. 
ACT.26.8	A ghɨ̀rə̂ àkə̀ mə tâ à bə annù yìi mə a tsyanə a mbo bù a mbii mə mbə Nwì a nyweensə̀ bə̀ a nɨwo aa ɛ?
ACT.26.9	“Mə̀ a nɨ̂ àtu ɨbɨɨ nû gha mə̀ lɛ naŋsə mbii mə a ku'unə mə mə̀ ghɨrə ɨnnù jî ghà'àtə̀ a nlɨ̀gɨ̀tə̂ ɨ̀kǔm Yesu MûNasareth ghu. 
ACT.26.10	Mə̀ lɛ ŋghɨ̀rə̀ maa ajàŋ a Yerusalem. Mə̀ lɛ sɨ kwɛrə nɨ mɨ̀dà'à a mbo bɨ̀lɨɨ bɨ ŋgǎŋmà'anwì, ǹtswatə nɨ̂ bə̀ bɨ Nwî bî ghà'àtə̀ mfəə nɨ a ndâtsaŋə̀. Bɨ yi tɨ zwitə waa mə̀ kɨ̂ m̀beentə. 
ACT.26.11	A nɨ ŋ̀gàà jî ghà'àtə̀, mə lɛ sɨ nɨŋə nɨ̂ ŋ̀gɨ'ɨ a nu bo a nɨ̂ ǹdaŋghotə, ŋgaansə nɨ̂ waa mə bɨ̀ tuu annù yìi mə bo lɛ mbii aà. Ǹtɔ̀ŋə̂ gha ɨ lɛ nnaŋsə nlwi a nu bo mə̀ tɨgə̀ ǹtsɔ'ɔ nɨ àkòrə̂ yaa nyoŋə nɨ̂ waa a nɨ njɔ̀'ɔ ɨla'a ji dàŋə̀.
ACT.26.12	“Mə̀ lɛ ŋkwɛrə ada'a a mbo bɨ̀lɨɨ bɨ ŋgǎŋmà'anwì, bo toò gha mə mə ghɛ̀ɛ a Damascus mə mə ghɛɛ fà'à ma ghû ɨ̀fà'à ghu. 
ACT.26.13	À bə̀ mə a ntɨ̀ɨ̂ ɨ̀sì'ìnə mfɔ̀, mə̀ yə̂ ŋ̀kà'à wa mânjì yìi ɨ lɛ nta ntsya nɨ̂nòò ɨ lô a aburə nsɨgə, nta ŋkarɨsə gha bo bɨ̀ bə̀ bìi mə bì'ibo lɛ sɨ zìnə̀ aà. 
ACT.26.14	Bì'ì bɨtsɨ̀m lɛ ŋwòkə̀ a nsyɛ̂, mə̀ yu'ù ǹjì ɨ ghaà a mbo mə̀ nɨ nɨ̀ghàà nɨ baHeber nswoŋə nɨ mə, “Saul, Saul, o tsɔ'ɔ akòrə̀ yaa aa a ya? O ləənsə aa ɨbɨ̀ɨ nû ghô mə mbə ò ka nta ati yî tsə̀'ə̀. 
ACT.26.15	Mə̀ betə̀ mə, ‘À nɨ wò wò aa ɛ Mmà'àmbî?’ M̀mà'àmbi a kwi'i mə, ‘À nɨ mə̀ Yesu wa yìi o tsɔ'ɔ akòrə̀ yi aà. 
ACT.26.16	Lâ bɨ̀ɨ̀nə ntəə nɨ mɨ̀kòrə̂ mô. Mə̀ zi a mbo wò aa mə mə tsɔ'ɔ gho nɨ̀ ŋ̀gàŋàfà'â ghà. Òo tɨgə kɨ swoŋ ɨnnù jìi mə ò yə nloŋ ŋgaà yà sii aa a mbo bə̀ bi mɔ'ɔ bo jìi mə mə̀ aa bǔ dɨ̀'ɨ a mbo wò a njɨ̀mə̀ aà. 
ACT.26.17	Mə̀ aa tɨgə kwɛrə nòo a mbo baIsrael bo bɨ̀tɨ̀zî Nwî bìi mə mə̀ aa too gho a mbo bo aà. 
ACT.26.18	Mə too òo a mbo bo aa mə tâ ò ŋa'a mi'ì myaa, mbəŋkə waa bɨ̀ fɛ̀'ɛ a mûm ɨ̀tugə, nzì ǹkuu a mûm ǹlaa ɨdɨ̀gə̀, ɨ fi'i waa a mum mɨ̀dà'à mɨ Satan ɨ zì nɨ bu a mbo Nwì ta tâ Nwì à li'inə ɨfànsə ɨnnû jyaa, tâ bo yi ŋkwɛrə abwarə̀ yaa a tɨtɨ̀ɨ bə̀ bìi Nwì à ghɨrə waa bɨ laa ntsyǎ a njɨm àbìintə yaa a nu mə̀ aà.
ACT.26.19	Tsǒ mə a bə laa, Mfɔ̀ Agripa, kaa mə̀ lɛ kɨ'ɨ̀ atu tɨ̀ɨ̀ a ŋghɨrə ànnù yìi mə njə̀ə̀ təə mayu yìi mə ɨ lɛ nlo a aburə aa ɨ̀ lɛ nswoŋə aà. 
ACT.26.20	Mə̀ lɛ lɔ̀gɨ̀nə̀ a Damascus, ŋ̀ghɛɛ a Yerusalem, ŋ̀karə a ala'a Yudaea tsi'ì tsɨ̀m, ŋkɨ ŋghɛɛ a mbo bɨ̀tɨ̀zî Nwî, ǹswoŋə nɨ a mbo bo mə tâ bo bəŋkə mɨ̂ntɨɨ̀ myaa, m̀me'e ɨnnù jì bɨ̂ jyaa, mbəŋ mbɨɨ a mbo Nwì, ŋ̀ka ŋghɨrə ɨnnù jìi mə ɨ dɨ̀'ɨ̀ mə bo bə̀ŋkə̀ mə̂ mɨ̂ntɨɨ̀ myaa aà. 
ACT.26.21	Àâ ǹji'ì ànnù yìi mə baYuda lɛ mbaŋnə gha a ndâmà'anwì nlɔ̀ɔ̀ mə bɨ zwitə gha ghu aà. 
ACT.26.22	Ɨ zǐ kù'ù sii, Nwìŋgɔ̀ŋ a kwɛtə̀ nàa, àjàŋə mə̀ təə faà aa, mə kɛ̀'ɛ̀nə a mbo bə̀ bì kə̀gə bo bɨ̀ bì wè, ǹswoŋə aa tsi'ì ànnù ya mə ŋgǎŋntoo Nwî bo bɨ̀ Moses lɛ nswoŋ mə ɨ ka yǐ fɛ̀'ɛ̀ aà: 
ACT.26.23	mə Kristo wa à lɛ ntswe nɨ̂ ǹyə̂ ŋ̀gɨ'ɨ̀, ŋ̀kɨ nswoŋ mə àjàŋə mə à ka yǐ bə ntsyà m̀bìì a nyweenə nɨ̀ nɨ̀wo aa, àa tɨgə kɛ̀'ɛ̀nə ŋkà'a ntswêntɨ̀ɨ̀ a mbo bàYuda bo bɨ̀ tɨ̀zî Nwî.”
ACT.26.24	Àjàŋə mə à kà mə̂ aa ŋghaa ma mùu ajàŋ m̀fi'i nɨ̂ ɨ̀lɛ̀ɛ̂ yi aa, Festus a tɔŋnə̀ ǹswoŋ mə, “Paul, ò bàànə̂. Wa àŋwà'ànə̀ ya mə ò yə̀gə si'i aa, a ghɨrə ò baanə̀.” 
ACT.26.25	Paul a swoŋ mə, “Taà ghà ŋù yì ŋwè Festus, wa kaa mə̀ sɨ̀ baanə̀. Mə̀ swoŋə aa tsi'ì ànnù nɨ̂ŋkoŋ yìi mə a tswe ghu aà. Mə̀ kɨɨ̀ ŋ̀ghaa tsi'ì tso ŋù yìi mə kaa mɨ̀tsyɛ̂ ma sɨ̀ burə̀. 
ACT.26.26	Ǹloŋ mə mfɔ̀ ghû à zî ɨ̀nnù jû tsɨ̀mə̀, mə̀ tɨgə̀ ŋ̀ghaa ghu mbo tɨ̀ bɔ'ɔ̀. Ǹloŋ mə mə̀ zi mə kaa annù yû yî tsu a sɨ̀ ghu tswê tɨghə̂ à zî, m̀bɨ'ɨ mə kaa bɨ lɛ ŋkɨ'ɨ̀ yî tsu a alɔ̀'ɔ̀sə̀ ghɨrə̀.
ACT.26.27	M̀fɔ̀ Agripa, ò bìi annǔ ŋgǎŋntoo Nwî jya aa ɛ? Wa mə̀ zi mə ò bìî.” 
ACT.26.28	Agripa a betə̀ Paul mə, “Ò wà'àtə mə mbə ò lɔgə̀ tsi'ì mûtɨɨ noò ghulà, ŋ̀ghɨrə gha nɨ Krisə̀n aà!” 
ACT.26.29	Paul a kwi'i mə, “Kə̀ a lɔgə̀ àtɨɨ noò kə̀ andaŋə noò, boŋ nɨ̀yə̀'ə̂ na a mbo Nwì à nɨ mə wò nɨ bə̀ bɨtsɨ̀m bìi mə bɨ yu'ù ànnù yìi mə swoŋə sii aa tâ bo bə tsi'ì tsǒ mə̀, lâ kaa wa'à nɨ̂ àtsaŋ yù tswê.”
ACT.26.30	M̀fɔ̀ wa nɨ Gûmnàà wa, nɨ Bernice bo bɨ̀ bə̀ bya mə bo lɛ ntswe aa, bɨ lɛ mbɨ̀ɨ̀nə̀. 
ACT.26.31	Bo ghɛ̀ntə̀ mə̂, ǹtɨgə nswoŋə a tɨtɨ̀ɨ bo mə, “Kaa ŋù ghû à sɨ annù yî tsu ghɨrə mə mbə bɨ zwitə̀ yi kə̀ nɨŋə yi a ndâtsaŋə̀.” 
ACT.26.32	Agripa a swoŋə a mbo Festus mə, “À ghɨrə mbaa tuu betə mə yu ghɛ̀ɛ̀ a mbo Kaisa boŋ bì'inə̀ mà'àtə yi.”
ACT.27.1	Nòò yìi mə Festus à lɛ mbii mə tâ bì'ì kuu abaŋə ŋkì ŋ̀ghɛɛ a Itali laa, bɨ tɨgə̀ m̀fa Paul bo bɨ̀ ŋ̀gǎŋatsaŋ ji mɔ'ɔ a mbo Julius, atu bɨ̀sogyɛ̀ baRoma yìi à lɛ sɨ tsyàsə ntsǔ ntsò Emperor yî wè laà. 
ACT.27.2	Bì'ì lɛ ntɨgə ŋkuu abaŋ a Adramyttium, yìi a lɛ sɨ ghɛ̀ɛ̀ nɨ a ɨdɨgə aghəŋə ŋkì a mbù'u Asia aa, ǹtɨgə ntoo ŋghɛɛ. Aristacus, ŋù Macedonia yìi mə à̀ lɛ nlò a Thesolonica aa à lɛ ŋghɛ̀ɛ̀ bi'ibo. 
ACT.27.3	À bə̀ mə a njwi yìi ɨ̀ lɛ nyòŋtə̀ aa bì'ì ghɛɛ̀ ŋ̀kuu a Sidon. Julius à lɛ nlentə Paul sɨgɨnə̀ ǹtɨgə mma'atə yi mə tâ à ghɛɛ ŋghantə ɨka'â tâ bo tɨgə nlentə yi sɨgɨ̀nə̀ mfa njoo jìi mə ɨ lɛ sɨ wɛ'ɛ ghu mbo aà.
ACT.27.4	Bì'ì lɛ mbù ghɛɛ ŋkuu abaŋə ŋkì ya, lâ tsǒ mə àfìsə̀ a lɛ sɨ tsyà ǹzi nàa a nu bì'ì aa, bì'ì lɛ ntɨgə mbəŋ ŋghɔŋtə ŋghɛɛ ntsyà a nɨ̂ m̀bɛ̀ɛ̀ kɨ̂ŋ ŋ̀kì a Cypres yìi a lɛ ŋkɨ̀ŋtə afìsə̀ aà. 
ACT.27.5	Bì'ì lɛ ntɨgə ŋka ntoo ŋkì mɨyaa wa ŋghoŋtə nɨ a mbɛ̀ɛ̀ àla'a Cilicia, bo Pamphylia, ntɨgə ŋghɛɛ ŋkuu a Myra a mbù'u Lysia. 
ACT.27.6	Maa adɨgə atu bɨ̂sogyɛ̀ wa a lɛ nyə abaŋ yì mɔ'ɔ mə a lɛ nlo a ala'a Alexandria, ntoo ŋghɛɛ nɨ Itali, ǹnɨŋə yi'i ghu.
ACT.27.7	Bì'ì lɛ sɨ tɨgə ŋghɛɛ tsi'à àbɔɔ̀ bɔɔ a nɨ̂ ǹjwi jì ghà'àtə̀, naŋsə nyə ŋgɨ'ɨ mbɔŋ tɨgə zǐ ghɔŋtə tsya a mbɛ̀ɛ̀ ǹjɔ̀'ɔ̀ àla'a Cnidus, kaa fɨ̀fə̀rə̀ wa kaa à lɛ wa'à bìì mə bì'ì ghɛɛ maa mbɛ̀ɛ̀, bì'ì tɨgə̀ ŋ̀ghɔŋtə nsɨgə a mbɛ̀ɛ̀ kɨ̀ŋ ŋkǐ Crete, mbɔŋ ŋghɔɔ ghɛ̀ɛ tsyǎ a mbɛ̀ɛ̀ Cape Salmone. 
ACT.27.8	Bì'ì lɛ ŋghɛ̀ɛ̀ nɨ̂ m̀bìì a nyə̂ ŋ̀gɨ'ɨ, ŋghɔŋtə ŋghɛɛ wa mbɛ̀ɛ̀ ŋ̀kì, ŋ̀ghɛɛ nywe'e a adɨgə yî mɔ'ɔ mə bɨ lɛ sɨ twoŋə nɨ Safe Harbors aa, àdɨgə̀ yìi mə kaa àgha'a a lɛ ŋwà'à sà'à a nlǒ ghu ŋghɛɛ a ala'a Lasea aa.
ACT.27.9	Akòrə̀ nɨtəə ya a lɛ ntɨgə ntsyanə si'i tsǒ mə à lɛ tɨ bə maa noò aa lɛ nòò ŋ̀ghɛɛ a nɨghaa a mûm ŋ̀kì à tsyàmə̀ ǹloŋ mə bì'ì lɛ ntɨgə̀ mânjì si'i, lɛ boŋ njwî ǹsì'ìtə̀ ɨbɨ
ACT.27.10	nswoŋ mə, “Bɨ̀taà, mə̀ yə mə àkòrə̀ nɨtəə yù ǹlɔgɨnə faà a ka zì nɨ̂ ŋ̀gɨ'ɨ si'i si'i; bɨ ka bwɛ njoo bo bɨ̀ àbaŋ yù tâ bə̀ kɨ ŋkwokə.” 
ACT.27.11	Lâ atû bɨsogyɛ̀ ya kaa à lɛ ŋwa'ǎ annù ya mə Paul à lɛ swoŋ aa yu'utə̀ m̀baŋnə naŋsə nyu'utə aa bə̂ ànnù yìi mə ǹtsyàsə̀ abaŋ ya bo bɨ̀ m̀bɔ̂ŋ àbaŋ ya bo lɛ nswoŋ aà. 
ACT.27.12	Kaa adɨgə ntəə abaŋ ma ya a lɛ wa'à kɨ̀ m̀bɔŋə a ntswe ghu a noò m̀fə'ə bə̀ bî ghà'àtə̀ tɨgə̀ ǹswoŋ mə tâ bo ghɛɛ nɨ̂ m̀bìì, ǹka ŋgaansə ada'à yaa mə mbə bɨ ghɛɛ̀ ǹywe'e a Phoenix, yìi mə à lɛ mbə adɨgə ntəə abaŋ a Crete, ǹlii nɨ̂ mbɨ̂ ǹsa'a nòò a bô ŋ̀kwàbə̀, ǹyu'utə ghu tâ nòò m̀fə'ə wa tâ à mɛ.
ACT.27.13	Àfìsə̀ yî bɔ̀nə̀ a lɛ ŋka ntsya nlo nɨ mbɛ̀ɛ̀ mbɨ̂ ntii ŋka ntsya, bo mɔɔ̀ntə̀ mə mbə bo ghɛɛ̀ nɨ̂ m̀bìì, ǹtɨgə mbwɛɛ atɨɨ ntwâ àbaŋ ya, ǹlɔgɨnə ŋka ŋghɔŋtə ŋghɛɛ nɨ a mbɛ̀ɛ ala'a Crete. 
ACT.27.14	Tsi'ì maa nɨ̂ àtɨɨ noò, àfìsə̀ yî wè yìi mə bɨ lɛ sɨ twoŋə nɨ “northeaster” a lô wa kɨ̂ŋ ŋkì nzwu nsɨgə; 
ACT.27.15	ǹtii abaŋ ya bì'ì tɨgə̀ m̀ma'atə a tɨgə ntii ǹloŋ mə kaa bì'ì lɛ wa'à zi a mbu ŋka ŋghɛ̀ɛ̀ nɨ̂ m̀bìì aà. 
ACT.27.16	Bì'ì zî ǹywe'e a a kɨ̂ŋ ŋ̀kì Cauda ǹtɨgə ŋghɔŋtə ntsya a mbɛ̀ɛ̀ yìi mə àfìsə̀ a lɛ mbɔnə ghu aa, nyə ŋgɨ'ɨ mbɔŋ swùŋə akànu'u abaŋ ya kɔ'ɔsə ghu mumə kwerə. 
ACT.27.17	Bo kɔ̀'ɔ̀sə̀ mə̂ aa ŋkɨ tɨgə kwere ɨbɨɨ abaŋ wa nɨ̀ mɨ̀ŋkɨ̀rə̀. Àjàŋ yìi mə bo lɛ sɨ bɔ'ɔ mə mbə àbaŋ ya a zî ŋ̀kuu a mûm àwàŋ a ghəŋə ŋkì Lybia aa, bɨ lɛ sɨgɨsə ayoo yìi mə a ghɨ̀rə̀ mə tâ àbaŋ ya a tɨgə nlərə ŋghɛɛ tsi'ì àbɔɔ̀, ajàŋ yìi mə àfìsə̀ ya a lɛ sɨ tii aà. 
ACT.27.18	Àbɛ̀ɛ̀ a fù'ù mə̂, bo tsu'u ŋka fi'i nɨ̂ àbè'ə̀ m̀ma'a wa mûm ŋ̀kì ǹloŋ mə àfìsə ya a lɛ sɨ tsɨ̀gə abaŋ ya si'i si'i aà. 
ACT.27.19	À bə̀ mə̂ a njwi yìi ɨ̀ yòŋtə aa, bo kɨ̂ ǹtsu'u ŋka mma'a nɨ̂ ǹjoo abaŋ jya ji mɔ'ɔ a mûm ŋ̀kì. 
ACT.27.20	Àfìsə̀ ya a lɛ ŋghɛ̀ɛ̀ nɨ̂ m̀bìì a nɨ̂ ǹjwi jì ghà'àtə̀ kaa ŋù wa'a noò kə̀ fɨ̂njɔ̀ŋ nɨ nɨ̀li'i yə̂. Bì'ì lɛ nyə mə kaa mânjì ŋ̀khə nɨ̀wo kaa à lɛ ŋwa'à bə̂. 
ACT.27.21	Tsǒ ajàŋ mə à lɛ sɨ baa boŋ bə̀ bya tswe mə a njwi jì ghà'àtə̀ tɨ jɨ aa, Paul à lɛ ntəə a tɨtɨ̀ɨ bo nswoŋ a mbo bo mə, “Bɨ̀lɨ̂m bâ, a lɛ mbaa mbɔŋ mə boŋ nɨ̀ lɛ nyu'u annù ya mə mə̀ lɛ nswoŋ, kaa wa'ǎ a Crete mà'àtə̀, bəə boŋ kaa àfìsə̀ ya a sɨ̌ ŋgɨ'ɨ nɨ̂ àbaŋ yù tâ, kaa bì'inə̀ wa'ǎ ndùu njoo ghù mə bì'inə̀ mà'à mə a ŋkì aa bwɛ̂. 
ACT.27.22	La tsɨ̂tsɔ̀ŋ, mə bù'u mbo mə tâ nɨ̀ tswe mɨ̂ntɨɨ̀ muu, ǹloŋ mə kaa ŋù yî m̀fùù kaa à ka wa'ǎ ntswêntɨ̀ɨ̂ yì bwɛ̂. A ka kɨɨ bwɛ tsi'ǐ abaŋ yù. 
ACT.27.23	Ǹloŋ mə à ghɨrə mbə nɨ̂tugə tsi'ì sìi aa, angel Nwì, wa mə mə gha'asə aa, a zî a mbo mə̀, 
ACT.27.24	ǹswoŋ mə, ‘Tsee kɨ bɔ'ɔ mbâ Paul, wa ò tswe nɨ̀ ŋ̀ghɛɛ ntəə a nsi Kaisa; yə̂, Nwì, a njɨ̌m àbɔ̀ŋəntɨɨ̀ yi, à kɨ̀ mə̂ m̀fa ntswêntɨ̀ɨ̀ bə̀ bû bɨtsɨ̀m bìi mə bùbo tswe aa a mbo wò.' 
ACT.27.25	Nɨ̀ tɨgə ntswa mɨ̂ntɨɨ̂ muu mbâ bɨ̂lɨ̂m bâ ǹloŋ mə mə̀ nɨ̌ŋ ǹtɨɨ̀ ghâ a nu Nwì, m̀bìi mə ànnù yìi mə à swoŋ a mbo mə̀ aa a ka fɛ̀'ɛ̀ tsi'ì maa ajàŋə̀. 
ACT.27.26	La bɨ ka tɨgə tii yi'inə̀ ɨ ghɛɛ fi'isə a mbɛ̀ɛ kɨ̂ŋkì yî mɔ̀'ɔ̂.”
ACT.27.27	À bə̀ mə̂ nɨ̂ ǹtɨ̀ɨ̂ ɨ̀tugə nɨ̂ ǹjwî yìi ɨ lɛ ntɨgə nywe'e nɨghûm ǹtsò ji nɨ kwà aa, afìsə̀ ya a lɛ mburə kɨ tii yi'i wa mûm ŋ̀kì Miditenea, ǹgǎŋntiì àbaŋ jya yə mə bì'ì ghɛ̀ɛ̀ mə̂ ŋ̀ka nywe'e a mbɛ̀ɛ̀ àghəŋə ŋkì. 
ACT.27.28	Bo lɛ ntɨgə mfɨgə ntsotə̀ ŋ̀kì ya, ǹyə mə à lɛ mbə tsǒ bɨ̀metre mɨghum mi nɨkwà. Àbàŋtə̀ a bù mfɨgə nyə mə à lɛ mbə bɨ̂metre mɨghum mi ntarə̀. 
ACT.27.29	Bo kâ m̀bɔ'ɔ nɨ mə à baŋ ya a ka yî fùu alaŋsə ŋgɔ̀'ɔ̀ ǹtɨgə mma'a ɨtɨɨ ntswâ àbaŋ ji nɨkwà wa njɨ̀m àbaŋ, ǹtswe ntɨgə ntsa'atə Nwî mə̂ àbɛ̀ɛ̀ à fu'u. 
ACT.27.30	Ŋ̀gǎŋntii abaŋ jya ɨ lɛ ntɨgə nlɔbɨtə mə bɨ khə̀ waa, lɛ bɨ sɨ̀gɨ̀sə̀ mə̂ mûntsìrə̂ àkànu'u wa a mûm ŋ̀kì, m̀bagɨlə nɨ mə bo tsyà ŋ̀ghɛɛ a mmà'a àyoo ntswâ àbaŋ ya yî mɔ'ɔ wa nsi abaŋə̀. 
ACT.27.31	Paul a tɨgə nswoŋ a mbo ǹdɨɨ̀ bɨ̀sogyɛ̀ wa bo bɨ̀ a mbo bɨ̀sogyɛ̀ bya mə, “Wâ ǹgǎŋntiì abaŋ jù bə tuu fàa mûm abaŋ tswe, boŋ kaa mbə nɨ̀ wa'à yweenə̀.” 
ACT.27.32	Bɨ̀sogyɛ̀ bya tɨgə ŋkwyɛ ŋkɨrə akànu'u wa a tɨgə̀ ǹlərə ŋghɛɛ.
ACT.27.33	Àbɛ̀ɛ̀ a kà mə aa ŋwanə, Paul a bu'ù m̀bo a mbo bə̀ bya bɨ̀tsɨ̀m mə bo jɨ ayoo, ǹswoŋə nɨ mə, “Sii àâ ǹjwi nɨ̀ghûm ǹtsò ji nɨkwà mə nɨ̀ tswe nɨbɔ'ɔ nyu'utə, ntswe tsi'ì tɨ̀ jɨ̂. 
ACT.27.34	Mə gaansə ghuu mə nɨ̀ jɨ ayoo nɨ jɨ̂ tǎ bɔɔ tswe ntɨ̀ɨ̀. Wa kaa tsi'ì nòŋə̀ àtû ŋù yî m̀fùùrə̀ a tɨtɨ̀ɨ bù kaa ɨ̀ ka wa'à bwɛ̂.” 
ACT.27.35	Nòò yìi mə Paul à lɛ nswoŋ laa, à lɔgə̀ àbaa, mfa mbɨ'ɨkə a mbo Nwì a nsi mi'i bo bɨtsɨ̀m, m̀batə njɨ. 
ACT.27.36	Bo bɨ̀tsɨ̀m lɛ ntɨgə ntswa mɨ̂ntɨɨ̀ myaa, ŋkɨ nlɔɔ mɨjɨ njɨ. 
ACT.27.37	Bə̀ lɛ ntswe wa mûm abaŋ ŋkhɨ̀ ji baa nɨ̀ mɨghum mi sambaa ntsò ǹto'o. 
ACT.27.38	Bo bɨtsɨ̀m jɨ̀ mə̂ ǹyurə, ntɨgə mfi'i mɨsaŋ mɨ̀tsɨ̀m mìi mɨ lɛ mburə aa mma'a a ŋkì mə tâ àbaŋ ya yaŋsə.
ACT.27.39	Àbɛ̀ɛ̀ a fù'ù mə̂, kaa bo wa'ǎ adɨgə ya mə bo lɛ ntswe ghu aa naŋsə nzi. Ǹyə adɨgə yî mɔ'ɔ a bə tsǒ àghəŋə ŋkì yìi mə àwàŋ a lɛ ntswe ghu aa, ntɨgə̀ ǹlɔɔ mə bo ywe'etə swuŋə abaŋ ya ɨ ghɛ̀ɛ̀ nɨ yu maa adɨgə, 
ACT.27.40	Bo lɛ ntɨgə ŋkwyɛ ɨtɨɨ ntswâ àbaŋ jya mà'anə a ŋkì, ŋkɨ ntentə mɨ̂ŋkɨ̀rə̀ mìi mə bɨ lɛ ŋkwerə mbɨ̀ɨ̀ àbaŋ ya ghu aà; ntɨgə ŋkɔ'ɔsə atsə̀'ə ntiì àbaŋ ya yìi a lɛ ntswe a nsi aa mmà'atə, àbaŋ ya a tɨgə̀ ŋ̀ghɛɛ wa aghəŋə ŋkì. 
ACT.27.41	Àbaŋ ya a lɛ mbàŋnə̀ ghɛɛ mfuu yi wa nɨ̂ àwàŋ ǹtso nsɨgə ŋghɛɛ a nsyɛ̂. Ǹsi abaŋ wa lɛ ŋkuu wa mûm àwàŋ kaa wa'à bù ǹtsɨgɨnə. Àkàŋnə̂ ŋ̀kì a bâŋnə̀ ǹtɨgə mbatə njɨ̀m à baŋ ya a bà'a bà'à.
ACT.27.42	Bɨ̀sogyɛ̀ bɨ lɛ nlɔ̀ɔ̀ mə bɨ zwitə ŋgǎŋatsaŋ jya tâ bɨ̀ tsuu yɔ'ɔ ŋkì wa ɨ khə̀kə̀. 
ACT.27.43	Tsǒ mə atu bɨ̂sogyɛ̀ wa à lɛ sɨ lɔ̀ɔ nyweensə Paul aa, à lɛ ŋkɨɨ mə bɨ tsuu ma ya ànnù lǒ ghɨ̀rə̀. M̀baŋnə nswoŋ mə bə̀ bìi mə bɨ zî ǹyɔ̀'ɔ̂ ŋ̀kì aa, tâ bɨ̀ fuu nyɔ'ɔ ŋghɛɛ mfɛ̀'ɛ a aghəŋə̀, 
ACT.27.44	tâ àbùgə̀ bə̂ tɨgə ntswa plank bo bɨ̀ ɨ̀bà'à plank abaŋ jya ntɨgə nyɔ'ɔ ŋghɛɛ mfɛ̀'ɛ a nta'à. Ma mùu nɨ mânjì bə̀ bɨ̀tsɨ̀m lɛ ntɨgə nyɔ'ɔ ŋghɛɛ mfɛ̀'ɛ̀ wa aghəŋə ŋkì sɨgɨ̀nə̀.
ACT.28.1	Àjàŋ yìi mə bì'ì lɛ ŋkhə̀ nɨwo ntɨgə nzi ŋ̀kuu a aghəŋə ŋkì sɨgɨ̀nə̀ aa, bɨ lɛ nswoŋ a mbo bì'ì mə kǔm kɨ̂ŋ ŋ̀kì wa, à nɨ Malta. 
ACT.28.2	Bala'a bya lɛ naŋsə ntswe nɨ̂ àbɔ̀ŋəntɨɨ a nu bì'ì ǹtɨgə ŋghɨrə nɨ̂ ɨ̀nnù jî sɨgɨ̀nə̀ a nu bì'ì. Ajàŋ mə mbə̀ŋ ɨ̀ lɛ sɨ loo, ɨ̀dɨ̀gə̀ ɨ fwɛ aa, bo lɛ ŋŋə̀tə mɔ'ɔ ŋkwɛrə yi'i ghu. 
ACT.28.3	Paul, à lɛ ŋghotə ɨtɨɨ ŋkwee jǐ mɔ'ɔ a ntɔɔ wa nɨ mɔ'ɔ. À kà mə̂ aa ntɔɔ aa, tsǒ mə mɔ'ɔ wa ɨ lɛ ɨ lɛ sɨ lòò aa, no ɨ fɛ'ɛ̀ wa nɨ̂ ŋ̀kwee nloo abô yi njəŋnə ghu. 
ACT.28.4	Àjàŋ mə bala'a bya bɨ lɛ nyə no ya ɨ jəŋnə̀ ghu abo aa, bo tɨgə̀ ǹswoŋə nɨ a tɨtɨ̀ɨ bo nɨ mə, “Kaa àjə̀ŋkə̀ a sɨ̀ ghu tswê wa ŋù ghûlà à nɨ ǹzwìtə̂ ŋù. Ka mə à khə nɨwo nɨ ŋkì aa kaa bɨ̀nwì bɨ wa'à bii mə tâ à tswentɨ̀ɨ̀. 
ACT.28.5	La Paul a mi'ì no ya ɨ wò wa nɨ mɔ'ɔ, kaa ŋgɨ'ɨ̀ nɨ̂ ǹgɨ'ɨ yì tsù tswê. 
ACT.28.6	Bo lɛ sɨ tɨgə nyu'utə nɨ mə ɨdɨgə nû ji ɨ ka kɔ'ɔkə, kə̌ mə à ka wì'ìkə wǒ ɨ kwo. Lâ, àjàŋə mə bo lɛ ntɨgə nyu'utə nyu'utə kaa annù yì bɨ yì tsu ka kɨ fɛ̀'ɛ̀ aa, bo tɨgə̀ ŋ̀kwensə mɨ̂ntɨ̀ɨ myaa ntɨgə nswoŋə nɨ à nɨ nwì yî mɔ̀'ɔ̂.
ACT.28.7	Ǹyoŋtə maa adɨgə kɨ̂ŋ ŋ̀kì, àdɨgə nsyɛ yǐ mɔ'ɔ a lɛ ntswe ghu, m̀bə yi mfɔ̀ yìi à lɛ ntswe maa kɨ̂ŋ ŋ̀kì, ɨ̀kǔm yì ɨ bə Publius, à lɛ nlɔ̀gə̀ yi'i, ǹlentə yi'i tsi'ì sɨgɨ̀nə̀ a njɨ̌m njwi ji tarə̀. 
ACT.28.8	Ta bɨ̀ Pablius à lɛ nnɔ̀ŋ ŋ̀ghɔɔ nɨ fever bo bɨ̀ àtoonsə̀. Paul à lɛ ŋghɛ̀ɛ̀ ŋ̀ghantə yi, ǹtsa'atə Nwî, ǹnɔŋsə mbô mì ghu atu a tɨɨ̀. 
ACT.28.9	Àjàŋ mə a lɛ mfɛ̀'ɛ̀ laa, àbùgə̀ bə̀ bìi bɨ lɛ ntswe wa kɨ̂ŋ ŋ̀kì ǹtswe nɨ mɨ̀ghɔ̀ɔ̀ a nu bo aa, bo lɛ ŋkɨ nzi bɨ ghurə̀ waa. 
ACT.28.10	Bo lɛ ntɨgə ntəŋə yi'i nɨ̂ ǹjoo jì ghà'àtə̀ a ŋghu'usə̂ yi'i ghu. Nòò yìi bì'ì lɛ mbù ŋ̀kuu abaŋə ŋkì mə bɨ ki ghɛ̀ɛ̀ aa, bɨ nɨ̂ŋ ǹjoò tsɨ̀m jìi mə ɨ lɛ mboŋ a mbo bì'ì aa wa mûm àbaŋə̀. 
ACT.28.11	Bɨ̀sàŋ tsyà mə̂ bi tarə, bì'ì tɨgə̀ ŋ̀kuu a mûm àbaŋ yìi mə a lɛ nlò a ala'a Alexandria, bɨ twoŋə̀ nɨ̀ ɨ̀kùmə abaŋ ya nɨ “Mɨ̀mfa'a mɨ Nwî” mə a lɛ ŋkhə̌ mfə'ə yì tɨ̀ɨ̀ wa, ntəə wâ kɨ̂ŋ ŋ̀kì. 
ACT.28.12	Bì'ì lɛ ŋghɛ̀ɛ̀ nywe'e a Syracus m̀fɛ'ɛ ntswe ghu njwi ji tarə̀. 
ACT.28.13	Bì'ì lò mə̂ ghu ŋkarə ŋghɛɛ nywe'e a ala'a Rhegium m̀fɛ'ɛ ntswe ghu, ǹjwî ɨ tsyà mə̂ yî m̀fùùrə̀ àfìsə̀ a lô a mbù'ùntii ŋkɔ'ɔ, à tɨ̀ mə̀ tɨ bə nɨ̂ ǹjwi ji baa, bì'ì ŋ̀ghɛ̀ɛ̀ ŋ̀ku'u a Puteoli. 
ACT.28.14	Bì'ì lɛ nyə bɔɔ bɨ Kristo ghu. Bɨ tɨgə̀ ǹlɔgə yi'i bi'ibo tswê ghu njwi ji sàmbaà. Ma mùu ajàŋ bì'ì lô ghu mbu ntɨgə ŋghɛɛ a ala'a baRoma. 
ACT.28.15	Àjàŋ mə bɔɔ bɨ Krito bìi bɨ lɛ ntswe ghu bɨ lɛ nyu'u mə bì'ì zì mə̂ aa, bo lɛ nlǒ a nɨ ɨdɨ̀gə̀ tsi'ì tsǒ mɨ̀taa Appius bo bɨ̀ àdɨ̀gə̀ yî mɔ'ɔ mə bɨ lɛ sɨ twoŋ nɨ nda bɨ̀gɨ̀ɨ̀ ji tarə, ǹzi mbòò yi'i. Nòò yìi mə Paul à lɛ nyə wa laa, à lɛ mfa mbɨ'ɨkə a mbo Nwì, ǹtɨɨ̀ yi ɨ kuù.
ACT.28.16	Nòò yìi mə bì'ì lɛ ŋkuu a ala'a baRoma aa, bɨ lɛ mmà'àtə̀ Paul mə tâ à ghɛɛ ŋka ntswe tsi'ì yù, m̀fa sogyɛ̀ yî m̀fùùrə̀ a bɛ̂ nii.
ACT.28.17	Ǹjwî ɨ tsyà mə̂ ji tarə, a twoŋ bɨtsyàsə̀ bɨ baYuda bìi bɨ lɛ ntswe wa adɨgə aa tâ bɨ̀ zi. Bo zì mə̂, a swoŋ a mbo bo mə, “Bɨ̀lɨ̂m bâ, ka mə kaa mə̀ lɛ ŋkɨ'ɨ annǔ tsu ghɨrə̀ a nu bə̂ bi'inə̀, kə̌ nɨ nɔ̀ŋsə̀ bɨ̀taà bì'inə̀, bɨ lɛ ntswa gha tsi'ì tsǒ ŋgàŋatsaŋ, ǹlɔgə gha a Yerusalem nzi mfa a mbo baRoma. 
ACT.28.18	Ajàŋ mə bɨ lɛ nlèntə̀ gha ghəə mə bɨ mà'àtə̀ ghâ ǹloŋ mə kaa bo lɛ ŋkɨ'ɨ annǔ tsu a mûm ɨ̀sa'a mə̀ yə mə mbə a ghɨrə̀ bɨ zwitə̀ gha aà. 
ACT.28.19	Lâ àjàŋ mə baYuda lɛ ntuu aa, kaa annù yî ghɨrə yi dàŋ a lɛ wa'ǎ a mbo mə̀ bə, ma mùu ajàŋ, mə̀ tɨgə mbetə mə bɨ̀ tsyasə gha a mbo Kaisa-ka mə kaa mə̀ sɨ̀ nɨ̂ ànnǔ dàŋ a nɨŋ a atu bala'à ba tswê aà. 
ACT.28.20	A bə nji'ì ànnù yìi mə mə̀ twòŋə ghuu mə mə yə ghuu ɨ kɨɨ ghàà a mbo bù aà. Ǹloŋ mə àtsaŋ yù a tswe a mbo mə̀ aa nloŋ ŋkwitu annù yìi mə baIsrael bɛ aà.
ACT.28.21	Bo lɛ ŋkwi'i ghu mbo mə, “Kaa bì'ì sɨ̌ aŋwà'ànə̀ yi dàŋ m̀bɨ'ɨ ŋgaà yò a Yudea kwɛrə̀. Kaa ndɨ̂m yì'ì yî tsù yìi à lo a ndùgə̀ ǹzi aa, kaa kɨ'ɨ ànnù yî bɨ yì tsu nloŋ ŋgaà yò kɨ nswoŋə. 
ACT.28.22	La bì'ì ka kɔ̀ŋtə nyu'u joò ɨ̀mmɔ̀ɔ̀ntə. Ŋ̀ghɛɛ nɨ ndâmânjɔ̀ŋ ma yû mə o swoŋə nɨ̂ ànnù yi aa, bì'ì zi mə ɨdɨ̀gə tsɨ̀m jìi mə bo ghɛ̀ɛ̀ ghu aa, bə̌ ghàà ǹt̀uu nɨ̂ ànnù yî fii yìi bɨ dɨ̀'ɨ̀ aà.”
ACT.28.23	Bo lɛ nləə̀ ǹjwi bo bî ghà'à gha'a zî ǹtsi'i yi a nda yìi mə à lɛ sɨ tswe ghu aa, a tɨgə̀ ǹnaŋsə ŋghaa a mbo bo, nlɔgɨnə tsi'ǐ a tɨ̀tugə a mbà'a mbà'à nywe'e a kwɛ̂fɔ̀. Ǹtɔ'ɔtə nɨ̂ ànnù ǹloŋə annù nɨfɔ̀ Nwî. Ǹywe'etə nɨ a ŋghɨ̀rə mə tâ bo bii Yesu Kristo, ǹyoŋə nɨ ajàŋ mə bɨ lɛ ŋŋwà'ànə nɨ nɔ̀ŋsə̀ Moses ŋghɛɛ nywe'e a nɨ ŋgǎŋntoo Nwî. 
ACT.28.24	Bo bi mɔ'ɔ lɛ nyu'u annù ya mə à lɛ nswoŋə aa mbii, bì mɔ'ɔ bɨ tuù. 
ACT.28.25	Bo lɛ ntɨgə nlo ntɨgə ŋghɛɛ nɨ̂ waa kaa wa'à biinə̀, àswùŋnə̀ a fɛ'ɛ a tɨtɨ̀ɨ bo, a noò yìi mə Paul à lɛ nswoŋə annù yûlà mə, “Azwì Nwî a lɛ nswoŋə tsi'ì ànnù nɨ̂koŋ a mbo bɨ̀tà bɨ bɨ̂taà buu ǹtsya a njɨ̌m ŋgàŋntoò yì Yesaiah mə,
ACT.28.26	“Ghɛ̀ɛ̀ a mbo bə̀ buà ǹswoŋə a mbo bo mə,
ACT.28.26	Nɨ̀ ka yǐ kɨ nnaŋsə yu'u lâ kaa atû yuu wa'à ghu ka nlaa.
ACT.28.26	Nɨ̀ ka yǐ kɨ naŋsə yə kaa mi'i muu wa'a ghu laà.
ACT.28.27	Ǹloŋ mə mɨ̀ntɨɨ mə bə̂ bù, luu nɨ̀ àjɨ̀ŋtə̀.
ACT.28.27	Bɨ jesə̀ ɨ̀toŋnə̀ jyaa kaa bo wa'à nɨ̀ ɨ̀nnù bû ǹyu'u,
ACT.28.27	ŋ̀kusə mi'ì myaa,
ACT.28.27	mbɨ̀'ɨ̀ bo lô ǹyə nɨ mi'ì myaa,
ACT.28.27	ŋkɨ nyu'u nɨ̂ ɨ̀tôŋnə̂ jyaa,
ACT.28.27	ŋkɨ yu'u mɨ̀ntɨɨ̀ myaa laa ghu,
ACT.28.27	m̀bəŋkə waa, nzi a mbo mə̀, mə̀ ghurə̀ waa.
ACT.28.28	Tâ à naŋsə nlaa atu bù mə wa bɨ tòò mə annǔ ajàŋ mə Nwǐ a yweensə bə̂ aa a mbo bɨ̀tɨ̀zî Nwî; bo ka yu'utə.” [ 
ACT.28.29	À swòŋ mə̂ ɨnnù ma jû aa, baYuda bya bɨ tɨgə nlo ŋghɛ̀ɛ̀ waa, ntɨgə ŋghaa tsi'ǐ a mbə ànnù a nɨ̂ ɨnnù ma jû jìi mə à lɛ nswoŋ aà.]
ACT.28.30	Paul à lɛ ntɨgə ntswe ghu ɨlòò ji baa ɨ kɔ'ɔ nluu, ǹtswe nɨ a nda yìi mə a lɛ nlɔ̀ɔ̀ tsi'i yù ǹtɨgə ntu, ŋ̀kwɛrə nɨ bə̀ bɨtsɨ̀m bìi bɨ zì a nyə yu aa, 
ACT.28.31	ǹswoŋə nɨ̂ ànnù nloŋ annù nɨfɔ̀ Nwî, ŋ̀kɨɨ ndɨ'ɨ nɨ̂ ɨ̀nnù ǹloŋ Mmà'àmbî Yesu Kristo nɨ ǹsi nɨ̀ ǹsi, kaa wa'à bɔ'ɔ̀, kaa ŋù tsù a kɨ'ɨ̀ nɨ̀ ŋ̀gɨ'ɨ ghu mbo fâ.
ROM.1.1	Àa mə̀ Paul àbù'ù Yesu Kristo yìi mə à lɛ ntwoŋ gha a nɨ̂ ŋ̀gàŋntoò yì, ǹtsɔ'ɔ nləə mə mə̀ ka nsɛɛnsə ntoo Nwì yî ǹsɨgɨ̀nə̀ 
ROM.1.2	yìi mə à lɛ ŋkà'à a mbo ba mbìì ǹnɨ̀ŋ a ntɨɨ ŋgǎŋntoò ji bo ŋwà'ànə̀ a mûm àŋwà'ànə Nwì aà. 
ROM.1.3	Ǹtoò Nwì yî sɨgɨ̀nə̀ ma yû ɨ tswe aa nloŋə Mû yì Yesu Krsito M̀mà'àmbî yi'inə̀ yìi mə, a mûm ǹjyǎnu, à lɛ mbə ŋû àtsə David aà. 
ROM.1.4	Lâ a mûm Àzwì Nwî, Nwì à lɛ ndɨ̀'ɨ̀ nɨ mɨ̀dà'à mî wè mə à nɨ Mû yì a ajàŋ yìi à lɛ nyweensə yi nɨ nɨ̀wo aà. 
ROM.1.5	Ǹtsya ghu njɨ̀m Nwìŋgɔ̀ŋ a tɨgə̀ m̀fa abwarə a mbo bì'ì mə tâ bì'ì kwɛrə ɨ̀bɔ̀ŋ Nwî ŋ̀kɨ ntɨgə mbə ŋgǎŋntoo Kristo, nloŋ aa ŋgaa Kristo, mə mbə a tɨgə̀ ǹlɔgə bə̂ a nɨ̂ ɨ̀toò tsɨ̀m ǹzi nɨ bu mə bɨ̀ bii yi ŋka nyu'unə nii. 
ROM.1.6	Bù bìi mə nɨ̀ tswe a Roma aa, bìi mə Yesu Kristo à kɨ ntwoŋə ghuu mə tâ nɨ̀ bə bə̂ bi aa, nɨ̀ kɨ ntswe ghu abɔ̀'ɔ̀. 
ROM.1.7	Mə̀ tɨgə̀ ǹtoo nɨ̂ àŋwà'ànə̀ yû a mbo bù bɨtsɨ̀m bìi nɨ̀ tswe a ala'a baRoma bìi mə Nwìŋgɔ̀ŋ à kɔ̀ŋə ghuu, ntwoŋə ghuu mə tâ nɨ̀ bə bi aà. Tâ ɨ̀bɔ̀ŋ Nwî bo bɨ̀ m̀bɔɔnə yìi ɨ̀ lo a mbo Nwìŋgɔ̀ŋ Taà yì'inə̀ bo bɨ̀ Yesu Kristo Mmà'àmbi aa, tâ ɨ̀ tswe a mbo bù.
ROM.1.8	A ntsyàmbìì, mə fa mbɨ'ɨkə a mbo Nwìŋgɔ̀ŋ ghà ǹtsya a njɨm Yesu Kristo nloŋə ghuu bɨtsɨ̀mə̀, ǹloŋ mə bɨ yù'ù mə̂ ànnǔ abìintɨɨ̀ yuu a mbî ǹtsɨ̀mə̀ aà. 
ROM.1.9	Nwìŋgɔ̀ŋ wa yìi mə mə fà'à ghu mbo nɨ̀ ǹtɨɨ̀ ghâ tsɨ̀m, a ajàŋ yìi mə mə sɛ̀ɛ̀nsə ntoo yì ǹsɨgɨ̀nə̀ ya mbɨ'ɨ Mû yì aa, à nɨ̂ àyəfə̂ ghà mə mə swoŋ aa annù nɨ̂ŋkoŋ mə, mə wa'atə nɨ̂ ghuu a mûm àtsà'àtə̀ Nwî a ŋgɔ̀ŋ bɨ̀nòò bɨtsɨ̀m kaa kɨ'ɨ̀ kaà. 
ROM.1.10	Ŋ̀gɔ̀ŋ bɨ̀nòò bɨtsɨ̀m mə yi tɨ tsà'àtə̀ Nwî aa, mə̀ betə̀ nɨ̂ Nwî mə a nɨ̂ ŋ̀kɔ̀ŋə̂ yì, tâ à ghɨrə tâ mə̀ zi ajàŋ yìi mə mbə mə̀ zî ŋ̀ghantə ghuu tsɨ̂tsɔ̀ŋə̀. 
ROM.1.11	Ǹloŋ mə mə naŋsə nyə'ətə nɨ a nyə bù, mə mbə mə̀ zî ŋ̀ghɨrə nɨ̀ tɨ̂nsə̀ ǹtsya nɨ mɨ̀tə̀ŋnə̀ mìi mə Àzwì a təŋə gha ghu aà. 
ROM.1.12	Mə swoŋ aa mə, mbə̂ bì'inə̀ dɨɨ̀ntə̀ a yi'inə̀ bi'inə̀ nɨ bi'inə̀ a njɨ̀mə abìintɨɨ̀, mə mbə àbìintɨɨ̀ yuu a dɨɨ̀ntə̀ gha, àya akɨ̂ ǹdɨɨntə ghuu.
ROM.1.13	Bɨ̀lɨ̂m bâ mə lɔ̀ɔ mə nɨ̀ naŋsə nzi mə a nɨ̂ ŋ̀gàà jî ghà'àtə̀, mə̀ kà'à mə̂ mə mə zî yə ghuu, (lâ ǹzi ywe'e tsɨ̂tsɔ̀ŋ bɨ kɨɨ̀ ŋ̀kɨŋə naa tsi'ì kɨ̀ŋə̀). Mə lɔ̀ɔ nzi mə mbə mə̀ lɔgə̀ bə̀ a tɨtɨ̀ɨ bù bo bɨ̌ atɨtɨ̀ɨ bɨ̀ tɨ̀zî Nwî bî mɔ'ɔ mfa a mbo Kristo lɛ. 
ROM.1.14	Mə̀ tswe nɨ̀ àbè'è ǹloŋ ŋgaa baGrikia, bo bɨ̀ bɨ̀tɨ̀zî ànnù, ǹtswe nɨ̂ àbè'è ǹloŋ ŋgàŋ mɨtsyɛ̀ bo bɨ̀ ɨ̀jɨ̀ŋtə̀ bə̂. 
ROM.1.15	Tsǒ mə a bə laa, mə̀ tɨgə̀ ǹnaŋsə nyə'ətə nɨ a ŋkɨ nswoŋ ntoo yì ǹsɨgɨ̀nə̀ ya a mbo bù a ala'a baRoma.
ROM.1.16	Kaa mə̀ sɨ atu dɨ̀rə̀ nloŋ ntoo yì ǹsɨ̀gɨ̀nə̀ yâ, ǹloŋ mə ɨ̀ laa mbə mɨda'a mɨ Nwî mìi mə mɨ yweensə bə̂ bɨ̀ tsɨ̀m bìi bɨ tswe nɨ̂ àbìintɨɨ aà; baYuda a ntsyàmbìì, ŋ̀kɨ ntɨgə mbɔŋ yòŋtə̀ a nu baGrikia. 
ROM.1.17	Ǹloŋ mə ǹtoo yì ǹsɨgɨ̀nə̀ ya ɨ ghɨ̀rə a laa a nɨ a mbo bə̀ a ajàŋ yìi mə Nwìŋgɔ̀ŋ a ghɨ̀rə̀ ànnù yaa bɨ̀ bə̀ a tsinə̀ aa a njɨ̌m àbìintɨɨ̀, a ǹlɔ̀gɨ̀nə ɨ ghɛ̀ɛ lwì'ìsə̀. Àŋwà'ànə̀ Nwî a swoŋə̀ ǹloŋə abìintɨɨ mə, “Ŋù yìi bɨ ghɨrə̀ ànnù yi tsinə̀ bo Nwì a njɨ̌m àbìintɨɨ aa, àa yɨ̌ tswe ntɨ̀ɨ̀.”
ROM.1.18	Nwîŋgòŋ a aburə a dɨ̀'ɨ àfìintɨɨ̀ yi a nu bə̀ m̀bɨ'ɨ ŋgɔ̀ŋ ɨ̀bɨ̂ waa tsɨ̀mə̀. Kaa bo sɨ Nwî bɔ'ɔ, ɨ̀bɨ̂ waa yìi mə bo ghɨ̀rə̀ aa ɨ kɨŋə̀ nɨ mə tâ bə̀ tsuu annù nɨ̂ŋkoŋ ɨ zi. 
ROM.1.19	Ǹloŋ mə annù yìi mə bə̀ tswe nɨ̂ ǹzi mbɨ'ɨ ŋgaa Nwì aa a laa a mbo bo, nloŋ mə Nwìŋgɔ̀ŋ à dɨ̀'ɨ̀ mə̂ a mbo bo. 
ROM.1.20	Ǹlɔgɨnə ajaŋ mə bɨ lɛ naŋsə mbi aa, màrə̀ Nwì yìi mə kaa bɨ sɨ yə aa, bo bɨ̀ mɨ̀tɨ̀ɨ̂ mi mya mə mɨ tswe nɨ̂ŋkoŋ aa, bo bɨ̀ tsi'ì àjàŋ yìi mə à nɨ Nwî aa, a naŋsə mfɛ̀'ɛ̀ ǹlaa a mbo bə̀, a ajàŋə bo yə njoo jìi Nwìŋgɔ̀ŋ yumbɔŋ à nàŋsə aà. Kaa bo sɨ̀ nɨ̂ ànnǔ dàŋə a nswoŋ ɨ fi'i ɨlɛ̀ɛ̂ waa ghu tswê. 
ROM.1.21	Ka mə bo lɛ nzi Nwî aa, kaa bo lɛ ŋkɨ'ɨ̀ nii tsǒ Nwì ghu'usə̀, kaa ŋkɨ'ɨ̀ nɨ̀ m̀bɨ'ɨkə ghu mbo kɨɨ mfa. Bo bâŋnə̀ ǹlɔgə nɨ̂ mɨ̀tsyɛ̂ myaa ŋwa'atə nɨ̂ bə̂ ɨ̀nnǔ dàŋə̀ dàŋə̀ ghu. Ɨ finsə̀ mɨ̀ntɨɨ̀ myaa. 
ROM.1.22	Àjàŋ mə bo swoŋə nɨ mə bo nɨ ŋ̀gàŋmɨtsyɛ̀ aa a bâŋnə̀ ŋ̀ghɨrə bo tɨgə̀ mbə ɨ̀jɨ̀ŋtə̀. 
ROM.1.23	A mbo bo a ŋka mmii Nwìŋgɔ̀ŋ wa yìi à lwì'i nɨ̂koŋ aa, bo bâŋnə̀ ŋ̀ka mii nɨ̂ ǹjoo jìi bo naŋsə ɨ finə̀ ŋû mɨ̀sɔ̀ŋ yìi a kwo aa, m̀finə bɨ̂sɨŋ, m̀finə nnaà, ŋ̀kɨ mfinə bɨ̂majùgə̂.
ROM.1.24	Maa ajàŋ, Nwìŋgɔ̀ŋ a tɨgə̀ m̀mi'i waa mə bo bwɛ a nɨ̂ ǹjoo nsɨŋ jìi mə mɨ̀ntɨɨ̀ myaa yə̀'ə̀tə̀ aa ǹtɨgə ŋghɨrə nɨ̂ ɨ̀nnǔ adɨ̀rə̂tu bo nɨ bo. 
ROM.1.25	Bo lɔgə̀ ànnù nɨ̂koŋ nloŋ ŋgaa Nwì m̀bəŋkə a tɨgə̀ àbaŋnənnù. Bo kɨ̂ ǹtɨgə mmii ŋkɨɨ mfa'a nɨ a mbô ǹjoo jìi Nwì à nàŋsə mbaŋnə mmà'àtə̀ a yi Ŋgàŋnàŋsə̂ ǹjoo wa yìi bɨ tswe nɨ̀ ŋ̀ka ŋgha'asə a ŋgɔ̀ŋ bɨ̀nòò bɨtsɨ̀mə̀ aà. Amen.
ROM.1.26	Ǹloŋ ma jû ɨ̀nnù mə bo ghɨ̀rə̀ aa, Nwìŋgɔ̀ŋ a mi'ì waa a mbo ɨ̀nnǔ adɨ̀rətu jìi mə bo yə̀'ə̀tə̀ aà. Bàŋgyɛ̂ byaa bɨ ma'àtə̀ m̀bâŋnə̀ ǹtɨgə nlɔgə nɨ bàŋgyɛ̀. 
ROM.1.27	M̀bâŋnə̀ ɨ kɨ̂ ǹtɨgə mma'atə bâŋgyɛ̀ ǹtɨgə nlɔgə nɨ̂ m̀bâŋnə̀. M̀bâŋnə̀ ɨ bu'unə̀ ɨ̀nnǔ adɨ̀rə atu jì swèrə̀ ǹswerə bo bɨ̀ m̀bâŋnə̀ jî mɔ'ɔ, ǹtɨgə nnɨŋə nɨ̂ ǹjo Nwì yî ǹtɨ̀ɨ̀ a nu bo nloŋ ɨnnǔ jyaa jya mə bo bù'ù aà. 
ROM.1.28	Àjàŋ yìi mə bo lɛ ntuu mə kaa mbə bo kɨ'ɨ̀ ànnù nɨ̂ŋkoŋ mbɨ'ɨ ŋgaa Nwì a mûm ǹtɨɨ bo ləə̀ aa, Nwìŋgɔ̀ŋ a mme'e waa a mûm ɨ̀nnǔ nsɨŋ, ɨ̀mɔ̀ɔ̀ntə̂ jyaa bo bɨ̀ a nɨ àkòrə̀ nɨzì yî bɨ̂. 
ROM.1.29	Bo lɛ ntɨgə nluu nɨ̂ m̀buu ɨnnǔ ɨbɨ'ɨntɨɨ, ǹluu nɨ̂ ɨ̀bɨ, nɨ ntɨɨ yìi ɨ yə̀'ə̀tə njoo aa, nɨ ɨnnù jî bɨ̂. Ǹluu nɨ àghə̀'ə̀nə̀, nɨ annǔ nzwitə bə̀, nɨ fɨ̀kɔ̀rə̀, nɨ̂ m̀bwe'esə̀, nɨ mɨ̀nàŋ, nɨ fɨswoŋə, 
ROM.1.30	ǹtswe nɨ̂ ŋ̀ghàa a njɨ̀m, m̀baa nɨ̂ Nwî, m̀bəgɨtə nɨ bə̀, ntəərə, ŋŋee nɨ̂ nu, m̀forə nɨ̂ ɨ̀nnù jî bɨ, ǹtɨɨ nɨ̂ àtu a mbo bɨ̀taà byaa bo bɨ̀maà byaa. 
ROM.1.31	m̀bə ɨjɨ̀ŋtə̀, mbə bə̂ bìi kaa bɨ sɨ ŋkà'â yàà ləə, mbə bɨtɨ̀kô mɨ̀lɨ̀ŋnə̀, mbə bâwà tɨ̀ghə̀gə̀. 
ROM.1.32	Ka mə bo zi mə nɔ̀ŋsə̀ Nwì à swǒŋ mə, ŋù yìi mə a tswe mbuu ntswêntɨ̀ɨ̀ ma ghû à ka kwo aa, bo ghɛɛ̀ nɨ̂ m̀bìi a ŋghɨ̀rə ma jyaà ɨ̀nnù ŋ̀kɨɨ mbeentə mə tâ bə̀ bî mɔ'ɔ ka ŋghɨrə.
ROM.2.1	Tsǒ mə a bə laà aa, kaa mbə ò wa'a ɨlɛ̀ɛ̂ gho fi'isə̀ mə mbə ò ka ntwitə mɨlɔ'ɔ mɨ bə̂ bî mɔ'ɔ̀, kə̀ ò tɛ'ɛ̀ m̀bə bə wò, ǹloŋ mə, ò yi tɨ ghɨ̀rə̀ laa, ò kɨɨ̀ ǹtsɔ'ɔtə aa ghô ɨ̀sa'à, ǹloŋ mə, wò yìi o tsɔ'ɔtə mɨsa'a mɨ bə̂ aa, o kɨɨ ŋghɨrə ɨnnù jìi bo ghɨ̀rə̀ aà. 
ROM.2.2	La bì'inə̀ zi mə ǹjo Nwì yìi mə ɨ̀ kù'ùnə aa, ɨ kuu a nu bə̀ bɨ̀tsɨ̀m bìi bɨ ghɨ̀rə ɨnnù tsi'ì tsǒ ma jû aà. 
ROM.2.3	Ǹdɨm ghà, ò mɔ̀ɔ̀ntə mə ò bə kɨ tɔ'ɔtə mɨlɔ'ɔ mɨ bə̂ bî mɔ'ɔ, lâ ɨ kɨɨ ghɨ̀rə̀ nɨ̂ ɨ̀nnù jya mə bo ghɨ̀rə̀ aa, bəə boŋ njo Nwì yìi ɨ kuu a nu bə̀ bî mɔ'ɔ aa ɨ̀ ka wa'ǎ a nu wò kuu aa ɛ? 
ROM.2.4	Kə̀ kaa ò sɨ laŋtə nɨ̂ àjàŋ yìi mə Nwǐ a naŋsə ŋghɨrə nɨ̂ ɨ̀bɔ̀ŋ a nu wò, m̀foonsə nɨ̂ ɨ̀nnù jìi o ghɨ̀rə̀ kaa wa'a kù'ùnə̀, ŋ̀kɨɨ ntswa nɨ̂ ǹtɨɨ̀ yi aa ɛ? Ò sɨ̀ zi mə Nwì a ghɨ̀rə ɨbɔ̀ŋ ma ghû a nu wò ǹyu'utə aa mə ò bəŋkə ntɨɨ̀ gho aa ɛ? 
ROM.2.5	Lâ àjàŋ yìi mə o ghɛ̀ɛ̀ nɨ̂ m̀bìì tsi'ǐ a ntɨ̀ɨ̂ àtu aa, o lɔ̀ɔ̀ aa mə tâ àlwǐntɔŋə Nwî yî tɨ̀ɨ̀ ya tâ à yi ŋkuu a nu wò a noò yìi mə Nwì à tsɔ̀'ɔ aa, wa njwi yìi à ka yǐ kɨ tsɔ'ɔtə mɨsa'a nɨ mânjì yìi à tsìnə aa ɛ?
ROM.2.6	Maa njwi à ka yi nɨŋ njo a nu ŋù ǹtsɨ̀m ɨ yòŋə̀ aa nɨ mɨ̀ghɨ̀rə̀nɨ̀ mɨ ɨnnù mi. 
ROM.2.7	A mbo bə̀ bìi mə bɨ tswa mɨ̂ntɨɨ̀ myaa ŋghɨrə nɨ̂ ɨ̀nnù jìi ɨ tsinə aa, nlɔɔ nɨ mə tâ Nwì à ŋɛntə waa mfa nɨgha'a a mbo bo ŋkɨ ŋghɨrə tâ bò yi ntswe nɨ̂ ǹtswêntɨ̀ɨ̀ yìi ɨ̀ lwì'i nɨ̂ŋkoŋ aa, Nwì à ka yî fa ntswêntɨ̀ɨ̀ yìi ɨ̀ lwì'i nɨ̂ŋkoŋ aa a mbo bo. 
ROM.2.8	Lâ ŋ̀ghɛɛ a nɨ bə̀ bìi mə bɨ lɔ̀ɔ̀ tsi'ì àyaa annù kaa wa'a nɨ ànnù nɨ̂ŋkoŋ yu'unə̀, ŋ̀ghɨrə tsi'ì ɨ̀nnù jî bɨ aa, Nwì à ka yǐ swì'i alwintɔŋə̀ yi a nu bo. 
ROM.2.9	Nwì à ka yi nɨŋ ŋgɨ'ɨ yì ŋwè a nu bə̀ ɨ ghɨ̀rə tâ bə̀ bɨ̀tsɨ̀m bìi bɨ ghɨ̀rə ɨnnù jî bɨ aa bɨ̀ naŋsə nyu'u nyaŋə, ɨ lɔ̀gɨ̀nə a nu bàYuda ɨ ghɛɛ a nɨ bə̀ bìi kaa à sɨ̀ baYuda bə aà, 
ROM.2.10	lâ ɨ ŋɛntə ŋû ǹtsɨ̀m yìi a ghɨ̀rə annù yìi a tsinə aa, ɨ fa nɨgha'a bo m̀bɔɔnə ghu mbo, ɨ̀ lɔ̀gɨ̀nə̀ a nu baYuda ɨ ghɛ̀ɛ a nu bɨ̀tɨ̀zî Nwî. 
ROM.2.11	Ǹloŋ mə Nwì a tsɔ'ɔtə mɨsa'a mɨ bə̂ bɨ̀tsɨ̀m aa tsi'ì ŋ̀gɨŋgɨ̀ŋə̀.
ROM.2.12	Bə̀ bɨ̀tsɨ̀m bìi mə bɨ ghɨ̀rə ɨnnù jî bɨ kaa wa'a bə̀ bìi mə bɨ lɛɛ̀ ŋ̀kwɛrə nɔ̂ŋsə̀ Nwì bə aa, bɨ ka yì kwo bwɛ kaa tâ Nwì à wa'a ɨsa'à waa tsɔ'ɔtə̀ ǹyoŋə aa nɔ̀ŋsə̀; lâ bə̀ bɨ̀tsɨ̀m bìi mə bɨ ghɨ̀rə ɨbɨ, ǹzi a nɔ̂ŋsə̀ Nwì aa, Nwì à ka yǐ tsɔ'ɔtə ɨsa'à waa ɨ yòŋə̀ aa nɔ̀ŋsə̀. 
ROM.2.13	Ǹloŋ mə kaa sɨ̀ aa bə̀ bìi mə bɨ yu'u nɔ̂ŋsə̀ aa bə mə annù yaa a tsinə a nsi mi'i Nwì. Lâ bə̀ bìi mə bɨ lə̀ə̀ nɔ̂ŋsə̀ wa aa mə Nwì à bii mə ànnù yaa a tsinə̂. 
ROM.2.14	Bɨ̀tɨ̀zî Nwî bìi mə bɨ lɛ ŋwa'à nɔ̂ŋsə̀ Nwì kwɛrə ntsyǎ a njɨ̌m Moses aa, bo bə kɨ ghɨ̀rə annù yìi mə nɔ̀ŋsə̀ a lɔ̀ɔ̀ aa, a ajàŋ mə mɨ̀tɨɨ̀ myaa dɨ̀'ɨ̀ aa, boŋ a dɨ̀'ɨ̀ aa mə bo tswe nɨ̀ nɔ̀ŋsə̀, ka mə kaa bo lɛɛ̀ wa'a nɔ̂ŋsə̀ Nwì kwɛrə aà. 
ROM.2.15	Bo tɨgə̀ ǹdɨ'ɨ mə bɨ ŋwà'ànə̀ mə̂ ɨ̀nnù jya jìi mə nɔ̀ŋsə̀ a lɔ̀ɔ̀ aa a mûm mɨ̀ntɨɨ bo. Mɨ̀ghɨ̀rə̀nə̀ mɨ ɨnnù myaa tɨgə̀ m̀bə ayəfə, mɨ̀ntɨɨ̀ myaa sa'à nɨ̂ waa mə kə̀ bo ghɨ̀rə̀ aa annù yìi a ku'unə aa kə̀ mə a sɨ̀ ku'ùnə̀ lɛ. 
ROM.2.16	Ma yû ànnù a ka yǐ fɛ̀'ɛ̀ aa wa njwi mə, nyoŋə nɨ̂ ǹtoo yì sɨgɨ̀nə̀ ya mə mə swoŋ aa, Nwì à ka yǐ sa'a ɨ̀nnù tsɨ̀m jìi mə bə̌ ghɨ̀rə a adɨgə alɔ̀'ɔ̀sə aa ɨ tsyà aa a njɨ̌m Yesu Kristo.
ROM.2.17	ŋ̀ghɛɛ nɨ wò, m̀bə ò ka ntwoŋə nɨ gho nɨ ŋù baYuda; m̀bə ò tɛ'ɛ atû yo nɨ nɔ̀ŋsə̀, ŋ̀kɨɨ ntərə nɨ mə ò nàŋsə nzi Nwî; 
ROM.2.18	m̀bə ò zi annù yìi mə Nwì a lɔ̀ɔ̀ aa, ŋkɨɨ mbeentə nɨ̂ ànnù yìi mə a bɔŋ màŋsə̀ nloŋ mə nɔ̀ŋsə̀ à dɨ̀'ɨ̀ mə̂ a mbo wò aa; 
ROM.2.19	m̀bə ò naŋsə mbii mə ò nɨ ntsyàsə bɨ̀fə̀'ə̀nə̀, m̀bə ŋkà'à a mbo bə̀ bìi bɨ tswe a mûm m̀fii ɨdɨ̀gə̀ aa, 
ROM.2.20	m̀bə ndɨ̀'ɨ̀nnù a mbo ɨ̀jɨ̀ŋtə̀ bə̂, m̀bə ndɨ̀'ɨ̀nnù a mbo bôŋkhə, ǹloŋ mə ò bìi mə nɔ̀ŋsə̀ wa à tswe nɨ̀ mɨ̀tsyɛ̀ mɨtsɨ̀m bo bɨ̀ ànnù nɨ̂ŋkoŋ- 
ROM.2.21	tsi'ì wò yìi mə o dɨ̀'ɨ̀ nɨ̂ bə̀ bî mɔ'ɔ aa, ò dɨ̀'ɨ̀ mə ɨbɨɨnû gho aa ɛ? Wò yìi mə o swoŋə nɨ mə bə̀ tsuu kɨ yə̀rə̀ aa, ò sɨ yə̀rə̀ aa ɛ? 
ROM.2.22	O swoŋə nɨ mɨ bə̀ tsuu mâghàbə kɨ jɨ, ò sɨ mâghàbə̀ jɨ aa ɛ? Wò yìi mə ò nàŋsə mbàà annù mɨ̂ŋkobə aa, o yə̀rə njoo ɨdɨgə mmà'a bɨ̀nwì aa ɛ? 
ROM.2.23	Wò yìi mə o tə̀rə̀ ǹloŋ nɔ̂ŋsə̀ aa, o tsa'a Nwì ajàŋ yìi o wò nɔ̂ŋsə̀ aa ɛ? 
ROM.2.24	Àŋwà'ànə̀ Nwî a laa nswoŋ mə “Bɨ̀tɨ̀zî Nwì bə̀gɨ̀tə̀ nɨ̂ Nwî ǹloŋ ŋgaa yùù.”
ROM.2.25	Tsɨ̂tsɔ̀ŋ ànnǔ ŋŋètə ŋù à nɨ̂ ànnù yî tɨ̀nsə̀ aa mə mbə ò kâ ǹyu'unə nɨ̂ nɔ̂ŋsə̀, ànnǔ ajàŋ mə bɨ ŋetə gho aa a tɨgə̀ m̀bə tsi'ì tsǒ kaa bɨ sɨ̀ gho ŋètə̀. 
ROM.2.26	Maa ajàŋ mbə ŋù yìi ka bɨ sɨ̀ yi ŋetə̀ a ka nləə nɔ̂ŋsə̀, bəə boŋ bɨ ka wa'à tɨgə nyə yi aa tsǒ ŋù yìi bɨ ŋetə yi aa ɛ? 
ROM.2.27	La a bə mə bə̀ bya mə kaa bɨ sɨ̀ waa a njyǎnu ŋètə̀ bɨ bâŋnə̀ nləə nɨ̂ nɔ̂ŋsə̀ aa, bɨ ka bàŋnə sa'a ghuu ɨ nɨŋ ŋgɨ'ɨ a nu bù bìi mə nɨ̀ tswe nɨ nɔ̀ŋsə̀ wa yìi mə bɨ lɛ ŋŋwà'ànə̀ ǹləə, bɨ kɨ̂ ŋ̀ŋetə ghuu, la nɨ̀ bâŋnə̀ wo nɨ̂ nɔ̂ŋsə̀ aà. 
ROM.2.28	Ǹloŋ mə ŋù yìi mə a dɨ̀'ɨ̀ nɨ aa a abɛɛ abɛɛ mə yu nɨ ŋù baYuda aa, kaa à sɨ̀ ŋû baYuda naŋsə̀ m̀bə, kaa ànnǔ ŋŋètə ŋù yi annù nɨ̂ŋkoŋ kaa wa'ǎ aa annǔ abɛɛ abɛɛ bô ànnǔ njyǎnu kɨ mbə. 
ROM.2.29	Ànnǔ a mbə ŋù baYuda yìi bɨ ŋetə yi aa, à bə aa annù a mûm ǹtɨɨ bo ànnù yìi a ghɨ̀rə Azwì, kaa wa'ǎ aa annǔ nɔ̂ŋsə̀ wa mə bɨ ŋwa'anə bə̂. Kaa a ŋû ma ghû laa a wa'à nɨ̀ bə̀ beentə̀, a bàŋnə̀ mbeentə bə Nwì.
ROM.3.1	Tsǒ mə a bə laa, baYuda tswe aa nɨ̀ àkə mə a kwɛtə waa ntsyatə bɨ̂tɨ̀zî Nwì aa ɛ? Kə̀ ànnù yî sɨgɨ̀nə̀ yî tsu a tswe ghu nloŋ ajàŋ mə bɨ ŋètə̀ nɨ̂ ŋû ghu aa ɛ? 
ROM.3.2	Ɨ̀ɨ̀ŋə, ɨ̀nnù jî ghà'àtə̀ ɨ tswe ghu a nɨ bɨ̀mânjì bî ghà'àtə̀. Ànnù yi ntsyàmbìì a bə mə Nwì à lɛ mfòò m̀fa nɨghàà ni aa a mbo baYuda. 
ROM.3.3	M̀bə a bə yìi mə bo bî mɔ'ɔ bɨ lɛ ŋwa'à nɔ̂ŋsə̀ wa naŋsə mbii ŋka yoŋə, àkə̀ a ghɨrə̀ aa ɛ? A tɨgə̀ m̀bə aa mə Nwì à ka tuu yìi ŋgaa a ŋghɨ̀rə̂ ànnù yìi mə à lɛ nswoŋə aa lɛ? 
ROM.3.4	Kaa mbə a wa'à la bə̂! Bì'inə̀ zi mə Nwì a swoŋ aa tsi'ì ànnù nɨ̂ŋkoŋə̀ yi ka mə ŋù mɨ̀sɔ̀ŋə ntsɨ̀m à nɨ ŋgàŋswoŋ abǎŋnənnù aà. Àâ àjàŋ yìi mə bɨ ŋwa'anə a mûm àŋwà'ànə Nwì aà, mə:
ROM.3.4	“Mə tâ bɨ̀ dɨ'ɨ mə ɨ̀nnù jìi mə o swoŋə aa ɨ tsinə,
ROM.3.4	Bɛɛ bɨ kɨ ntsɔ'ɔtə ɨsa'à gho, ò jɨ̂.”
ROM.3.5	Lâ m̀bə ɨ̀nnù jî bɨ jìi mə bì'inə ghɨ̀rə̀ aa ɨ baŋnə ŋka ndɨ'ɨ ajàŋ mə ɨ̀nnù Nwî ɨ tsinə aa, bì'inə̀ tɨgə̀ m̀bu nswoŋ aa mə akə lɛ? Mə mbə Nwì a lwisə ntɔŋ a nu bì'inə̀ ǹloŋ ɨ̀nnù jî bɨ̂ jì'inə̀, a ghɨrə̀ aa annù yìi a sɨ̀ tsinə̀ a ŋghɨ̀rə aa ɛ? (Wa mə ghàà laà aa tsǒ mə bə̌ ghàà aà.) 
ROM.3.6	Kaa mbə a wa'à ma la bə̂! A laa bə aa maa ajàŋ boŋ mbə Nwî à yî ǹtɨgə mbu tsɔ'ɔtə mɨsa'a mɨ bə̂ bî faa mbi aa mə akə aa ɛ?
ROM.3.7	M̀bə a bə yìi mə àjàŋ mə mə̀ sɨ̀ nɔ̂ŋsə̀ Nwì wa naŋsə mbii ŋkɨɨ ghɨrə aa, a bàŋnə̀ ndɨ'ɨ aa ajàŋ mə Nwî a lə̀ə ŋkà'â yì ŋku'usə nzì nɨ̀ nɨ̀gha'a ghu mbo, bɨ tɨgə̀ m̀bu nnɨŋə nɨ̂ ɨ̀sa'a a nu mə̀ tsǒ ŋù yì mbɨ aa a ya aa ɛ? 
ROM.3.8	Bì'inə̀ tse swoŋ mə tâ bì'inə̀ aa ŋghɨrə ɨnnù jî bɨ ta tâ ɨ̀nnù jî sɨgɨ̀nə̀ ɨ̀ ka nzi aa ɛ?- tsǒ ajàŋə mə bə̀ bî mɔ'ɔ tɛ'ɛ nnɨŋə nɨ̂ ɨ̀nnù a nu bì'ì m̀bəgɨtə nɨ̂ yi'inə̀ ǹswòŋə aà. Nwì à ka yǐ nɨŋ ɨsa'a a nu bo a ajàŋ mə a ku'unə aà.
ROM.3.9	Ma mùu ajàŋ a tɨgə̀ m̀bə aa mə akə aa ɛ? Bì'ì baYuda bɔŋtə ntsyà bə̂ bi mɔ'ɔ aa ɛ? Ŋ̀gaŋ, kaa tsi'ǐ mutsìrə̂. Bì'ì tɛ'ɛ mə̂ ǹswoŋ mə bə̀ bɨ̀tsɨ̀m tswe aa a mûm ɨ̀bɨ̂, kə̀ bə baYuda kə̀ baGrikia, 
ROM.3.10	Bɨ ŋwa'anə a mûm àŋwà'ànə Nwî mə:
ROM.3.10	“Kaa ànnnù ŋû tsù kaa a sɨ̀ tsinə̀, ɨ̀ɨ̀ŋə, kaa tsi'ì yì m̀fùùrə̀!
ROM.3.11	kaa ŋù tsù à sɨ̀ a Nwî zî, ɨ̀ɨ̀ŋə, kaa ŋù tsù à sɨ Nwî lɔɔ.
ROM.3.12	Bə̀ bɨ̀tsɨ̀m fùrə̀ mə njɨ̀m yàà a nu Nwì, bo bɨtsɨ̀m fànsə̀ mə annù ǹtɨgə mbɨ'ɨ;
ROM.3.12	kaa ŋù yî m̀fùùrə̀ kaa à sɨ annù yî sɨgɨ̀nə̀ ghɨrə, kaa tsi'ì yì m̀fùùrə̀.”
ROM.3.13	Mɨ̀ntɔ̀ŋə̂ myaa mɨ bə aa tsǒ nɨ̀syɛ̀ nìi nɨ ŋa'anə ntəə mfi'isə nɨ̂ àyà'a yî bɨ aa,
ROM.3.13	ɨ̀ləə̀ jyaa ɨ luu nɨ̂ ɨ̀baŋnənnù.”
ROM.3.13	“Mɨ̀ghàà mìi mə mɨ fɛ̀'ɛ a ntsu bo aa mɨ bə tsǒ ǹlɨ'ɨ yìi mə ɨ fɛ̀'ɛ a ntsǔ gɨ̀ɨ̀ aà.”
ROM.3.14	“A ntsǔ bo aa a fɛ̀'ɛ̀ tsi'ì m̀bə̀gɨ̀tə̀ jî bɨ ǹloŋ mə bo luu nɨ̂ àlwintɔŋə aà.”
ROM.3.15	“Bo tswa'atə̀ nɨ a ŋghɛɛ nzwitə bə̂,”
ROM.3.16	bo yi ntsyǎ a adɨgə aa adɨ̀gə ya a tɨgə̀ ǹluu nɨ̂ ŋ̀gɨ'ɨ bo bɨ̀ àjənə̀.
ROM.3.17	kaa bo wa'ǎ ajàŋ yìi mbə bo ghɨrə̀ ǹtswe nɨ̀ m̀bɔɔnə aa zî.”
ROM.3.18	“Kaa bo wa'ǎ annǔ mbɔ'ɔtə Nwì tɛ'ɛ nzi.”
ROM.3.19	Tsɨ̂tsɔ̀ŋ bì'inə̀ zi mə annù yìi mə nɔ̀ŋsə̀ a swoŋ aa, a ghàa aa a mbo bìi nɔ̀ŋsə̀ a sa'a waa aà, mə tâ ŋù tsù à tsee nɨ̂ ànnù a nswoŋ ŋkwɛrə̂ àtû yi ghu bû ǹtswe tǎ tâ ŋù ǹtsɨ̀m fàa mbi à zi mə yu ka yǐ fa akwi'i nɨghàà a mbo Nwì. 
ROM.3.20	Ǹloŋ mə kaa ŋù tsù à sɨ̀ ghu tswe mə ɨ̀nnû ji ɨ tsinə a nsi mi'i Nwì aa mə a yòŋə̀ nɔ̂ŋsə̀; lâ nɔ̀ŋsə a bàŋnə̀ ŋ̀ghɨrə aa bə mə tâ bə̀ zi ɨbɨ̂.
ROM.3.21	Tsɨ̂tsɔ̀ŋ Nwì à dɨ̀'ɨ̀ mə̂ a mânjì yìi mə a ghɨ̀rə annù bə̂ a tsinə̀ nɨ a nsi mi'i yu aà; kaa à sɨ tsyà aa a njɨ̌m nɔ̀ŋsə̀, tsǒ ajàŋə mə aŋwà'ànə nɔ̂ŋsə̀ bo bɨ̀ ŋ̀gǎŋntoo Nwì swoŋə aà. 
ROM.3.22	Nwì a ghɨ̀rə̀ ànnù bə̂ bɨ̀tsɨ̀m a tsinə̀ nɨ a nsi mi'i yu ntsya aa a njɨ̀mə àbìintɨɨ̀ yaa a nu Yesu Kristo, kə̀ bo bə baYuda kə̀ bɨ̀tɨ̀zî Nwî, 
ROM.3.23	ǹloŋ mə bə̀ bɨ̀tsɨ̀m ghɨ̀rə̀ mə ɨbɨ kaa wa'à nɨ nɨ̀gha'a nɨ Nwî nya burə mbu ntswe tswe aa. 
ROM.3.24	Ànnù yaa a tɨgə ntsinə ntsya aa bə a njɨ̀mə ɨ̀bɔ̀ŋ Nwî yìi mə a tə̀ŋə waa ghu aà, ǹyoŋə nɨ̂ àjàŋ mə Kristo Yesu à lɛ ntsu'u atû yi'inə̀ aà, 
ROM.3.25	tsi'ì Yesu wa yìi mə Nwi à lɛ lɔ̀gə aləə nû yi nsi'itə ɨbɨ̂ ghu mə bə̀ ka ŋkwɛrə ntsya a njɨ̀mə abìintɨɨ̀. Nwì à lɛ ŋghɨ̀rə̀ ma la aa a ndɨ̀'ɨ mə annù yi a tsinə̀, ǹloŋ mə ànnǔ ajaŋ mə a tswa ntɨɨ̀ yi tsǒ Nwì aa, a lɛɛ̀ ŋ̀ghɨrə a li'ìnə̀ ɨ̀bɨ yǐ m̀bìì, 
ROM.3.26	a lɛ ndɨ̀'ɨ aa mə tsɨ̂tsɔ̀ŋ, yu yumbɔŋ, annǔ yi a ntsinə, a kɨɨ̀ ŋ̀ghɨrə nɨ mə tâ ànnù ŋû yìi à nɨ̀ŋə ntɨɨ̀ yi a nu Yesu aa tâ a kɨ ntsinə.
ROM.3.27	Lâ ànnǔ ajàŋ mə bì'inə̌ kwɛ̀ɛ ntɨɨ̀ yì'inə̀ aa a tɨgə̀ m̀bə aa mə akə aa ɛ? Kaa mbə bì'inə̀ wa'ǎ ntɨɨ̀ yì'inə̀ bû ŋ̀ka ŋkwɛɛ. Ǹji'ì ànnù ɨ tɨgə̀ m̀bə aa àkə̀ aa ɛ? Ɨ bə aa mə bì'inə̌ lə̀ə̀ nɔ̂ŋsə̀ aa ɛ? Ŋ̀gaŋ, mbə a bə aa tsi'ǐ mə bì'inə̀ tswe nɨ̂ àbìintɨɨ̀. 
ROM.3.28	Ǹloŋ mə bì'inə̀ bii aa mə annù ŋû a tsinə nyoŋə aa a jɨ̀mə abìintɨɨ̀, kaa a sɨ aa nɨ mɨ̀fà'à mɨ nlə̀ə nɔ̀ŋsə̀ yoŋə. 
ROM.3.29	Kə̀ Nwì à bə aa tsi'ì Nwì baYuda aa ɛ? À sɨ̀ Nwî bɨ̀tɨ̀zî Nwî kɨ mbə aa ɛ? Ɨ̀ɨ̀ŋə, à kɨ mbə Nwî bɨ̀tɨ̀zî Nwî, 
ROM.3.30	tsǒ mə Nwì à naa tsì'ì yì m̀fùùrə̀ aà; à ka ghɨ̀rə̀ mə tâ ɨ̀nnù bə̀ bìi mə bɨ ŋetə waa, tâ ɨ̀ tsinə nyoŋə aa nɨ̂ àbìintɨɨ̀ yaa, tâ à yì bə̂ bìi bɨ sɨ̀ waa ŋêtə̀ aa kɨ ntsinə ntsya aa tsi'ǐ a njɨ̀mə abìintɨɨ̀ yaa. 
ROM.3.31	Ma mùu ajàŋ bì'inə̀ aa tɨgə mì'ì a nɔ̂ŋsə̀ ǹloŋ abìintɨɨ mà yû aa ɛ? Ŋ̀gaŋ! Bì'inə̀ ka bàŋnə kɨ dɨ̀ɨ̀ntə̀ nɔ̂ŋsə̀.
ROM.4.1	Bì'inə̀ aa swoŋ mə akə nloŋə Abraham tâ àtsə̂ yì'inə aa ɛ? 
ROM.4.2	M̀bə a bə yìi mə Nwì à lɛ mbii mə ànnù Abraham a lɛ ntsinə a nsi mi'i yu Nwî ǹloŋ aa ɨ̀fà'â yi yìi à lɛ mfà'à aa boŋ mbə a tswê nɨ̂ ànnù yìi mbə a kâ ŋ̀kwɛɛ ntɨɨ̀ yi ghu; lâ kaa a wa'ǎ aa a nsi Nwì bə̂. 
ROM.4.3	Àŋwà'ànə̀ Nwî a swoŋ aa mə akə aa ɛ? A swoŋə aa mə, “Abraham à lɛ mbii Nwî, Nwì a tɨgə̀ ǹlɔgə abìintɨɨ̀ yi ya nɨ̂ ànnù yìi mə a ghɨrə ɨnnù ji ɨ tsinə̀ aà.”
ROM.4.4	Ŋù yìi a fà'à aa, a kwɛrə ŋkabə̀ àfà'â yì, la kaa bɨ wa'ǎ ŋkabə̀ àfà'â yì ya lɔ̀gə̀ aa tsi'ì tsǒ mɨ̀tə̀ŋnə̀. 
ROM.4.5	Lâ ŋù yìi mə kaa à sɨ fà'à aa, m̀baŋnə nɨŋ ntɨɨ̀ yì a nu ŋù yìi mə a ghɨ̀rə̀ nɨ mə tâ ɨ̀nnǔ bə̂ bì bɨ tâ ɨ̀ tsinə a nsi mi'i Nwì aa, Nwì a lɔ̀gə abìintɨɨ̀ yi ya aa a nɨ̂ ɨ̀nnù ji jî tsìnə̀. 
ROM.4.6	Àâ ànnù yìi mə David à lɛ kɨ nswoŋə aà, ǹnɨŋə nɨ̂ m̀bɔɔnə a nu ŋù yìi mə Nwìŋgɔ̀ŋ a lɔ̀gə abìintɨɨ̀ yi a nɨ̂ ɨ̀nnù ji jî tsìnə̀ kaa wa'à bə̂ ɨ̀fà'à bə aà:
ROM.4.7	“M̀bɔɔnə a mbo bə̀ bìi Nwì à lì'ìnə ɨfansənnù jyaa ŋkɨ ŋkusə ɨbɨ̂ waa laà;
ROM.4.8	M̀bɔɔnə a nu ŋù yìi mə kaa Nwîŋgɔ̀ŋ à sɨ ɨnnù jì bɨ̂ ji səŋə nləə ghu atà aà.
ROM.4.9	Bɨ lɛ swoŋ aa mə mbɔɔnə mà yû ɨ̀ tswe aa tsi'ǐ a mbo bə̀ bìi bɨ ŋetə aa ɛ, kə̀ ɨ̀ kɨ ntswe a mbo bɨ̀tɨ̀ŋètə̀ aa ɛ? Bì'inə swoŋ aa mə bɨ lɛ nlɔ̀gə abìintɨɨ Abraham nɨ̂ ànnù yìi a ghɨrə ɨnnù ji jî tsinə̀ aà. 
ROM.4.10	Bɨ lɛ nlɔ̀gə̀ aa a noò àkə̀ aa ɛ? A noò yìi mə bɨ ŋètə̀ mə̂ yi, kə̀ m̀bɔŋ tâ bɨ̀ ŋetə yi aa ɛ? Kaa à lɛ ŋwa'a aa a noò yìi bɨ lɛ ŋètə̀ yi aa bə̂. Kaa à lɛ tɨ bə aa bɨ burə̀tə̀ yi ŋêtə̀. 
ROM.4.11	Bɨ lɛ ŋetə̀ yi aa tsi'ì tsǒ àlènsə̀ kə̀ àwen a dɨ̀'ɨ mə ɨnnǔ ji ɨ tsìnə̀ mə̂ a njɨ̀mə̂ àbìintɨɨ yìi à lɛ ntswe nɨ yu mbɔŋ bɨ̀ ŋetə yi aà. Ǹji'ì ànnù ma yû ɨ bə mə bɨ lɛ sɨ lɔ̀ɔ ŋghɨ̀rə̂ yi tâ à bə ta bɨ̀ bə̀ bìi mə bɨ bii tɨghə bɨ ŋetə waa, bɨ tɨgə̀ lɔgə abìintɨɨ̀ yaa tsi'ì tsǒ ɨnnù jyaa jî tsìnə̀ aà. 
ROM.4.12	Tâ à kɨ mbə ta bɨ̀ bə̀ bìi bɨ lɛ ŋètə̀ waa aa, kaa wa'à bu'usə̀ ŋŋetə aa tsi'ì ŋètə̀ bə, m̀bàŋnə̀ m̀bə bə̂ bìi bɨ lɛ sɨ yòŋə̀ fɨgə̀ àbìintɨɨ ya yìi mə taà yì'inə̀ Abraham à lɛ ntswe nɨ yu mbɔŋ bɨ̀ ŋetə yi aà.
ROM.4.13	Ŋ̀kà'a ya yìi mə Nwì à lɛ ŋkà'à a mbo Abraham bo bɨ̀ ŋ̀gwɛ̀'ɛ̀ yì mə bo ka yǐ jɨ mbi yǔ ntsɨ̀m aa, ɨ̀ lɛ nyòŋə̀ aa a njɨ̌m ǹyù'ùnə nɔ̀ŋsə̀ aa ɛ?. Ŋ̀gaŋ, kaa ɨ̀ lɛ ŋkɨ'ɨ̀ aa a njɨ̌m nyù'ùnə nɔ̀ŋsə̀ yoŋə̀. Ɨ̀ lɛ mbàŋnə̀ ǹyoŋə aa a njɨ̌m ajàŋə mə à lɛ nnɨŋ ntɨɨ̀ yi a nu Nwì ɨ̀nnû ji ɨ tɨgə̀ ǹtsinə aà. 
ROM.4.14	M̀bə a bə mə bɨ̀jɨbɨndâ bi ka bə aa bə̀ bìi bɨ lə̀ə̀ nɔ̂ŋsə̀ aa, bəə boŋ àbìintɨɨ a tsyâ àdàŋə̀ dàŋə̀, ŋ̀kà'a Nwì ya ɨ kɨ̂ ǹtsya adàŋə̀ dàŋə̀. 
ROM.4.15	Ǹloŋ mə, nɔ̀ŋsə̀ a zì aa nɨ̀ àlwintɔŋə Nwî, lâ nɔ̀ŋsə̀ à bə tuu bə, boŋ kaa bə̀ sɨ nɔ̂ŋsə̀ kɨɨ ŋwo.
ROM.4.16	Ŋ̀kà'a ya ɨ̀ lɛ ntswe nloŋə aà àbìintɨɨ̀, tǎ tâ à naŋsə nlaa mə ŋ̀kà'a mà yû à nɨ mɨ̀tə̀ŋnə̀ mə Nwì, ǹyoŋə a njɨ̌m ɨ̀bɔ̌ŋ yi, à fa a mbo Abraham, bo bɨ̀ àtsə̂ yi, kaa wa'ǎ aa tsi'ì a mbo bə̀ bìi mə bɨ lə̀ə̀ nɔ̂ŋsə̀ aa fâ, ŋ̀kɨ fa aa a mbo bə̀ bìi mə bɨ kɨ ntswe nɨ̂ àbìintɨɨ tsi'ì tsǒ Abraham aà. Ǹloŋ mə Abraham à laa mbə taà yì'inə̀ bɨtsɨ̀mə̀, 
ROM.4.17	a ajàŋ yìi mə bɨ ŋwa'anə a mûm àŋwà'ànə̀ Nwî mə, “Mə̀ ghɨ̀rə̀ mə̂ gho ò tɨgə̀ m̀bə ta bɨ̀ ɨtoo jì ghà'à ŋ̀gha'a aà.” La a bə mə ŋkà'a mà yû ɨ̀ lɛ mbɔ̀ŋ a nsi mi'i Nwìŋgɔ̀ŋ wa yìi mə Abraham à lɛ mbii aa, m̀bə Nwîŋgɔ̀ŋ wa mə a yweensə bɨku bɨ bə̂ aa, ŋ̀kɨ mbə Nwîŋgɔ̀ŋ wa mə a swoŋə ǹjoo ɨ fɛ'ɛ̀ a nɨ̂ àbwenə adàŋə̀ dàŋə aà. 
ROM.4.18	Abraham à lɛ mbii ŋkɨɨ mbɛ nɨ mə yu ka yǐ bə ta bɨ̀ ɨtoo jì ghà'à ŋgha'a ka mə kaa à lɛ ŋwa'à nɨ̂ ǹji'ì ànnù a ŋka mbɛ tswê aà. M̀bii tsi'ǐ ajàŋ mə àŋwà'ànə̀ Nwî a lɛ nswoŋ aa mə, “Ŋ̀gwɛ̀'ɛ̀ yò ɨ̀ ka yǐ gha'a ɨ bə tsi'ì tsǒ mɨ̀njɔ̀ŋ aburə.” 
ROM.4.19	À lɛ tɨ bə maà noò aa boŋ à bə̀ mə̂ tsi'ì tsǒ ɨ̀lòo ŋkhɨ̀ yî fùùrə̀, lâ kaa àbìintɨɨ̀ yi kaa kɨ'ɨ̀ bɔrə ka mə à lɛ nlèntə mbɨ̀ɨ̀nû yì ǹyə mə yu tɨgə̀ ŋ̀ku, kə̀ ǹyə mə kaa mbə ŋgwɛ̂ yì Sarah a wa'ǎ mu bù njwe aà. 
ROM.4.20	Kaa à lɛ wa'ǎ abìintɨɨ̀ yi ma'àtə̀, kaa ŋkɨ'ɨ nɨ̀ ŋ̀kà'â Nwì ya kɨɨ njɨŋkə. Àbìintɨɨ̀ yi a lɛ mbàŋnə̀ ǹlwensə yi nɨ mɨ̀dà'à, a gha'asə̀ nɨ̀ Nwî. 
ROM.4.21	À lɛ naŋsə nzi a laa mə mbə Nwìŋgɔ̀ŋ a ghɨrə̀ ànnù ya mə à lɛ ŋkà'à aà. 
ROM.4.22	A bə̂ ǹji'ì ànnù yìi mə Nwìŋgɔ̀ŋ à lɛ lɔ̀gə abìintɨɨ Abraham ya nɨ̂ ànnù yìi a ghɨrə ɨnnù ji ɨ tsinə̀ a nsi mi'i yu aà. 
ROM.4.23	Kaa bɨ lɛ ŋwa'à ŋwà'ànə̀ nɨghàà nûlà mə, “Nwìŋgɔ̀ŋ à lɛ mbeentə yi tsi'ì tsǒ ŋù yìi mə ɨ̀nnù ji ɨ tsinə aa, ǹloŋ aa tsi'ì ŋ̀gàâ yì. 
ROM.4.24	Bɨ lɛ ŋkɨ ŋwa'anə aa nloŋ aà ŋ̀gàâ yì'inə̀, bìi mə Nwì à ka yi kɨɨ beentə mə ɨnnǔ jì'inə̀ ɨ tsinə nloŋə aa ajàŋ mə bì'inə̀ bii yu wa yìi mə à lɛ nyweensə Mmà'àmbî yì'inə̀ Yesu nɨ nɨ̀wo aà. 
ROM.4.25	Yìi mə bɨ lɛ nzwitə yi nloŋ ɨnnù jî bɨ̂ ji'inə̀, m̀bǔ nyweensə nɨ nɨ̀wo mə bɨ ghɨ̀rə tâ ɨ̀nnù ji'inə̀ tsinə a nsi mi'i Nwì.
ROM.5.1	Tsɨ̂tsɔ̀ŋ a ajàŋə mə bɨ ghɨ̀rə̀ mə̂ ànnù yì'inə̀ a tsinə̀ a nsi mi'i Nwì ǹtsya a njɨ̌m àbìintɨɨ aa, bì'inə̀ tswe nɨ̀ m̀bɔɔnə bì'inə̀ bɨ̀ Nwì ǹtsya a njɨ̌m Yesu Kristo. 
ROM.5.2	Ǹtsya a njɨ̌m Kristo bo bɨ̀ àbìintɨɨ̀ yi'inə̀, bì'inə̀ kùù mə̂ a mûm ɨ̀bɔ̀ŋ Nwî yìi mə bì'inə̀ tswe ghu tsɨ̂tsɔ̀ŋə̀ aà. Bì'inə̌ dorɨtə, m̀bɛ nɨ mə bì'inə̀ ka yǐ tswe nɨ̂ àbwarə a mûm nɨ̀gha'a nɨ Nwî. 
ROM.5.3	Kaa bì'inə̀ sɨ dorɨtə nloŋ aa tsi'ì ma yû bə̂, bì'inə̌ kɨɨ ndorɨtə a mûm ŋ̀gɨ'ɨ yìi bì'inə̌ yə aà, ǹloŋ mə bì'inə̀ zi mə ŋ̀gɨ'ɨ ɨ zì nɨ̂ àtàŋəntɨɨ̀, 
ROM.5.4	àtàŋəntɨɨ a zî nɨ̂ mɨ̀ghɨ̀rɨ̀nə̀ mɨ ɨnnù mɨ̂ sɨgɨ̀nə̀, mɨ̀ghɨ̀rɨ̀nə̀ mɨ ɨnnù mî sɨgɨ̀nə̀ ma mû mɨ tɨgə̀ ŋ̀ghɨrə nɨ mə tâ bì'inə̀ ka mbɛ nɨ̂ ŋ̀kà'a Nwî. 
ROM.5.5	Àjàŋ yìi mə bì'inə̀ bɛ aa kaa mbə a wa'ǎ yi'inə̀ bwe'esə̀ ǹloŋ mə Nwì à nàŋsə̀ mə̂ ǹswi'i akɔ̀ŋnə̀ yi a mûm ǹtɨɨ bì'inə̀ ǹtstsy a njɨ̀mə Azwì Nwî yìi mə à fa a mbo bì'inə̀ aà.
ROM.5.6	Nòò yìi bì'inə̀ lɛ mburə nɨ̂ ɨ̀bɔ̀rɨkə njoo aa, nòò à lɛ ŋkù'ù Kristo a kwo a atu ŋgǎŋabɨ'ɨntɨɨ̀, 
ROM.5.7	A tsyanə a mbo ŋù a ŋkwo a atu ŋù yìi ɨ̀nnù ji tsinə aà, ka mə, nòò tsù, m̀bə ŋù à tse yweŋtə kwo a atu ŋù yî sɨgɨ̀nə̀ aà. 
ROM.5.8	Lâ Nwìŋgɔ̀ŋ a dɨ̀'ɨ ajàŋ yìi mə yu naŋsə kɔ̀ŋə̀ yi'inə̀ aa laà: nòò wa yìi mə bì'inə̀ lɛ mburə a nɨ̂ ŋ̀gǎŋghɨ̀rə ɨnnù jî bɨ aa, Kristo a kwo a atu bì'inə̀. 
ROM.5.9	Tsǒ mə, ǹtsya a njɨ̀mə̂ àləə nu yi, à ghɨ̀rə̂ ànnû yi'inə̀ a tsinə̀ a nsi mi'i Nwì aa, à ka kù'ùsə bǔ ghɛ̀ɛ̀ nɨ̂ m̀bìì ɨ nyweensə yi'inə̀ a nɨ̂ àlwintɔŋə Nwî. 
ROM.5.10	Nòò yìi bì'inə̀ lɛ mburə a nɨ̂ ŋ̀gàŋkɨbàà Nwî aa bɨ boònsə̀ yi'inə̀ bi'inə̀ bɨ̀ Nwì ǹtsya a njɨm nɨ̀wo nɨ Mû yì. Tsɨ̂tsɔ̀ŋ ghulà mə bɨ bòònsə̀ mə̂ yi'inə̀ bɨ̀ Nwì aa, à ka kù'ùsə ghɛ̀ɛ̀ nɨ̂ m̀bìì ɨ yweensə yi'inə̀ a mûm ǹtswêntɨ̀ɨ Kristo. 
ROM.5.11	Lâ kaa à burɨtə annù tsɨ̀m yìi a tswe ghu aa bə̂, bì'inə̌ dorɨtə nloŋ annù yìi mə Nwì à ghɨ̀rə̀ mə̂ ǹtsya a njɨm Mmà'àmbî yì'inə̀ Yesu Kristo yìi mə à ghɨ̀rə̀ mə̂ bì'inə̀ bɨ̀ Nwì boònsə̀ aà.
ROM.5.12	Tsǒ mə ɨbɨ ɨ lɛ nzì faa mbi ntsyà aa a njɨm ŋù yî m̀fùùrə̀, Nɨ̀wo nɨ kɨ̂ ǹtsya a njɨm ɨnnù jî bɨ aa, nɨ̀wo tɨgə̀ ǹsɛɛnə ŋghɛ̀ɛ̀ a mbo bə̀ bɨ̀tsɨ̀m ǹloŋ mə bə̀ bɨ̀tsɨ̀m lɛ ŋghɨ̀rə ɨbɨ aà. 
ROM.5.13	À nɨ̂ ànnù nɨ̂ŋkoŋ mə ɨ̀nnù jî bɨ ɨ lɛ ntswe fàa mbi mbɔŋ tâ bɨ̀ fa nɔ̂ŋsə̀. Lâ kaa bɨ sɨ ɨnnù jî bɨ səŋə nləə a adɨgə yìi kaa nɔ̀ŋsə̀ sɨ̀ ghu tswê. 
ROM.5.14	Lâ nɨ̀wo lɛ ntɨgə mbu'utə nɨ̂ bə̀ ǹlɔgɨnə nɨ Adam ŋ̀ghɛɛ nywe'e nɨ Moses, ŋkɨ ŋghɛɛ nywe'e nɨ bə̀ bî mɔ'ɔ bìi mə kaa ɨbɨ̂ waa ɨ lɛ ŋwa'a gha'a ŋkɔ'ɔ nywe'e a ajàŋ mə Adam à lɛ ŋwò nɔ̂ŋsə̀ aà.
ROM.5.14	Adàm à lɛ mbaa mbə fɨgə̀ ŋù wa yìi à lɛ ntswe nɨ̂ ǹzì aà. 
ROM.5.15	Lâ kaa ɨnnù ma Jû ji baa kaa ɨ sɨ̀ ku'ùnə̀ ǹloŋ mə mɨ̀tə̀ŋnə̀ mɨ Nwî mìi à fa tɨ̂ ǹdùù aa kaa mɨ sɨ̀ tsi'ì tsǒ ɨbɨ Adam wa bə̂. À nɨ̂ ànnù nɨ̂ŋkoŋ mə bə̀ bî ghà'àtə̀ lɛ ŋkwo nloŋ ɨbɨ ŋû ma ghû yî m̀fùùrə̀. Lâ ɨ̀bɔ̀ŋ Nwî ɨ bâŋnə̀ ŋ̀gha'a ntsya, mɨ̀tə̀ŋnə̀ mɨ tɨ̂ ǹdùù mi mya mɨ kɨɨ̀ ŋ̀ghɛɛ nɨ a mbo bə̀ bìi bɨ gha'a ŋgha'a ntsya a njɨm ɨ̀bɔ̀ŋ ŋù yî mɔ'ɔ wa, Yesu Kristo. 
ROM.5.16	Mɨ̀tə̀ŋnə̀ mɨ tɨ̂ ǹdùù mû kaa mɨ sɨ̀ bə aa tsi'ì tsǒ ànnù yìi mə ɨbɨ ŋû yî m̀fùùrə̀ wa ɨ ghɨ̀rə̀ aà. Ǹloŋ mə, ɨ̀sa'a Nwî yìi mə ɨ lɛ nyòŋə a njɨmə afànsənnù ya yî fùùrə̀ aa ɨ lɛ nnɨŋ ŋgɨ'ɨ a nu bə̀. Lâ mɨ̀tə̀ŋnə̀ mɨ Nwî mya mɨ bâŋnə̀ ǹtsisə ɨ̀fansənnù jî ghà'à gha'a. 
ROM.5.17	À nɨ̂ ànnù nɨ̂ŋkoŋ mə, ǹtsya a njɨ̀mə̂ àfǎnsənnù ŋû yî m̀fùùrə̀ nɨ̀wo lɛ nlɔ̀gɨ̀nə̀ ǹtɨgə mbu'utə mbi ntsya a njɨmə ŋù wa yì m̀fùùrə̀. Lâ ànnù yìi mə ŋù yî m̀fùùrə̀, Yesu Kristo à lɛ ŋghɨ̀rə̀ aa, a bâŋnə̀ ǹzi nɨ̂ ànnù yî wè yî wè a mbo ŋù ǹtsɨ̀m yìi mə à kwɛrə ɨbɔ̀ŋ Nwî yî wè wa bɨ tɨgə̀ ŋ̀ghɨrə annù yi a tsinə̀ a mbo Nwì, mə à ka yǐ tɨgə mà'a tsyǎ a mûm ǹtswêntɨ̀ɨ̂ yì a njɨm Yesu Kristo.
ROM.5.18	Àjàŋə mə àfǎnsənnù ŋû yî m̀fùùrə̀ a lɛ nnɨŋ ɨsa'a a nu bə̀ bɨtsɨ̀m aa, à kɨ mbə ajàŋə mə ànnù yî tsìnə̀ ŋû yî m̀fùùrə̀ a ghɨrə bə̀ bɨ̀tsɨ̀m tsyâ ɨ̀sa'à ǹtswe nɨ̂ ǹtswêntɨ̀ɨ̀. 
ROM.5.19	Tsi'ì tsǒ ajàŋə mə àtɨ̀ɨ atu ŋû yî m̀fùùrə̀ a lɛ ŋghɨ̀rə̀ bə̀ bî ghà'àtə̀ tɨgə mbə ŋgǎŋghɨrə ɨbɨ aa, aâ àjàŋə mə àyu'unə̀ ŋû yî m̀fùùrə̀ a kɨ ŋghɨ̀rə mə tâ mɨ̀nnù mɨ bə̂ bî ghà'àtə̀ mɨ̀ tsinə. 
ROM.5.20	Nɔ̀ŋsə̀ à lɛ nzì aa a ŋkù'ùsə ɨnnù jî bɨ̂. Lâ àdɨ̀gə̀ yìi ɨnnù jî bɨ ɨ gha'a ghu aa, ɨ̀bɔ̀ŋ Nwî ɨ ku'ùsə̀ ŋ̀gha'a ntsyatə. 
ROM.5.21	Tsi'ì tsǒ àjàŋ mə ɨnnù jî bɨ ɨ lɛ sɨ bu'utə bə̂ ǹtsya a njɨm nɨ̀wo aa, ɨ̀bɔ̀ŋ Nwî ɨ ka kɨɨ bu'utə ɨ tsyǎ a njɨ̌m ɨnnù jî tsìnə̀, ɨ fa ntswêntɨ̀ɨ̀ yìi ɨ̀ lwi'i nɨ̂ŋkoŋ aa a njɨm Mmà'àmbî yì'inə̀ Yesu Kisto.
ROM.6.1	Lâ m̀bə bì'inə̀ tɨgə̀ ǹswoŋə aa mə akə aa ɛ? Mə tâ bì'inə̀ ghɛɛ nɨ̂ m̀bìì a ŋghɨ̀rə̂ ɨ̀nnù jî bɨ ta tâ ɨ̀bɔ̀ŋ Nwî ɨ̀ ka ŋgha'atə ŋghɛɛ aa ɛ? 
ROM.6.2	Kaa mbə a wa'ǎ maa ajàŋ bə̂! M̀bə bì'inə̀ bìi mə bì'inə̀ lɛɛ̀ ŋ̀kwo a nɨ̂ ɨ̀nnù jî bɨ, m̀bə bì'inə̀ bû ŋ̀ka ntswe a nɨ mûm ɨ̀nnù jî bɨ aa mə akə aa ɛ? 
ROM.6.3	Nɨ̀ sɨ̀ zi mə bì'inə̀ bɨ̀tsɨ̀m bìi mə bɨ lɛ mmurə yi'inə̀ a ŋkì nɨ̂ ɨ̀kùm Kristo Yesu aa bì'inə̀nɨ̀bò lɛ mbòònsə̀, bɨ kɨ̂ m̀murə yi'inə̀ aa a mûm nɨ̀wo yu aa ɛ? 
ROM.6.4	Bɨ lɛ ntwiŋə yi'inə̀ aa twìŋ bi'inə̀nɨ̀bo, a ajàŋ mə bɨ lɛ mmurə yi'inə̀ a ŋkì a mûm nɨ̀wo yu aà, tà àjàŋ mə mɨ̀dà'à mɨ nɨ̀gha'a nɨ Nwîŋgɔ̀ŋ Tà nɨ lɛ nyweensə Kristo nɨ nɨ̀wo aa, tâ à ghɨrə bì'inə̀ tɨgə ntəə nɨ̂ àkòrə̀ nɨ zî yi'inə̀ a mûm ǹtswêntɨ̀ɨ̀ yî m̀fiì.
ROM.6.5	Ǹloŋ mə mbə bì'inə̀ bə ayoo yì fùùrə̀ bi'inə̀nɨbò a mum nɨ̀wo yu, boŋ a laa mə bì'inə̀ ka yǐ kɨɨ bə ayoo yì fùùrə̀ bi'inə̀nɨ̀bo tâ bɨ̀ kɨ nywèènsə yi'inə̀ tsǒ yu. 
ROM.6.6	Bì'inə̀ zi mə màrə̀ yì'inə̀ yî ǹlwèn wa bɨ lɛ ŋkweentə a ati bàŋnə̀ bàŋnə̀ bo bɨ̀ Kristo mə bɨ ta ŋgɨ'ɨ a nɨ m̀bɨ̀ɨ̀nû ɨ̀bɨ̂ ya mə tâ bì'inə̀ tsuu ghɛ̀ɛ̀ nɨ̂ m̀bìì a mbə̂ ɨ̀bù'u ɨnnù jì bɨ̂. 
ROM.6.7	Ǹloŋ mə yu wa yìi mə à kwò mə aa bɨ kɛ̀tə̀ mə̂ mɨ̂ŋkə̀rə̀ mɨ ɨnnù jì bɨ ghu nû. 
ROM.6.8	M̀bə a bə yìi mə bì'inə̀ kwò mə̂ bi'inə̀ bɨ̀ Kristo, boŋ bì'inə̀ bii mə bì'inə̀ ka yǐ kɨɨ tswe ntɨ̀ɨ̀ bi'inə̀nɨbò. 
ROM.6.9	Ǹloŋ mə bì'inə̀ zi mə Kristo yìi bɨ lɛɛ̀ ǹyweensə nɨ nɨ̀wo aa, kaa à ka yǐ wa'à bù ŋ̀kwo. Kaa nɨ̀wo sɨ̀ nɨ̂ àdà'à yî tsu ghu nu bù ǹtswe. 
ROM.6.10	Nɨ̀wo nya mə à lɛ ŋkwo aa, à lɛ ŋkwo aa a nɨ̂ ɨ̀nnù jî bɨ ŋ̀gàà yî m̀fùùrə̀. Lâ ǹtswêntɨ̀ɨ̀ yìi a tɨgə ntswe tsɨ̂tsɔ̀ŋə̀ aa a tswe aa a mbo Nwì. 
ROM.6.11	Ma mùu ajàŋ tâ nɨ̀ kɨ nlɔgə ɨbɨɨnû ghuu mə nɨ̀ lɛɛ̀ ŋ̀kwo a nɨ ɨnnù jî bɨ̂ ǹtɨgə ŋkɨ ntswe ntɨ̀ɨ̀ aa a mbo Nwì a mum Kristo Yesu.
ROM.6.12	Ma mùu ajàŋ nɨ̀ tsuu mà'àtə tâ ɨ̀nnù jî bɨ ɨ̀ ka mbu'utə njyǎnû yùù yìi ɨ̀ kwo aa ta kɨ ghɨrə mə nɨ̀ ka yu'unə bə̂ ɨ̀nnù jìi mə njyǎnu ɨ yə̀'ə̀tə̀ aà. 
ROM.6.13	Nɨ̀ tsuu ɨdɨgə nû jùu jî tsǔ a mbô ɨ̀nnù jî bɨ lǒ mà'àtə̀ tâ ɨ̀ tɨgə nlɔgə tsi'ì tsǒ ǹjoo ɨfà'a abɨ̀'ɨntɨɨ̀. Nɨ̀ baŋnə mfa ɨbɨɨ nû ghuu a mbo Nwì tsi'ì tsǒ bə̀ bìi mə bɨ fì'ìsə̀ mə̂ a mûm nɨ̀wo bɨ kuu a mûm ǹtswêntɨ̀ɨ̀, ŋ̀kɨ mfa ɨdɨgə nû juu a mbo Nwì tâ à lɔgə tsi'ì tsǒ ǹjoo ɨfà'a ɨnnù jî tsìnə̀. 
ROM.6.14	Ǹloŋ mə kaa mbə ɨnnù jî bɨ wa'ǎ nɨ mɨ̀dà'à a mbu'utə bù tswê tsǒ mə kaa nɨ̀ sɨ̀ aa a nji'i mɨ̀kòrə nɔ̀ŋsə̀ tswe aà, nɨ̀ bàŋnə ntswe aa a mûm ɨ̀bɔ̀ŋ yìi Nwì a ghɨ̀rə a nu bù aà.
ROM.6.15	Bì'inə̀ aa tɨgə swoŋ mə akə aa ɛ? Bì'inə̀ aa kɨ ghɨ̀rə ɨnnù jî bɨ nloŋ mə bì'inə̀ sɨ̀ aa a nji'i mɨkòrə nɔ̀ŋsə̀ tswê m̀baŋnə ntswe aa a mûm ɨ̀bɔ̀ŋ yìi Nwì a ghɨ̀rə a nu bì'inə̀ aa ɛ? Kaa mbə a wa'ǎ maa ajàŋ bə̂. 
ROM.6.16	Nɨ̀ sɨ̀ zi mə nɨ̀ bə fa ɨbɨɨnû ghuu a mbo ŋù tsi'ì tsǒ ɨ̀bù'ù jìi ɨ yu'unə aa boŋ nɨ̀ tɨgə mbə aa ɨ̀bù'ù ŋû wa mə nɨ yu'unə aa ɛ? Kə̀ nɨ̀ fâ ɨ̀bɨɨnû ghuu a mbo ɨnnù jî bɨ ɨ ghɨrə̀ nɨ̀ kwokə̀, kə̀ nɨ̀ kɨ̂ m̀fa a mbo àyu'unə̀ a ghɨrə̀ ɨ̀nnû juu tsinə̀. 
ROM.6.17	Lâ m̀bɨ'ɨkə a mbo Nwì ǹloŋ mə bù bìi mə à lɛ mbə noò mɔ̀'ɔ nɨ̀ bə ɨbù'u ɨnnù jì bɨ aa, nɨ̀ tɨ̀gə̂ ǹyu'unə nɨ̂ ɨ̀nnù jya jìi mə bɨ lɛ ndɨ̀'ɨ̀ a mbo bù aa nɨ̂ ǹtɨɨ̀ ghuu tsɨ̀mə̀ aà. 
ROM.6.18	Maa ajàŋ, bɨ kɛ̀tə̀ mə̂ mɨ̂ŋkɨ̀rə̀ mɨ ɨnnù jî bɨ a nu bù, nɨ̀ tɨgə̀ m̀bə ɨbù'u ɨnnù jî tsìnə̀. 
ROM.6.19	Mə ghàa a mbo bù aa nɨ mɨ̀ghàà mìi mə bə̌ ghàà aa, ǹloŋ aa àjàŋ yìi mə ǹjyǎnû yùù ɨ̀ bɔ̀rə̀ aà. À lɛ mbə a noò mɔ̀'ɔ aa, nɨ̀ fâ ɨ̀bɨɨnû ghuu tsǒ ɨ̀bù'u ɨnnǔ nsɨŋ, ŋ̀ghɨrə nɨ̂ ɨ̀nnù jî bɨ ŋghɛ̀ɛ̀ naa nɨ̀ m̀bìì. Tsɨ̂tsɔ̀ŋ tâ nɨ̀ fa ɨbɨɨnû ghuu tsi'ì tsǒ ɨ̀bù'u ɨnnù jî tsìnə̀ a tâ naŋsə bə bə̂ bɨ Nwî bìi bɨ ghɨ̀rə ɨnnù jìi ɨ tsinə aà.
ROM.6.20	Nòò wa mə nɨ̀ lɛ mbə ɨbù'u ɨnnù jî bɨ aa, kaa nɨ̀ lɛ ŋwa'ǎ nɨ̂ ànnû tsu bu bɨ̀ ɨ̀nnù jî tsìnə̀ tswê. 
ROM.6.21	Lâ àbìì yìi nɨ̀ lɛ ntswe nɨ yu à nɨ̂ àkə̀, mə nɨ̀ lɛ sɨ ghɨ̀rə ɨnnù jìi mə atû yuu a tɨgə ndɨrə ghu tsɨ̂tsɔ̀ŋə̀ aa ɛ? Ɨ̀nnù ma jya ɨ lwì'ì aa a nɨ nɨ̀wô. 
ROM.6.22	Lâ tsɨ̂tsɔ̀ŋ mə bɨ kɛ̀tə̀ mə̂ mɨŋkɨ̀rə̀ mɨ ɨnnù jî bɨ a nu bù nɨ̀ tɨgə̀ m̀bə ɨbù'ù Nwî aa, àbìî yuu a bə mə nɨ ghɨ̀rə ɨnnù jìi ɨ tsinə aa a nsi mi'i Nwì, ǹtɨgə ntswe nɨ̂ ǹtswêntɨ̀ɨ̀ yìi ɨ̀ lwì'i nɨ̂ŋkoŋ aà. 
ROM.6.23	Ǹloŋ mə ɨ̀nnù jî bɨ ɨ tsɔ'ɔ ɨfa'â yi aa nɨ̀ nɨ̀wò, lâ mɨ̀tɨ̀ŋnə̀ mɨ tɨ̂ ǹdùù mɨ Nwî mɨ bə ǹtswêntɨ̀ɨ̀ yìi ɨ̀ lwì'i nɨ̂ŋkoŋ a mum Kristo Yesu Mmà'àmbî yì'inə̀ aà.
ROM.7.1	Bɨ̀lɨ̂m bâ mə̀ wà'àtə̀ mə nɨ̀ ka yu'u annù yìi mə mə swoŋ aa tâ àtû yuu laa ghu nloŋ mə nɨ̀ nɨ bə̀ bìi nɨ̀ zi nɔ̂ŋsə̀ aà. Nɔ̀ŋsə̀ a tswa ŋù aa wâ nòò mə à bùrə a atû ǹtɨ̀ɨ̀ aà. 
ROM.7.2	Bì'inə̀ lɔ̀gə a nɨ̂ àlènsə̀ mə nɔ̀ŋsə̀ a tswa mâŋgyɛ̀ m̀bɨ'ɨ ŋgaà ǹdoò yì aa a noò yìi mə ǹdoò yì à tswe ntɨ̀ɨ̀ aà. Lâ bɛɛ mə̂ ǹdoò yì à kwo yi, boŋ kaa m̀bə̂ nɔ̀ŋsə̀ wa'à yi bû ǹtswa mbɨ'ɨ ŋgaa ǹdoò yì. 
ROM.7.3	Nòò wa mə ǹdoò yì à tswe ntɨ̀ɨ̀ aa, à bə ghɛ̀ɛ kɨ tswe bo bɨ̀ ŋùmbâŋnə̀ yî dàŋ boŋ a jɨrə aa jɨ̀rə̀ (boŋ à bə aa màŋgyɛ̌ àjɨrə̀) Lâ bɛɛ ǹdoò yì a kwo yi boŋ kaa nɔ̀ŋsə̀ à sɨ nii bu ntswa. Bɛɛ mə a ghɛɛ nyɔ'ɔ a ŋû dàŋ boŋ kaa à sɨ mâŋgyɛ̌ ajɨrə̀ bə̂.
ROM.7.4	Àa àjàŋə a kɨ mbə a mbo bù aa mbǎ bɨlɨ̂m bâ, nɨ̀ lɛɛ̀ ŋ̀kwo a mum nɔ̀ŋsə̀ ǹtsya a njɨ̌m ɨbɨɨnu Kristo ta tɨgə tswe a mbo yu wa mə Nwì à lɛ nyweensə nɨ nɨ̀wo aa ta kɨ fà'a ɨfà'à yî sɨgɨ̀nə̀ a mûm àfà'à Nwî. 
ROM.7.5	Ǹloŋ mə nòò wa yìi mə bì'inə̀ lɛ sɨ tswe ntswê yì'inə̀ ǹyoŋ nɨ njyǎnû yì'inə̀ aa, ɨ̀nnù jî bɨ jìi mə ǹjyǎnû yi'inə̀ ɨ yə̀'ə̀tə̀, jya jìi mə nɔ̀ŋsə̀ à lɛ mbɨ̀ɨ̀nsə̀ aa, ɨ fa'à nɨ a nu bì'inə̀, bì'inə̀ tɨgə̀ ŋ̀ghɨrə nɨ̂ ɨ̀nnù jìi mə ɨ zì aa bə nɨ̀ nɨ̀wô. 
ROM.7.6	La tsɨtsɔ̀ŋ, bɨ kɛ̀tə̀ mə̂ nɔ̂ŋsə̀ wa a nu bì'inə̀, ǹloŋ mə bì'inə̀ kwò mə̀ a nɨ ɨ̀nnù jya jìi mə bì'inə̀ lɛ mbə ɨbù'ù ghu aà. Kaa kɨ'ɨ̀ bù m̀fa'a nɨ̂ ɨ̀nnù ǹyoŋə aa nɨ̂ àlwènə̀ nɔ̂ŋsə̀ ya yìi mə bɨ lɛ ŋŋwà'ànə̀ aa, bì'inə̀ bàŋnə̀ m̀fa'a nyòŋə̀ aa nɨ ǹtwêntɨ̀ɨ̀ yî m̀fii ya a mûm Àzwì.
ROM.7.7	M̀bə bì'inə̀ swoŋ aa mə akə aa ɛ? Mə nɔ̀ŋsə̀ à nɨ̂ ɨ̀nnù jî bɨ aa ɛ? Kaa a sɨ̀ la bə̂. Lâ nɔ̀ŋsə̀ à lɛ mbaa tsuu bə, boŋ kaa mə̀ sɨ̌ annù yî bɨ zî. Bì'inə̀ lɔgə yuà tsi'ì tsô àlènsə̀: nɔ̀ŋsə̀ à lɛ mbaa tsuu swoŋ mə, “Tsùu ayoo ndɨ̂m ghò ɨ ghə̀'ə̀nə̀”
ROM.7.8	Nɔ̀ŋsə̀ à lɛ ntsyà ǹtswe nɨ̂ àbwarə nyòŋə̀ aa a njɨ̌m ndɨ'ɨ Nwî jya ntɨgə mbɨɨnsə mbuu njoo jì yə̀'ə̀tə̀ a mbuu mbuu a nu mə̀. Nɔ̀ŋsə̀ a yì ǹtsuu bə aa ɨnnù jì bɨ ɨ nɔ̂ŋ tsǒ ɨ kwô. 
ROM.7.9	À lɛ mbə a noò mɔ̀'ɔ aa mə̀ nɨ̂ àtu ɨbɨɨnû gha mə̀ tswêntɨ̀ɨ̀ tɨ nɔ̀ŋsə̀. Lâ nòò wa mə ǹdɨ'ɨ Nwì ɨ lɛ nzì aa, ɨ̀bɨ ɨ bɨɨnə̀, mə̀ tɨgə̀ ŋ̀kwo, 
ROM.7.10	ǹdɨ'ɨ jya jìi ɨ lɛ ntswe aa nɨ̀ m̀fâ ǹtswêntɨ̀ɨ̀ aa ɨ bâŋnə̀ ǹtɨgə nzi bə nɨ̀ nɨ̀wo a nɨ̂ yaa ŋgaa yû. 
ROM.7.11	Ǹloŋ mə̂ ɨ̀bɨ ɨ lɛ nyə abwarə̀ yi ntsya aa a njɨm ndɨ'ɨ jya mbwe'esə gha nzwitə.
ROM.7.12	La a bə mə nɔ̀nsə̀ yumbɔŋ à laa màŋsə̀, ndɨ̀'ɨ Nwî jya ɨ kɨ̂ ǹlaa maŋsə, ntsinə ŋkɨ mbɔŋə. 
ROM.7.13	La a bə mə annù yìi mə a lɛ mbə yî sɨgɨ̀nə̀ aa, a lɛ ntɨgə nzi bə nɨ̀ nɨ̀ nɨ̀wo a mbo mə̀ aa ɛ? Kaa mbə a kɨ'ɨ̀ maa ajàŋ bə̂. A lɛ ŋghɨ̀rə ɨbɨ̂, ǹlɔgə annù yî sɨgɨ̀nə̀ m̀fa'a nɨ yu. Ɨ̀bɨ wa ɨ tɨgə̀ ǹzi nɨ nɨ̀wo a mbo mə̀ mə tâ bɨ̀ naŋsə nyə ajàŋ yìi mə màrə̀ yì yî annù nɨ̂ŋkoŋ à bə aà. Tsǒ mə a bə laa, ǹtsyǎ a njɨ̌m ndɨ'ɨ jya bɨ dɨ'ɨ̀ àjàŋ mə ɨbɨ ɨ naŋsə nswèrə̀ m̀bə aà.
ROM.7.14	Bì'inə̀ zi mə nɔ̀ŋsə̀ à tswe aa a mbo ɨ̀zwî ji'inə̀. Lâ mə̀ bâŋnə̀ m̀bə ŋû ǹjyǎnû, yìi mə bɨ fee a gha a mbo ɨnnù jî bɨ tsǒ àbù'ù. 
ROM.7.15	Kaa mə̀ sɨ̌ annù yìi mə mə ghɨ̀rə̀ aa naŋsə̀ ǹzi tâ àtû ya laa ghu nloŋ mə kaa mə̀ sɨ annù yìi mə mə kɔ̀ŋə a ŋghɨ̀rə aa ghɨ̀rə̀, la mbàŋnə̀ ŋ̀ghɨrə aa bə̂ ànnù yìi mə̀ bàà aà. 
ROM.7.16	M̀bə a bə yìi mə mə bàŋnə̀ ŋ̀ghɨrə bə annù yìi mə mə̀ sɨ kɔ̀ŋ aa boŋ mə̀ bìì aa mə nɔ̀ŋsə̀ à bɔ̀ŋə̂. 
ROM.7.17	La a bə mə kaa annù ya aa à sɨ mə̂ bu ŋghɨ̀rə̀, a bàŋnə̀ ŋ̀ghɨrə ɨbɨ wa mə ɨ tswe a nu mə̀ aà. 
ROM.7.18	Ǹloŋ mə mə̀ zi mə kaa ànnù yî sɨgɨ̀nə̀ yî tsu kaa a sɨ a nu mə̀ tswê, là'à tsi'ǐ a mûm ǹjyǎnu mə̀. Mə̀ tse kɨ yə̀'ə̀tə a ŋghɨ̀rə̂ ànnù yìi mə a ku'unə aa, la kaa wa'à nɨ̀ mɨ̀dà'à a ŋghɨ̀rə tswê. 
ROM.7.19	Ǹloŋ mə kaa mə̀ sɨ ɨnnù jî sɨgɨ̀nə̀ jìi mə mə yə̀'ə̀tə a ŋghɨ̀rə̀ aa ghɨ̀rə̀. Mə bàŋnə̀ ŋ̀ghɨrə jì bɨ jya mə kaa mə̀ sɨ kɔ̀ŋə a ŋghɨ̀rə aà. 
ROM.7.20	M̀bə a bə yìi mə mə ghɨ̀rə aa annù yìi mə mə̀ sɨ kɔ̀ŋ a ŋghɨ̀rə aa bəə boŋ kaa sɨ mə̂ bu ŋghɨ̀rə̀, a bàŋnə̀ ŋ̀ghɨrə ɨbɨ wa mə ɨ tswe a mûm nu mə̀ aà.
ROM.7.21	Mə̀ tɨgə̀ ǹyə a bə nɔ̀ŋsə̀ mə mə̀ yi ghə̀ə ghɨ̀rə annù yî sɨgɨ̀nə̀ aa, ɨ̀bɨ ɨ bâŋnə̀ ŋ̀khə nzǐ a abô. 
ROM.7.22	Ǹloŋ mə mə dorɨtə a nyǒŋ nɔ̀ŋsə̀ Nwì a mûm ǹtɨɨ mə̀, 
ROM.7.23	lâ a nɨ̂ ɨ̀dɨgə nu ja tsɨ̀m, nɔ̀ŋsə̀ yî dàŋ a bâŋnə̀ ma'a nɨ̂ nɔ̂ŋsə̀ wa mə à tswe a mûm ǹtɨɨ mə̀ aa nɨ̀ ǹtsò, ŋ̀ghɨrə naa a nɨ̂ àbù'u nɔ̂ŋsə̀ ɨ̀bɨ wa yìi mə ɨ tswe a nɨ ɨdɨgə nu mə̀ aà. 
ROM.7.24	Wɛɛ ŋgɨ'ɨ̀ yà aa ɛ! A gha a mbo ǹjyǎnû nɨ̀wô yù aa a ka kwɛrə wo aa ɛ? 
ROM.7.25	Mə̀ fâ m̀bɨ'ɨkə a mbo Nwì ǹloŋ ŋgaa Mmà'àmbî yì'inə̀ Yesu Kristo! Àâ àjàŋə mə mə tɨgə ntswe aa â yûlà: a nɨ̂ ŋ̀kɔ̀ŋə̂ yà, mə fà'a nɨ a mbo nɔ̀ŋsə̀ Nwì wa a mûm àtu mə̀, lâ ǹjyǎnû yà ɨ̀ bâŋnə̀ m̀fa'a nɨ a mbo nɔ̀ŋsə̀ ɨ̀bɨ̂.
ROM.8.1	Kaa mbə bɨ wa'ǎ ɨsa'a tsɨtsɔ̀ŋ bû ǹnɨŋ a nu bə̀ bìi mə bɨ tswe a mum Kristo Yesu aà. 
ROM.8.2	Ǹloŋ mə nɔ̀ŋsə̀ Àzwì wa mə a fa ntswêǹtɨ̀ɨ̀ a mum Yesu aa, à ghɨ̀rə̀ mə mə tâ mə̀ fɛ'ɛ a mum nɔ̀ŋsə̀ yìi mə a zì aa nɨ ɨ̀bɨ̀ bo nɨ̀wô aà. 
ROM.8.3	Nwì à lɛ ŋghɨrə annù yìi mə kaa nɔ̀ŋsə̀ à lɛ ŋwa'ǎ ŋghɨrə zi ǹloŋ mə njyanû ŋùmɨ̀sɔ̀ŋ ɨ̀ bɔ̀rə̂ aà. À lɛ ntoo Mû yì, a sɨgə nlɔ̀gə̀ marə̀ ŋùmɨ̀sɔ̀ŋ yìi mə a ghɨ̀rə ɨbɨ aa mə tâ à tɨgə ayoo mmà'anwì a nsì'ìtə ɨ̀bɨ bə̂. Ma mùu ajàŋ à lɛ ntɨgə nsa'a ɨbɨ njyǎnû. 
ROM.8.4	Nwì à lɛ ŋghɨ̀rə̀ ma mùu ajàŋ aa mə yu lwensə annù yî tsìnə̀ yìi mə nɔ̂ŋsə̀ a lɔ̀ɔ̀ a mbo bì'inə̀ bìi mə bɨ tswe ntswêntɨ̀ɨ̂ yì'inə̀ a mûm Àzwì kaa wa'à tswê ǹyoŋə aa bə̂ ǹjyǎnû aà. 
ROM.8.5	Bə̀ bìi mə bɨ tswe ntswêntɨ̀ɨ̀ yàà a mûm ǹjyǎnu aa, bɨ tɛ'ɛ àtû yaa laa nɨ̂ ɨ̀nnù jìi mə ǹjyǎnû yàà ɨ yə̀'ə̀tə̀ aà. Lâ bə̀ bìi mə bo tswe ntswêntɨ̀ɨ̀ yàà a mûm Àzwì aa bɨ tɛ'ɛ atû yaa laa nɨ̂ ɨ̀nnù jìi mə Àzwì a yə̀'ə̀tə̀ aà. 
ROM.8.6	A ntɛ'ɛ atû yo a nɨ̂ ànnù yìi mə ǹjyǎnu ɨ yə̀'ə̀tə̀ aa, à nɨ nɨ̀wô. Ǹtɛ̀'ɛ̂ àtu nɨ annù yìi mə Àzwǐ lɔ̀ɔ̀ aa, à nɨ̂ ǹtswêntɨ̀ɨ̀ bo m̀bɔɔnə̂. 
ROM.8.7	Ŋù yìi mə à tɛ̀'ɛ atû yi a nɨ̂ ɨ̀nnù jìi mə njyǎnû yì ɨ yə̀'ə̀tə̀ aa, à nɨ̂ ŋgàŋkɨ̀bàa Nwì, ǹloŋ mə kaa à sɨ nɔ̂ŋsə Nwì yu'unə; a nswoŋə annù nɨ̂ŋkoŋ, kaa m̀bə a wa'à tɛ̀'ɛ̀ ǹləə. 
ROM.8.8	Bə̀ bìi mə bɨ yu'unə njyǎnû yàà aa, kaa mbə bɨ wa'ǎ annù yìi mə a bɔ̀ŋə̀ Nwî aa ghɨ̀rə̀.
ROM.8.9	Lâ kaa nɨ̀ sɨ̀ aa a mûm ǹjyǎnu tswê, nɨ̀ tswe aa a mûm Àzwì, mə mbə a bə tsi'ì annù nɨ̂ŋkɔŋ mə Àzwì Nwî a tswê a nu bù. Ŋù yìi mə à sɨ̀ nɨ̂ Àzwǐ Kristo tswê aa kaa à sɨ̀ ŋû yì bə̂. 
ROM.8.10	Lâ, m̀bə Kristo a tswê a mum bù, ka mə ǹjyǎnû juu ɨ kwokə nloŋ ɨ ɨbɨ aa, boŋ ɨ̀zwǐ juu ɨ tswêntɨ̀ɨ̀ ǹloŋ mə Nwì à ghɨ̀rə̀ mə̂ ɨ̀nnǔ juu ɨ tsinə̀ aà. 
ROM.8.11	M̀bə Àzwì Nwî wa yìi mə à lɛ nyweensə Kristo Yesu nɨ nɨ̀wo aa a tswe a mûm ǹtɨɨ bù boŋ yu wa mə à lɛ nyweensə Kristo Yesu aa, à ka fa ntswêntɨ̀ɨ̀ a mbô ǹjyǎnû yùù yìi mə mbə ɨ kwo aa, ɨ tsyǎ aa a njɨ̀mə Àzwì yi ya mə a tswe a mum ntɨɨ bù aà.
ROM.8.12	Maa ajàŋ bɨlɨ̂m bâ, kaa bì'inə̀ sɨ̀ aa ɨ̀bù'ù a mbô ǹjyǎnu bə, a ŋka ntswe ntswêntɨ̀ɨ yi'inə̀ nyoŋ aa ajàŋ yìi mə ǹjyanû yì'inə̀ ɨ̀ fɨ̀gɨ̀tə aà. 
ROM.8.13	Ǹloŋ mə mbə bì'inə̀ ka ntswe ntswêntɨ̀ɨ yì'inə̀ ǹyoŋ aa ajàŋ yìi mə njyǎnû yì'inə̀ ɨ fɨ̀gɨ̀tə̀ aa, bəə boŋ bì'inə̀ ka kwo, lâ a njɨ̀mə Àzwì, m̀bə̂ bì'inə̀ zwitə ɨnnù jìi mə ǹjyǎnu ɨ yə̀'ə̀tə̀ aa, bəə boŋ bì'inə̀ aa bàŋnə tswe bɨtɨ̀ɨ̀. 
ROM.8.14	Bə̀ bɨ̀tsɨ̀m bìi mə Àzwì Nwî a tsyàsə̀ aa, à nɨ bɔɔ bɨ Nwî. 
ROM.8.15	Ǹloŋ mə kaa nɨ̀ lɛ wa'ǎ aa àzwì yìi mə a ghɨ̀rə mə nɨ̀ bə̀ ɨbù'ù tâ nɨ̀bɔ'ɔ bu ŋka ntswa ghu aa, kwɛrə̀. Nɨ̀ lɛ mbàŋnə̀ ŋ̀kwɛrə aa àzwì yìi mə a ghɨ̀rə mə tâ nɨ̀ bə bɔɔ bɨ Nwî aà. Bì'inə̀ yi ntɔŋnə mə, ‘Abba! Taà ghà!’ aa, bì'inə̀ tɨgə̀ ǹtɔŋnə aa nɨ mɨ̀dà'à mɨ Azwì, 
ROM.8.16	a bə̂ Àzwì Nwî yumbɔŋ mə bô àzwǐ yi'inə̀ swoŋə nɨ mə bì'inə̀ bə aa bɔɔ bɨ Nwî. 
ROM.8.17	M̀bə a bə yìi mə bì'inə̀ bə aa bɔɔ bɨ Nwî, bəə boŋ bì'inə̀ bə aa bɨ̀jɨ bɨ nda bɨ Nwî, m̀bə bɨjɨ bɨ nda aa bì'inə̀ bɨ̀ Kristo, mə mbə bì'inə kɨ ŋka mbee ŋgɨ'ɨ bì'inə̀ bɨ̀ Kristo, tǎ tâ bì'inə̀ nɨ̀bò yi ŋkɨ ŋkwɛrə nɨgha'à.
ROM.8.18	Mə̀ wà'àtə mə kaa ŋgɨ'ɨ yìi mə bì'inə̀ yə tsɨ̂tsɔ̀ŋə̀ aa kaa ɨ̀ sɨ̀ kɔ'ɔ ŋkù'ùnə̀ a nɨ nɨ̀gha'a nìi mə Nwì à ka yi fi'isə dɨ̀'ɨ a mbo bì'inə̀ aà. 
ROM.8.19	Ǹjì nòò wa mə Nwì ka yǐ dɨ̀'ɨ bɔɔ bi nɨ̂ ǹsi nɨ̀ ǹsi aa, ɨ yaŋə nɨ̂ ǹjoò tsɨ̀m jìi mə à lɛ nnaŋsə aa si'i si'i, bo tɨgə̀ m̀bɛ. 
ROM.8.20	Ǹloŋ mə a lɛ ŋkɔ̀ŋ Nwî mə yu nɨŋ ɨsa'a a nû ǹjoò tsɨ̀m jìi mə à lɛ naŋsə aa tâ ɨ̀ tɨgə mbə njoo adàŋə̀ àdàŋə̀, kaa a lɛ wa'ǎ njoo jya kɔ̀ŋə̀. Ka mə Nwì à lɛ ŋghɨ̀rə̀ laa, bɨ lɛ sɨ bɛ annù yî sɨgɨ̀nə̀, 
ROM.8.21	ǹloŋ mə tsi'ì njoo mà jya mə Nwì à lɛ naŋsə aa, ɨ ka yǐ fɛ̀'ɛ̀ a mum nɨ̀wo nìi mə nɨ ghɨ̀rə̀ ɨ kwô m̀bwɛ aa, ɨ tɨgə fɛ̀'ɛ təə atu bo nɨ nɨ̀gha'a nì wè nɨ bɔɔ bɨ Nwî.
ROM.8.22	Ǹloŋ mə bì'inə̀ zi mə, ǹzi nywe'e tsɨ̂tsɔ̀ŋ, ǹjoò tsɨ̀m jìi Nwì à lɛ naŋsə aa, ɨ dùmə̀, ǹyu'u nɨ̂ ǹyàŋə̂ tsǒ maburə̀ yìi mə à tsɨ̀gə̀ aà.
ROM.8.23	Lâ kaa sɨ̀ tsi'ì ǹjoò tsɨ̀m jìi mə Nwì à lɛ naŋsə aa bə mə ɨ yu'u nyaŋə̂; tsi'ì bì'inə̀ bìi mə bì'inə̀ kwɛ̀rə̀ mə Azwì Nwî tsi'ì tsǒ mɨ̀tə̀ŋnə̀ mi ntsyàmbìì aa, bì'inə̀ kɨɨ ndumə a mûm mbɨ̀ɨnû yì'inə̀ a ajàŋ yìi mə bì'inə̌ yu'utə nɨ mə tâ Nwì à yi nlɔ̀gə̀ yi'inə̀ a nɨ bɔɔ̀ bi, ntɨgə ŋghɨrə mə tâ mɨ̀bɨ̀ɨ̀ mɨ nû mi'inə̀ mɨtsìm mɨ̀ fɛ'ɛ a atsaŋə̀. 
ROM.8.24	Ǹloŋ mə àjàŋə mə Nwì à lɛ nyweensə yi'inə̀ aa bì'inə̀ ka tɨgə kɨ bɛ. Kaa bì'inə̌ sɨ ayoo yìi mə bì'inə̌ bɛ aa yə. Ŋù yìi mə mbə a bû ŋ̀ka mbɛ ayoo yìi mə a yə aa, à nɨ̂ wò aa ɛ? 
ROM.8.25	Lâ m̀bə bì'inə̀ ka mbɛ ayoo yìi mə kaa bì'inə̀ sɨ yə aa boŋ bì'inə̀ ka tswa ntɨɨ̀ yì'inə̀ ɨ kɨ yu'utə.
ROM.8.26	Àâ àjàŋ yìi mə Àzwì Nwî a kɨɨ nzi ŋkwɛtə nɨ̂ yi'inə̀ bìi bì'inə̀ bɔrə aà; nloŋ mə kaa bì'inə̀ sɨ̌ ɨnnù jìi mə mbə bì'inə̀ kâ ǹtsa'atə Nwî m̀betə aa zî, la Àzwì yumbɔŋ a tsa'àtə̀ nɨ̂ Nwî a atu bì'inə̀ ǹyə'ə, ntsaa nɨ̂ tswegə̀, a nɨ mânjì yìi mə kaa mbə bɨ wa'à nɨ nɨ̀ghàà nɨ ntsù swoŋə̀. 
ROM.8.27	Yu wa mə a naŋsə nlɔɔ nɨ̂ ɨ̀nnù jìi ɨ tswe a mûm ǹtɨɨ bə̀ aa, à zî àmɔ̀ɔ̀ntə̀ yìi a tswe a atû Àzwì aa, nloŋ mə Àzwì a kɨɨ ntsa'atə nɨ̂ Nwî a atu bə̀ bɨ Nwî, ǹyoŋə aa a nɨ̂ ɨ̀nnù jìi mə Nwì a lɔ̀ɔ̀ aà.
ROM.8.28	Bì'inə̀ zi mə a nɨ̂ ɨ̀nnù tsɨ̀m jìi mə Nwì a ghɨ̀rə̀ aa, a fà'à aa mə tâ ɨ̀ zi nɨ̂ ɨ̀bɔ̀ŋ a mbo bə̀ bìi mə bɨ kɔŋə yi aa, là'à bə̂ bya bìi mə à twòŋə waa nyoŋ aa a njɨ̌m ŋkà'â yì. 
ROM.8.29	Bə̀ bya mə Nwì à lɛɛ̀ m̀foo nzi ntsɔ'ɔ aa, à lɛ ŋkɨ ntaŋtə nləə mə tâ bɨ̀ tɨgə mbə tsi'ì tsǒ Mû yì, tâ Mû yì wa a tɨgə mbə ntsyàmbìì a tɨtɨ̀ɨ bɔɔ bɨ ma bî ghà'àtə̀. 
ROM.8.30	Bo ma bya mə à lɛ mfòò ǹtaŋtə nləə, à lɛ ntɨgə ntwoŋə; bo ma bû mə à lɛ ntwoŋə aa, a ghɨrə̀ ànnû yaa a tsinə̀, bo ma bya mə à lɛ ŋghɨ̀rə̀ ànnû yaa a tsinə̀ aa a tɨgə̀ m̀bii mə bo bɨ̀ Mû yì yi ŋkuu wa mûm nɨ̀gha'a yu.
ROM.8.31	A nɨ̂ ɨ̀nnù ma jû tsɨ̀m m̀bə bì'inə̀ tɨgə̀ ǹswoŋə aa mə akə aa ɛ? M̀bə Nwì a tswe bi'inə̀ nɨ̀ bo a yi'inə̀ aa a tɨgə̀ m̀mɔɔntə wo aa ɛ? 
ROM.8.32	Tsi'ì Nwì wa mə à lɛ ŋwa'ǎ a njoŋ mû yì ya lɨŋ, mbaŋnə mfa yi mə à yi ŋkwo a atu bì'inə̀ bɨtsɨ̀mə̀ aa, àa wa'à kɨ̀ ŋ̀ka mfa njoò tsɨ̀m a mbo bì'inə̀ bo bɨ̀ Mu yì wa aa ɛ? 
ROM.8.33	Àa wò mə mbə a nɨŋ ɨ̀sa'a a nu bə̀ bìi Nwì tsɔ̀'ɔ a nɨ bìi bə̂ aa ɛ? Àa tsi'ì Nwì mə a ghɨ̀rə mə tâ ɨ̀nnù jyaa ɨ tsinə. 
ROM.8.34	Àâ wò mə mbə a nɨ̂ŋ ǹjò a nu bo aa ɛ? Àa Yesu Kristo, wa mə à lɛ ŋkwo aa, ɨ̀ɨ̀ŋə, yu wa mə bɨ lɛ mbɨ̀ɨ̀nsə a nɨwo, a tɨgə̀ ǹtswe a mbɛ̀ɛ̀ nɨ̀kwɛɛ Nwì nî m̀mà'à, ntsa'atə nɨ̂ Nwî atu bì'inə̀ aa ɛ? 
ROM.8.35	Àa wò mə mbə a yâtə̀ yi'inə̀ bɨ̀ àkɔ̀ŋə̀ Kristo aa ɛ? M̀bə a bə aà ŋ̀gɨ'ɨ yì ǹdɨ̀rə̀ ǹdɨrə, kə̀ ɨ̀nnù jìi ɨ yaŋə yi'inə̀ aa, kə̀ àjàŋə bɨ tsɔ'ɔ akòrə̂ yi'inə̀ aa, kə̀ ǹjì yìi ɨ̀ kùu a ala'a aa, kə̀ ajàŋ yìi bì'inə̀ boŋ ɨtsə̀'ə̀ jî wɛ̀'ɛ̀ aa, kə̀ ajàŋ yìi bì'inə̀ tswe a ntsǔ nɨ̀wo aa, kə̀ ajàŋ mə bɨ lɔ̀ɔ ŋkwyɛ̌ atû yi'inə̀ nɨ munwi aa ɛ? 
ROM.8.36	Àâ àjàŋ yìi mə bɨ ŋwa'anə a mûm àŋwà'ànə̀ mə,
ROM.8.36	“Ǹloŋ ŋkwitû gho, bɨ zwitə nɨ̂ yi'i njwî tsɨ̀m;
ROM.8.36	ǹlentə nɨ̂ yi'i tsǒ m̀binjə̀rə̀ jìi mə bɨ lɔ̀ɔ ŋwà aà.”
ROM.8.37	Ŋ̀gaŋ, a mûm ɨ̀nnù ma jû tsɨ̀m, bì'ì nàŋsə̀ mə̂ ǹtsya ntsò, nyoŋ aa a njɨ̌m yu wa mə à lɛ ŋkɔ̀ŋə̀ yi'i aà. 
ROM.8.38	Ǹloŋ mə mə̀ nàŋsə nzi mə, kə̀ nɨwo, kə̀ ǹtswêntɨ̀ɨ̀, kə̀ baangel, kə̀ ɨ̀dà'à jìi ɨ sa'a mbi yù aa, kə̀ ɨnnù jìi mə ɨ tswe tsɨ̂tsɔ̀ŋ aa, kə̀ ɨ̀nnù jìi ɨ ka yǐ zì aa, kə̀ ɨ̀dà'à tsɨ̀m, 
ROM.8.39	kə̀ ǹjoo jìi ɨ tswe a ndəŋ a aburə aa, kə̀ ǹjoo jìi ɨ tswe a nsyɛ aa, kə̀ àyoò tsu yìi mə a tswe fàa mbi aa, kaa mbə a wa'à yi'inə̀ bɨ̀ àkɔ̀ŋnə̀ Nwî yìi a tswe a mûm Kristo Yesu Mmà'àmbi aa yàtə̀.
ROM.9.1	Ànnù yìi mə mə swoŋ aa, à nɨ̂ ànnù nɨ̂ŋkoŋə̀, mə̀ laa mbə ŋû Kristo, kaa wa'ǎ nàâ ɨ̀nnù tswɛɛ̀. Ǹtɨɨ̀ gha yìi ɨ sa'a nɨ̂ gha a mûm Àzwì Nwì ɨ nɨ̂ àyəfə yâ. 
ROM.9.2	Àjəŋnə̀ yî wè a tswe a mûm ǹtɨɨ mə̀, mə̀ kɨɨ̀ ǹyu'u nɨ̂ ǹyaŋə̂ tɨ̀ mɛ̀ a ntɨɨ mə̀. 
ROM.9.3	M̀bɨ'ɨ ŋgaa bɨ̀lɨ̂m ba, ŋ̀gwɛ̀'ɛ̀ yà, boŋ mə̀ lɛ mbaa nyə̀'ə̀tə mə bɨ̀ nɨŋ ndɔ̀ɔ̀ a atu mə̀, kə̀ mə bɨ̀ kɨ nyatə gha bì'i Kristo ǹloŋ ŋkwitû waa. 
ROM.9.4	Bo laa mbə baIsrael, à lɛ mbə bo mə Nwìŋgɔ̀ŋ à lɛ nlɔ̀gə̀ waa a nɨ bɔɔ̀ bi ŋ̀kɨ ndɨ'ɨ nɨgha'à ni a mbo bo, ŋ̀warə akàà bo bo, m̀fa nɔ̂ŋsə̀ a mbo bo, bo tswê nɨ mânjì m̀mii Nwì yìi à kù'ùnə aà, ŋ̀kɨ ntswe nɨ̂ ɨ̀nnù jìi mə Nwìŋgɔ̀ŋ à lɛ ŋkà'à aa. 
ROM.9.5	Bo lɛ mfɛ̀'ɛ̀ aa a nu bɨ̀tà bɨ bɨ̂taà bì'inə̀ bya, Kristo tsǒ ŋùmɨ̀sɔ̀ŋ à lɛ ŋkɨ mfɛ'ɛ a ŋgwɛ̀'ɛ bo, bì'inə̀ ka ŋgha'asə Kristo yìi mə à nɨ Nwìŋgɔ̀ŋ yìi a bu'utə bə̂ bɨ̀tsɨ̀mə̀ aa nɨ̀ŋkoŋə̀.
ROM.9.6	Lâ kaa mə̀ sɨ swoŋə aa mə kaa Nwì à sɨ̀ nɨghàâ ni ləə̀ ǹloŋ mə kaa à sɨ̀ bə̂ bɨ̀tsɨ̀m bìi mə bɨ fɛ'ɛ a ŋgwɛ̀'ɛ baIsrael aa bə mə à nɨ baIsrael bi annù nɨ̂ŋkoŋə̀. 
ROM.9.7	Kaa wa'ǎ bɔɔ bɨ Abraham bɨ̂tsɨ̀m bə mə à nɨ bɔɔ̀ bi, lâ Nwìŋgɔ̀ŋ a swoŋ a mbo Abraham mə, “Ǹtsya a njɨ̌m Isaac, bɨ ka yǐ tɨgə twoŋə ŋgwɛ̀'ɛ̀ yò a nɨ̂ ɨ̀kùmə̂ ghô.”
ROM.9.8	Ma yû a dɨ̀'ɨ̀ aa mə kaa à sɨ bɔɔ bɨ̀tsɨ̀m bìi mə bɨ jwe a mûm ǹjyǎnu aa bə mə Nwìŋgɔ̀ŋ à lɔ̀gə a nɨ bɔɔ̀ bi; à bàŋnə nlɔ̀gə̀ bya bìi mə à lɛ ŋkà'à ǹloŋ ŋgaà yàà aà. 
ROM.9.9	Ǹloŋ mə Nwìŋgɔ̀ŋ à lɛ ŋghɨ̀rə ŋkà'â yì ya aa lalà, “Nòò à ka tsyǎ bǔ kɨ kù'ù lâlà, tâ mə̀ zì tâ Sarah à jwe a mûmbâŋnə̀.”
ROM.9.10	Kaa a burə tɨ̀ mɛ̀, a mbǔ ŋghɛ̀ɛ̀ ghuu, nòò wa mə Rebecca à lɛ ntswe nɨ bɔɔ bya bi baa a ato'o yu, mə â lɛ njwe ŋû yî mɔ'ɔtə, taà yì'inə̀ Isaac aa, 
ROM.9.11	a ŋghɨrə mə àjàŋ yìi mə Nwìŋgɔ̀ŋ à lɛ ntsɔ'ɔ bə̂ bi aa tâ à bə a taŋtə̀ Nwî, kaa wa'a yòŋə̀ aa bə nɨ̂ àfà'à yìi ŋǔ fà'à aa, tâ à bə bə̂ ǹtsɔ̀'ɔ Nwì, 
ROM.9.12	Nwìŋgɔ̀ŋ a swoŋ a mbo ǹdè wàà mə, “Yì ǹtsyàmbìì à ka yi kɨ fà'à a mbo yì àyòŋtə̀.”
ROM.9.13	A ajàŋ mə bɨ kɨ mbù ŋ̀ŋwa'anə a mûm àŋwà'ànə̀ Nwî aa mə, “Mə̀ lɛ ŋkɔ̀ŋə̀ Yacob, m̀baa Isau.”
ROM.9.14	M̀bə̂ bì'inə̀ swoŋ aa mə akə aa ɛ? Mə Nwìŋgɔ̀ŋ a ghɨ̀rə annù yìi a sɨ̀ tsinə̀ aa ɛ? Kaa mbə bì'inə̀ wa'à maa ajàŋ swoŋə̀. 
ROM.9.15	Ǹloŋ mə à lɛ nswoŋ a mbo Moses mə,
ROM.9.15	“Mə ko mɨlɨ̀ŋnə̀ ŋù yìi mə mə kɔ̀ŋə̀ a ŋko mɨ̀lɨ̀ŋnə̀ yì aa,
ROM.9.15	ɨ kɨɨ jəŋnə a nu ŋù yìi mə mə kɔ̀ŋə̀ a njə̀ŋnə ghu nu aà.”
ROM.9.16	La a bə mə, kaa ŋ̀ko mɨ̀lɨ̀ŋnə̀ Nwì ɨ̀ sɨ aa a njɨ̌m ŋ̀kɔ̀ŋə̂ ŋù kə̀ ɨ̀fà'à ŋû yoŋə, ɨ yòŋə̀ aa tsi'ì a njɨ̌m ŋko mɨ̀lɨ̀ŋnə̀ yì. 
ROM.9.17	Ǹloŋ mə aŋwà'ànə̀ Nwî a lɛ nswoŋ a mbo Pharoah mə, “Mə̀ lɛ ŋghɨ̀rə̀ gho a nɨ mfɔ̀ aa mə mə dɨ̀'ɨ̀ mɨda'a ma a nu wò, ɨ ghɨ̀rə tâ bɨ̀ zi ɨkûm gha a mbî ǹtsɨ̀mə̀.”
ROM.9.18	A dɨ'ɨ̀ mə Nwìŋgɔ̀ŋ a ko mɨlɨ̀ŋnə̀ ŋù yìi a kɔ̌ŋ ŋko aa, ŋkɨɨ ŋghɨrə ǹtɨɨ ŋû yì mɔ̀'ɔ ɨ tɨɨ̀ nɨ̂ ŋ̀kɔ̀ŋə̂ yì.
ROM.9.19	Lâ nɨ̀ ka betə gha mə, “M̀bə̂ Nwìŋgɔ̀ŋ a bû ǹtɨgə mfɨrə ŋû aa mə akə aa ɛ? M̀bə̂ wò a tuu ànnù yìi mə à kɔ̀ŋə aa ɛ?” 
ROM.9.20	Lâ wò ŋûmɨ̀sɔ̀ŋ, ò bə aa wò, a ŋka mbetə mɨ̀ghàà a mbo Nwî aa ɛ? M̀bə̂ àntɔ̀ɔ̀ nsyɛ a betə̌ a mbɔɔ̀ yì mə, “Ò bɔ̀ɔ gha bə lâlà aa a ya aa ɛ?”
ROM.9.21	M̀bɔɔ̀ bàntɔ̀ɔ̀ wa, à sɨ̀ nɨ̂ àdà'à a atû àbɔ̀ɔ̀ ya tswê, mə mbə a lɔgə̀ àtàà yî fùùrə̀ m̀bɔɔ bântɔ̀ɔ̀ ghu bi baa, ǹləə yî mɔ̀'ɔ nɨ àyàrə̂ àntɔ̀ɔ̀, ŋ̀kɨ nləə yî mɔ̀'ɔ tsi'ì nɨ̂ àntɔ̀ɔ̀ àdàŋə̀ àdàŋə̀ aa ɛ?
ROM.9.22	Àâ àjàŋə mə Nwìŋgɔ̀ŋ a fà'à aà, à lɛ nlɔ̀ɔ̀ mə yu dɨ̀'ɨ alwǐntɔŋə̂ yì ɨ kɨɨ ghɨ̀rə tâ bɨ̀ zi mɨda'â mi, lâ à lɛ ntswa ntɨɨ̀ yi a nu bə̀ bìi mə à lɛ sɨ lwìsə ntɔŋ a nu bo aa, bo kɨ̂ ǹtswe nɨ̂ ŋ̀kwo aà. 
ROM.9.23	À lɛ ŋkɨ nlɔɔ mə yu dɨ̀'ɨ̀ nɨgha'à ni nî wè, nìi à lɛ nswì'ì a nu bo bya bìi mə bo nɨ njoo jìi mə a ko mɨlɨ̀ŋnə̀ waa aa, là'à bo bya mə à tàŋtə̀ mə̂ mə bo yi ŋkwɛrə nɨgha'à ni aà. 
ROM.9.24	Ǹloŋ mə bì'inə̀ laa ŋkɨ ntswe a tɨtɨ̀ɨ bə̀ bìi mə à lɛ ntwoŋə aà, kaa bɨ wa'à aa tsi'ǐ a tɨtɨ̀ɨ baYuda fɛ'ɛ̀, bɨ kɨ mfɛ̀'ɛ̀ a tɨtɨ̀ɨ bɨ̀tɨ̀zî Nwî. M̀bə a bə aa ajàŋə mə Nwì a fà'à aa boŋ mbə a wa'a ajàŋ mə yu kɔŋə̀ ŋ̀ghɨ̀rə̀ aa ghɨ̀rə̀ aa ɛ? 
ROM.9.25	À nɨ̂ àjàŋə mə à swòŋə a mûm àŋwà'ànə Hosea mə,
ROM.9.25	“Bə̀ bìi kaa à lɛ ŋkɨ'ɨ̀ bǎ bə aa,
ROM.9.25	mə̀ ka twoŋə nɨ ‘bə̌ bâ.’
ROM.9.25	Yu yìi mə bɨ lɛ sɨ twoŋə nɨ ‘kaa mə̀ sɨ̀ kɔŋə̀ aa,’ mə̀ ka twoŋə nɨ ‘M̀bɛ̀ɛ̀ ǹtɨɨ̀ yà.’
ROM.9.26	Tsi'ǐ maa adɨgə mə Nwì à swòŋə a mbo bo mə, ‘Kaa nɨ̀ sɨ̌ bə̂ ba bə aa’
ROM.9.26	maa adɨgə bɨ ka yǐ tɨgə twoŋə waa a nɨ bɔɔ bɨ Nwîŋgɔ̀ŋ yìi à tswe ntɨ̀ɨ̀ aà.”
ROM.9.27	Isaiah à lɛ ŋkɨ nyə'ə nloŋ ŋgaa Israel ǹswoŋ mə, “Ka mə bɔɔ bɨ baIsrael ka yǐ gha'a ɨ kù'ù tsi'ì tsǒ àwàŋə ŋkì aa, bɨ ka yǐ yweensə aa tsi'ì m̀bùmtə̀.” 
ROM.9.28	Ǹloŋ mə Mmà'àmbi à ka yǐ ghɛ̀sə tsə̀rə ɨsa'a mbi yù aa tsi'ì nɨli'i nɨ li'i a nɨ lunə.
ROM.9.29	Ajàŋə mə Isaiah à lɛɛ̀ ŋ̀kɨ nswoŋ a mbìì mə,
ROM.9.29	“M̀mà'àmbi ntsǔ ntsò à lɛ mbaa tsuu yi'inə̀ nɨ ŋ̀gwɛ̀'ɛ̀ yî mɔ̀'ɔ mà'àtə̀,
ROM.9.29	boŋ à lɛ ŋghɨ̀rə̀ bì'inə̀ tɨgə̀ tsǒ Sodom
ROM.9.29	ŋ̀kɨ mbə tsǒ Gomorrah.”
ROM.9.30	Bì'inə̌ lɔ̀ɔ̀ aà ǹswoŋ mə akə aa ɛ? Mə bɨ̀tɨ̀ zî Nwî bìi mə kaa bɨ lɛ ntɛ'ɛ wa'à mɨtɨ̀ɨ myaa ka ŋgaansə a ŋghɨ̀rə̂ ànnù yìi a tsinə aa, bɨ baŋnə ǹtsisə ɨnnù jyaa ɨ tsinə a nsi mi'i Nwì, ǹtsya a njɨ̀mə̂ àbìintɨɨ̀, 
ROM.9.31	lâ baIsrael bìi mə bo lɛ sɨ bàŋnə̀ ǹlɔɔ nɨ a nlə̀ə nɔ̀ŋsə̀ tǎ ghɨ̀rə tâ ànnû yaa tsinə a nsi mi'i Nwì aa, kaa bo wa'à nɔ̂ŋsə̀ wa bâŋnə̀ ǹləə ta tâ ànnû yaa tsinə. 
ROM.9.32	Mbə bɨ betə mə a tɨgə̀ ŋ̀ghɨrə akə mə bo wa'ǎ nɔ̂ŋsə̀ wa lə̀ə̀ tâ ɨ̀nnû jyaa ɨ tsinə aa ɛ? Ǹloŋ mə kaa bo lɛ ŋkɨ'ɨ̀ aa a njɨ̌m àbìintɨɨ ka nyoŋə. Bo lɛ mbàŋnə̀ ŋ̀ka nyoŋə aa bə a njɨ̌m ɨ̀nnù jìi mə bo lɛ sɨ ghɨ̀rə̀ aà. Maa ajàŋ bo lɛ ŋkwàntə̀ wa nɨ̂ ŋ̀gɔ̀'ɔ̀ ǹtùmə̂ àkòrə̀ yâ.
ROM.9.33	A ajàŋ yìi mə bɨ ŋwa'anə a mûm àŋwà'ànə Nwì mə,
ROM.9.33	“Yə̂ nɨ̀, mə̀ nɔ̀ŋsə̂ ŋ̀gɔ̀'ɔ̀ a Sion,
ROM.9.33	mə bə̀ aa kɨ kwàntə̀ ghu,
ROM.9.33	a bə̂ àlâŋsə ŋgɔ̀'ɔ̀ mə a ka ghɨ̀rə̂ bo wo.
ROM.9.33	Lâ ŋù ǹtsɨ̀m yìi à nɨ̌ŋ ntɨɨ̀ yi ghu nu aa, kaa bɨ ka yǐ wa'ǎ atû yi dɨrəsə̀.”
ROM.10.1	Bɔɔ bɨ maà, mə yə̀'ə̀ tsi'ì nɨ̀ ǹtɨɨ ghâ tsɨ̀m, ŋkɨɨ ntsa'atə nɨ̂ Nwî a atu bə̌ ba baIsrael mə tâ bo yǐ nyweenə. 
ROM.10.2	Ǹloŋ mə mbə mə̀ biì àyəfə nloŋ ŋgaa yàà mə bo naŋsə ntɨɨ nɨ̂ ànnù Nwî kaa wa'à mânjì yìi à kù'ùnə aa bàŋnə̀ ǹzi. 
ROM.10.3	Tsǒ mə kaa bo sɨ̌ ajàŋ yìi mə Nwì a ghɨ̀rə annù bə̂ a tsinə̀ naŋsə̀ ǹzi aa, bo bâŋnə̀ ǹlɔɔ nɨ ŋghɨ̀rə tâ ànnù yaa tsinə nɨ̂ àtû yaa. Kaa bo lɛ ŋwa'à mɨbɨ̀ɨ̀ mɨ nû myaa sɨgɨsə̀ m̀fa a mbo Nwì mə tâ à ghɨrə ànnû yaa tsinə. 
ROM.10.4	Ǹloŋ mə nɔ̀ŋsə̀ à lɛ nlwì'ì aa a nu Kristo, mə tâ ŋù ǹtsɨ̀m yìi mə à nɨ̌ŋ ntɨɨ̀ yì ghu nu aa, Nwì a ghɨrə̀ ɨ̀nnù ji ɨ tsinə̀.
ROM.10.5	Moses à lɛ nswoŋə nloŋə annǔ ajàŋ yìi mə mbə ɨ̀nnù ŋû tsinə̀ ǹyoŋə ajàŋə mə a lə̀ə̀ nɔ̂ŋsə̀ aa mə, “Bə̀ bìi mə bɨ lə̀ə̀ nɔ̂ŋsə aa bɨ ka yǐ tswe bɨtɨ̀ɨ̀ ɨ yòŋə̀ aa ajàŋə mə bɨ lə̀ə̀ nɔ̂ŋsə̀ wa aà.”
ROM.10.6	Lâ ànnǔ ajàŋ yìi mə ànnù bə̂ a tsinə nyoŋə aa nɨ̂ àbìintɨɨ̀ yaa aa a swoŋə̀ nɨ mə: “Tsuu a mûm ǹtɨɨ wò swoŋ mə, ‘Wò à ka kɔ'ɔ ghɛ̀ɛ̀ a aburə aa ɛ?’
ROM.10.7	kə̀ ‘Wò à ka sɨgə ala'a bɨ̀ku bɨ bə̂ aa ɛ?’
ROM.10.8	Lâ a bàŋnə̀ ǹswoŋə aa mə akə aa ɛ? A swoŋ aa mə,
ROM.10.8	“Wa nɨ̀ghàà nya nɨ tswe ŋkòòntə̀ a mbɛ̀ɛ wò;
ROM.10.8	nɨ tswe a ntsǔ wò ŋ̀kɨ ntswe a ntɨɨ wò,’
ROM.10.8	là'à tsi'ì nɨ̀ghàà nɨ Nwî nya mə bì'i swoŋə, ǹswoŋə nɨ mə tâ bə̀ nɨŋ ntɨɨ̀ waa a nu Nwì aà. 
ROM.10.9	ǹloŋ mə ò bə kɨ swoŋə nɨ̂ ǹtsû gho mə, “Yesu à nɨ̂ M̀mà'àmbi,” ɨ kɨɨ bii a mûm ǹtɨɨ wò mə Nwì à lɛ nyweensə yi nɨ nɨ̀wo, boŋ ò ka yweenə. 
ROM.10.10	Ǹloŋ mə ŋù a bii aa a mûm ǹtɨɨ yu Nwì a ghɨrə̀ ànnù yi a tsinə̀, a kɨɨ̀ ǹswòŋə aa nɨ̀ ǹtsû yi nyweenə. 
ROM.10.11	Àŋwà'ànə̀ Nwî a swoŋ mə, “Kaa ŋù tsù yìi à nɨ̌ŋ ntɨɨ̀ yi ghu nu aa, kaa mbə bɨ wa'ǎ atû yi dɨrɨ̀sə̀.”
ROM.10.12	Kaa bɨ sɨ a ŋû tswerə, kə̀ ò bə ŋù baYuda, kə̀ ŋù baGrikia; M̀mà'àmbi à bə Mmà'àmbi aa a mbo bə̀ bɨ̀tsɨ̀mə̀, ŋ̀kɨ nswi'i nɨ̂ àfù'û yi a nu bə̀ bɨ̀tsɨ̀m bìi mə bɨ twoŋ nii aà. 
ROM.10.13	Ǹloŋ mə àŋwà'ànə̀ Nwî a swoŋ mə, “Ŋù ǹtsɨ̀m yìi mə a twoŋ ɨkum Mmà'àmbi aa à ka yweenə.”
ROM.10.14	Lâ m̀bə̂ bə̀ kâ ǹtwoŋ ɨkûm yi aa mə akə, mə mbə bo tuu ntɨɨ̀ waa ghu nu nɨŋə aa ɛ? Kə̀ mbə bo tɨgə̀ ǹnɨŋ ntɨɨ̀ waa ghu nu aa mə akə mə mbə a bə mə bo lɛɛ̀ wa'ǎ annǔ yi yu'u aa ɛ? Kə̀ m̀bə bo yu'u aa mə akə aa ɛ tɨghə̌ mə bo tswe nɨ̀ ŋù yìi à ka swoŋə aa ɛ? 
ROM.10.15	Kə̀ m̀bə̂ bə̀ kâ ǹswoŋə aa mə akə mə mbə bɨ tuu waa too aa ɛ? Tso ajàŋə mə bɨ ŋwa'anə mə, “Yə nɨ ajàŋ mə mɨ̀kòrə̀ mə bə̂ bìi mə bɨ zì nɨ̂ ǹtoo yì sɨgɨ̀nə̀ aa mɨ bɔŋ mbə!”
ROM.10.16	Lâ kaa bə̀ bɨ̀tsɨ̀m burə tɨ̌ ntoo yì ǹsɨgɨ̀nə̀ ya kwɛrə̀. Ǹloŋ mə Isaiah à swǒŋ mə, “M̀mà'àmbî, ŋù yìi mə à bìì mə ntoo yìi mə bì'i swoŋə aa à nɨ̂ wò aa ɛ?”
ROM.10.17	Ma mùu ajàŋ, àbìintɨɨ a yòŋə̀ aa a njɨ̀mə ànnù yìi bɨ yu'u aà, ǹtoo ya mə bɨ yu'u aa ɨ bə aa annù yìi bɨ swoŋə nloŋə Kristo aà.
ROM.10.18	Lâ, mə tɨgə mbetə mə, bo lɛɛ̀ ŋ̀wa'à yu'u aa ɛ? Tsi'ǐ annù nɨ̂ŋkoŋ, bo lɛɛ̀ ǹyu'u, ǹloŋ mə àŋwà'ànə̀ Nwî a swoŋ mə,
ROM.10.18	“Ǹjì yàà ɨ̀ lɛ mfɛ̀'ɛ̀ ŋ̀ghɛɛ bɨ yu'u a ɨdɨgə tsɨ̀mə̀,
ROM.10.18	ǹtoo yàà ɨ ghɛɛ̀ ǹywe'e a nlwì'î m̀bî.”
ROM.10.19	Mə̀ bû m̀betə mə, baIsrael lɛ ŋwa'à naŋsə̀ ǹyu'u aa ɛ? Moses à lɛɛ̀ m̀foo nswoŋ mə,
ROM.10.19	“Mə̀ ka ghɨ̀rə tâ nɨ̀ tɨgə ŋghə'ənə bə̂ bìi kaa bɨ sɨ̀ tɛ'ɛ ŋku'unə mə mbə bɨ ntwoŋə nɨ̂ àtoo aà;
ROM.10.19	mə̀ ka ghɨ̀rə tâ nɨ̀ tɨgə nlwisə nɨ̂ ǹtɔ̀ŋ a nû àtoo yìi mə â tswê ɨ̀jɨ̌ŋtə bə̂ ghu aà.”
ROM.10.20	Isaiah a bû ǹswoŋ tsi'ì nɨ̀tɨ̀ɨ̀ mə,
ROM.10.20	“Bə̀ bìi mə bɨ lɛ ŋkaa wa'à gha ka nlɔɔ aa, bɨ lɛ nyə ghâ;
ROM.10.20	mə̀ lɛ ndɨ̀'ɨ ɨbɨɨnû gha a mbo bə̀ bìi kaa bɨ lɛ sɨ wa'à nɨ̀ gha betə̀ aà.”
ROM.10.21	Lâ a ŋghɛ̀ɛ a nɨ baIsrael, a swoŋ mə, “A ŋgɔ̀ŋ bɨ̀nòò bɨtsɨ̀m, mə lɛ nsàŋtə mbo ma, ntwoŋə nɨ̂ bə̀ bìi mə bɨ lɛ mbə ŋgàŋatɨ̀ɨ atu, ŋkɨɨ nlɨgɨtə nɨ̂ ànnù yìi mə mə̀ lɛ sɨ swoŋə aà.”
ROM.11.1	Mə tɨgə mbetə aà mə a bə mə Nwìŋgɔ̀ŋ à tùù mə̂ bìi bə̂ aa ɛ? Kaa a sɨ̀ maa ajàŋ bə̂! Mə a nɨ̂ ɨ̀tu ɨbɨɨnû gha, mə̀ laa mbə ŋû baIsrael, m̀bə mu Abraham, m̀fɛ'ɛ aa a atsə Benjamin. 
ROM.11.2	Kaa Nwìŋgɔ̀ŋ à burətə̀ bə̂ bìi mə à lɛ ntsɔ'ɔ a mbìi mbìì aa tuù. Nɨ̀ sɨ̌ annù yìi mə àŋwà'ànə̀ Nwî a swoŋ nloŋ ŋgaa Elijah zi aa ɛ? Wa adɨgə àŋwà'ànə̀ mə a ghàà ǹloŋ ajàŋ mə à lɛ nyə̀'ə̀ a mbo Nwì ǹloŋ annù yìi baIsrael ghɨrə aa ɛ? 
ROM.11.3	À lɛ nyə̀'ə̀ ǹswoŋ mə, “M̀mà'àmbî, wa bɨ zwìtə̀ mə ŋgǎŋtoò jo tsɨ̀mə̀. Bo kɨ̀ mə̂ ǹsa'a mɨkentə mɨ mɔ'ɔ mɨ mà'â wò, a tɨ̀gə mburə tsi'ì mə̀ mə̀. Bo kɨɨ̀ m̀bu nlɔ̀ɔ̀ nɨ̂ ǹzwìtə mə̀.”
ROM.11.4	Lâ Nwìŋgɔ̀ŋ à lɛ nkwi'i ghu mbo aa mə akə aa ɛ? À lɛ nswoŋ ghu mbo mə, “Wa mə̀ lə̀ə̀ mə̂ bə̂ ntsù'ù ji sàmbaa bìi mə kaa bɨ burə tɨ̀ aku'utə̌ yaa a nsi baal swɛ̂tə̀ aa a nɨ̂ bâ.”
ROM.11.5	À kɨ mbə a ŋgɨŋ ŋgɨ̀ŋ tsɨtsɔ̀ŋ mə mbùmtə̀ bə̂ ɨ burə ntswe ghu jìi mə Nwì à tsɔ̀'ɔ a njɨ̌m ɨ̀bɔ̀ŋə̂ yi. 
ROM.11.6	Ǹloŋ mə à lɛ ntsɔ'ɔ waa a njɨ̌m ɨbɔ̀ŋə̂ yi, kaa à lɛ ŋwa'a aa a njɨ̀mə̂ ɨ̀fà'à yî tsu mə bo fa'a yòŋə̀, à bə yòŋə̀ aa a njɨ̌m ɨ̀fà'à yìi mə bo fa'a boŋ kaa à sɨ ɨbɔ̀ŋ Nwî bû m̀bə.
ROM.11.7	A tɨgə̀ ǹdɨ'ɨ aa mə kaa baIsrael lɛ wa'a ayoo yìi bo lɛ sɨ lɔ̀ɔ̀ aa yə aa ɛ? Tsi'ǐ annù nɨ̂ŋkoŋə̀, à lɛ ŋkɨ mbə tsi'ì m̀bùmtə̀ jìi mə Nwì à lɛ ntsɔ'ɔ aa mə bɨ lɛ ŋkwɛrə. A mbo àbùgə̀ bə̂, bɨ ghɨrə̀ mɨ̀ntɨɨ̀ myaa tɨɨ̀, 
ROM.11.8	a ajàŋ yìi mə àŋwà'ànə̀ Nwî a swoŋə aa mə,
ROM.11.8	“Nwìŋgɔ̀ŋ à lɛ mfa azwì yìi mə a lɛ mfɨ̀ɨ atu yaa aa a mbo bo,
ROM.11.8	mə tâ mi'ì myaa ka nyə ɨdɨgə kaa wa'à kɨ̀ɨ̀ ǹyə,
ROM.11.8	ɨ̀toŋnə̀ jyaa kɨɨ nyu'u nɨ̂ ɨ̀nnù kaa wa'à kɨ̀ɨ̀ ǹyu'u,
ROM.11.8	ɨ yǐ kɔ'ɔ ywe'e siì.”
ROM.11.9	David à lɛ ŋkɨ nswoŋ mə,
ROM.11.9	“Tâ bɨ̀ ka bentə nɨ bɨ̀mâtaa â bo aa ŋkwokə ghu,
ROM.11.9	ŋ̀kɨɨ ntswetə nɨ̂ waa â bo aa naŋə a ataa
ROM.11.9	a noò yìi bo jɨ mɨkòô myaa aà,
ROM.11.9	tâ bo aa ŋkwantə ŋwòkə̀, tâ ǹjò aa ŋkuu a bàa bo.
ROM.11.10	Tâ bɨ̀ ma'a afə̀'ə̀ a mi'i bo tâ bo tsuu ɨdɨgə bǔ kɨ yə,
ROM.11.10	tâ ǹjɨ̌m jyaa tɨgə nto'o nɨ̂ ŋ̀gɨ'ɨ a ŋgɔ̀ŋ bɨ̀nòò bɨ̂tsɨ̀mə̀.”
ROM.11.11	Mə̀ tɨgə̀ m̀betə nɨ mə bo kwàntə̀ mə̂ aa kwàntə̀ ŋ̀wo nɨ̂ŋkoŋ aa ɛ? Ŋ̀gaŋ, kaa a sɨ̀ maa ajàŋ bə̂! Lâ àjàŋə mə bo fansə annù aa, a baŋnə ŋghɨ̀rə̀ Nwì a yweensə̀ bɨ̀tɨ̀zî Nwî, tǎ tâ baYuda tɨgə ntswe nɨ̂ àghə̀'ə̀nə̀. 
ROM.11.12	M̀bə a bə mə àfǎnsənnù yaa a baŋnə nzì nɨ̂ àfù'ù a mbô m̀bî ǹtsɨ̀m, àdɨ̀gə̀ yìi mə bo wo ghu aa a bâŋnə̀ m̀bə afù'ù bɨ̂tɨ̀zî Nwî, boŋ à sɨ̌ annù yì wè bə mə mbə bɨ bu nlɔ̀gə̀ waa fu bɨtsɨ̀mə̀ aa ɛ?
ROM.11.13	Mə tɨgə ŋghaa tsɨ̂tsɔ̀ŋ aa a mbo bù bɨ̂tɨ̀zî Nwî. Tsi'ì tsǒ ajàŋ mə mə̀ nɨ ŋgàŋntoò Kristo a mbo bɨ̀tɨ̀zî Nwî aa, mə̀ ka ŋɛntə ɨfà'â gha ɨ ghɨ̀rə tâ ɨ̀ tɨnsə, 
ROM.11.14	tǎ tâ bɨ̀lɨ̂m ba baYuda tâ bɨ̀ ka ŋghə'ənə mə̂ m̀bə mə̀ yweensə̀ waa bî mɔ'ɔ aa ɛ? 
ROM.11.15	M̀bə a bə mə ajàŋə mə bɨ lɛ ntuu waa, a lɛ ŋghɨ̀rə mə tâ Nwì bo bɨ̀ m̀bi bu mbòònsə̀ fu, bəə boŋ ajàŋ yìi mə Nwì aa bǔ kwɛrə waa fu aa a ka wa'à tɨ̀gə̀ m̀bə aa tsǒ bo yweenə aa a nɨwo aa ɛ? 
ROM.11.16	M̀bə a bə mə ŋkùgə̀ àbaa yì ǹtsyàmbìì ya yìi mə bɨ fa a mmà'a Nwì ghu aa ɨ̀ laa màŋsə̀ boŋ ŋ̀kyâ àbaa ya ntsɨ̀m ɨ̀ kɨ nlaa maŋsə; m̀bə a kɨ mbə mə mɨ̀ŋgàŋ mɨ ati mɨ laa, boŋ ǹtaa ɨti jya ɨ ka kɨɨ laa. 
ROM.11.17	M̀bə a bə yìi mə bɨ fa'a ntaa ɨti jî mɔ'ɔ a nɨ̂ àtì olive yìi mə a tswe a mûm ǹsòò, m̀fa'a nlɔ̀'ɔ̀sə̀, ŋ̀ghɛɛ nlɔ̀gə̀ ghuu, bìi mə nɨ̀ nɨ ntaa ati olive yìi a tswe a mûm àkò aa, ǹzi ntsugɨsə wa abwarə bo ŋkwerə, mə mbə nɨ̀ tswe nɨ̀ àbwarə wa nɨ̂ àfù'ù olive ya mə a tswe a mûm ǹsòò aa, 
ROM.11.18	nɨ̀ tsuu nû yùù ɨ kɨ ŋee a nu ntaa jyâ. Nɨ̀ tɨ ŋee nû yùù, nɨ̀ zi mə a ghuu aa a bè'è mɨ̂ŋgàŋ mya mbè'è nɨ̂ ghuu, kaa à sɨ bu be'e mbè'è nɨ mɨ̀ŋgàŋ myâ.
ROM.11.19	Nɨ̀ ka kɨ swoŋə nɨ mə, “Bɨ lɛ mfà'a ntaa ɨti jya nlɔ̀'ɔ̀sə̀ aa mə bɨ lɔ̀gə̀ yi'i ɨ zî bansə ghu kwerə.” 
ROM.11.20	À nɨ̂ ànnù nɨ̂ŋkoŋə̀, bɨ lɛ mfààtə̀ waa nlɔ'ɔsə aa nloŋ mə kaa bo lɛ ŋwa'à nɨ̂ àbìintɨɨ tswe aà, lâ m̀bə nɨ̀ kɨ̂ ǹtəə ntɨnsə ntsya aa tsi'ì a njɨ̀mə̂ àbìintɨɨ̀. A ku'ùnə̀ mə tâ nɨ̀ tsuu kɨ tə̀rə̀, nɨ̀ ka ntəə nɨ nɨ̀bɔ'ɔ̀. 
ROM.11.21	Ǹloŋ mə mbə a bə yìi Nwì à lɛ kɨ'ɨ ntaa ɨti mɨ nsoò mi lɨŋ, bəə boŋ, kaa mbə a wa'à ghuu kɨ nlɨŋə.
ROM.11.22	Tâ nɨ̀ naŋsə nyə tâ à laa falà ajàŋ mə àbɔ̀ŋəntɨɨ Nwî bo nɨ̀tsə'ə nɨ Nwî bə aa, nɨ̀tsə'ə nɨ Nwî nɨ ghɛ̀ɛ̀ a nɨ mbo bə̀ bya mə bɨ wò mə̂ aa, lâ àbɔ̀ŋəntɨɨ Nwî a bâŋnə̀ ǹzi nɨ a mbo bù, mə mbə nɨ̀ ghɛɛ nɨ̂ m̀bìì a mûm àbɔ̀ŋəntɨɨ̀ yi. A tsuu la bə boŋ baa kɨɨ fààtə̀ ghuu lɔ̀'ɔ̀sə̀. 
ROM.11.23	A nɨ baYuda, m̀bə bo ma'atə ànnǔ ajàŋ mə bo sɨ Nwî bii aa boŋ baa bǔ lɔ̀gə̀ waa ɨ zǐ bansə fu, ɨ bàŋnə bǔ kwèrə̀ ghuu lɔ̀'ɔ̀sə̀, ǹloŋ mə mbə Nwìŋgɔ̀ŋ à tse bǔ bansə waa fu kwerə, mə mbə a kɔŋə. 
ROM.11.24	M̀bə a bə yìi bɨ lɛ mbàŋnə̀ ŋ̀ghɛɛ mfààtə̀ ghuu a nɨ̂ ɨ̀tì olive tɨ lɨgə a mûm àkò, ǹzi mbansə ŋkwerə a nɨ̂ ɨ̀tì jìi bɨ lɨgə a mûm ǹsòò, ma yû a bə̂ annù yìi mə a tsyanə aa, bəə boŋ a ka fwààtə̀ mə mbə bɨ bû m̀bansə ntaa ɨti jya jìi mə ɨ lo a mûm ǹsòò aa fu.
ROM.11.25	Ànnù nɨ̂ŋkoŋ yì àlə̀ə̀ntə̀ yî mɔ'ɔ a tswe ghu yìi mə mə kɔ̌ŋ mə nɨ̀ zi mbâ bɨlɨ̂m bâ. M̀bə ma yû a kwɛtə̀ ghuu mə tâ nɨ̀ tsuu kɨ wa'atə nɨ a atu bu mə nɨ̀ wì'i ntsyɛ̀sə̀. A bə mə kaa à sɨ̀ baIsrael bɨtsɨ̀m bə mə bɨ tɨ̀ɨ atû bə̂, Nwìŋgɔ̀ŋ à lɛ ŋghɨrə mə tâ bo bî mɔ'ɔ tuu a mbii yu nywe'e aa a noò yìi mə ndùù bɨtɨ̀zî Nwî bìi bɨ tswe nɨ̀ nzi a mbo Nwì aa ɨ kù'ù mə̂. 
ROM.11.26	Maà noò, tâ Nwì à tɨgə nyweensə baIsrael bɨtsɨ̀mə̀, a ajàŋ mə bɨ ŋwa'anə a mûm àŋwà'ànə Nwì aa mə,
ROM.11.26	“Ŋ̀gàŋnywèènsə bə̀ à ka lǒ a nta'a Zion ɨ zì,
ROM.11.26	à ka yǐ fi'isə ànnǔ tɨ bɔ'ɔ̀ Nwî a tɨtɨ̀ɨ bɔɔ bɨ Yakob,
ROM.11.27	“tâ ma yû à bə akàà mə mə̀ ka wàrə̀ bi'ibo a noò yìi mə mə̀ lɔ̀'ɔ̀sə ɨnnù jî bɨ̂ jyaa aà.”
ROM.11.28	A ŋghɛ̀ɛ a nɨ ànnǔ ntoo yì ǹsɨgɨ̀nə̀, bo nɨ ŋgàŋkɨbàà Nwî m̀bɨ'ɨ ŋkwitû ghuu. Ŋ̀ghɛɛ nɨ annǔ ajàŋ mə Nwìŋgɔ̀ŋ à lɛ ntsɔ'ɔ waa, Nwìŋgɔ̀ŋ à kɔ̀ŋə waa tsi'ǐ a nɨ̂ m̀bə̂ ànnù ǹyoŋə a nɨ bɨ̀tà bɨ bɨtaà byaa. 
ROM.11.29	Ǹloŋ mə kaa Nwìŋgɔ̀ŋ à bə fa mɨtəŋnə a mbo bə̀ ɨ kɨɨ twoŋə waa mə bɨ̀ bə bɔɔ̀ bi boŋ kaa mbə a wa'ǎ ntɨɨ̀ yi bû ŋ̀kwensə. 
ROM.11.30	A ŋghɛ̀ɛ a nɨ bù bɨtɨ̀zî Nwî, nɨ̀ lɛ sɨ tɨ̀ɨ atu a mbo Nwì a mbìì, tsɨtɔ̀ŋ, Nwì à kò mə̂ mɨlɨ̀ŋnə̀ ghùù ǹloŋ atɨɨ atu baYuda. 
ROM.11.31	À kɨ mbə ŋgɨ̌ŋ ŋgɨ̀ŋ mə ajàŋ mə Nwìŋgɔ̀ŋ à dɨ̀'ɨ̀ mə̂ ŋko mɨ̀lɨ̀ŋnə̀ yì a mbo bù aa, baYuda aa tɨgə kɨ tɨ̀ɨ atu ghu mbo tsɨtɔ̀ŋ mə mbə Nwì a kɨ̂ ǹtɨgə ŋko mɨlɨ̀ŋnə̀ wàà lɛ. 
ROM.11.32	Ǹloŋ mə Nwìŋgɔ̀ŋ à ghɨ̀rə mə tâ bə̀ bɨ̀tsɨ̀m bə ɨbù'ù a mbô àtɨ̀ɨ atu tǎ tâ yù tɨgə ŋko mɨlɨ̀ŋnə̀ bə̀ bɨtsɨ̀mə̀. 
ROM.11.33	Wɛ bɛì! Wa àfù'ù Nwî bo bɨ̀ mɨ̀tsyɛ̀ mɨ Nwî naŋsə ŋgha'a aà ghà'à! À zî ɨ̀nnù ǹtsya mbô! M̀bə wò a tɔ'ɔtə̀ ǹji'i ɨnnù jìi mə Nwìŋgɔ̀ŋ à ghɨ̀rə aa ɛ? M̀bə a bɨ̂mâŋjǐ bi aa a naŋsə̀ ǹzi wo aa ɛ?
ROM.11.34	“Ɨmɔ̀ɔ̀ntə Mmà'àmbi aa a zi wò aa ɛ?
ROM.11.34	Kə̀ m̀bə a yi aà â dɨ'ɨtə̀ wò aa ɛ?”
ROM.11.35	“Ŋù yìi à lɛɛ̀ m̀fa ayoo ntəŋə yi ghu,
ROM.11.35	mə mbə a kâ ǹlii mə à ka bu bènsə̀ fu aa, à nɨ wò aa ɛ?”
ROM.11.36	Ǹloŋ mə a njoò tsɨ̀m aa â nàŋsə yu, ɨ tsyâ aa ghu mbo mfɛ̀'ɛ̀ ǹtswe, ŋkɨ ntɨgə ntswe aa ghu mbô. Tâ nɨ̀gha'a nɨ̀ tswe ghu mbo nlwì'ì nɨ̂ŋkoŋə̀! Amen.
ROM.12.1	Bɨ̀lɨ̂m bâ àjàŋ yìi mə Nwìŋgɔ̀ŋ a naŋsə ŋko mɨlɨ̀ŋnə̂ yì'inə̀ aa, mə bu'u mbo a mbo bù mə tâ nɨ̀ fa mɨbɨ̀ɨ̀ mɨ nû muu tsi'ì tso njoo mma'a Nwì jìi ɨ tswe ntɨ̀ɨ̀ ǹlaa, Nwìŋgɔ̀ŋ a kɨ̂ m̀beentə aà; a nɨ mânjì yìi mə à kù'ùnə mə boŋ nɨ gha'asə Nwî ghu aà. 
ROM.12.2	Nɨ̀ tsuu ɨnnù juu kɨ ghɨ̀rə yòŋə bə nɨ fɨ̀gə̀ m̀bi ghu bə̂, nɨ̀ ma'atə tâ Nwìŋgɔ̀ŋ à bəŋkə ghuu a ajàŋə mə a kwensə mɨ̂ntɨɨ̀ muu aa, tâ ɨ̀mɔ̀ɔ̀ntə ɨnnù juu ɨ bə jî fiì, tâ nɨ̀ naŋsə nzi annù yìi mə Nwìŋgɔ̀ŋ a lɔ̀ɔ̀ aa, mə à nɨ annù yìi a bɔŋ aa, a beentə̀, a kɨ̂ ŋ̀kɔ'ɔ ntəə aà.
ROM.12.3	Ǹyoŋə a njɨ̌m ɨbɔ̀ŋ yìi mə Nwìŋgɔ̀ŋ ghɨ̀rə a nu mə̀ aa, mə swoŋ a mbo bù yî mɔ̀'ɔ yî mɔ̀'ɔ mə, tâ ŋù tsù à tsuu lǒ lɔ̀gə ɨbɨɨ nû yi ɨ̀ kɔ'ɔnə ntsya ajàŋ yìi yu bə aà. Lâ tâ à baŋnə ŋka ntsyɛsə yi a nzî ŋû yìi yu bɔɔ mbə ghu aa, â ŋù yî mɔ̀'ɔ yî mɔ̀'ɔ, à ka nyoŋə afɨgə̀ àbìintɨɨ yìi mə Nwìŋgɔ̀ŋ à fa ghu mbo aà. 
ROM.12.4	Tsi'ì tsǒ àjàŋ yìi mə mbɨ̀ɨ̀nu yì m̀fùùrə̀ ɨ̀ tswe nɨ̂ ɨ̀dɨgə nu nnɔ̀ɔ̀ aa, kaa ɨdɨgə nu jya ɨ wa'à nɨ̂ ɨ̀fà'à yî fùùrə̀ kɨɨ mfa'a aa, 
ROM.12.5	à kɨ mbə ŋgɨ̌ŋ gɨ̀ŋ mə ka mə bì'inə̀ nɨ nnɔ̀ɔ̀ aa, bì'inə̀ nɨ̂ m̀bɨ̀ɨ̀nu yì m̀fùùrə̀ a mum Kristo ŋkɨ ntsugɨnə a nu bì'inə̀ nɨ bì'inə̀ tsi'ì tsǒ ɨ̀dɨ̀gə nu mbɨ̀ɨ̀nu yì m̀fùùrə̀.
ROM.12.6	Àjàŋ mə Nwìŋgɔ̀ŋ à fa mɨ̀tə̀ŋnə̀ a atu atu a mbo bì'inə̀, a njɨ̌m ɨ̀bɔ̀ŋə̂ yi aa, tâ bì'inə̀ aa mfa'a nɨ mu. M̀bə a bə a ŋka nyu'ù ǹtoò Nwì ŋ̀kɛ'ɛnə, bì'inə̀ aà ŋ̀ghɨrə nyòŋə̀ nɨ àbìintɨɨ yìi bì'inə̀ tswe nɨ yu aà. 
ROM.12.7	Bɛɛ a bə a ŋka mfà'a, bì'inə̀ fa'à, a bə a ŋka ndɨ̀'ɨ̂nnù, bì'inə̀ dɨ'ɨ̀. 
ROM.12.8	Bɛɛ mə a bə a ndɨ̀ɨ̀ntə bə̀ nɨ̂ àdɨ'ɨtə̀, bì'inə̀ dɨɨntə̀. Ŋù yìi mə a fa njoo a mbo bə̀ aa, tâ à ka ŋa'atə abô. Ŋù yìi mə à nɨ ntsyàsə̀ bə̀ aa, tâ à ka mfa'a nɨ̂ ǹtɨɨ̀ yi tsɨ̀mə̀, ŋù yìi mə a ghɨ̀rə ɨnnù jî sɨgɨ̀nə̀ a nu bə̀ aa, tâ à ka ŋghɨrə nɨ nɨ̀dorə̀.
ROM.12.9	Tâ àkɔ̀ŋə̂ yuu tâ à bə yi annù nɨ̂ŋkoŋə̀. Nɨ̀ ka ŋkhə ɨnnù jî bɨ̂, m̀baŋnə ntswa ɨnnu jî sɨgɨnə̀ ŋ̀kwo ghu. 
ROM.12.10	Nɨ̀ ka ŋkɔŋnə ghuu bu nɨ bù nɨ̂ àkɔ̀ŋnə̌ bɔɔ bɨ Kristo yî tɨ̀nsə̀. Nɨ̀ ka ŋgha'asə bɨlɨ̂m buu ntsya ajàŋ yìi mə bo gha'asə ghuu aà. 
ROM.12.11	Nɨ̀ tsuu kɨ bɔrɨkə bə̂, tâ Àzwì aa ŋkhɨ a ntɨɨ bù â nɨ̀ aa mfa'a nɨ̂tɨ̀ɨ̀. Ŋ̀ka mfa'a nɨ̂ ɨ̀fà'a Mmà'àmbi nɨ̀ ǹtɨɨ̀ ghuu tsɨ̀mə̀. 
ROM.12.12	Tâ nɨ̀ aa ndorɨtə nloŋ annù yìi nɨ bɛ aa, ŋka ntswa mɨ̂ntɨɨ̀ muu a noò ŋ̀gɨ'ɨ, ŋ̀ka ntsa'atə Nwîŋgɔ̀ŋ a ŋgɔ̀ŋ bɨ̀nòò bɨ̂tsɨ̀mə̀. 
ROM.12.13	Tâ nɨ̀ ka mfa njoo a mbo bə̀ bɨ Nwî bìi àyaa a boŋə aa, ŋkɨɨ ŋkwɛrə nɨ bɨ̀gɨ̀ɨ̀ a mɨla'a bù. 
ROM.12.14	Tâ nɨ̀ ka nnɨŋ mbɔɔnə a nu bə̀ bìi bɨ tsɔ'ɔ akòrə̂ yuu aa, ǹtsee bə̂ ǹdɔ̀ɔ̀ a atu bo kɨ nɨŋə. 
ROM.12.15	Nɨ̀ ka ndorɨtə bu bɨ̀ bə̀ bìi bɨ dorɨtə aa, ŋkɨɨ nyə'ə bu bɨ̀ bə̀ bìi bɨ yə̀'ə̀ aà. 
ROM.12.16	Nɨ̀ tswe nɨ̂ àmɔ̀ɔ̀ntə̀ yî fùùrə̀ bù nɨ bù. Nɨ̀ tsuu nu kɨ ŋee, mbaŋnə ŋka nsɨgɨtə nɨ̂ nû yùù a nsyɛ ntswe bu bɨ̀ bə̀ bî kə̀gə̂, ǹtsuu kɨ tə̀rə̀. 
ROM.12.17	Nɨ̀ tsuu annù yî bɨ a atû ànnù yî bɨ kwi'inə. Nɨ̀ ka ŋgaansə mɨtɨ̀ɨ̂ muu ŋka ŋghɨrə annù yìi mə bə̀ bɨtsɨ̀m beentə aà. 
ROM.12.18	Nɨ̀ ka ŋghɨrə ŋgɔ̀ŋ ɨnnǚ tsɨ̀m a nɨ yùu mbɛ̀ɛ̀ a nyə mə nɨ̀ tswe nɨ̂ m̀bɔɔnə bu bɨ̀ bə̀ bɨ̀tsɨ̀mə̀. 
ROM.12.19	Bɨ̀sû bâ bìi mə̀ kɔ̀ŋə aà, nɨ̀ tsuu annù yî bɨ a atû ànnù yî bɨ kwi'inə, nɨ̀ baŋnə mmà'àtə ɨsa'a bə a mbo àlwintɔŋə Nwî, nloŋ mə àŋwà'ànə̀ Nwî a swoŋ mə, “M̀mà'àmbî à swoŋ mə, ‘àwi'ì nɨkɔ̀ŋ à nɨ̂ ànnû yâ, mə̀ aa kwi'inə.’”
ROM.12.20	“M̀bə ǹjì ka nyaŋə kàŋkɨ̀bàâ ghò, ò fa mɨ̀jɨ ghu mbô, bɛɛ mə ntɨɨ̀ yi ɨ yoo, ò fa ŋ̀kì ghu mbo tâ à no. Ma mùu ajàŋ boŋ ɨ̀bɔ̀ŋə̂ gho wa ɨ ka tsyà yi,”
ROM.12.21	Nɨ̀ tsuu mà'àtə̀ mə tâ ɨ̀nnù ji bɨ ka ŋgha'a ghuu bə̂, nɨ̀ baŋnə ŋka ŋgha'a ɨnnù jì bɨ nɨ̀ ɨ̀bɔ̀ŋə̀.
ROM.13.1	Tâ ŋù ǹtsɨ̀m à yə mə yu yu'unə bɨsa'a bɨ ala'à bìi mə bɨ tswe nɨ̂ àdà'à a atu bù aà, ǹloŋ mə kaa ǹsa'à àla'a yì tsù à sɨ̀ ghu tswê tɨ ghə̂ mə a lə̀ə Nwì. Bìi bɨ tswe ghu tsɨ̂tsɔ̀ŋ aa, a waa a aləŋə aa a tswèsə Nwì. 
ROM.13.2	Ma mùu ajàŋ, ŋù yìi mə a swùŋnə̀ bo bɨ̀ bɨ̀sa'a bɨ ala'a aa, a swùŋnə̀ aa bo bɨ̀ ànnù yìi mə Nwì à tàŋtə nlə̀ə̀. Bə̀ bìi mə bɨ swùŋnə̀ bo bo aa, baa nɨŋ njo Nwi a abaa bo. 
ROM.13.3	Ǹloŋ mə kaa bɨ̀sa'a bɨla'a bɨ sɨ aa nɨ̀ nɨ̀bɔ'ɔ a nu ŋù yìi mə a ghɨ̀rə annu yî sɨgɨ̀nə̀ aa zì, bɨ bàŋnə̀ ǹzi nɨ nɨ̀bɔ'ɔ aa a nu ŋù yìi a ghɨ̀rə ɨbɨ aà. Nɨ kɔ̀ŋ mə kaa nɨ̀ aa wa'a nsa'à àla'a ka mbɔ'ɔ aa ɛ? Nɨ̀ kâ ŋ̀ghɨrə ɨnnù jî sɨgɨ̀nə̀ boŋ à ka beentə ghuu. 
ROM.13.4	Ǹloŋ mə à laa mbə ŋgàŋàfà'a Nwì mə a fà'à aa nloŋ aà ɨ̀bɔ̀ŋə̂ ghuu. Lâ m̀bə nɨ̀ ka ŋghɨrə ɨbɨ, nɨ̀ kâ m̀bɔ'ɔ. Ǹloŋ mə, àdà'à yìi à tswe nɨ yu aa, kaa sɨ̀ yi adàŋə̀ àdàŋə̀ bə̂. À laa mbə ŋgàŋàfà'a Nwì a nɨŋ njo Nwì a mûm àbàà bə̀ bìi bɨ ghɨ̀rə ɨnnù jî bɨ aà. 
ROM.13.5	A ku'ùnə̀ mə tâ ŋù à ka nyu'unə waa ta khə alwintɔŋə Nwî. Ta tâ ǹtɨɨ̀ yi tsuu nii kɨ sa'a.
ROM.13.6	À kɨ mbə nji'ì ànnù yìi mə a ku'unə mə tâ nɨ̀ ka ntwu bɨ̂taksì ghu aà. Ǹloŋ mə bə̀ bìi bɨ lèntə annù ma yû aà, à naa mbə ŋgǎŋfà'a Nwî mə à lə̀ə mə tâ bɨ̀ ka nlentə. 
ROM.13.7	Nɨ̀ ka ntwu njoo jìi mə nɨ tswa waa ghu aà. M̀ma'a nɨ̂ tâksì ghùù ŋkɨɨ ntwu nɨ̂ taksi ǹloŋ njoo jìi nɨ̀ tswe nɨ ju aà. Ŋ̀ka mbɔ'ɔ nɨ̂ bə̀ bìi mə a bɔŋ a mbɔ'ɔ aa, ŋgha'asə nɨ̂ bìi mə a ku'unə a ŋgha'asə aà.
ROM.13.8	Nɨ̀ tsuu ŋû tsù nɨ̂ àyoò tsu kɨ tswa bə̂, â kɨ mmɛ akɔ̀ŋnə̀, ǹloŋ mə ŋù yìi mə a kɔ̀ŋə ndɨ̂m yì aa, a lwensə aa nɔ̀ŋsə̀. 
ROM.13.9	Ǹdɨ'ɨ jya mə, “Tsee mâghàbə ghɨ̀rə! Tsee zwitə! Tsee yə̀rə̀! Tsee ndɨ̂m ghǒ ghə̀'ə̀nə̀!”
ROM.13.10	Ŋù yìi a kɔ̀ŋə ndɨ̂m yì aa kaa à sɨ ɨbɨ ghu nu ghɨ̀rə̀. Ŋ̀ka ŋkɔ̀ŋə bə̀ à nɨ̂ ǹlwènsə nɔ̀ŋsə̀ Nwǐ ntsɨ̀mə̀.
ROM.13.11	La a mbǔ ŋghɛ̀ɛ̀ ghu, nɨ̀ zi noò yìi à nɨ ghu aa tsɨ̀tsɔ̀ŋə̀. Nòò à nàŋsə̀ mə̂ ŋ̀ku'u a mbo bù a mbɨ̀ɨ̀nə a fɨlô. Ǹloŋ mə nòò yìi mə bì'inə̀ ka yǐ yweenə aa à kòòntə̀ mə̂ a nu bì'inə̀ tsɨtsɔ̀ŋ ntsyatə ajàŋ yìi mə bì'inə̀ lɛ mfòò m̀bii aà. 
ROM.13.12	Ɨ̀tugə ɨ tsyà mə̂, àbɛ̀ɛ̀ a tɨgə̀ m̀fu'u. Â bì'inə̀ me'e ɨfà'a ɨtugə tsi'ì tsɨ̀mə̀. Ǹtɨgə ŋwɛ'ɛ njoo ntsǒ nlaà ɨ̀dɨ̀gə̀. 
ROM.13.13	A bì'inə̀ ka nzi akòrə nɨzî yi'inə̀ â ku'unə nɨ yǐ si'inə. Mma'atə annǔ nɨjɨ si'i nɨ̂ ànnǔ nnô m̀baanə, m̀ma'atə annǔ ajɨrə, m̀ma'atə annǔ nsɨŋ, m̀ma'atə annǔ nto fɨ̀kɔ̀rə̀ nɨ̂ ànnǔ aghə̀'ə̀nə̀.
ROM.13.14	Nɨ̀ baŋnə ŋwɛ'ɛ Mmà'àmbî Yesu Kristo a nu bù, ǹtsuu abwarə fa a mbo njyǎ nû yùù tâ ɨ ka ŋghɨrə naa ɨnnù jìi mə ɨ yə̀'ə̀tə̀ aà.
ROM.14.1	A ŋghɛ̀ɛ a nɨ ŋù yìi mə abìintɨɨ̀ yi a bɔrə aa, nɨ̀ ka ŋkwɛrə nii sɨgɨ̀nə̀, lâ ǹtsuu bu bo kɨ swùŋnə̀ a nɨ annù yìi mə à bìi aà. 
ROM.14.2	Ŋù yì mɔ̀'ɔ̂ à tse bii mə mbə yu jɨ̂ ǹjoò tsɨ̀mə̀. Tâ ŋù wa mə àbìintɨɨ̀ yi a bɔrə aa tâ à baŋnə nswoŋ mə yu kurə aa tsi'ì àmbɔ̀rə̀. 
ROM.14.3	Ŋù wa mə a jɨ njoò tsɨ̀mə̀ aa tâ à tsuu wa mə a tswèrə njoo aa kɨ tsa'a bə̂. Tâ wa mə a tswèrə̀ ǹjoo tâ à tsuu ɨsa'a waà ŋù mə a jɨ tsɨ̀mə̀ aa kɨ tsə̀rə̀, ǹloŋ mə Nwìŋgɔ̀ŋ à kwɛ̀rə̀ mə̂ yi. 
ROM.14.4	Ò bə aa wò a ŋka nsa'a ŋ̀gàŋàfà'a ŋù dàŋə̀ aa ɛ? Àâ tsi'ì tâfà'a ŋù wa mə mbə a swoŋ mə a fà'a sɨgɨnə̀ kə̀ a kɨɨ mfa'a kɨkaŋə. M̀bə tâfà'à wa a kɨ̂ ŋ̀kwɛtə yi mə tâ à təə, ǹloŋ mə Mmà'àmbî à tswe nɨ̀ mɨ̀dà'à a ŋkwɛtə yu.
ROM.14.5	Ŋù yì mɔ̀'ɔ a lɔ̀gə njwi yì mɔ̀'ɔ mə ɨ̀ bɔ̀ŋtə ntsyà yî mɔ̀'ɔ̂, ŋù yì mɔ̀'ɔ a bâŋnə̀ ǹlɔgə mə ǹjwî tsɨ̀m ɨ ku'unə̂. Tâ ŋù ǹtsɨ̀m à naŋsə ŋghɨrə tâ àtû yi laa sɨgɨ̀nə̀ nɨ̂ ànnù yìi a ghɨ̀rə̀ aà. 
ROM.14.6	Ŋù wa yìi mə a lə̀ə njwîŋgɔ̀ŋ aa, a lə̀ə̀ aa a ŋgha'asə Mmà'àmbi ghu. Ŋù yìi mə a jɨ njoò tsɨ̀m aa, a jɨ aa a ŋgha'asə Mmà'àmbi ghu, nloŋ mə a fa mbɨ'ɨkə a mbo Nwì. Wa yìi mə a tswèrə njoo aa, a tswèrə̀ aa a ŋgha'asə Mmà'àmbi ghu, nloŋ mə a kɨɨ mfa mbɨ'ɨkə a mbo Nwì. 
ROM.14.7	Kaa ŋù nɨ̀bì'inə̀ à sɨ ntɨ̀ɨ̀ tswe aa nloŋ ŋgaà yì, kaa ŋù nɨ̀ bì'inə̀ wa'à kɨ̀ɨ̀ ŋkwo aa, nloŋ ŋgaà yì. 
ROM.14.8	Bì'inə̀ bə tswe ntɨ̀ɨ̀ boŋ bì'inə̀ tswêntɨ̀ɨ̀ aa nloŋ ŋgaa Mmà'àmbî. Bɛɛ bì'inə̀ kwo bì'inə̀ kɨ̂ ŋ̀kwo aa nloŋ ŋgaa Mmà'àmbî. Tsǒ mə a bə laa, kə̀ bì'inə̀ twêntɨ̀ɨ̀ òo, kə̀ bì'inə̀ kwo òo, boŋ bì'inə̀ laa mbə bə̂ bɨ Mmà'àmbî. 
ROM.14.9	Àa nji'ì ànnù yìi mə Kristo à lɛ ŋkwo mbu nyweenə nɨ nɨ̀wo fu aa, mə yu bə Mmà'àmbî bɨ̀ku bɨ bə̀ bo bɨ̀ yì bìi bɨ tswe bɨtɨ̀ɨ̀.
ROM.14.10	O tɛ'ɛ ntsɔ'ɔtə nɨ̂ ɨ̀sa'a ndɨ̂m ghò aa a ya aa ɛ? Kə̀ o tsa'a ndɨ̂m ghò laa a ya aa ɛ? Ǹloŋ mə, bì'inə̀ bɨtsɨ̀m ka yǐ təə a nsi abərə ntsɔ'ɔtə mɨ̀sa'a Nwìŋgɔ̀ŋə̀. 
ROM.14.11	Ǹloŋ mə bɨ ŋwa'anə a mûm àŋwàà̀nə Nwì mə,
ROM.14.11	“M̀mà'àmbî à swoŋ mə, àjàŋ mə mə̀ tswe ntɨ̀ɨ̀ aa, mɨ̀kù'ùtə̀ mɨtsɨ̀m ka yǐ sɨgɨtə a nsi mə̀,
ROM.14.11	tâ bə̀ bɨ̀tsɨ̀m swoŋ nɨ̂ ǹsi nɨ̀ ǹsi mə mə laa mbə Nwîŋgɔ̀ŋ.”
ROM.14.12	Tâ à laa mə ŋù nɨ̀bì'inə̀ yî mɔ̀'ɔ yî mɔ̀'ɔ à ka yǐ swoŋə annù ǹloŋ ŋgaà yì a mbo Nwìŋgɔ̀ŋə̀.
ROM.14.13	Tsǒ mə a bə laa aa tâ bì'inə kɛntə a nsa'a bì'inə̀ nɨ bì'inə̀. M̀baŋnə ntsə̀rə̀ mə kaa mbə bì'inə̀ wa'a ati a mânjì taansə̀ mə ǹdɨ̂m yì'inə̀ à wo ghu, kə̀ ŋ̀kɨ mbə ayoo ŋkɨŋ mânjì a mbo ǹdɨ̂m yì'inə̀. 
ROM.14.14	Tsǒ ŋ̀gàŋàfà'a Mmà'm̀bî Yesu, mə̀ nàŋsə nzi mə kaa mbə bɨ wa'a mɨjɨ mǐ tsu ka ntwoŋə mə mɨ nɨ mɨ̀jɨ mɨ nsɨŋ nyoŋə a njɨm nɔ̀ŋsə̀. Lâ mɨ̀jɨ mǐ mɔ'ɔ tse bə mɨjɨ mɨ nsɨŋ a mbo ŋù yìi mə à wà'àtə mə à nɨ mɨjɨ mɨ nsɨŋ aà. 
ROM.14.15	M̀bə̂ ò zi mə àyoo yìi mə o jɨ aa, a fa ŋgɨ'ɨ a mbô ǹdɨ̂m ghò bəə boŋ kaa ò sɨ akòrə̀ nɨzî yo aa a mûm àkɔ̀ŋnə̀ burə kɨ zì. Tsuu lǒ mà'àtə mə àyoo yìi mə o jɨ aa tâ à tsə ŋgɨ'ɨ a nu ŋù yìi mə Kristo à lɛ ŋkwo ghu atû. 
ROM.14.16	Tsùu lǒ mmà'àtə mə annù yìi mə o ghɨ̀rə̀ a bə yì sɨgɨ̀nə̀ aa, tâ bɨ̀ baŋnə ŋka ŋghaa nɨ̂ gho mə a nɨ yì bɨ̂. 
ROM.14.17	Ǹloŋ mə kaa annù nɨfɔ̀ Nwî kaa a laa ŋwa'ǎ annǔ mɨjɨ kə̌ annǔ mɨlù'ù bə̂. A baŋnə mbə aa bə annǔ ŋghɨ̀rə ɨnnù jìi ɨ tsinə aa, nɨ̀ ànnǔ mbɔɔnə, nɨ̂ ànnù nɨdorə a mûm Àzwì Nwî. 
ROM.14.18	Ŋù yì mə a fà'à a mbo Kristo ma mùu ajàŋ aa, à kù'ùnə a mbo Nwì, bə̀ kɨɨ̀ m̀beentə nìi. 
ROM.14.19	Tâ bì'inə̀ ka ŋgaansə mɨtɨ̀ɨ̂ mì'inə̀ a ŋghɨ̀rə ɨnnù jìi mə ɨ zì nɨ̂ m̀bɔɔnə, ŋkɨɨ ŋkwɛtə nɨ̂ yi'inə̀ bɨtsɨ̀m mə bì'inə̀ ka ŋkwi. 
ROM.14.20	Tâ ànnù mɨjɨ à tsuu lǒ ghɨ̀rə tâ ò ta ŋgɨ'ɨ a nɨ̂ ɨ̀fà'à Nwî. Wâ ŋ̀gɔ̀ŋ njoò tsɨ̀m ɨ laa, lâ à ka bə annù yî bɨ a mbo ŋù a ŋghɨ̀rə mə tâ bə̀ bî mɔ'ɔ wo nloŋə ayoo yìi a jɨ aà. 
ROM.14.21	A laa ŋkù'ùnə mə boŋ mbə ŋù tuù ŋ̀kùrə̂ m̀bà, kə̀ a ŋkɨ nno mɨlù'ù kə̀ a ŋkɨ ŋghɨ̀rə̂ ànnù yî mɔ'ɔ yìi mbə ndɨ̂m yì a kwântə̀ ghu aà. 
ROM.14.22	Lə̀ə̀ ànnù yìi ò bii nloŋ ma yû ànnù aa a tɨtɨ̀ɨ bu Nwì. Nɨ̀dorə nì wè nɨ tswe a mbo ŋù yìi mə kaa ntɨɨ̀ yi ɨ sɨ nìi sa'a mə a ghɨ̀rə annù yìi mə à wà'àtə mə a ku'unə aà. 
ROM.14.23	Lâ ŋù yìi mə a jɨ̀ŋkə̀ ǹloŋ ayoo yìi yu tswe nɨ̀ njɨ aa, Nwìŋgɔ̀ŋ à ka nɨŋ njo ghu abàà mə mbə a jɨ, nloŋ mə ma yaà ànnù mə a ghɨ̀rə̀ aa kaa a sɨ̀ aa mûm àbìintɨɨ yu fɛ'ɛ. Ànnù yìi mə a sɨ̀ a mûm àbìintɨɨ fɛ̀'ɛ̀ aa, à nɨ̂ ɨ̀bɨ̂.
ROM.15.1	Bì'inə̀ bìi mə àbìintɨɨ̀ yì'inə̀ a tɨnsə aa, bì'inə̀ ka mmi ɨnnù bə̀ bìi mə àyaa a bɔrə aa. Ǹtsuu bàŋnə kɨ ghɨ̀rə̀ bə mə tâ nû yì'inə̀ ka ndoritə. 
ROM.15.2	Bì'inə baŋnə ŋka ŋhɨrə bə mə tâ bɨ̀lɨ̂m bì'inə̀ ka ndorɨtə nloŋ ɨbɔ̀ŋ waa tǎ kɨ ghɨ̀rə tâ àbìintɨɨ̀ yaa ka ŋkwi. 
ROM.15.3	Ǹloŋ mə tsi'ì Kristo kaa à lɛ ŋkɨ'ɨ̀ ka ŋghɨrə aa mə tâ nû yì ka ndorɨtə. À lɛ mbàŋnə̀ ŋ̀ghɨrə a ajàŋ mə àŋwà'ànə̀ Nwî a swoŋ aà, mə, “M̀bə̀gɨ̀tə̀ jìi mə bə̀ lɛ sɨ bə̀gɨ̀tə̀ noo ghu aa, ɨ wo a nu mə̀.”
ROM.15.4	Ǹloŋ mə ɨnnù jìi mə bɨ lɛ ŋŋwà'ànə a mbìì aa, bɨ lɛ ŋŋwà'ànə̀ mə tâ ɨ̀ ka ndɨ'ɨtə yi'inə̀ mə mbə bì'inə̀, ǹyoŋə a njɨ̌m àtàŋəntɨɨ nɨ̂ àdɨ̀ɨ̀ntə̀ yìi mə nɨ̀ghàà nɨ Nwî nɨ fa a mbo bì'inə̀ aa tâ bì'inə̀ naŋsə yəgɨtə a nu Nwì.
ROM.15.5	Tsɨ̂tsɔ̀ŋ, tâ Nwìŋgɔ̀ŋ yìi mə àtàŋəntɨɨ bô àdɨ̀ɨ̀ntə̀ a lô ghu mbo aa, tâ à ghɨrə tâ nɨ̀ ka ŋghaanə mbiinə nyoŋə a nu Kristo Yesu, 
ROM.15.6	mə mbə bù bɨ tsɨ̀m nɨ̀ tɨgə ŋgha'asə Nwîŋgɔ̀ŋ bo bɨ̀ M̀mà'àmbî yì'inə̀ Yesu Kristo nɨ̂ ǹtsù yî mɔ'ɔ̀.
ROM.15.7	Tâ nɨ̀ ka ŋkwɛrə ghuu bu nɨ bù tsi'ǐ ajàŋ mə Kristo à lɛ ŋkwɛrə ghuu aà, tǎ tâ bàa ŋgha'asə Nwî. 
ROM.15.8	Ǹloŋ mə mə̀ swǒŋ a mbo bù mə Kristo à lɛ mbə ŋgàŋàfà'à a mbo baYuda, a ndɨ̀'ɨ mə Nwìŋgɔ̀ŋ à lə̀ə̂ ŋ̀kà'a yìi mə à lɛ ŋkà'à a mbo bɨ̀tà bɨ bɨ̂taà byaa aà 
ROM.15.9	tâ ma yû a ghɨrə mə bɨ̀tɨ̀zî Nwî tâ bɨ̀ gha'asə Nwîŋgɔ̀ŋ ǹloŋ ŋko mɨ̀lɨ̀ŋnə̀ yì. A bə aa àjàŋ mə bɨ ŋwa'anə a mûm àŋwà'ànə̀ Nwî mə,
ROM.15.9	“Tsǒ mə a bə laa, màa tɨgə gha'asə nòo a tɨtɨ̀ɨ bɨ̀tɨ̀zî Nwî
ROM.15.9	ɨ kɨɨ kɨ yəə ɨkòò gha'asə nɨ̂ Ɨ̀kǔmə̀ gho ghu.
ROM.15.10	Bɨ kɨ mbù ǹswoŋ mə,
ROM.15.10	“Bù bɨ̂tɨ̀zî Nwì, nɨ̀ ka ndorɨtə bu bɨ̀ bə̂ bi.”
ROM.15.11	Ŋ̀kɨ mbu nswoŋ mə,
ROM.15.11	“Ka ŋgha'asə nɨ Mmà'àmbi mbǎ bu bɨtɨ̀zî Nwî,
ROM.15.11	ŋkɨ ŋghɨrə tâ ɨ̀toò ɨ̀tsɨ̀m ka ŋgha'asə nìi.”
ROM.15.12	Isaiah a ghɛɛ̀ nɨ̂ m̀bìì ǹswoŋ mə,
ROM.15.12	“Ǹtɨgə ŋgɨ̀gə Jesse ɨ ka yǐ fɛ̀'ɛ,
ROM.15.12	ɨ bə yu wa mə à ka yǐ bɨ̀ɨ̀nə sa'a bɨ̂tɨ̀zî Nwî,
ROM.15.12	tâ bɨ̀tɨ̀zînwì tɨgə nnɨŋ ntɨɨ̀ waa ghu nû.”
ROM.15.13	Tâ Nwɨ̀ngɔ̀ŋ yìi mə a ghɨ̀rə mə tâ nɨ̀ ka mbɛ njoo abùrə aa, tâ à ghɨrə ntɨɨ̀ ghuu luu nɨ nɨdorə ŋkɨ naŋsə tswe nɨ̂ m̀bɔɔnə, a ajàŋə mə nɨ̀ nɨ̌ŋ ntɨɨ̀ ghuu ghu nu aà, tâ mɨ̀dà'a mɨ Azwì Nwî mɨ̀ ghɨrə nɨ̀ naŋsə ŋka mbɛ njoo aburə nɨ̂ ǹtɨɨ̀ ghu tsɨ̀mə̀.
ROM.15.14	Mə̀, a nɨ̂ ɨ̀tu ɨbɨ̀ɨnû gha, mə̀ bii nɨ̀ ǹtɨɨ̀ ghâ tsɨ̀m m̀ba bɨlɨ̂m bâ, mə bù, a nɨ̂ ɨ̀bɨɨnû ghuu, nɨ̀ luu nɨ̀ àbɔ̀ŋəntɨɨ, ŋ̀kɨ nnaŋsə nzi annǔ ajàŋ mə mbə nɨ̀ tɨgə̀ ǹdɨ'ɨtə ghuu bu nɨ bù. 
ROM.15.15	A nɨ̂ ɨ̀dɨ̀gə̀ jî mɔ'ɔ a nɨ yulà àŋwà'ànə̀, mə̀ ŋwà'ànə tɨ̀ nɨ̀bɔ'ɔ̀ mə tâ nɨ̀ wa'atə ɨnnù ma jya jìi mə mə̀ lɛɛ̀ ǹtɛ'ɛ mfoo ŋŋwà'ànə a mbo bù aa, ǹloŋ aa ɨ̀bɔ̀ŋ Nwî yìi mə à fa a mbo mə̀ 
ROM.15.16	mə tâ mə̀ bə ŋgàŋàfà'a Kristo Yesu a mbo bɨ̀tɨ̀zî Nwî. Mə fà'à aa tsi'ì tsǒ ŋ̀gàŋmà'anwì a mûm ǹtoo yì ǹsɨgɨ̀nə̀ Nwì ya tǎ ghɨ̀rə mə tâ Nwì a bii bɨ̂tɨ̀zî Nwî tsi'ì tsǒ njoo mmà'anwì jìi mə Àzwì Nwî a sì'ì mə̂.
ROM.15.17	Àjaŋ mə mə̀ tswe nɨ̂ ànnù yî mɔ'ɔ bì'i bɨ̀ Kristo aa, mə kwɛ̀ɛ ntɨɨ̀ gha a mûm àfà'a Nwì. 
ROM.15.18	Ǹloŋ mə mə̀ tswe nɨ̂ ànnǔ tsu a nswoŋ aa nloŋ mə Kristo à lɛ ntsyà a njɨ̌m mə̀ ŋ̀ghɨrə mə̀ ghɨrə̀ mə tâ bɨ̀tɨ̀zî Nwî tâ bɨ̀ tɨgə nyu'unə nɨ Nwî, a njɨ̌m nɨ̀ghàà nɨ ntsû na, nɨ mɨ̀ghɨ̀rɨ̀nə̀ mɨ ɨnnû ma, 
ROM.15.19	nɨ mɨ̀dà'à mɨ ɨlènsə ɨnnù bo bɨ̀ ɨ̀nnǔtsyǎmbô, a bɔ̀'ɔ nɨ mɨ̀dà'à mɨ Azwì Nwî. Ma mùu ajàŋ, a nɨ̂ ɨ̀dɨ̀gə̀ tsi'ì tsɨ̀m, ǹlo a Yerusalem ŋghɛɛ nywe'e a Illyricum, mə̀ swòŋ mə ntoo yì ǹsɨgɨ̀nə̀ Kristo yâ ǹtsɨ̀mə̀. 
ROM.15.20	À nɨ̂ àyə̀'ə̀tə̂ yâ ŋ̀gɔ̀ŋ bɨ̀nòò bɨtsɨ̀m mə tâ mə̀ swoŋ ntoo yì ǹsɨgɨ̀nə̀ ya a nɨ̂ àdɨ̀gə yìi kaa bɨ lɛɛ̀ ŋ̀kɨ'ɨ̌ ɨkum Kristo ghu yu'u aà, tǎ wa'à kà m̀bɔɔ a nɨ̂ àtsənda yìi mə ŋù dàŋ à tùmə aà. 
ROM.15.21	Tsi'ì tsǒ ajàŋ mə àŋwà'ànə̀ Nwî a swoŋ aa mə,
ROM.15.21	“Bə̀ bìi mə bɨ lɛɛ̀ ǹtɛ'ɛ wa'ǎ annǔ yi a mbo bo swoŋə aa, bɨ ka yǐ yə yi.
ROM.15.21	Tâ bə̀ bìi mə bɨ lɛɛ̀ ŋ̀wa'à yu'u aa, tâ bɨ̀ yu'u àtû yaa a laa ghu.”
ROM.15.22	Àa ɨ̀nnù jìi mə ɨ kɨ kɨ̌ŋ mə tâ mə̀ wa'a a mbo bù zî aà. 
ROM.15.23	La tsɨtsɔ̀ŋ àjàŋ yìi mə mə̀ sɨ̀ nɨ̂ ɨ̀fà'à ma mùu mbù'ù bû ǹtswe aa, bo bɨ̀ ajàŋ mə mə̀ lɛ ntsu'u nyə'ətə a nyə̂ ghuu a nɨ̂ ɨ̀lòò jî ghà'àtə̀ aa, 
ROM.15.24	mə lɔ̀ɔ ŋghɛ̀ɛ a ala'a Spain, mə̀ wà'àtə mə àjàŋ mə mə̀ aa kɨ tsyǎ ghɛ̀ɛ ghu aa, ɨ yə ghuu, ɨ naŋsə dorɨtə a ntswe bì'inə̀ a nɨ mû àtɨɨ noò. Bɛɛ bì'inə̀ tswetə, nɨ̀ tɨgə̀ ŋ̀kwɛtə gha mə̀ ghɛɛ ghu. 
ROM.15.25	Tsɨtsɔ̀ŋ mə ghɛ̀ɛ a Yerusalem nɨ̂ ǹjoo a mbo bɔɔ bɨ Kristo. 
ROM.15.26	Ŋ̀ghòtə jìi mə ɨ tswe a ala'a Macedonia bo bɨ̀ a ala'a Achai, bɨ fâ ǹjoo nɨ̀ àbɔ̀ŋəntɨɨ̀ yaa a ŋkwɛtə ŋgàŋâmfum jìi ɨ tswe a tɨtɨ̀ɨ bə̀ bɨ Nwî a Yerusalem aà. 
ROM.15.27	Bo lɛ ndorɨtə a ŋghɨ̀rə maa ajàŋ, lâ a nswoŋə ànnù nɨ̂koŋ, bo tswe nɨ̀ ŋ̀ghɨ̀rə maa ajàŋə̀, ǹloŋ mə àjàŋ yìi mə baYuda lɛ nyàtə mbɔɔnə̂ Àzwì Nwî bo bo aa, bɨ̀tɨ̀zî Nwî kɨ ntswe nɨ̂ ǹlɔ̀gə njoo jìi mə Nwìŋgɔ̀ŋ à tə̀ŋə waa ghu aa ɨ kwɛtə baYuda ghu. 
ROM.15.28	Nòò yìi mə mə̀ ka màŋsə ɨ fa njoo mà jû mə bɨ kɨ̀ ghòtə a mbo bo aa, bo kwɛrə tsi'ì tsɨ̀m boŋ mə̀ ka tsyǎ a mbɛ̀ɛ bù tɨgə ghɛ̀ɛ̀ a Spain. 
ROM.15.29	Mə̀ zi mə nòò yìi mə mə̀ ka yǐ zǐ a mbɛ̀ɛ bù aa, mə̀ aa yǐ zì aa nɨ̂ m̀bɔɔnə̂ Kristo tsi'ì ǹtsɨ̀mə̀.
ROM.15.30	Mə bu'u mbo a mbo bù mbâ bɨlɨ̂m bâ, nɨ̂ ɨ̀kǔm Mmà'àmbî yi'inə̀ Yeu Kristo, nɨ̂ àkɔ̀ŋnə̀ yìi mə Àzwì Nwî a fa aa, mə tâ nɨ̀ boonsə gha tâ bì'inə̀ aa nto a ajàŋ mə nɨ tsà'àtə̀ nɨ̂ Nwî nɨ̂ tɨ̀ɨ̀ a atu mə̀ aà. 
ROM.15.31	Nɨ̀ lɔɔ a mbo Nwì mə tâ à tsu'u atû ya a mbo bɨ̀tɨ̀ biì Nwî bìi bɨ tswe a Yudea aà, ŋ̀kɨ ŋghɨrə mə tâ bə̀ bɨ Nwî bɨ̀ beentə ɨfà'â gha a Yerusalem. 
ROM.15.32	Maa ajàŋ, mə mbə Nwì à bii, tâ mə̀ tɨgə nzi a mbo bù ǹluu nɨ nɨ̀dorə tâ nɨ̀ ghɨrə ntɨɨ̀ gha fwɛtə. 
ROM.15.33	Tâ Nwìŋgɔ̀ŋ m̀bɔɔnə tâ à tswe a mbo bù bɨtsɨ̀mə̀. Amen.
ROM.16.1	Mə bèèntə àfà'a njààntə̂ yì'inə̀ Phoebe, yìi mə à nɨ̂ ŋ̀kwɛtə̀ a mûm ŋ̀ghotə a ala'a Cenchreae, 
ROM.16.2	â nɨ̀ kwɛrə yi sɨgɨ̀nə̀ ajàŋ mə bɔɔ bɨ Kristo kwɛrə ŋû aa, ŋkɨ ŋkwɛtə yi mfa ayoò tsɨ̀m yìi mə a lɔ̀ɔ̀ aa ghu mbô, ǹloŋ mə à kwɛtə bə̀ bî ghà'àtə̀, mə̀ bə ŋù yî mɔ̀'ɔ a tɨtɨ̀ɨ bə̀ bìi à kwɛ̀tə aà.
ROM.16.3	Nɨ̀ tsa'atə Prisca bo Aquilla, bə̀ bìi mə bì'i bo fà'à a abo mɔ'ɔ a mum Kristo Yesu aà. 
ROM.16.4	Bo lɛ mfa ŋgwî yàà ǹloŋ ntswêntɨ̀ɨ̀ yà aà. Mə naŋsə mfa mbɨ'ɨkə a mbo Nwì m̀bɨ'ɨ ŋgaà yàà. Kaa à sɨ tsi'ì mə̀ bə̂, mə mə fa mɨyà wàà, bo bɨ̀ ŋ̀ghotə jìi ɨ tswe a tɨtɨ̀ɨ bɨ̀ tɨ̀zî Nwî aa tsɨ̀mə̀. 
ROM.16.5	Kɨ ntsà'àtə nɨ̌ ŋghotə ya yìi mə ɨ bòòntə̀ a nda bo aà. Tsà'àtə nɨ̌ ntɨ̀ɨ̀ ǹsû ghà Epenetus, yìi à lɛ mbə ntsyàmbìì ŋù yìi mə à lɛ mbii Kristo a mbù'u Asia aà. 
ROM.16.6	Tsà'àtə nɨ̌ a Mary yìi mə a fà'à nɨ̂ tɨ̀ɨ̀ a tɨtɨ̀ɨ bù aà. 
ROM.16.7	Tsà'àtə nɨ̀ Andronicus bo bì Junias, ŋgǎŋgwɛ̀'ɛ̀ jìi mə bì'ibo lɛ ŋkuu a atsaŋə aà. Bo nɨ bə̀ bî tɨ̀nsə̀ a tɨtɨ̀ɨ ŋgǎŋtoo Kristo. Bo lɛ mfòò ǹtswe a mum Kristo tɨ mə̀. 
ROM.16.8	Tsà'àtə nɨ̀ Ampliatus, ǹtɨ̀ɨ̀ ǹsû ghà a mum Mmà'àmbî. 
ROM.16.9	Tsà'àtə nɨ̀ Urbanus, ŋù yìi mə bì'inə nɨ̀ bǒ fà'a a bo mɔ'ɔ a mum Kristo aà, nɨ̂ ǹtɨ̀ɨ̀ ǹsû ghà Stachys. 
ROM.16.10	Tsà'àtə nɨ̀ Apelles, yìi mə bɨ beentə annû yi a mum Kristo aà. Tsà'àtə nɨ̀ bə̂ bɨ̀tsɨ̀m a ŋgwɛ̀'ɛ Aristobulus. 
ROM.16.11	Tsà'àtə nɨ̀ a ŋû ŋ̀gwɛ̀'ɛ̀ ghà Herodion. Ŋ̀kɨ ntsa'atə bɔɔ bɨ Kristo bìi bɨ tswe a ŋgwɛ̀'ɛ Narcissus. 
ROM.16.12	Tsà'àtə nɨ̌ ŋgǎŋfà'à jula mə fà'a a mbô Mmà'àmbî aà: Tryphaena bo Tryphosa. Tsà'àtə nɨ a ntɨ̀ɨ̀ ǹsû ghà Persis, yìi mə à nàŋsə̀ mə̂ m̀fa'a nɨtɨ̀ɨ̀ a mbo Mmà'àmbi aa. 
ROM.16.13	Tsà'àtə nɨ̀ Rufus, ŋ̀gàŋàfà'a Mmà'àmbi yì ǹtɨ̀ɨ̀, nɨ̂ ǹdè yì mə à kɨ mbə ǹdèghà aà. 
ROM.16.14	Tsà'àtə nɨ̀ Asyncritus, Phlegon, Hermes, Patrobas, Hermas, bo bɨ̀ bɨ̀lɨ̂m bì'inə̀ bìi bɨ tswe bo bo aà. 
ROM.16.15	Tsà'àtə nɨ̀ Philologus, Julia, Nereus bo bɨ̀ ǹjààntə̂ yì, nɨ Olympas, bo bɨ̀ bə̀ bɨ Nwî bìi bo bo tswe aa tsi'ì bɨ̀tsɨ̀mə̀. 
ROM.16.16	Nɨ̀ tsa'atə ghuu bu nɨ̀ bù ǹnɔŋnə mɨgha'à muu nɨ̂ àkɔ̀ŋnɔ̌ bɔɔ bɨ Kristo. Ŋ̀ghòtə Kristo tsi'ì tsɨ̀m ɨ tsà'àtə ghuu.
ROM.16.17	Mə bu'u mbo a mbo bù bɨlɨ̂m bâ mə nɨ̀ ka nlensə bə̂ bya mə bɨ zì nɨ̂ àyàtə̀, m̀fa nɨ̂ ŋ̀gɨ'ɨ a nɨ̂ àbìintɨɨ bə̂, ǹlɨgɨtə nɨ̂ ɨ̀nnù jìi mə bɨ lɛ ndɨ̀'ɨ̀ a mbo bù aà. Nɨ̀ ka ŋkhə ɨjàŋ bə̂ ma jyâ. 
ROM.16.18	Ǹloŋ mə mbuu bə̂ ma bya kaa bɨ sɨ aa a mbo M̀mà'àmbî yì'inə̀ fa'a, bo bàŋnə̀ m̀fa'a aa nloŋ bə̂ àtò'ô yaa. Bo tsyà nɨ a njɨ̌m àlətə̀, bo bɨ̀ mɨ̀ghàà mî lìì m̀bwe'esə nɨ̂ bə̂ bìi mə kaa bo burə tɨ̀ ɨbɨ zi aà. 
ROM.16.19	Ǹloŋ mə, ŋù ǹtsɨ̀m à yù'ù mə a ajàŋ mə nɨ yu'unə ntoò yì ǹsɨgɨ̀nə̀ ya mə̀ kɨɨ̀ ǹdorɨtə nloŋ ŋgaà yùù aa, lâ màa kɔ̌ŋ mə tâ nɨ̀ bə ŋgàŋ mɨtsyɛ̀ a nɨ̂ ànnù yìi mə a bɔŋə aa, mbaŋnə mbə bɨ̂tɨ̀zǐ a nɨ̂ ànnù yìi mə à nɨ yî bɨ aà. 
ROM.16.20	Nwìŋgɔ̀ŋ m̀bɔɔnə à ka ghɛ̀sə ghɔ̀'ɔ̀ a Satan a ji'i mɨkòrə bù. Tâ ɨ̀bɔ̌ŋ Mmà'àmbî Yesu Kristo, ɨ̀ tswe a mbo bù. 
ROM.16.21	Timoti, ŋù yìi mə bì'iyu fà'à a bo mɔ'ɔ aa, a tsà'àtə̀ ghuu. Lucius bo Jason nɨ Sosipater, ŋgǎŋgwɛ̀'ɛ̂ jâ, kɨɨ ntsa'atə ghuu. 
ROM.16.22	Mə̀ Tertius, ŋù yìi à ŋwà'ànə aŋwà'ànə̀ yulà aa, mə tsà'àtə ghuu a njɨ̌m Mmà'àmbî. 
ROM.16.23	Gaius, ŋù yìi mə mə tswe ghu nda aa, bo bɨ̀ ŋ̀ghòtə̂ ǹtsɨ̀m bo tsà'àtə̀ ghuu. Erastus, ǹlə̀ə̀ ŋ̀kabə̀ ǹjɔ̀'ɔ̀ àla'a yù, nɨ̂ ǹdɨ̂m yì'inə̀ Quartus, kɨɨ̀ ǹtoo nɨ̂ àtsà'àtə̀ a mbo bù. [ 
ROM.16.24	Tâ ɨ̀bɔ̀ŋ Kristo ɨ̀ tswe a mbo bù bɨtsɨ̀mə̀. Amen.]
ROM.16.25	Bì'inə̀ ka ŋgha'asə Nwîŋgɔ̀ŋ yìi mə mbə a nɨŋ mɨ̀tɨ̀ɨ̀ a nu bù ǹyoŋ a nɨ̂ ǹtoo yì ǹsɨgɨ̀nə̀ ya mə mə swoŋə mbɨ'ɨ ŋgaa Kristo aà, ma yû à nɨ̂ ànnù yî àlə̀ə̀ntə̀ ya mə ɨ̀ lɛ ntswe alɔ̀'ɔ̀sə̀ a ŋgu'u ŋgu'u aa, 
ROM.16.26	mə tsɨtsɔ̀ŋ bɨ̂ fì'ìsə̀ mə̂ a fɛ'ɛ̀ ǹlaa, ǹtsya a njɨ̀mə ŋ̀wà'ànə̀ ŋgǎŋntoo Nwî, bɨ tɨgə̀ ŋ̀ghɨrə ɨtoò ɨ̀tsɨ̀m ɨ zi, ǹyoŋə aa a nɨ̂ ǹdɨ̀'ɨ̂ Nwì yìi mə à lwì'i nɨ̂ŋkoŋ aa, ŋka nyu'unə a mûm àbìintɨɨ̀. 
ROM.16.27	A mbo Nwìŋgɔ̀ŋ ma ghû yûyɨgə̀ yìi mə à nɨ̂ àzî tsɨ̀mə̀ aa, tâ nɨ̀gha'a nì tɨ mɛ̀ tâ nɨ̀ tswe ghu mbo ǹtsya a njɨm Yesu Kristo! Amen.
1CO.1.1	Àŋwà'ànə mə a lo a mbo Paul yìi mə Nwìŋgɔ̀ŋ à lɛ ntwoŋ nɨ̂ ŋ̀kɔ̀ŋə yì mə tâ à bə ŋgàŋtoò Kristo Yesu bo bɨ̀ a mbo ǹdɨ̂m yì'inə̀ Sosthenes, 
1CO.1.2	ŋ̀ghɛɛ nɨ̂ a mbo ŋ̀ghotə bə̀ bɨ Nwî bìi mə bɨ tswe a ala'a baKorinto aa, bo a mbo bə̀ bɨ̀tsɨ̀m bìi mə Nwìŋgɔ̀ŋ à twoŋ mə tâ à bə̂ bi a njɨ̌m Kristo Yesu, nlaa laà. M̀bə bə̀ bìi mə bɨ twoŋ ɨkum Mmà'àmbî yì'inə̀ Yesu Kristo mə nɨ Mmà'àmbî wàà ŋ̀kɨ mbə yì'inə̀ aà. 
1CO.1.3	Tâ ɨ̀bɔ̀ŋ Nwî nɨ m̀bɔɔnə yìi mə ɨ̀ lo a mbo Nwìŋgɔ̀ŋ Taà yì'inə̀ nɨ Mmà'àmbi Yesu Kristo aa tâ ɨ̀ tswe a mbo bù.
1CO.1.4	Mə fa mbɨ'ɨkə a mbo Nwì a ŋgɔ̀ŋ bɨnòò bɨtsɨ̀m m̀bɨ'ɨ ŋgaa yùù, ǹloŋ ɨbɔ̀ŋ Nwî yìi mə à lɛ ŋghɨ̀rə̀ a nu bù, ǹtsya a njɨ̌m Krosto Yesu. 
1CO.1.5	Ǹloŋ mə àjàŋ mə nɨ̀ tswe nɨ̂ ànnù yî mɔ̀'ɔ bu bɨ̀ Yesu Kristo aa, kaa nɨ̀ sɨ afù'ù yî tsu saà, ǹtswe nɨ̂ àfù'ù nɨ mɨ̀ghàà mɨ tsɨ̀m, bo bɨ̀ a nɨ mɨ̀tsyɛ̀ mɨ tsɨ̀m. 
1CO.1.6	Ǹtoo ya mə bì'ì lɛ sɨ swoŋə nloŋ Yesu, nɨ̀ nàŋsə̀ mə̂ mbii ɨ kuu a nu bù 
1CO.1.7	ma mùu ajàŋ kaa nɨ̀ wa'à nɨ̀ mɨ̀təŋnə mɨ Azwì mî tsu boŋə̀, a ajàŋ nɨ bɛ noò yìi mə Mmà'àmbî yì'inə̀ Yesu kristo à ka yǐ fɛ̀'ɛ yɛntə aà. 
1CO.1.8	À ka yǐ bɛ ghuu mə tâ nɨ̀ təə ntɨnsə ŋghɛɛ nywe'e a nlwì'ìsə, ǹtswe ajàŋ yìi mə kaa mbə bɨ wa'à ghuu fɨrə̀ wa ǹjwî M̀mà'àmbî Yesu Kristo. 
1CO.1.9	Nwìŋgɔ̀ŋ à nɨ ŋù yìi mə m̀bə bì'inə̀ nɨ̂ŋ ǹtɨɨ̀ yi'inə̀ ghu nu, mbə Nwîŋgɔ̀ŋ wa yìi mə à lɛ ntwoŋ ghuu mə tâ nɨ̀ tswe nɨ̂ ànnù yî mɔ'ɔ bu bɨ̀ Mû yì Yesu Kristo Mmà'àmbî yì'inə aà.
1CO.1.10	Mə bu'u mbo a mbo bù mbâ bɨlɨ̂m mbâ, nɨ̂ ɨ̀kǔm Mmà'àmbî yi'inə̀ Yesu Kristo mə tâ nɨ̀ ka ŋghaa mbiinə, tâ àyàtə̀ tsuu a tɨtɨ̀ɨ bǔ tswe, ta tâ nɨ̀ naŋsə ŋkwerə ghuu a nɨbəŋ, nɨ̂ ɨ̀mɔ̀ɔ̀ntə juu, bo bɨ̀ àjàŋ mə nɨ lèntə ɨnnù aà. 
1CO.1.11	Mə swoŋ laa, bɨlɨ̂m m̀bâ, ǹloŋ mə, bə̀ bî mɔ'ɔ a ŋgwɛ̀'ɛ Chloes bɨ swoŋ a mbo mə̀ mə àyɔ̀ŋə̀ a tswe a tɨtɨ̀ɨ bù. 
1CO.1.12	Mə swoŋ aa mə ŋù yî mɔ̀'ɔ yî mɔ̀'ɔ a tɨtɨ̀ɨ bù a swoŋə nɨ mə, “Mə̀ laa mbə ŋû Paul.” Kə̀, “Mə̀ laa mbə ŋû Apollos.” Kə̀ “Mə̀ nɨ ŋù Cephas.” Kə̀ “mə̀ nɨ ŋù Kristo.” 
1CO.1.13	Bɨ laa nyàtə̀ Kristo aa ɛ? Bɨ lɛ ŋkwèèntə̀ aa Paul a ati bàŋnə̀ bàŋnə̀ mbɨ'ɨ ŋkwitu ghuu aa ɛ? Kə̀ bɨ lɛ mmurə ghuu a ŋkì aa nɨ̂ ɨ̀kùm Paul aa ɛ? 
1CO.1.14	Mə fa mbɨ'ɨkə a mbo Nwì mə kaa mə̀ lɛ ŋwa'ǎ ŋù nɨ̀bù a ŋkì murə ntsyatə̀ Krispus bo Gaius; 
1CO.1.15	ma mùu ajàŋ kaa mbə ŋù nɨ̀bù ghùù a wa'à swoŋ mə bɨ lɛ mmurə yi a ŋkì aa nɨ̂ ɨ̀kûm ghâ. 
1CO.1.16	(Mə̀ wà'àtə̀ mə mə̀ lɛ mbaa ŋkɨ mmurə ŋgwɛ̀'ɛ̀ Stephanas a ŋkì. Kaa mə̀ sɨ̀ ŋûdàŋ wa'atə̀ yìi mə mə̀ lɛ mmurə a ŋkì.) 
1CO.1.17	Ǹloŋ mə kaa Kristo à lɛ wa'ǎ gha too aa mə tâ mə̀ zi ŋka mmurə bə̂ a ŋkì. À lɛ mbàŋnə̀ ǹtoo gha aa mə tâ mə̀ zi ŋka nswoŋ ntoo yì ǹsɨgɨ̀nə̀ ya. Kaa mə̀ lɛ ŋkɨ'ɨ̀ kà ǹswoŋə aa bə nɨ̀ nɨ̀ghàà nɨ mɨtsyɛ̀ mɨ mbi mù ta nɨwo nɨ Kristo a ati bàŋnə̀ bàŋnə̀ wa'a adàŋə̀ dàŋə̀ tsyâ.
1CO.1.18	Ǹloŋ mə ntoo ya nloŋ nɨwo nɨ Kristo a ati bàŋnə̀ bàŋnə̀ à nɨ̂ àjɨŋtə annù a mbo bə̀ bìi mə bɨ bwɛ aà, lâ a mbo bì'inə̀ bìi mə bɨ yweenə aa, ɨ bə mɨ̀dà'à mɨ Nwî. 
1CO.1.19	Bɨ ŋwa'anə ma yû a mûm àŋwà'ànə Nwì mə,
1CO.1.19	“Mə̀ ka ta ŋgɨ'ɨ a nɨ mɨ̀tsyɛ̀ mɨ ŋgàŋmɨtsyɛ̀
1CO.1.19	ɨ sɨgɨsə bə̂ bìi mə bɨ mɔɔntə mə bɨ zî ànnù aa a nsyɛ̂.
1CO.1.20	Tsǒ mə a bə laa, ŋ̀gàŋmɨtsyɛ̀ tɨgə̀ ǹtswe aa fə aa ɛ? Ŋ̀gǎŋndɨ̀'ɨ nɔ̀ŋsə̀ tɨgə̀ ǹtswe aa fə aa ɛ? Bə̀ bìi mə bɨ zi ǹlɨ̀gɨ̀tə̂ ɨ̀nnù faa mbi aa bɨ kɨ̂ ǹtɨgə ntswe yàa ŋgaa aa fə̀ aa ɛ? 
1CO.1.21	Nwìŋgɔ̀ŋ, a nɨ mɨ̀tsyɛ̌ yu, à lɛ ŋghɨ̀rə mə tâ bə̀ tsuu yi a nɨ myaa mɨtsyɛ̀ zi. A lɛ mbàŋnə̀ m̀bɔŋ a Nwî a tsyâ a njɨ̌m ntoo ya yìi mə bì'i swoŋə, bə̀ twoŋə̀ nɨ àjɨ̀ŋtə̌ annù aa, ǹyweensə bə̂ bìi bɨ bii yi aà. 
1CO.1.22	BaYuda bɨ lɔ̀ɔ mə bɨ yə ɨnnù jî yɛ̌yɛrə ɨ bɔ̌ŋ bii, baGrikia bɨ lɔɔ̀ nɨ̀ mɨ̀tsyɛ̀. 
1CO.1.23	Lâ a mbo bì'ì, bì'i kɨɨ ŋkɛ'ɛnə aa tsi'ì ǹtoò Kristo wa yìi mə bɨ lɛ ŋkwèèntə̀ yì a ati bàŋnə̀ bàŋnə̀ aà. BaYuda bɨ kwàntə̀ ghu ŋwo, bɨ̀tɨ̀zi Nwî bɨ lɔgə̀ a nɨ̂ àjɨ̀ŋtə annù. 
1CO.1.24	Lâ a mbo bə̀ bìi mə Nwì à twòŋ mə̂ waa aa, kə̀ a bə baYuda kə̀ baGrikia aa oo, boŋ ǹtoo mà yû ɨ̀ laa mbə Kristo yìi mə à nɨ mɨda'a mɨ Nwî ŋ̀kɨ mbə mɨtsyɛ̀ mɨ Nwî aà. 
1CO.1.25	Ǹloŋ mə àyoo yìi mə a finə ajɨ̀ŋtə̀ ànnû Nwî aa, à nɨ mìtsyɛ̀, ntsyatə mɨtsyɛ̀ mɨ ŋûmɨ̀sɔ̀ŋə̀. Àyoo yìi mə a mfinə abɔrəkə̀ Nwî aa, a bə mɨ̀dà'à ǹtsyatə mɨda'a mɨ ŋûmɨ̀sɔ̀ŋə̀. 
1CO.1.26	Wa'atə̂ nɨ̀ àjàŋ mə nɨ̀ lɛ mbə aa bɨlɨ̂m m̀bâ m̀bɔŋ tâ Nwìŋgɔ̀ŋ à twoŋə ghuu. Ǹyoŋə a nɨ mɨ̀tsyɛ̀ mɨ mbi mù, kaa nɨ̀ lɛ ŋkɨ'ɨ̀ ŋ̀gàŋ mɨtsyɛ̀ bə̂; kaa ŋkɨ'ɨ nɨ̂ àdà'à yî tsu kɨ ntswe, kaa ŋkɨ'ɨ̀ bə̂ bî wè kɨ mbə. 
1CO.1.27	Nwìŋgɔ̀ŋ à lɛ mbàŋnə̀ ǹtsɔ'ɔ ayoo yìi mbi ɨ̀ lɔ̀gə nɨ̂ àjɨ̀ŋtə ayoo aa, mə yu dɨ̀rə̀sə atu ŋgàŋmɨtsyɛ̀ ghu. Ŋ̀kɨ ntsɔ'ɔ ayoo yìi mə m̀bi ɨ̀ lɔ̀gə nɨ̂ ɨ̀bɔrəkə njoo aa mə yu dɨ̀rə̀sə atu ŋgǎŋada'a ghu. 
1CO.1.28	À lɛ ntsɔ'ɔ ayoo yìi mə mbî ɨ̀ lɛ sɨ lìì ǹtsa'a mə a nɨ tɨ̀kùm aa, tsi'ì ǹjoo jìi mə ɨ sɨ̀ ghu tswê aa, mə yu ta ŋgɨ'ɨ nɨ̂ ǹjoo jìi mə ɨ tswe ghu, mbi ɨ lɔgə̀ nɨ̂ ǹjoo àtɨ̀ndùù aà. 
1CO.1.29	La a bə mə kaa mbə ŋù a kɨ'ɨ̀ ǹtɨɨ̀ yi a nsi mi'i Nwì ka ŋkwɛɛ. 
1CO.1.30	Nwìŋgɔ̀ŋ à lɔ̀gə̀ mə̂ ghuu ŋghɨrə nɨ̀ tswê nɨ̂ ànnù yî mɔ'ɔ bu bɨ̀ Kristo Yesu. Nwì a tɨgə̀ ŋ̀ghɨrə Kristo à bə mɨ̀tsyɛ̂ mi'inə̀, ǹtsya a njɨ̌m Kristo, ànnù yi'inə̀ a tsinə̀ a nsi mi'i Nwì, a lɔgə̀ yi'inə̀ bì'inə̀ tɨgə̀ bə̂ bi. A kɛtə̀ mɨ̀ŋkɨ̀rə̀ mɨ ɨnnù jî bɨ a nu bì'inə̀. 
1CO.1.31	Tsǒ mə a bə laa, ajàŋ mə àŋwà'ànə̀ Nwî a swoŋ aa mə, “M̀bə̂ ŋù tsù a tɛ'ɛ̀ tɨ kwɛ̀ɛ ntɨɨ̀ yi, a kâ ŋ̀kwɛɛ aa mbɨ̀'ɨ̀ bə̂ ŋ̀gaa Mmà'àmbî.”
1CO.2.1	Bɨ̀lə̂m m̀bâ nòò wa mə mə̀ lɛ nzì a mbo bù a ŋkɛ̀'ɛ̀nə̂ ǹtoò Ǹwì ya mə ɨ̀ lɛ nlə̀ə̀ntə̀ aa, kaa mə̀ lɛ ŋkɨ'ɨ̀ mɨghàà mî wè, kə̀ mɨtsyɛ̀ mɨ mbi mù lɔgə̀ ŋ̀kɛ'ɛnə ghu bə̂. 
1CO.2.2	Ǹloŋ mə mə̀ lɛ ŋkɔ̀ŋ mə mə lì'ìnə ŋgɔ̀ŋ ɨ̀nnù tsɨ̀m tɨgə kɨ swoŋə tsi'ì ànnǔ Yesu Kristo yìi mə bɨ lɛ ŋkwèèntə̀ yi a ati bàŋnə̀ bàŋnə̀ aà. 
1CO.2.3	Mə̀ lɛ ntswe a tɨtɨ̀ɨ bù aa tsi'ì tsǒ aborəkə ayoo, m̀bɔ'ɔ, ntsɨgɨnə. 
1CO.2.4	Nɨ̀ghàâ na a mbo bù kaa à lɛ ŋkɨ'ɨ̀ nɨghàà nɨ mɨtsyɛ̀ mìi mə bə̌ beentə aa bə̂. À lɛ mbàŋnə̀ m̀bə bə nɨ̀ghàà nìi mə nɨ lɛ sɨ dɨ̀'ɨ̀ mɨda'a mɨ Azwì Nwî aà. 
1CO.2.5	Ma mùu ajàŋ tâ àbii ntɨɨ̀ yuu tâ à tsuu bə nɨ mɨ̀tsyɛ̀ mɨ bə̂ ɨ yəgətə mbaŋnə yəgɨtə bə nɨ mɨ̀dà'à mɨ Nwî.
1CO.2.6	Lâ, bì'i dɨ̀'ɨ ɨnnù nɨ mɨ̀tsyɛ̀ a mbo bə̀ bìi mə bɨ kwi a mûm Àzwì Nwî aà ka mə kaa à sɨ̀ mɨtsyɛ̀ mɨ mbi mù bə, kə̀ mɨ̀tsyɛ̀ mɨ bə̂ bìi bɨ bu'utə mbi yù aà; bìi mə bɨ tswe nɨ̀ ǹtsyà aà. 
1CO.2.7	Bì'i dɨ̀'ɨ aa mɨ̀tsyɛ̀ mɨ Nwî mìi mə mɨ ləəntə aa, mə Nwìŋgɔ̀ŋ à lɛ naŋsə nləə tɛ̂tɛ̀ ǹloŋ nɨgha'à ni'inə̀ aà. 
1CO.2.8	Kaa ŋgàŋmbu'utə mbi jù lɛ wa'à zi tâ à laa atu bo. Bo lɛ mbaa nzi, boŋ kaa bo lɛ ŋwa'ǎ a Mmà'àmbi yìi mə à tswe nɨ nɨ̀gha'a a ati bàŋnə̀ bàŋnə̀ kweèntə̀. 
1CO.2.9	A bə aa tsǒ mə bɨ ŋwa'anə a mûm àŋwà'ànə Nwì mə,
1CO.2.9	“Ànnù yìi mə kaa ŋù à lɛɛ̀ wa'à yə kə̀ ǹyu'u aa,
1CO.2.9	ànnù yìi mə kaa ŋù à lɛɛ̀ ŋwà'à mɔ̀ɔ̀ntə̀ mə mbə a fɛ'ɛ̀ aa,
1CO.2.9	àa yu yìi mə Nwìŋgɔ̀ŋ à tàŋtə nləə a mbo bə̀ bìi mə bɨ kɔŋə yi aà.”
1CO.2.10	Nwìŋgɔ̀ŋ à dɨ̀'ɨ̀ mə a mbo bì'inə̀ ǹtsya a njɨ̌m Àzwì Nwî. Ǹloŋ mə Àzwì Nwî a lɔ̀ɔ ŋgɔ̀ŋ ɨ̀nnù tsɨ̀m, ǹlɔɔ, ǹlɔ̀ɔ̀ nɨ̂ ɨ̀nnù Nwì jìi ɨ naŋsə ntsotə aà. 
1CO.2.11	Kaa ŋù dàŋ yìi mə mbə a zi ɨnnù jìi mə ŋû wa'atə kaa à sɨ ghu bə̂ ǹtsyatə a azwî yi yìi mə a tswe ghu mûm nû aà. À kɨ mbə ŋgɨŋgɨ̀ŋ mə kaa mbə̂ ŋù tsù kaa mbə wa'ǎ ɨ̀mɔ̀ɔ̀ntə̀ Nwî zi ntsyatə Azwì Nwî. 
1CO.2.12	Kaa bì'inə̀ sɨ̀ aa àzwì yî fàa mbi kwɛrə̀, bì'inə̀ baŋnə ŋkwɛrə aa bə̂ Àzwì yìi mə Nwì à too a mbo bì'inə̀ aa, ta zi ŋgɔ̀ŋ ɨ̀nnù tsɨ̀m jìi mə Nwìŋgɔ̀ŋ à fa ntəŋə yi'inə̀ ghu aà. 
1CO.2.13	Tsǒ mə a bə laa, kaa bì'ì sɨ annù ma yu aa nɨ mɨ̀ghàà mìi mə mɨ̀tsyɛ̀ mɨ bə̂ dɨ'ɨ a mbo bì'ì aa dɨ̀'ɨ̀. Bì'i dɨ̀'ɨ̀ aa nɨ̀ mɨ̀ghàà mìi mə Àzwì a dɨ'ɨ a mbo bì'ì. Ǹtɔ'ɔtə nɨ̂ ɨ̀nnǔ Azwì a mbo bə̀ bìi mə bɨ tswe nɨ̂ Àzwì aà. 
1CO.2.14	Ŋù yìi mə kaa à sɨ̀ nɨ̂ Àzwì tswê aa, kaa mbə kɨ'ɨ̀ ɨ̀nnù jìi mə Àzwì Nwî a fa aa kwɛrə̀. Ghu mbo, à nɨ̂ àjɨ̀ŋtə annù, kaa m̀bə a tɛ'ɛ kɨ'ɨ̀ naŋsə nzi. Ghu mbo, à nɨ̂ àjɨ̀ŋtə annù. Ǹloŋ mə mbə bɨ kɨ̂ ǹzi nduu yi, ntsya aa tsi'ǐ a njɨ̀m Azwì. 
1CO.2.15	Ŋù yìi mə à tswe nɨ̂ Àzwì aa, à zi ajàŋ yìi mə mbə yu kâ ǹlentə ɨnnù tsɨ̀m, lâ kaa m̀bə̂ ŋù tsù wa'ǎ nlèntə̌ annǔ yi bâŋnə̀ ǹzi 
1CO.2.16	Àâ àjàŋ mə àŋwà'ànə̀ Nwî a swoŋ aa mə,
1CO.2.16	“M̀bə ɨmɔ̀ɔ̀ntə Mmà'àmbi aa a zî wò aa ɛ?
1CO.2.16	M̀bə̂, a yi aa a dɨ'ɨtə̀ wò aa ɛ?”
1CO.2.16	Lâ a mbo bì'inə̀, bì'inə̀ tswe nɨ̀ ɨ̀mɔ̀ɔ̀ntə̀ Kristo.
1CO.3.1	A nswoŋ annù nɨ̂koŋ a bɨlɨ̂m bâ, kaa mə̀ kɨ̀ wa'ǎ a mbo bù lô ŋ̀ghàà aa tsi'ì tsǒ mə ghàà a mbo bə̀ bɨ Azwì. Mə̀ kɨ̀ ghàà a mbo bù aa tsi'ì tsǒ bə̀ bî fàa mbî, kə̀ tsi'ì tsǒ a mbo bôŋkhə a mûm àbìintɨɨ̀. 
1CO.3.2	Mə̀ kɨ̀ sɨ nɔŋsə ghuu aa nɨ̀ nɨ̀bəə̀, kaa à kɨ̀ wa'ǎ mɨjɨ mì tɨ̀ɨ̀ bə̂, ǹloŋ mə kaa nɨ̀ kɨ̀ burə tɨ̀ kwi ŋkù'ù a njɨ̂. Ɨ zǐ ywe'e tsɨ̂tsɔ̀ŋ, kaa nɨ̀ burə tɨ̀ kù'ù. 
1CO.3.3	Ǹloŋ mə nɨ̀ burə ka kɨ tswe ntswêntɨ̀ɨ̂ yùù tsi'ì tsǒ bə̀ bî fàa mbî. Àjàŋ yìi mə àghə̀'ə̀nə̀ bo bɨ̀ àyɔ̀ŋ a tswe a tɨtɨ̀ɨ bù aa, nɨ̀ burə kɨ bə aa tsi'ì bə̀ bî fàa mbî, àkòrə̀ nɨzì yuu a kɨ̂ m̀bə aa a yì bâ fàa mbî. 
1CO.3.4	Nɨ yi tɨ swùŋnə̀ ɨ swoŋə nɨ mə, “Mə̀ laa mbə ŋû Paul.” Ŋù yì mɔ'ɔ a kɨɨ nswoŋə nɨ mə, “Mə̀ nɨ ŋù Apollos,” nɨ̀ sɨ ghɨ̀rə̀ aa tsi'ì tsǒ ŋùmɨ̀sɔ̀ŋ aa ɛ?
1CO.3.5	Apollos à laa mbə wo aa ɛ? Paul a kɨ̂ m̀bə wo aa ɛ? Bì'ì ghɛnsə mbə aa tsi'ì ŋ̀gàŋafà'à mə bɨ lɛ ŋkwɛtə a ŋghɨ̀rə mə tâ nɨ̀ nɨŋ mɨ̂ntɨɨ̀ muu a nu Yesu Kristo. Ŋù nɨ̀ bì'ì a fà'à aà àfà'à yìi mə M̀mà'àmbi à fa ghu mbo aà. 
1CO.3.6	Mə̀ lɛ mbwi'i, Apollos a tsûtə̀, Nwìŋgɔ̀ŋ a ghɨrə̀ mɨ̀jɨ mya mə kwî. 
1CO.3.7	Ŋù yìi mə a bwi'i aa nɨ wa yìi mə a tsùtə̀ aa, kaa bo sɨ̀ àyoò tsu bə̂. Ŋù yìi mə à nɨ ŋû aa, à laa mbə Nwî, ǹloŋ mə a ghɨ̀rə mɨ̀jɨ mya mɨ kwî aà. 
1CO.3.8	Ŋù yìi mə a bwe'e aa, bo bɨ̀ ŋù yìi mə a tsùtə̀ aa, bo yu ku'unə̂. Nwìŋgɔ̀ŋ à ka yǐ kɨɨ twu ŋkabə̀ àfà'â ŋù ɨ yòŋə a njɨ̀mə àfà'à yìi mə à fà'à ghu mbo aà. 
1CO.3.9	Ǹloŋ mə bì'ì laa mbə bə̂ bìi mə bì'i fà'a a abo mɔ'ɔ bì'i bɨ̀ Nwì; nɨ̀ bə̂ ǹsòò Nwî, m̀bə ndânwì yìi mə bɨ bɔɔ aà.
1CO.3.10	Ǹyoŋə a nɨ̂ ɨ̀bɔ̀ŋ Nwî yìi mə à fa a mbo mə̀ aa, mə̀ kɨ̀ fà'à aa tsi'ì tsǒ ŋù yìi mə à zi afà'â yi, ntwumə atsəndâ, ŋù dàŋ a tɨgə̀ m̀bɔɔ nda ghu. Tâ ŋù ntsɨ̀m yìi mə a bɔɔ nda ghu aa tâ à ka ntsyɛsə nɨ̂ yi. 
1CO.3.11	Ǹloŋ mə kaa mbə bɨ wa'à atsənda yî dàŋ bû ǹtum, ǹtsyatə ya yìi mə bɨ̂ tɛ̀'ɛ̀ mə̂ ǹtumə aa, a bə Yesu Kristo aà. 
1CO.3.12	A ŋghɛ̀ɛ a nɨ̂ ǹjoo jìi baa bɔɔ ghu aa, bə̀ bî mɔ'ɔ ka yi kɨ bɔɔ nɨ̂ àtɨ̀ɨ̀ gold, kə̀ nɨ yì silba, kə̀ nɨ̂ ŋ̀gɔ̀'ɔ atɨ̀ndùù. Tâ bǐ mɔ'ɔ ka mbɔɔ nɨ̂ ɨ̀tì, kə̀ ŋ̀kɨ̀ŋkà'à, kə̀ ŋ̀gɛ̀ɛ̀. 
1CO.3.13	Bɨ ka yi yə a ajàŋ mə àfà'à ŋû a tɨnsə mbə aà, wa njwi mə Kristo à ka yi fùrə̀ ɨ dɨ̀'ɨ̀ aà. Ǹloŋ mə maa njwi, bɨ ka yi ywe'etə afà'à ŋû tsɨ̀m nɨ mɔ'ɔ, tâ mɔ'ɔ tɔɔ ndɨ̀'ɨ ajàŋ mə a tɨɨ mbə aà. 
1CO.3.14	Bɛlə mə mɔ'ɔ ɨ tsuu nda yìi mə bɨ lɛ mbɔɔ wa atsənda aa ɨ tɔ̀ɔ̀ tâ ɨ̀ wo, boŋ ŋù wa mə à bɔɔ aa, à ka kwɛrə mɨtsɔ'ɔnə mɨ ɨfà'â mi. 
1CO.3.15	Bɛlə mə mɔ'ɔ ɨ tɔɔ nda ya, boŋ ŋù wa mə à bɔ̀ɔ̀ aa à ka bwɛ. Yumbɔŋ à ka baŋnə nyweenə, lâ ɨ yweenə aa tsi'ì tsǒ à khə̌ mfɛ̀'ɛ̀ aa wa mum mɔ'ɔ.
1CO.3.16	Nɨ̀ sɨ̀ zi mə nɨ̀ laa mbə ndâmà'a Nwì, Àzwì Nwî a tswê nɨ a mûm nu bù aa ɛ? 
1CO.3.17	M̀bə̂ ŋù tsù a ta ŋgɨ'ɨ nɨ̂ ǹdâmà'a Nwì boŋ Nwì à ka kɨɨ ta ŋgɨ'ɨ ghu nû. Ǹloŋ mə ǹdâmà'anwì ɨ̀ laa aà, bù nɨ̂ ɨtumbɨɨ nû ghuu, nɨ̀ nɨ̂ ǹdâmà'anwì. 
1CO.3.18	Tâ ŋù nɨ̀bù ghùù tâ tsuu ɨbɨ̀ɨ nû yi kɨ bwe'esə. M̀bə ŋù nɨ̀bù ghùù a wa'atə mə yu nɨ ŋù mɨtsyɛ̀ ǹyoŋə bə nɨ fɨ̀gə̀ yî fàa mbi, a ku'ùnə̀ mə tâ à bəŋ ntɨgə ajɨ̀ŋtə̀ ta naŋsə tswe nɨ mɨ̀tsyɛ̀. 
1CO.3.19	Ǹloŋ mə àyoo yìi mə mbi yù ɨ lɔ̀gə̀ nɨ mɨ̀tsyɛ̀ aa, à nɨ àjɨ̀ŋtə ayoo a nsi mi'i Nwì. Àŋwà'ànə Nwî a swoŋ mə, “Nwìŋgɔ̀ŋ a ko ŋgàŋ mɨtsyɛ̀ ǹyoŋə aa a njɨ̌m ǹlwee yàà.”
1CO.3.20	Àdɨ̀gə̂ àŋwà'ànə̀ Nwî yî mɔ'ɔ a kɨ mbù ǹswoŋ mə, “M̀mà'à mbî à zî ɨ̀nnù jìi mə ŋ̀gàŋmɨtsyɛ̀ bɨ wa'atə̀ aà, mə ɨ̀nnù jìi bɨ wa'atə aa à nɨ̂ àdàŋə̀ dàŋə̀.”
1CO.3.21	Ma mùu ajàŋ, tâ ŋù tsù à tsuu ntɨɨ̀ yi kɨ kwɛ̀ɛ̀ m̀bɨ'ɨ ŋgaa bə̀, ǹloŋ mə ǹjoò tsɨ̀m ɨ tswe aa a mbo bù. 
1CO.3.22	Paul nɨ Apollos nɨ Peta, nɨ̂ m̀bi yù, ǹtswêntɨ̀ɨ̀ bo nɨ̀wo, nòò tsɨ̀tsɔ̀ŋ kə̀ nòò yìi a zì aa, ma juù ɨ̀nnù tsɨ̀m à nɨ̂ juu. 
1CO.3.23	Bù, nɨ̀ tswe aa mbo Kristo, Kristo a tswe a mbo Nwì.
1CO.4.1	A bɔŋ mə tâ nɨ̀ lɔgə yi'i tsi'ì tsǒ ŋgǎŋfà'à Kristo jìi mə Nwì à lə̀ə mə tâ bì'ì ka nlentə ɨnnù Nwî jìi mə ɨ lɛ ntswe a alɔ̀'ɔ̀sə̀ aà. 
1CO.4.2	Ànnù yìi mə a ku'unə a mbô ŋ̀gàŋafà'à tsǒ ma wa a ŋghɨ̀rə̀ aa à nɨ mə tâ à ka mfa'a a mbo tâ àfà'â yì tsi'ì nɨ̀ ǹtɨɨ̀ yi tsɨ̀mə̀. 
1CO.4.3	A mbo mə̀ à nɨ tsi'ì mûntsirə̂ ànnù mə mbə nɨ̀ kâ ǹsa'a nàâ, kə̀ mə̂ m̀bə m̀bi yù ɨ̀ kâ ǹsa'a nàâ a kɔrə̀. Kaa mə̀mbɔ̀ŋ kaa mə̀ sɨ atu ɨbɨɨ nû gha sa'a. 
1CO.4.4	Ǹtɨɨ̂ gha ɨ laà, la, kaa ɨ kɨ'ɨ̀ dɨ̀'ɨ̀ aa mə mbə bɨ wa'ǎ ɨsa'a a nu mə̀ nɨŋə̀. Ŋù yìi mə a sa'a nàa laa à bə aa Mmà'àmbî. 
1CO.4.5	Tsǒ mə a bə laa, tâ nɨ̀ tsuu ɨsa'a ŋû tsù lǒ tsə̀rə tɨ ghə̂ mə nòò à kù'û. Ànnǔ ntsə̀rə̂ ɨ̀sa'a ŋû ǹlwi'isə a tswe nɨ̀ ǹyù'ùtə nòò wa mə Mmà'àmbi à ka yi zì aà, ǹloŋ mə à ka yi fi'isə ɨnnǔ alɔ̀'ɔ̀sə̀ jìi mə bə̀ lɛ sɨ ghɨ̀rə̀ a mûm m̀fii ɨdɨ̀gə̀ aa, kɨɨ kɛ̀'ɛ̀ mɨnàŋ yìi mə bə̀ lɛ ntaŋtə nləə a mûm ntɨɨ bo aà. À ka yi bə aa tsi'ì maà nòò mə ŋù ǹtsɨ̀m à ka yǐ kwɛrə mɨyà a mbo Nwì ajàŋ mə à kù'ùnə ghu mbo aà.
1CO.4.6	Mə̀ fa ɨbɨɨ nû yi'i Apollos tsǒ fɨ̀gə̀ ma ghû aa, nloŋ ŋgaa yùù, mə tâ nɨ̀ yəgə ànnù yìi mə nɨ̀ghàà nûlà nɨ naŋsə nswoŋə aà, “Nɨ̀ tsuu kɨ ghɨ̀rə ɨ tsyà nɨ̂ ànnù yìi mə bɨ ŋwa'anə aà; m̀bɨ̀'ɨ ŋù nɨ̀bù ghùù a kâ ŋ̀kwɛɛ ntɨɨ̀ yi mbɨ'ɨ ŋgaa ŋù mɔ̀'ɔ, m̀bàŋnə̀ ŋ̀ka ntsa'a nɨ̂ yî mɔ̀'ɔ̂. 
1CO.4.7	Ŋù yìi mə à ghɨrə gho mə tâ ò kɔ'ɔnə ntsya bə̂ bi mɔ'ɔ aa, à nɨ̂ wò aa ɛ? Ǹjoò tsɨ̀m jìi mə ò tswe nɨ ju aa a sɨ̀ Nwî fa aa ɛ? M̀bə ò tɨgə̀ m̀bu aa ŋkwɛɛ ntɨɨ̀ gho aa mə akə tsi'ì tsǒ kaa bɨ sɨ̀ aa fà fâ aa ɛ?
1CO.4.8	Nɨ lɔ̀ɔ̀ aà ǹswòŋə mə nɨ̀ tswè mə̂ nɨ̂ ǹjoò tsɨ̀m jìi mə nɨ lɔ̀ɔ̀ aa ɛ? Nɨ̀ tswè mə̂ nɨ̂ àfù'u tsɨ̀m aa ɛ? Nɨ̀ tɨ̀gə̀ mə̂ mbə bɨfɔ̀, ka mə bì'i sɨ̀ bɨ̂fɔ̀ tsɨ̂tsɔ̀ŋ bə aa ɛ? Mə yə̀'ə̀tə mə boŋ nɨ̀ laa tɛ'ɛ mbə bɨfɔ̀ ta tâ bì'inə̀ ka nsa'a nɨfɔ̀ nya bɨ̀tsɨ̀mə̀. 
1CO.4.9	A fi tsi'ì tsò Nwìŋgɔ̀ŋ à fa aà àdɨgə nlwì'ì ǹjɨ̀m a mbo bì'ì ŋ̀gǎŋntoò ji, tsi'ì tsǒ bə̀ bìi mə bɨ tswe nɨ̀ ŋ̀kwo a nsaanə, tâ m̀bî ǹtsɨ̀m ɨ̀ yə waa, nɨ baangel, nɨ̀ bàmɨsɔ̀ŋə̀. 
1CO.4.10	M̀bɨ'ɨ ŋkwi Kristo bì'ì nɨ ɨ̀bə̀rə̀, nɨ̀ bâŋnə̀ m̀bə ŋgàŋmɨtsyɛ̀ a mum Kristo. Bì'ì bɔrə̀, nɨ̀ bâŋnə̀ ǹtɨɨ. Bɨ tsa'à nɨ̀ yi'i mbaŋnə ŋŋɛnə nɨ bù. 
1CO.4.11	Yi nywe'e tsɨ̂tsɔ̀ŋ, bì'i tswe nɨ̂ ǹjì, ǹjì ŋ̀kì ɨ yaŋə̀ nɨ̂ yi'i, bì'ì wɛ'ɛ̀ nɨ̀ bɨ̀kùrə̀ bɨtsə̀'ə̀. Bɨ ghɔɔ̀ nɨ̂ yi'i, bì'ì tsɨŋə̀ ŋ̀karə nɨ ɨdɨgə ɨdɨgə, 
1CO.4.12	bì'ì nwugə̀ nɨ̂ ɨ̀bɨ̀ɨ nû yi'i mfa'a nɨ mɨ̀tɨ̀ɨ̀ nɨ̂ m̀bô mi'i. Bɨ yi nnɨŋ ndɔ̀ɔ̀ a atu bì'ì, bì'ì bâŋnə̀ ǹnɨŋ mbɔɔnə̂. Bɨ yi ntɨ tsɔ'ɔ akòrə̂ yi'i, bì'ì tswâ ǹtɨɨ̀ yi'i; 
1CO.4.13	bɨ yi mbə̀gɨ̀tə̀ yi'i, bì'ì kwi'i nɨ̀ mɨ̀ghàà mî bɔ̀nə̀. Ǹyi nywe'e tsɨ̂tsɔ̀ŋə̀, a mbô m̀bi, bì'ì bə aa ǹtsà'à, ǹjoo jìi mə bɨ mè'è aà.
1CO.4.14	Kaa mə̀ sɨ̀ ma yû a mbo bù ŋ̀wà'ànə̀ aa mə mə ghɨ̀rə̀ tâ àtû yuu dɨrə bə̂. Mə̀ bàŋnə ŋŋwà'ànə̀ aa a ndɨ'ɨtə bù tsǒ bɔɔ̀ ba bìi mə mə̀ kɔ̀ŋə aà. 
1CO.4.15	Ka mə nɨ̀ tswe nɨ̀ bə̀ bî ghà'à gha'a mə bɨ dɨ'ɨtə nɨ̂ ghuu tsi'ì tso bə̀ bɨ Kristo aa, Taà ghùù à naa tsi'ì yî mɔ̀'ɔ̂, ǹloŋ mə mə̀ tɨgə mbə aa Taà ghùù yî ǹdânwì ǹtsya a njɨ̌m ntoo yì ǹsɨgɨ̀nə̀ ya yìi mə mə̀ zi nɨ yu a mbo bù aà. 
1CO.4.16	Mə̀ tɨgə̀ ǹdɨ'ɨtə nɨ̂ ghuu mə tâ nɨ̀ ka ŋŋe'esə akòrə̀ nɨzî yâ. 
1CO.4.17	A bə̂ ǹji'ì ànnù yìi mə mə̀ too Timoti, mû ghà a njɨ̌m Kristo, yìi mə mə̀ kɔ̀ŋə aa, yìi mə a fà'à a mbo M̀mà'àmbi nɨ̀ ǹtɨɨ̀ yi tsɨ̀mə̀ aà. À ka zǐ ɨ wa'atə a mbo bù, bɨnɔ̀ŋsə̀ bìi mə mə yòŋə̀ a mûm ǹtswêntɨ̀ɨ yà yî m̀fii a mum Kristo, bìi mə mə kɨɨ ndɨ'ɨ a mbô ǹdanwî tsɨ̀m, a ɨdɨgə tsɨ̀m jìi mə mə ghɛ̀ɛ̀ ghu aà.
1CO.4.18	Bù bî mɔ'ɔ ŋŋee nû juu, a bə tsi'ì nɨ̀ wa'atə nɨ mə kaa mə̀ ka wa'ǎ ghuu bû ǹzi ŋghantə. 
1CO.4.19	Lâ M̀mà'àmbi, à bə bii boŋ mə̀ ka zǐ ghantə ghuu a nɨ mû àtɨɨ noò. Mə̀ zi boŋ mə̀ ka wa'a aa tsi'i ɨnnù jìi mə ŋgǎŋŋee nu mà jû ɨ swoŋ aa ɨ yu'ù, mə̀ ka kɨɨ yə mɨtɨ̀ɨ̂ myaa. 
1CO.4.20	Ǹloŋ mə kaa ànnù nɨfɔ̀ Nwî kaa a sɨ̀ aa annǔ nɨghàà nɨ ntsù bə̂, a bə aa annù mɨda'a. 
1CO.4.21	Nɨ kɔ̀ŋ mə akə aa ɛ? Nɨ kɔ̀ŋ mə mə̀ zi aa bə nɨ̀ ŋ̀gwàn a mbo bù, kə̀ nɨ lɔ̀ɔ̀ aa mə mə̀ zi nɨ̂ àkɔ̀ŋnə̀ nɨ̂ àbɔnə̀ aa ɛ?
1CO.5.1	Bɨ naŋsə ŋkɛ̀'ɛ̀nə̀ a mbo mə̀ mə àjɨrə̀ a tswe a tɨtɨ̀ɨ bù, m̀bə abuu ajɨrə̀ yìi kaa a sɨ̀ a tɨtɨ̀ɨ bɨ̀pagen tɛ'ɛ ntswe aà. Ǹloŋ mə, ŋù a lɔ̀gə̀ nɨ a ŋkwɛ taà yì. 
1CO.5.2	Nɨ tə̀rə̀ aa ɛ? A ku'unə aa mə boŋ nɨ bàŋnə̀ ǹyə'ə aa yə̀'ə̀. Tâ nɨ̀ fi'isə a ŋû yìi mə a ghɨ̀rə ajàŋə annù ma yû aa a tɨtɨ̀ɨ bù.
1CO.5.3	Ka mə mə̀ sɨ̀ a tɨtɨ̀ɨ bù a nɨ̂ ɨ̀bɨɨ nû gha tswê aa, mə̀ bàŋnə ntswe a tɨtɨ̀ɨ bù a mûm Àzwì. Mə̀ tsə̀rə̀ mə ɨsa'a ŋû yìi mə à ghɨ̀rə ajaŋ annù ma yû aa tsi'ì tsǒ mə̀ tswe a tɨtɨ̀ɨ bù. 
1CO.5.4	Nòò yìi mə nɨ̀ boontə nɨ̂ ɨ̀kǔm Mmà'àmbî Yesu yì'inə aa, àzwî ya a tswê bu bo, nɨ mɨ̀dà'à mɨ Mmà'àmbî yi'inə̀ Yesu Kristo, 
1CO.5.5	nɨ̀ fâ ŋû ma ghû a mbo Satan mə tâ à ta ŋgɨ'ɨ a nɨ̂ ǹjyǎnû yì. Mə mbə àzwî yi a yî m̀baŋnə nyweenə wa njwi M̀mà'àmbi lɛ.
1CO.5.6	Àjàŋ yìi mə nɨ ŋee nû juu aa kaa a sɨ̀ ku'ùnə̀. Nɨ̀ sɨ̀ zi mə, muliì m̀bɛ̀'ɛ̀ àbaa ɨ ghɨ̀rə̀ mamù'ù ŋ̀kyâ àbaa a kɔ'ɔ̀ aa ɛ? 
1CO.5.7	Nɨ̀ kɔɔ alwènə mbɛ̀'ɛ̀ àbaa yì lwèn ya mə à nɨ ɨnnù jî bɨ a tɨtɨ̀ɨ bù m̀fi'isə, mə mbə nɨ̀ laa lɛ. Boŋ nɨ̀ ka tɨ bə tsi'ì tsǒ ŋ̀kyâ àbaa yì fii yìi mə kaa m̀bɛ̀'ɛ̀ àbaa kaa ɨ̀ sɨ̀ ghu tswê. Nòò ɨ̀kòo Passa yìi bɨ lɔ̀gə̀ mə̂ Kristo yìi mə à nɨ mû m̀bînjə̀rə̀ ɨ̀kòò Passa yi'inə̀ wa m̀mà'à Nwî ghu aa, à kù'ù mə̂. 
1CO.5.8	A bɔŋ mə tâ bì'inə̀ tɨgə njɨ ɨkòò ma ghû, kaa wa'à jɨ aa bə nɨ̀ àbaa yìi mə tswe nɨ̂ m̀bɛ̀'ɛ̀ àbaa yî ǹlwèn ya aa, mə a nɨ̂ àbɨ'ɨntɨɨ bo bɨ̀ ɨ̀nnù jî bɨ aa, bì'inə̀ baŋnə ka njɨ bə nɨ̂ àbaa yìi mə kaa m̀bɛ̀'ɛ̀ àbaa a sɨ̀ ghu tswê, mə nɨ ǹtɨɨ yì làà bo bɨ̀ ànnù nɨ̂ŋkoŋ aà.
1CO.5.9	Mə̀ lɛ ŋŋwà'ànə̀ wa mûm àŋwà'ànə̀ mə mə̀ lɛ ntsyàsə̀ a mbo bù aa mə tâ nɨ̀ tsuu aa bu bɨ̀ ŋ̀gàŋajɨrə̀ kɨ karə. 
1CO.5.10	Kaa mə̀ lɛ sɨ wa'à aa ŋgàŋajɨrə̀ jìi mə à nɨ bə̂ bɨ mbi aa, kə̌ bə̀ bìi bɨ ghotə njoo aa, kə̀ baŋgâmɨghee, kə̀ ŋ̀gǎŋmii bɨ̀nwìŋgɔ̀ŋ bɨ adàŋdàŋə̀ swoŋə̀ bə̂, ǹloŋ mə ma mùu ajàŋ a ka dɨ̀'ɨ̀ mə nɨ̀ ma'atə mbi yù ŋ̀ghɛɛ a adɨgə yi dàŋ. 
1CO.5.11	Mə̀ lɛ mbàŋnə̀ ŋ̀wa'anə a mbo bù aa mə tâ nɨ̀ tsuu kɨ karə aa bǔ bɨ̀ ŋù tsù yìi mə a twoŋ ɨbɨɨ nû yi mə yu nɨ ǹdɨm yì'inə̀, lâ ànnǔ ajɨrə̀ bo bɨ̀ annǔ ŋghotə̂ ǹjoo, nɨ̂ ànnǔ mbii bɨ̀nwìŋgɔ̀ŋ bɨdàŋdàŋə̀, ànnǔ nswoŋ ànnù yî bɨ a atu ŋù, nɨ ànnǔ nno mɨ̀lù'ù mbaanə bo bɨ̀ ànnǔ ɨyərə a tswê ghu nu aà. Tâ àjɨnə̀ yuu bɨ̀ àjàŋ ŋû ma ya tâ à tsuu burə bə bə!
1CO.5.12	Ǹloŋ mə àya a nsa'a bə̀ bɨ abɛɛ à nɨ̂ àkə̀ aa ɛ? Nɨ̀ tswe aa nɨ̀ ǹsa'a bə̀ bìi mə bɨ tswe a mûm ǹdânwì. 
1CO.5.13	Nwìŋgɔ̀ŋ a sa'a bə̂ bìi mə bɨ tswe a abɛɛ aà. “Furə nɨ̀ ŋ̀gǎŋabɨ'ɨntɨɨ a tɨtɨ̀ɨ bù.”
1CO.6.1	M̀bə̀ ŋù nɨ̀bù a tswe nɨ̂ àbɛ̀ɛ̀ bo mu-Kristo yî mɔ̀'ɔ, â ghɨ̀rə̂ àkə̀ mə tâ à lɔgə ɨsa'a wa ŋghɛ̀ɛ̀ nɨ ghu a mbo bə̀ bìi annû yaa sɨ̀ tsinə̀, m̀baŋnə mmà'àtə̀ a ŋghɛ̀ɛ nɨ̀ ghù a mbo bə̀ bɨ Nwî tâ bɨ̀ lentə aa ɛ? 
1CO.6.2	Nɨ̀ sɨ̀ zi mə bə̀ bɨ Nwî ka yǐ sa'a mbi yù aa ɛ? M̀bə a bə mə nɨ̀ ka yǐ kɨ sa'a mbi, boŋ mbə a tɨgə̀ ǹtsya ghuu a nlentə bɔɔ bɨ ɨnnù tsǒ ma bû aa mə akə aa ɛ? 
1CO.6.3	Nɨ̀ sɨ̀ zi mə bì'inə̀ ka yǐ sa'a bangel aa ɛ? M̀bə a bə ma mùu ajàŋ boŋ nɨ̀ bàŋnə naŋsə nzî ǹsà'â ɨ̀nnù jî fàa mbî. 
1CO.6.4	M̀bə̂ ɨ̀jaŋ ɨnnù tsi'ì tsǒ ma jya ɨ yi mfɛ̀'ɛ̀, nɨ̀ bâŋnə̀ ǹlɔgə ŋghɛ̀ɛ̀ nɨ ju bə a mbo bə̀ bìi mə ǹdânwì tsa'à, mə tâ bɨ̀ lentə aa a ya aa ɛ? 
1CO.6.5	A bɔŋ mə tâ àdɨ̀rə̂tu tswa ghuu. A bə mə kaa ŋù yî mɔ̀'ɔ à sɨ̀ a tɨtɨ̀ɨ bù tswe mə à tsyɛ̀sə nzi nlèntə ɨnnǔ abɛ̀ɛ̀ a tɨtɨ̀ɨ bɔɔ bɨ Kristo aa ɛ? 
1CO.6.6	Lâ Mu Kristo a bàŋnə̀ lɔgə nɨ Mu Kristo yî mɔ̀'ɔ ŋghɛ̀ɛ̀ nɨ ghu a kɔrə̀ a mbo bɨ̀tɨ̀ biì Nwî mə bɨ̀ ka nsa'a ɨsa'à yi.
1CO.6.7	Tsi'ǐ ajàŋ mə ɨ̀nnù ɨ̀bɛ̀ɛ̀ kɔrə̀ ɨ tswe a tɨtɨ̀ɨ bù aa, a dɨ̀'ɨ̀ mə nɨ̀ wò mə̂. Nɨ̀ sɨ̀ zi mə a bɔŋtə mə mbə ŋù a bâŋnə̀ ŋ̀ghɨrə ɨbɨ a nu bù aa ɛ? Nɨ̀ sɨ̀ kɨ nzi mə a bɔŋtə mə mbə bɨ bâŋnə̀ ǹtwɛɛ bə̂ ǹjoò juu ŋkwɛrə aa ɛ? 
1CO.6.8	Lâ bumbɔŋ, nɨ bàŋnə̀ ŋ̀ghɨrə nɨ̂ ɨ̀bɨ, mbaŋnə̂ nɨ̂ ǹjoo bə̂ ŋ̀kwɛrə, bo bìi mə à nɨ bɔɔ bɨ maà buu aà
1CO.6.9	Nɨ̀ sɨ̀ zi mə kaa bə̀ bìi annǔ yaa a sɨ̀ tsinə aa kaa bɨ ka yǐ wa'ǎ annù nɨfɔ̀ Nwî jɨ aa ɛ? Nɨ̀ tsuu ɨbɨ̀ɨ nû ghuu kɨ bwe'esə, ŋ̀gǎŋatsùùrə̀, ŋgǎŋmii bɨ̀nwì bɨdàŋə̀ dàŋə̀, kə̌ ŋgǎŋajɨrə̀, kə̀ m̀bâŋnə̌ nlɔ̀gə mbâŋnə̀, kə̌ bàŋgyɛ̀ bɨ nlɔ̀gə bàŋgyɛ̀, 
1CO.6.10	kə̀ bàŋgâmɨghee, kə̀ bə̀ bìi bɨ ghotə nɨ̂ ǹjoo tsi'ì ghòtə̀ ǹləə, kə̀ banômbaanə, kə̀ ŋ̀gǎŋmbə̀gə bə̀, bo bàŋgâmɨghee, wa kaa bo ka yǐ wa'ǎ a mum annù nɨfɔ̀ Nwî kuù. 
1CO.6.11	Bù bi mɔ'ɔ lɛ mbə aa maa ajàŋə̀, lâ bɨ sì'ì mə̂ ghuu, ŋghɨrə nɨ̀ tɨgə̀ bə̀ bɨ Nwî (bìi bɨ laà aa), ŋghɨrə annù yuu a tsinə̀, nɨ̂ Ɨ̀kǔm Mmà'àmbî Yesu Kristo bo bɨ̀ a mûm Àzwì Nwî yi'inə̀.
1CO.6.12	“M̀bə mə̀ tse ghɨ̀rə ɨ̀nnù tsɨ̀mə̀ mə mə̀ kɔ̀ŋ aà.” Lâ kaa ɨ̀nnù tsɨ̀m ɨ sɨ kwɛtə. “M̀bə mə̀ tse ghɨ̀rə ɨ̀nnù tsɨ̀mə̀ jìi mə mə̀ kɔ̀ŋə aà.” Lâ kaa mə̀ ka kɨ'ɨ abù'u a mbô ànnù tsu bə̂. 
1CO.6.13	Ŋù tsù à tse swoŋ mə, “Mɨ̀jɨ tswe aa a mbô àtò'ò, àtò'ò a kɨ̂ ǹtswe aa nloŋ mɨjɨ̂. Ɨ̀ɨ̀ŋə, à nɨ̂ ànnù nɨ̂ŋkoŋə̀, lâ Nwìŋɔ̀ŋ à ka yǐ bwɛsə ma jyaà ǹjoò tsɨ̀mə̀. A ŋghɛ̀ɛ a nɨ̂ ɨ̀bɨɨ nû gho, kaa ɨ sɨ̀ tswe aa a njɨ mâghàbə̀ ghu. Ɨ̀bɨɨ nû gho ɨ tswe aa a mbo Mmà'àmbi yìi mə a sa'a aà.
1CO.6.14	Nwìŋgɔ̀ŋ à lɛ mbɨ̀ɨ̀nsə Mmà'àmbî yì'inə̀ a nɨwô, à ka yǐ kɨɨ bɨ̀ɨ̀nsə̀ yi'inə̀ nɨ mɨ̀dà'â mi.
1CO.6.15	Nɨ̀ sɨ̀ zi mə mɨ̀bɨ̀ɨ̀ mɨ nû muu mɨ laa mbə mbɛ̀ɛ nu Kristo aa ɛ? Mə̀ ka lɔ̀gə mbɛ̀ɛ nû Kristo ɨ tɨgə ghɨrə tâ ɨ̀ bə mbɛ̀ɛ nû àkwàrə aa ɛ? Kaa ma ya mbə a wa'à fɛ̀'ɛ̀. 
1CO.6.16	Kə̀ nɨ̀ sɨ̀ zi mə ŋù yìi mə à bòònsə mbɨ̀ɨ̀ nû yì bo àkwàrə̀ aa bo yu tɨgə mbə aa àyoo mɔ'ɔ aa ɛ? A ajàŋ mə àŋwà'ànə̀ Nwî a swoŋ aa mə, “Bo bya bi baa, ŋù bâŋnə̀ wa bo màŋgyɛ̀ wa, tɨgə̀ m̀boonsə mbə njyǎ nu yì m̀fùùrə̀.” 
1CO.6.17	Lâ ŋù yìi mə à bòònsə mbɨ̀ɨ̀ nû yì bo Mmà'àmbî Kristo aa, bo yu tɨgə aa Àzwì yî fùùrə̀.
1CO.6.18	Nɨ̀ ka ŋkhə ɨnnǔ ajɨrə. Ɨ̀fansənnù jî mɔ'ɔ jìi mə ŋù a ghɨ̀rə aa, kaa ɨ sɨ aa ɨbɨɨ nû yì mɔɔntə. Lâ ŋù yìi mə a jɨ mâghàbə̀ aa, a fànsə aa annù a nu mbɨ̀ɨ̀ nû yì. 
1CO.6.19	Ò sɨ̀ zì mə mbɨ̀ɨ̀ nû yò ɨ̀ laa mbə ndâ Àzwì Nwî yìi a tswe mûm nu wò, ya yìi mə a lo mbo Nwì aa ɛ? Wa kaa ɨ̀bɨɨ nû gho ɨ sɨ̀ aa mbo wò tswə̂ ɨ tswe aa a mbo Nwì. 
1CO.6.20	Wa à lɛ nyuu gho aa nɨ̀ àtɨ̀ndùu, ma mùu ajàŋ a kù'ùnə̀ mə tâ ò ka gha'asə bə̂ Nwî nɨ mbɨ̀ɨ̀ nû yò.
1CO.7.1	Tsɨtsɔ̀ŋ, a ŋghɛ̀ɛ a nɨ ìnnù jya mə nɨ̀ lɛ ŋŋwà'ànə̀ m̀betə gha ghu nloŋ annù nɨyɔ'ɔ aa, àkwi'i a nɨ mə, ŋù à bə tuu mâŋgyɛ̀ kɨ mɔ̀ɔ̀ntə̀ boŋ a bɔŋə̀. 
1CO.7.2	La a ku'unə mə tâ ŋùmbâŋnə ntsɨ̀m à tswe nɨ̂ ŋ̀gwɛ̂ yì, tâ màŋgyɛ ntsɨ̀m à kɨ ntswe nɨ̂ ǹdoò yì tâ kɨ khə ɨkwà'ànə̀ jìi tswe ǹloŋ annǔ ajɨrə aà. 
1CO.7.3	A bɔŋ mə tâ ŋùmbâŋnə̀ à ka ŋghɨrə ɨnnù tsɨ̀m jìi mə ɨ ku'unə aa mbô ŋ̀gwɛ̂ yì, tâ ŋgwɛ̂ yì à kɨɨ ŋghɨrə nɨ̂ ɨ̀nnù tsɨ̀m jìi ɨ ku'unə a ŋghɨ̀rə a mbo ǹdoò yì aà. 
1CO.7.4	Ǹloŋ mə kaa màŋgyɛ̀ à sɨ̀ nɨ̂ àdà'à a atû ɨ̀bɨɨ nû yì tswê, a bàŋnə ntswe ndoò yì ntswe nɨ yu. Kaa ŋùmbâŋnə̀ à sɨ̀ nɨ̂ àda'a a atû ɨbɨ̀ɨ nû yi tswê, a bàŋnə ntswe ŋgwɛ̂ yì ntswe nɨ̂ àdà'à ghu nû. 
1CO.7.5	Tâ ŋùnɨ̀bù tâ tsuu ŋû yì mɔ'ɔ nɨ̀ ɨ̀bɨɨ nû yì kɨ yumə tɨ ghə̌ mə bo yu biinə mə bo yu ghɨ̀rə̀ maa ajàŋ ǹloŋ aa mə bo lɔ̀ɔ nlɔ̀gə nòò ma wa tsà'àtə̀ Nwî ghu aà. Maa ajàŋ, bɛɛ nòò ma wa a tsya, bo bû ŋ̀ghɛɛ nɨ̂ m̀bìì ŋ̀ka ntswe fu tsǒ màŋgyɛ̀ bo ǹdoò, ta wa'a abwarə a mbo Satan lô m̀fa mə tâ à kwa'anə waa tâ bo wo nloŋ mə ka bô sɨ̌ ntswâ ɨ̀bɨɨ nû waa zî aà.
1CO.7.6	Mə swoŋ ma laa a mbii mə nɨ̀ ghɨrə, kaa mə̀ sɨ aa ndɨ'ɨ a mbo bù fa. 
1CO.7.7	Ǹloŋ mə a mbo mə̀, mə yə̀'ə̀tə̀ mə boŋ bù bɨtsɨ̀m bə aa tsǒ mə̀; lâ ŋù yî mɔ'ɔ yî mɔ̀'ɔ à tswe aa nɨ̀ mìi mɨtəŋnə mìi mə Nwì à fà aâ; ŋù yì mɔ̀'ɔ a tswê nɨ̂ àbəŋ yuà ŋù yì mɔ'ɔ a bâŋnə̀ tswe nɨ̂ àbəŋ yìî.
1CO.7.8	Tsɨ̂tsɔ̀ŋ mə̀ swǒŋ yuà ànnù aa a mbo bə̀ bìi mə bɨ sɨ̀ yɔ'ɔ aà, bo bɨ̀ a mbo bɨ̀kwì'ì, mə a bɔŋ mə tâ bo tswe tsi'ì bobo, tsi'ì tsǒ mə̀. 
1CO.7.9	Lâ m̀bə ŋù nɨ̀ bù tuu ntswâ ɨ̀bɨɨnû yi zi, a yɔ'ɔ̀, a bɔŋ mə tâ à yɔ'ɔ, ǹtsyatə a ajàŋ mə à ka tswe tɨ yɔ'ɔ, ɨ bàŋnə kɨ lòò. 
1CO.7.10	A mbo bə̀ bìi mə bɨ yɔ'ɔ aa, mə̀ fâ ǹdɨ'ɨ yìi kaa ɨ̀ sɨ̀ aa yà bə, ǹlo aa bə a mbo Mmà'àmbi aa mə, tâ màŋgyɛ̀ tsuu ndoò yi lǒ mà'àtə̀, 
1CO.7.11	lâ m̀bə a ma'atə yi, a tɨgə̀ ǹtswe tsi'ì yù, kə̀ a bû m̀bɨɨ nzì bo yu mâŋsə̀ ɨ̀sa'à waa yu. Tâ ŋùmbâŋnə̀ à tsee ŋgwɛ̂ yì kɨɨ lǒ tuu.
1CO.7.12	A bô àbùgə̀ bə̂, mə̀ swǒŋ ànnù yìi mə kaa a sɨ̀ bə̂ M̀mà'àmbi swoŋə̀ aa mə “M̀bə mu-Kristo yî m̀bâŋnə̀ a tswe nɨ màŋgyɛ̀ yìi mə kaa à sɨ̌ M̀mà'àmbi bii, la ŋkɔ̀ŋə̀ nɨ̂ m̀bu ŋka ntswe bo yu, a tseè yi lǒ tuu. 
1CO.7.13	M̀bə màŋgyɛ̀ a kɨ ntswe nɨ̂ ǹdoò yìi mə kaa à sɨ̀ Nwî bii, la ŋkɔ̀ŋə̀ nɨ mə yu ka bu tswe bo yu, a tseè yi kɨ tuu. 
1CO.7.14	Ǹloŋ mə ndoo wa mə à sɨ Kristo bii aa Nwì à tɨgə mbii yi tsi'ì tsǒ ŋù yì, ǹyoŋ aa a njɨ̌m ŋgwɛ̂ yì wâ. Màŋgyɛ̀ wa mə à sɨ̀ Kristo bii, Nwì a kɨ̂ m̀bii yi tsi'ì tsǒ ŋù yì, ǹtsya aa njɨ̌m ndoò yì wa mə à nɨ mu-Kristo aà. Ǹloŋ mə a laa tuu ma mùu ajàŋ bə, boŋ kaa bɔɔ̀ buu ka wa'a bɔɔ bìi mə bə laa bə. Lâ Nwì à bìi waa a tsǒ bɔɔ bìi bɨ laa aà.
1CO.7.15	Lâ ǹdoo wa, kə̀ màŋgyɛ̀ wa mə à sɨ̀ Nwî bii aa, a ka nlɔɔ ntuu ŋgwɛ̂ yi kə̀ ndoò yì, tâ mu-kristo wa a bii. Maa ajàŋ kaa ayoo a wa'ǎ mu-Kristo yì yì m̀bâŋnə̀ kə̀ yì màŋgyɛ̀ kwerə̀, a tse ghɨ̀rə annù yìi mə a ku'unə ghu mbo aà, ǹloŋ mə Nwì à twoŋə yi'inə̀ aa mə tâ bì'inə̀ tswe nɨ̂ m̀bɔɔnə̂. 
1CO.7.16	Wò mu-Kristo yî màŋgyɛ̀, ò zì aa fə mə mbə Nwì a wa'ǎ anjɨ̌m wò tsyâ ǹyweensə a doò ghò aa ɛ? Wò, ǹdoò, ò zì aa fə mə mbə Nwì a wa'ǎ njɨ̌m wò tsyâ ǹyweensə ŋgwɛ̂ ghò aa ɛ?
1CO.7.17	Ŋù yì mɔ'ɔ yî mɔ̀'ɔ ka ntswe ntswêntɨ̀ɨ̀ yì ǹyoŋ nɨ̂ ànnù yìi mə Mmà'àmbi à fa ghu mbo ŋkɨ twoŋ yi ghu aà. Ma yû à nɨ ǹdɨ̀'ɨ yìi mə mə fa a mbo ǹdanwî tsi'ì tsɨ̀mə̀ aà. 
1CO.7.18	M̀bə a bə mə Nwì à lɛ sɨ twoŋə gho aa lɛ boŋ bɨ ŋètə̀ mə̂ gho, ò tsee kɨ lɔ̀ɔ nlɔ̀'ɔ̀sə àlènsə̀ ma yâ. Kə̀ m̀bə a bə mə Nwì à lɛ sɨ twoŋə nɨ̂ gho aa, kaa bɨ wa'à gho ŋètə̀, ò tsee kɨ lɔ̀ɔ̀ mə bɨ̀ ŋetə ghô. 
1CO.7.19	Ǹloŋ mə, kə̀ bɨ ŋêtə̀ ŋû, kə̀ bɨ wa'à yi ŋetə̀, bəə boŋ ma ya à nɨ tsi'ì ànnǔ dàŋə̀ dàŋə̀. Ànnù yìi mə a tswe ghu a nɨ̂ ŋ̀ka yu'unə ndɨ'ɨ Nwî. 
1CO.7.20	Tâ ŋù ǹtsɨ̀m à tswe tsi'ǐ ajàŋ yìi mə à lɛ mbə a noò yìi mə Nwì à lɛ ntwoŋ yi aà.
1CO.7.21	Nwì à lɛ sɨ twoŋə nɨ̂ gho ò bə aa àbù'ù aa ɛ? Tsèè gho kɨ kwɛ'ɛ. Lâ m̀bə ò zi àjàŋ yìi mə mbə ò fɛ'ɛ̀ wa ndâbù'ù, ò fɛ'ɛ̀. 
1CO.7.22	Ǹloŋ mə àbù'ù yìi mə Mmà'àmbi à twòŋ mə̂ yi aa, à bə aa ŋù yìi mə kaa à sɨ̀ a ndâbù'ù tswê a mbo M̀mà'àmbî. A ŋgɨ̌ŋgɨ̀ŋ, ŋù yìi mə kaa à sɨ̌ abù'ù bə, Mmà'àmbi a twoŋə̀ yi aa, à bə aa àbù'ù Kristo. 
1CO.7.23	Wa Nwì à lɛɛ̀ m̀baa yuu ghuu nɨ̂ àtɨ̀ndùù. Maa ajàŋ tâ nɨ̀ tsuu abù'ù ŋû mɨ̀sɔ̀ŋ bǔ bə. 
1CO.7.24	Bɔɔ bɨ maà, tâ ŋù ǹtsɨ̀m à tswe bo Nwì a nɨ̂ àdɨgə yìi mə à lɛ ntswe ghu a noò yìi mə à lɛ ntwoŋə yi ghu aà.
1CO.7.25	Tsɨ̂tsɔ̀ŋ, a ŋghɛ̀ɛ a nɨ annù bə̂ bìi mə bɨ sɨ̀ yɔ'ɔ aa, kaa mə̀ sɨ̀ nɨ̂ ǹdɨ̀'ɨ yìi mə ɨ̀ lo a mbo Mmà'àmbi aa tswê a mfa a mbo bo, lâ mə fa amɔ̀ɔ̀ntə̂ ya a mbo bo, tsi'ì tsǒ ŋù yìi mə, a njɨ̌m ŋko mɨ̀lə̀ŋnə Nwì, bɨ tse bii annù yìi mə a swoŋ aà. 
1CO.7.26	Ǹloŋ ŋgɨ'ɨ yìi mə ɨ̀ tswe tsɨ̂tsɔ̀ŋ aa, mə̀ mɔ̀ɔ̀ntə mə a bɔŋ aa mə tâ ŋù à tswe tɨ yɔ'ɔ̀.
1CO.7.27	Ò tswe nɨ̀ màŋgyɛ̀ aa ɛ? Tsee kɨ lɔ̀ɔ mə o tuu yi. Ò sɨ̀ nɨ mâŋgyɛ̀ aa ɛ? Ò tsee kɨ lɔ̀ɔ̀ mâŋgyɛ̀ a nyɔ'ɔ̀. 
1CO.7.28	Lâ m̀bə ò yɔ'ɔ boŋ kaa ò sɨ aa annù yî bɨ ghɨ̀rə̀. Kə̀ m̀bə̂ mumàŋgyɛ̀ a kɨ nyɔ'ɔ boŋ kaa à sɨ aa annù yî bɨ ghɨ̀rə̀. Lâ bə̀ bìi mə bɨ yɔ'ɔ a bɨ tswe nɨ̀ ŋ̀gɨ'ɨ̀ ǹloŋ ɨ̀nnǔ mbi jù. Mə̀ lɔɔ̀ nɨ mə tâ nɨ̀ tsuunɨ mayaà ŋ̀gɨ'ɨ kuu.
1CO.7.29	Bɔɔ bɨ maà, ànnù yìi mə swoŋ aa a bə aa mə, nòò wa à ghù'ùtə̀ mə̂ ǹtɨgə tsi'ǎ abô. A ku'ùnə̀ mə, nlɔgɨnə tsɨ̂tsɔ̀ŋ, tâ bə̀ bìi mə bɨ yɔ'ɔ aa, tâ bɨ̀ tɨgə ntswe tsi'ì tsǒ kaa bo sɨ̀ nɨ bàŋgyɛ̀ tswə̂, 
1CO.7.30	Tâ bə̀ bìi mə bo yə̀'ə̀ aa, tâ bo tswe tsi'ì tsǒ bə̀ bìi mə kaa bo sɨ̀ yə̀'ə̀ aà. Tâ bə̀ bìi mə bɨ dorətə aa, tâ bo tswe tsi'ì tsǒ bə̀ bìi ka bo sɨ dorətə. Tâ bə̀ bìi mə bɨ yuu njoo aa, tâ bo tswe tsi'ì tsǒ bə̀ bìi mə kaa bo sɨ nɨ̂ ǹjoo tswê. 
1CO.7.31	Tâ bə̀ bìi mə bɨ tswe nɨ̂ ǹjoo mbi jù m̀fa'a nɨ ju aa tâ bo tɨgə ŋghɨrə tsi'ì tsǒ ka bo sɨ̀ nɨ̂ ànnù ghu tswê. Ǹloŋ mə mbi yù, a ajàŋ yìi mə ɨ tswe tsɨ̂tsɔ̀ŋ aa, ɨ tsyà nii aà tsyà.
1CO.7.32	Mə lɔ̀ɔ mə tâ nɨ̀ tsee ɨnnǔ kɨ wa'a. Ŋù yìi mə à sɨ̀ yɔ'ɔ aa, tâ à ka wa'atə bə̂ àjàŋ mə mbə yu ka m̀fa'a afà'a Mmà'àmbi ŋka nlɔɔ nɨ mânjì yìi mə yu ka ghɨ̀rə M̀mà'àmbi à ka kɨ dorətə ghu aà.
1CO.7.33	Ŋù yìi mə à yɔ̀'ɔ̀ aa, a wa'a aà ɨ̀nnù jî fàa mbî. Ǹloŋ mə a lɔ̀ɔ̀ aà ŋ̀ka ŋ̀ghɨ̀rə ɨnnù jìi mə ɨ ka ghɨ̀rə tâ ŋ̀gwɛ̂ yì dorətə aà. 
1CO.7.34	Maa ajàŋ, a tɨgə̀ ǹtəə a tɨ̂tɨ̀ɨ̀. Màŋgyɛ̀ yìi mə à sɨ̀ yɔ'ɔ aa, kə̀ mûŋgɔ̀ɔ̀ màŋgyɛ̀, a wa'atə bə ajàŋ yìi mbə yu ghɨ̀rə ɨnnu Mmà'àmbî, ǹlɔɔ nɨ̂ àjàŋ yìi mə mbə yu ləə̀ ɨ̀bɨɨ nû yi bo bɨ̀ àzwî yi a laà. Lâ màŋgyɛ̀ yìi à yɔ̀'ɔ̀ aa, a wa'atə bə̂ ɨ̀nnù jî faa mbî, ǹlɔɔ nɨ̂ àjàŋ yìi mə mbə yu ghɨrə̀ ǹdoò yì a ka ǹdorətə aà.
1CO.7.35	Ma swoŋ ɨnnù ju tsɨ̀m aa a ŋkwɛtə bù ghu. Kaa mə̀ sɨ lɔ̀ɔ̀ aa nji'i ŋkya nnɨŋə ghuu ghu. Mə lɔ̀ɔ̀ bə mə tâ nɨ̀ ka ŋghɨrə annù yìi mə a ku'unə aa ta tɨgə zi a ajàŋə m̀bə nɨ̀ fa mɨ̀bɨ̀ɨ̀ mɨ nù mùu mɨtsɨ̀m a mfà'à ɨ̀fà'a Nwì nɨ̂ mɨ̀ntɨ̀ɨ̀ muu mɨtsɨ̀mə̀.
1CO.7.36	Ŋ̀ghɛɛ nɨ ŋù yìi mə à kòsə̀ mə ŋgwɛ̂ yì aa, mbə a yə mə kaa yu sɨ annù yìi mə a ku'unə a mbo mumàŋgyɛ̀ wa bù ŋ̀ghɨrə, kə̀ nyə mə yu lòò si'i, a bɔ̂ŋ mə tâ bo yɔ'ɔ tsǒ mə à lɛ ntɛ'ɛ wa'atə aà. À bə ghɨ̀rə̀ ma mùu ajàŋ boŋ kaa à sɨ̀ aa annù yi bɨ ghɨ̀rə̀. 
1CO.7.37	Lâ mbə ŋù a ka'a mə kaa yu ka wa'à yɔ'ɔ̀, tɨ ghə̌ mə bɨ gaansə yi aa gàànsə̀. Lɛ̂ à kɨ̀ mə̂ ŋ̀ka'a mə yu ka kɨ tswa ɨbɨɨ nû yi, a ghɛɛ̀ nɨ̀ m̀bìì tsee mûmàŋgyɛ mɔ̀ɔ̀ntə̀, ǹzi mə yu ghɨrə aa annù yî sɨgɨ̀nə̀. 
1CO.7.38	Maa ajàŋ, ŋù yìi mə à yɔ̀'ɔ̀ aa, à ghɨ̀rə̂ ànnù yî sɨgɨ̀nə̀, lâ ŋù yìi kaa à sɨ̀ yɔ'ɔ a ghɨrə̀ aa ànnù yìi mə a bɔŋ ntsyàtə̀ aà.
1CO.7.39	Màŋgyɛ nɨ̀yɔ'ɔ à lwì'i tsǒ màŋgyɛ nɨ̀yɔ'ɔ a nɨ nòò tsɨ̀m yìi mə ǹdoò yì à tswe ntɨ̀ɨ̀ aà. Lâ m̀bə ǹdoò yì wa a kwo, boŋ mbə a yɔ'ɔ̀ ŋû yì dàŋ yìi mə à kɔ̀ŋə aa, mə mbə a bə mu-Kristo. 
1CO.7.40	Lâ a nɨ̂ à yaà àmɔ̀ɔ̀ntə̀, à bə tsuu bǔ yɔ'ɔ boŋ à ka kɨ doretə tsyàtə̀. Mə̀ kɨ̂ mbii mə Àzwi Nwì a tswe a mûm ǹtɨɨ mə̀.
1CO.8.1	Tɨ̂tsɔ̀ŋ, ŋ̀ghɛɛ nɨ mɨ̀jɨ mìi mə bɨ mà'à bɨ̂nwì ghu aa, bì'inə̀ zi tsi'ì sɨgɨ̀nə̀ mə, “Bì'ìnə̀ bɨtsɨ̀m zî ɨnnù,” tsi'ǎ a ajàŋ mə nɨ̀ swòŋə aà, “Ǹzî ànnù a ghɨ̀rə̀ ŋù a ŋeè nɨ̀ nû,” lâ a bâŋnə̀ m̀bə akɔ̀ŋnə̀ mə a ghɨ̀rə̀ a kwî. 
1CO.8.2	M̀bə ŋù tsù a mɔɔntə mə yu zi ànnù tsu, boŋ kaa à burətə̀ zi ŋkù'ùnə̀ a ajàŋ yìi mə boŋ à zi aà. 
1CO.8.3	Lâ m̀bə ŋù a kɔŋə Nwî, boŋ Nwì à zi ŋû ma wâ.
1CO.8.4	Ŋ̀ghɛɛ nɨ̂ ànnnǔ njɨ mɨ̀jɨ mìi mə bɨ ma'a bɨ̀nwì ghu aa, “bì'inə̀ zi mə bɨnwì ma bû laa mbə mɨ̂kobə kaa wa'à nɨ̂ ǹtswêntɨ̀ɨ̀ tswê,” ŋ̀kɨ nzi mə, “Nwìŋgɔ̀ŋ à bə aa tsi'ì yu yɨgə̀.” 
1CO.8.5	Ǹjoo ji mɔ'ɔ ɨ tswe ghu bɨ twoŋə̀ nɨ bɨ̀nwì a aburə kə̀ a nsyɛ, “bɨ̀nwì” ma bû bo bɨ̀ “bɨ̀mmà'àmbi” bɨ tswe ghu a nɔ̀ɔ nɔ̀ɔ̀ aa, 
1CO.8.6	lâ a mbo bì'inə̀, bì'inə̀ zi mə Nwìŋgɔ̀ŋ à tswe ghu aa tsi'ì yî m̀fùùrə̀, m̀bə Taà yì'inə̀, yìi mə à nàŋsə njoò tsɨ̀m, ŋ̀kɨ mbə yu yìi mə bì'inə̌ tswe ntswêntɨ̀ɨ̂ yì'inə̀ ǹloŋ ŋgaà yì aà. M̀mà'àmbi â kɨ̂ŋ m̀bə aa yì m̀fùùrə̀, m̀bə Yesu Kristo, yìi mə Nwì à lɛ nnaŋsə njoò tsɨ̀m ǹtsya ghu nu, bì'inə̀ kɨɨ̀ ǹtswe nɨ̂ ǹtswêntɨ̀î yì'inə̀ ǹtsya aa ghu nû aà.
1CO.8.7	Lâ kaa sɨ̀ bə̂ bɨtsɨ̀m bə̂ mə bɨ zi ma yaà ànnu. Bə̀ bî mɔ'ɔ bɨ tswe ghu bìi mə bɨ mɨ̀rə̀nə̀ mə̂ nɨ bɨ̀nwìŋgɔ̀ŋ bɨ dàŋə̀ dàŋə̀, ǹjɨ nɨ mɨ̀jɨ mà mû tsi'ì tsò mìi mə bɨ naŋsə mà'à aa bɨ̂nwìŋgɔ̀ŋ bɨ dàŋə̀ dàŋə̀ mabû ghu. Àjàŋ mə bo mɔ̀ɔ̀ntə mə bɨ ghɨ̀rə̀ aa annù yìi mə kaa a sɨ̀ ku'unə̀, njɨ aa, mɨ̀ntɨɨ̀ myaa mìi mɨ bɔrə aa, mɨ tɨgə̀ ǹsa'a nɨ̂ waa. 
1CO.8.8	Kaa mɨ̀jɨ sɨ ghɨrə mə tâ Nwì à beentə yi'inə̀. M̀bə bì'inə̀ tsuu jɨ, kaa bì'inə̀ wa'ǎ ayoò tsu bwɛ̂. Bɛɛ bì'inə̀ jɨ jɨ, kaa a wa'ǎ yi'inə̀ nɨ̂ ànnǔ tsu kwɛtə̀.
1CO.8.9	Mândoò ànnù yìi mə à tswe ghu aa, à bàŋnə mbə aa mə tâ àjàŋ yìi mə ò zi mə kə̀ ò jɨ kə̀ ò tswe tɨ̀ jɨ kaa à sɨ annû tsu kwɛtə aa, tâ à tsuu ŋgɔ̀'ɔ̀ ǹtumə̂ àkòrə̀ a mbo bɨ̀lə̂m bo bìi mə mɨ̀ntɨɨ̀ myaa bɔrə aa bə. 
1CO.8.10	Ǹloŋ mə mbə ŋù à yə̂ gho, wò yìi mə ò zi annù aa, ò jɨ̂ nɨ a adɨgə yii mə bɨ mà'à bɨ̂nwì ghu aa, boŋ à ka wa'à mɔ̀ɔ̀ntə̀ mə o ghɨ̀rə aa annù yî sɨgɨ̀nə̀, ŋ̀kɨ ntɨgə njɨ nɨ̂ yìi ŋgaa yumbɔŋ, mə mbə àbìintɨɨ̀ yi a bɔrə aa ɛ? 
1CO.8.11	Ǹyoŋə nɨ̂ ànnù yìi mə ò zi, ŋghɨ̀rə̀, mumaà ghò yìi mə àbìintɨɨ̀ yi a bɔrə a yə, mfɨ̀gɨ̀nə̀ aa, yu wa yìi mə Kristo à lɛ ŋkwo nloŋ ŋkwitû yi aa, ò bàŋnə nzwitə yi aa bə̂ zwìtə̀. 
1CO.8.12	Ma la a bə mə, mbə ò ghɨrə ǹdɨm ghò a wô, ò zwitə̀ ǹtɨɨ̀ yi, nloŋ mə à bɔ̀rə aa, boŋ ò fànsə annù aa a mbo Kristo. 
1CO.8.13	Ma mùu ajàŋ, m̀bə annù mɨ̀jɨ a bə ayoo yìi mə mumaà à ka tsyà ghu wǒ, boŋ kaa mə̀ ka yǐ wa'ǎ mbà bû ŋ̀kurə, mbɨ̀'ɨ̀ mə̀ ghɨrə̀ mumaà ghà a wô.
1CO.9.1	Mə̀ sɨ̀ ŋû yìi mə mə̀ təə nɨ̂ àtû ya bə aa ɛ? Mə̀ sɨ ŋgàŋntoò Yesu bə aa ɛ? Mə̀ kɨ̀ laa ŋkɨ'ɨ Yesu Krito M̀mà'àmbî yì'inə̀ yə aa ɛ? Nɨ̀ sɨ abo afà'â ya a mûm M̀mà'àmbi bə aa ɛ? 
1CO.9.2	M̀bə bə̀ bî mɔ'ɔ ka nswoŋə nɨ mə mə̀ sɨ̌ ŋgàŋtoò Kristo bə, boŋ a mbo bù, mə̀ nɨ̂ ŋ̀gàŋntoò Kristo. Ǹloŋ mə nɨ̀ laa mbə àlènsə̂ ya a ndɨ̀'ɨ mə mə̀ nɨ̂ ŋ̀gàŋntoò Kristo 
1CO.9.3	À nɨ nɨ̀ghàà nìi mə mə swoŋ a mfi'i ɨ̀lɛ̀ɛ̂ gha a mbo bə̀ bìi mə bɨ betə nɨ̂ gha nɨ̀ mɨ̀ghàà aa nuà: 
1CO.9.4	À sɨ a bwarə̀ yi'i a ŋkwɛrə mɨ̀jɨ̂ mi'i bo bɨ̀ mɨ̀lù'û mi'i a mbo bù bə aa ɛ? 
1CO.9.5	À sɨ abwarə̀ yi'i a nlɔ̀gə bàŋgyɛ̂ bi'i mə bi'ibo ka nzinə tsi'ì tso ŋ̀gǎŋntoo Kristo jî mɔ'ɔ bo bɨ̀ bɔɔ bɨ ma bɨ̀ M̀mà'àmbi nɨ Peta bə aa ɛ? 
1CO.9.6	Kə̀ nɨ̀ wà'àtə mə à nɨ tsì'ì Barnabas nɨ̀ mə̀ mə bì'iyu tswe nɨ̀ ŋ̀ka mfà'a mì'i yu mɨjɨ aa ɛ? 
1CO.9.7	À nɨ ghuu sɔgyɛ̀ mə mbə a kâ m̀fa'a mbù ntwu nɨ̂ yi yu mbɔŋ aa ɛ? À nɨ̂ wò mə mbə a bî àkò mɨlù'ù kaa wa'à nɨ̀ mɨ̀ntà mɨ ɨti mɨlù'ù mya ka ŋkya njɨ aa ɛ? À nɨ̂ wò mə mbə a ka ntsee naa kaa wa'à nɨ̂ mɨlikə̀ nàà wa ka nno aa ɛ?
1CO.9.8	Mə swoŋə ma mùu ajàŋ aa nɨ̀ àdà'à ŋûmɨ̀sɔ̀ŋ aa ɛ? Nɔ̀ŋsə̀ à laa wa'ǎ maa ajàŋ kɨ nswoŋ aa ɛ? 
1CO.9.9	Ǹloŋ mə bɨ ŋwa'anə a nɨ nɔ̀ŋsə̀ Moses mə, “Nɨ̀ tsuu ntsǔ mbɔ̌ŋ kwerə a noò yìi mə ɨ nɨ̌ŋ ansaŋ mfarə aà.”
1CO.9.10	À sɨ̀ ma nuù nɨ̀ghàà ghaà aa nloŋ aa ŋgaà yì'ì aa ɛ? Bɨ lɛ ŋŋwà'ànə̀ ma nuù nɨ̀ghàà ǹloŋ aa ŋgaà yì'ì. Ǹloŋ mə ŋù yìi a lɨgə mɨjɨ aa, bo bì ŋù yìi a fù'ù mɨjɨ aa, a fà'à aa ŋwa'atə nɨ mə yu tswe nɨ̀ ǹtswe nɨ̀ mii mɨjɨ myâ. 
1CO.9.11	Bì'ì bè mə̂ mɨjɨ mɨ Azwì a tɨtɨ̀ɨ bù, mbə bì'ì ka mbetə njoo mbi a mbo bù a dɨ'ɨ̀ mə bì'i betə si'i aa ɛ? 
1CO.9.12	M̀bə bə̀ bî mɔ'ɔ tswe nɨ̂ àbwarə a mbetə a mbo bù boŋ bì'ì sɨ̀ nɨ̂ àbwarə tswê ǹtsya waa aa ɛ? Lâ, kaa bì'ì kɨ̀ wa'à ma yuù àbwarə lɔ̀gə̀. Bì'ì kɨ̀ sɨ bàŋnə̀ m̀bii ɨnnù tsɨ̀m a nyə mə kaa mbə bì'ì wa'ǎ ati taansə̀ a mânjî ǹtoò Kristo. 
1CO.9.13	Nɨ̀ sɨ̀ zi mə bə̀ bìi mə bɨ fà'à a ndâmà'a Nwì aa bɨ tswe nɨ mɨ̀jɨ̂ myaa aa ghu aa ɛ? Bə̀ bìi mə bɨ kɨɨ mfa'a nɨ a nɨkentə nɨ mɔ'ɔ nɨ mà'anwì bɨ kɨɨ̀ ǹjɨ aa njoo mà'a Nwì. 
1CO.9.14	À kɨ mbə a ŋgɨ̌ŋgɨ̀ŋ a ajàŋ mə Mmà'àmbi à swoŋ mə, bə̀ bìi bɨ sɛ̀ɛ̀nsə ntoo yì sɨgɨ̀nə̀ ya aa, mɨ̀jɨ̂ myaa mɨ tswe nɨ̀ ŋ̀ka mfɛ̀'ɛ aa ghu.
1CO.9.15	Lâ kaa mə̀ lɛ ŋkɨ'ɨ abwarə mà yû yî tsu lɔ̀gə̀. Kaa mə̀ sɨ aŋwà'ànə̀ yû kɨɨ ŋwa'anə aa mə mə lɔntə njoo ghu, ǹloŋ mə, m̀bɔ̀ŋ mə̀ kwo, ntsyatə ajàŋ mə mbə ŋù a kwɛrə̀ ànnù yìi mə mə tə̀rə̀ ghu aà. 
1CO.9.16	Kaa mə̀ sɨ̀ nɨ̂ àdà'à a ka ŋkwɛ̀ɛ̂ ǹtɨɨ̀ gha nloŋ mə mə swoŋ ntoo yì ǹsɨgɨ̀nə̀ ya aa tswê. À nɨ̂ ànnù yìi mə mə̀ tswe nɨ̂ ŋ̀ka ŋghɨ̀rə̂. Ŋ̀gɨ'ɨ yì ǹswèrə̀ ɨ̀ ka kuu a nu mə̀ mə mbə mə̀ tsuu ntoo yì ǹsɨgɨ̀nə̀ ya kɨ swoŋə. 
1CO.9.17	M̀bə mə̀ ka mfa'a ma mùu ajàŋ aa nɨ̀ ŋ̀kɔ̀ŋə̂ yà boŋ mə̀ tswe nɨ̀ mɨ̀tsɔ'ɔnə̀ mɨ ɨfà'à. Bɛɛ mə̀ tuu aa nɨ̀ ŋ̀kɔ̀ŋə̂ yà kɨ fà'à boŋ à nɨ ɨ̀fà'à mə Nwì à fa a mbo mə̀. 
1CO.9.18	Mɨ̀tsɔ'ɔnə̀ mɨ ɨfà'â ma mɨ tɨgə̀ m̀bə aa akə̀ aa ɛ? Tsi'ì mə mə̀ ka nswoŋə nɨ̂ ànnù Nwî ŋ̀ghɨrə nɨ mə tâ ǹtoo yì ǹsɨgɨ̀nə̀ ya tâ ɨ̀ bə ayoo tɨ̂ ǹdùù. Kaa ŋkɨ'ɨ̀ kà ǹlɨgɨnə kwɛrə nɨ̂ àbwarə̀ yâ.
1CO.9.19	Mə̀ laa mbə ŋû mə mə̀ təə nɨ̂ àtû yâ, kaa mə̀ sɨ̌ abù'ù ŋû bə̂. La mə̀ bâŋnə̀ ŋ̀ghɨrə ɨbɨɨ nû gha nɨ̂ àbù'ù ŋû ǹtsɨ̀m, mə mbə mə̀ naŋsə swuŋtə bə̂ bî ghà'àtə̀ bɨ zî a mbo Kristo lɛ. 
1CO.9.20	Mə̀ yi tɨ fà'à bi'i bɨ̀ bàYuda aa, mə̀ tswê tsi'ì tsǒ ŋù bàYudà, mə mbə mə̀ swûŋtə̀ waa bɨ zî Kristo lɛ? Ka mə mə̀bɔŋ mə̀ sɨ̀ nɨ̂ ŋ̀ka yoŋ nɔ̀ŋsə̀ Moses tswe aa, mə̀ tswê tsi'ì tsǒ mə yòŋə̀, a noò yìi mə mə̀ tswe bi'i bɨ̀ bə̀ bìi mə bɨ yòŋə̀ ma waà nɔ̀ŋsə̀ aa ta swùŋtə̀ waa. 
1CO.9.21	A kɨ̂ m̀bə ŋgɨŋgɨ̀ŋ mə nòò yìi mə mə̀ tswe bi'i bə̀ bìi bɨ sɨ nɔ̂ŋsə̀ yoŋə aa, mə̀ kɨɨ̀ ǹtswe tsi'ì tsǒ bo, kaa ŋkɨ'ì nɨ̀ nɔ̂ŋsə̀ yoŋə̀ mə mbə mə̀ kɨ̂ ǹswuŋtə waa mfa a mbo Kristo lɛ. Kaa mə̀ sɨ swoŋ aa mə mə̀ sɨ nɔ̂ŋsə̀ Nwì yu'unə. Mə̀ nàŋsə tswe aa a ji'i mɨkòrə nɔ̀ŋsə̀ Kristo. 
1CO.9.22	A mbo bə̀ bìi mə bɨ bɔrə aa, mə̀ kɨ̂ m̀bɔrə mə mə swùŋtə̀ waa. Mə̀ tɨgə̀ m̀bii nɨ̂ ɨ̀nnù tsɨ̀m ǹloŋ ŋkwîtû bə̀ bɨ̀tsɨ̀m, mə mbə mə̀ ghɨrə̀ ɨnnù tsɨ̀m a nyweensə̂ waa bî mɔ'ɔ lɛ. 
1CO.9.23	Ɨ̀nnù tsɨ̀m jìi kə mə ghɨ̀rə aa, mə ghɨ̀rə̀ aa nloŋ ŋkwitu ntoo yì ǹsɨgɨ̀nə̀ ya mə mbə mə̀ tswe nɨ̀ m̀bɔɔnə̂ yìi mə ɨ̀ tswe ghu aa lɛ.
1CO.9.24	Nɨ̀ sɨ̀ zi mə bɨ yi ghɛ̀ɛ a adɨgə nɨkhə̀ ŋ̀ka ŋkhə aa ghɨrə njɨ aa tsi'ì ŋù yî m̀fùùrə̀ aa ɛ? A ku'unə mə tâ nɨ̀ ka ŋkhə nɨ mânjì yìi mə nɨ̀ ka jɨ. 
1CO.9.25	Ŋù ǹtsɨ̀m yìi mə a ghɛ̀ɛ̀ nɨkhə̀ aa, a tswa ɨbɨ̀ɨ nû yi nɨ ŋgɔ̀ŋ ɨ̀nnù tsɨ̀mə̀, m̀mɨrəsə nɨ̂ ɨ̀bɨɨ nû yi nɨ mânjì ma ghû aa mə yu kwɛrə aa mɨyàrɨ̀nə̀ mɨ ŋgù'ù mìi mə mɨ tsyà nii aà tsyà. Lâ a mbo bì'inə̀, bì'inə̀ tswe nɨ̀ ŋ̀ghɨrə maa ajàŋ a ŋkwɛrə mìi mə mɨ tswe nɨ̀ŋkoŋ aà. 
1CO.9.26	Àâ ànnù yìi mə kaa mə̀ sɨ aa adàŋ dàŋə̀ bu'usə ŋkhə, kaa ŋkɨ'ɨ kɨ̀ɨ̀ m̀fuu aà m̀fə'ə̀. 
1CO.9.27	Mə fùu ɨbɨɨ nû gha, ntswa nyɨgə, mə mbə mə̀ wa'à ka nswoŋə nɨ̂ ànnù Nwî a mbo bǎdàŋ, nyi bàŋnə̀ ǹsaa mɨyàrɨ̀nə̀ mɨ ŋgu'u myâ.
1CO.10.1	Bɨ̀lɨ̂m bâ, mə lɔ̀ɔ mə tâ nɨ̀ zi mə, bɨ̀tà bɨ bɨ̂taà bi'inə̀ bɨ lɛ sɨ yòŋə mbà'à ya ɨ kusə̀ waa bo kɨ̂ ǹtoo ŋkì mɨyaa yî bagɨtə wâ. 
1CO.10.2	M̀bə yìi mə bo lɛ sɨ yu'unə nɨ̂ Moses, ǹyoŋə nɨ̂ m̀bà'à ya ŋkɨ too ŋkì mɨyaa wa aa, a tɨgə̀ m̀bə aa ŋ̀kì yìi mə bɨ lɛ mbòònsə̀ ŋ̀kwɛrə tâ tɨgə tswe a nji'i mɨkòrə̂ Moses. 
1CO.10.3	Bo bɨ̀ tsɨ̀m bɨ̀ lɛ njɨ mɨjɨ mɨ Azwì; 
1CO.10.4	ŋkɨ no ŋkǐ Azwì, ǹloŋ mə ŋkì wa yìi mə bɨ lɛ nno, ɨ lɛ mfɛ̀'ɛ̀ aa nɨ̂ Ŋ̀gɔ̀'ɔ̀ Àzwì yìi mə ɨ̀ lɛ sɨ yòŋə̀ waa laà, m̀bə Kristo aà. 
1CO.10.5	Ka mə a lɛ mbə ma laa, bo bî ghà'àtə̀ lɛ ŋghɨ̀rə ɨnnù jìi mə kaa Nwìŋgɔ̀ŋ à lɛ wa'à ghu dorɨtə̀; a bə̂ ǹji'ì ànnù yìi mə bo bî ghà'àtə̀ lɛ ŋkwokə nja'anə a nta'a mɨwɛ̀ɛ̀ mɨwɛ̀ɛ̀ aà.
1CO.10.6	Ɨ̀nnù majû ɨ wà'àsə̀ nɨ̂ yi'inə̀ aa mə tâ bì'inə̀ tsuu kɨ yə̀'ə̀tə̀ a ŋghɨ̀rə̂ ɨ̀bɨ tsǒ mə bo lɛ ŋghɨ̀rə̀ aà. 
1CO.10.7	Nɨ̀ tsuu mɨ̂ŋkobə kɨ mii tsǒ mə bo bî mɔ'ɔ lɛ sɨ mii aà; ǹloŋ mə bɨ laa ŋwà'ànə̀ a mûm àŋwà'ànə Nwì mə, “Bə̀ byà lɛ ntswe nsyɛ a njɨ ŋkɨ no, m̀bɨɨnə ntɨgə mbenə.” 
1CO.10.8	Bì'inə̀ tsuu mɨbɨ̀ɨ̀ mɨ nû mì'inə̀ nɨ̂ àtsùùrə̀ fa, tsǒ mə bo bî mɔ'ɔ lɛ ŋghɨ̀rə̀, ǹdùù waa, ǹtsù'ù mɨghum mi mbaa ntsò tarə bɨ wô a njwi yì m̀fùùrə̀ ŋ̀kwokə aà. 
1CO.10.9	Bì'inə̀ tsuu a Mmà'àmbi ɨ kwà'ànə̀, tsǒ mə bo bî mɔ'ɔ lɛ ŋkwà'ànə̀ yi, a too no ɨ zwitə̀ waa aà. 
1CO.10.10	Nɨ̀ tsuu kɨ nurəkə kə̀ kɨ ghààntə̀ tsi'ì tsǒ ajàŋə mə bo bî mɔ'ɔ lɛ ŋghɨ̀rə̀, Nwì a too Angel Nɨ̀wo wa, a zî ǹzwitə waa aà. 
1CO.10.11	Ɨ̀nnù ma jû ɨ lɛ mfɛ̀'ɛ̀ a nu bo aa a ŋwà'àsə àbùgə̀ bə̂, bɨ kɨ̂ ŋ̀wà'ànə̀ aa a ndɨ'ɨtə yi'inə̀. Ǹloŋ mə bì'inə̀ tswe aa a noò yìi mə nòò lwì'ì m̀bî à kà mə̂ aa ŋkoontə aà.
1CO.10.12	M̀bə yìi mə a bə ma mùu ajàŋ aa, a ku'unə mə tâ ŋù yìi mə a mɔ̀ɔ̀ntə mə yu təə aa, tâ ka ntsyɛsə mbɨ̀'ɨ̀ a lô ŋ̀wo. 
1CO.10.13	Kaa àkwà'ànə yî tsu a burətə̀ a mbo bù tɨ zì yìi mə kaa a lɛɛ̀ wa'ǎ a mbo bə̀ bî mɔ'ɔ ghɛ̀ɛ̀, Nwìŋgɔ̀ŋ a lə̀ə̀ nɨ̂ ŋ̀kà'â yì, kaa mbə a wa'à mà'àtə mə tâ àkwà'ànə̀ à kuu a nu bù yìi mə a tsyatə mɨ̀tɨ̀ɨ̂ muu. Lâ a nɨ akwà'ànə yìi mə ɨ zì a nu bù aa, a kɨɨ mfa nɨ mânjì yìi mə nɨ̀ ka khə̀ ghu aà, ta tâ nɨ̀ zi mânjì yìi mə mbə nɨ̀ tswâ ǹtɨɨ̀ ghuu ghu.
1CO.10.14	Ma mùu ajàŋ mbâ bɨlɨ̂m bâ bìi mə mə̀ kɔ̀ŋə aa, nɨ̀ ka ŋkhə a ŋka mmii mɨ̀kobə̀. 
1CO.10.15	Mə ghàà a mbo bù aa tsi'ì tsǒ bə̀ bìi mə bɨ tswe nɨ̀ mɨ̀tsyɛ̀; m̀bə nɨ̀ tse kyɛsə atû yuu nɨ̂ ànnù yìi mə mə swoŋ aa sɨgɨ̀nə̀.
1CO.10.16	Ǹdɔ̂ŋ m̀bɔɔnə̀ ya yìi mə bì'inə̀ no mfa nɨ̂ m̀bɨ'ɨkə a mbo Nwì aa, ɨ̀ sɨ aa yi'inə̀ a mûm àləə Kristo boonsə aa ɛ? Àbaa ya yìi mə bì'inə̀ kɨɨ mbatə aa, a sɨ aa yì'inə kɨɨ mboonsə a nɨ m̀bɨ̀ɨ̀nû Kristo aa ɛ? 
1CO.10.17	Tsǒ mə abaa ya a nɨ tsi'ì yì fùùrə̀, bì'inə bìi mə bɨ gha'atə ŋkurə nɨ àbaa ya yì fùùrə̀ aa, bɨ tɨgə aa m̀bɨ̀ɨ̀nu yì m̀fùùrə̀.
1CO.10.18	Nɨ̀ wa'atə baIsrael, tsǒ mə bo lɛ sɨ fa nɨ̂ ǹjoo a mmà'à nɨ̂ Nwî ghu ŋ̀kɨɨ njɨ nɨ̂ ǹjoo ma jya ji mɔ'ɔ aa, ǹjoo mà jû ɨ lɛ wa'à nɨ̂ waa aa boònsə̀ boònsə̀ a mûm ànnù Nwî aa ɛ?
1CO.10.19	Mə̀ swoŋə ma yû ànnù, ǹswoŋ aa mə akə aa ɛ? Mə mɨ̀jɨ mìi mə bɨ mà'à mɨ̂ŋkobə ghu aa à nɨ̂ àyoò tsu aa ɛ? Kə̀ fɨ̀ŋkobə fìi mə bɨ mii aa, à kɨ mbə ayoò tsu aa ɛ? 
1CO.10.20	Ŋ̀gaŋ! Ànnù yìi mə mə swoŋ aa, à nɨ mə, bɨ yi mfa njoo jù a mbo mɨ̀ŋkobə, bɨ fa aa a mbo bɨ̀demon, kaa bɨ sɨ aa a mbo Nwì fa. Kaa mə̀ sɨ lɔ̀ɔ̀ mə tâ bu bɨ̀demon boonsə ànnù. 
1CO.10.21	Kaa mbə nɨ̀ wa'à kà no nɨ̂ ǹdɔ̂ŋ M̀mà'àmbi ŋkɨɨ nno nɨ̂ ǹdɔ̂ŋ bɨ̀demon. Kaa mbə nɨ̀ wa'à ka njɨ nɨ a atɛtə̌ Mmà'àmbi ŋkɨɨ njɨ nɨ̂ a atɛtə̌ bɨ̀demon. 
1CO.10.22	Bì'inə̀ ka twɛbə a aghə̀'ə̀nə ntɔŋ Mmà'àmbi aa ɛ? Bì'inə̀ mɔɔntə mə bì'inə̀ tɨɨ ntsyà yi aa ɛ?
1CO.10.23	“M̀bə ò tse ghɨ̀rə ɨ̀nnù tsɨ̀mə̀,” lâ kaa à sɨ ɨnnù tsɨ̀m jìi mə o ghɨ̀rə̀ aa, mə mbə ɨ kwɛtə̀ ŋû bə̂. “M̀bə ò tse ghɨ̀rə ɨnnù tsɨ̀m,” la kaa sɨ ɨnnù tsɨ̀m jìi mə o ghɨ̀rə̀ aa mə mbə ghɨrə̀ ò kwi ntɨ̀nsə̀ a mum Mmà'àmbi bə̂. 
1CO.10.24	Tâ ŋù yî mɔ̀'ɔ yî mɔ̀'ɔ tsuu tsi'ì ànnù yìi mə a bɔ̀ŋə̀ nii aa kɨ lɔ̀ɔ̀, m̀baŋnə ŋka nlɔɔ bə ɨ̀nnù jìi mə ɨ ka kwɛtə ndɨm yì aà. 
1CO.10.25	Jɨ nɨ̌ mɨjɨ bo bɨ̀ m̀bà yìi mə bɨ fèè a mɨtaa, ntsuu ɨbetə̀ jìi mə ɨ ka kɨ ghɨ̀rə tâ mɨ̀ntɨɨ̀ muu ka ns sa'a nɨ̂ ghuu aa kɨ betə. 
1CO.10.26	Ǹloŋ mə, “M̀bî yu ntsɨ̀m bo bɨ̀ ǹjoò tsɨ̀m jìi ɨ tswe ghu aa, à nɨ jǐ Mmà'àmbî.” 
1CO.10.27	M̀bə ŋù yìi mə à sɨ mu Kristo bə, mbə a twoŋə ghuu a nda yu mə tâ nɨ̀ zi njɨ, nɨ bii ŋghɛɛ, nɨ̀ jɨ àyoo yìi mə à fa a mbo bù aa, ntsuu ɨbetə̀ jìi mə mbə ɨ ghɨrə̀ mɨ̀ntɨɨ̀ muu kâ ǹsa'a ghuu aa kɨ betə. 
1CO.10.28	La mbə ŋù a swoŋ a mbo bù mə, “Mɨ̀jɨ muà, à nɨ mɨjɨ mìi mə bɨ ma'a aa bɨ̀nwì ghu,” nɨ̀ tsuu jɨ, nloŋ ŋkwitu ŋû wa yìi mə à swoŋ a mbo bù aà; nloŋ mə mbə a ghɨrə̀ ǹtɨɨ ŋû ɨ sa'a yi- 
1CO.10.29	Kaa mə̀ sɨ aa a mɨntɨɨ̀ muu swoŋə, mə bàŋnə̀ ǹswoŋ aa ntɨɨ ŋû wa mə à swǒŋ annù ya a mbo bù aà. M̀bə ànnù yìi mə ŋù yì mɔ'ɔ a mɔ̀ɔ̀ntə̀, m̀bə a kɨ̂ŋ mə ta mə̀ tsuu annù yìi mə mə kɔ̌ŋ ŋghɨ̀rə, ghɨ̀rə̀ aa a ya aa ɛ? 
1CO.10.30	Mbə mə̀ jɨ ayoo yìi mə jɨ aa, mfa mbɨ'ɨkə a mbo Nwì, bɨ fâ ɨ̀fɨ̀rə̀ gha nloŋ mɨjɨ mìi mə mə̀ jɨ mfa mbɨ'ɨkə aa ɛ?
1CO.10.31	Mə̀ swǒŋ a mbo bù mə, kə̀ nɨ̀ kâ ǹjɨ jɨ, kə̀ nɨ̀ kâ ǹno no, kə̀ ànnǔ tsu yìi mə nɨ ghɨ̀rə̀ aa, nɨ̀ ka ŋghɨrə ɨnnù tsɨ̀m a ŋgha'asə Ɨkùm Nwî ghu. 
1CO.10.32	Nɨ̀ ka ntsyɛsə mbɨ̀'ɨ̀ nɨ̀ lǒ ŋghɨrə ŋû tsù a wô, kə̀ ŋgàŋ a bə ŋù baYuda, kə̀ ŋù àtoo dàŋ, kə̀ a bə̂ bə ŋ̀ghòtə̂ bə̀ bɨ Nwî. .cm check 
1CO.10.33	Nɨ̀ ka nywe'etə ŋghɨrə tsǒ mə̀, ajàŋ yìi mə mə kɨɨ ŋgaansə nɨ mɨ̀tɨ̀ɨ̂ ma mə mbə bə̀ bɨ̀tsɨ̀m kâ ǹdorɨtə nɨ ɨ̀nnù tsɨ̀m jìi mə mə ghɨ̀rə̀ aà. Ǹloŋ mə kaa mə̀ sɨ aa tsi'ì ɨ̀nnù jìi mə ɨ bɔ̀ŋ gha aa ghɨ̀rə̀, m̀baŋnə ŋghɨ̀rə̀ aa bə̂ ɨ̀nnù jìi mə ɨ ka bɔ̀ŋ bə̂ bî ghà'àtə̀, ta tâ bo ghu nyweenə.
1CO.11.1	Nɨ̀ ka ŋe'esə nɨ̂ ghâ tsǒ mə mə ŋè'èsə̀ nɨ̂ Kristo aà.
1CO.11.2	Mə beentə ghu nloŋ mə nɨ wa'atə nɨ̂ gha ŋkɨɨ ŋŋe'esə nɨ̂ gha nɨ̂ ɨ̀nnù tsɨ̀m ŋ̀kɨɨ nləə nɨ̂ ɨ̀nnù tsɨ̀m tsɨ'ɨ̌ ajàŋ mə mə̀ lɛ ndɨ̀'ɨ̀ a mbo bù aà. 
1CO.11.3	La mə lɔ̀ɔ̀ mə tâ nɨ̀ naŋsə nzi sɨgɨ̀nə̀ mə, Kristo à laa mbə atu a mbo ŋûmbâŋnə ntsɨ̀m, ŋùmbâŋnə̀ wa a kɨ̂ m̀bə atu a mbô ŋ̀gwɛ̂ yì. Nwì a Kɨ̂ m̀bə atu a mbo Kristo. 
1CO.11.4	Maa ajàŋ, ŋùmbâŋnə ntsɨ̀m yìi a tsà'àtə̀ Nwî, kə̀ ǹswoŋə nɨ̂ ǹtoò Nwì ǹso atsə̀'ətu aa, a dɨ̀rɨ̀sə̀ aa atu Kristo yìi à nɨ atû yi aà. 
1CO.11.5	Lâ màŋgyɛ̀ yìi mə a tsà'àtə̀ Nwî kə̀ ǹswoŋə nɨ̂ ǹtoò Nwì tɨ kwerə̀ àtû yi aa a dɨ̀rɨ̀sə̀ aà àtu ndoò yì yìi à nɨ atu ghu mbo aà, ǹloŋ mə a tɨgə mbə aa tsi'ì tsò à kɔɔ̀ àtu yi. 
1CO.11.6	M̀bə màŋgyɛ̀ a tuu atû yi kɨ kwerə, a bɔ̂ŋ mə tâ à kɔɔ. Mbə a kɨ mbə mə à nɨ̂ ànnǔ ndɨ̀rə̂tu a mbo màŋgyɛ̀ a ŋkɔɔ̀ àtû, a bɔ̂ŋ mə tâ à ka ŋkwerə. 
1CO.11.7	A laa ŋkù'ùnə mə tâ ŋùmbâŋnə̀ tâ à tsee atsə̀'ətu kɨ sò, ǹloŋ mə à tswe aa nɨ̀ màrə̀ Nwì ŋkɨ mbə nɨ̀gha'a nɨ Nwî aà; lâ màŋgyɛ̀ à bə aa nɨ nɨ̀gha'a nɨ ŋûmbâŋnə̀. 
1CO.11.8	(Ǹloŋ mə kaa à lɛ ŋwa'a ŋûmbâŋnə̀ a nu màŋgyɛ̀ fɛ'ɛ̀. Lâ màŋgyɛ̀ à lɛ mbàŋnə̀ ǹlo aa a nu ŋùmbâŋnə̀. 
1CO.11.9	Kaa Nwì à lɛ ŋwa'ǎ ŋûmbâŋnə̀ ŋ̀kɨ nnaŋsə aa a mbo màŋgyɛ̀. Lâ à lɛ mbàŋnə̀ ǹnaŋsə mâŋgyɛ̀ ǹloŋ aa ŋgaa ŋùmbâŋnə̀.) 
1CO.11.10	À nɨ̂ ǹji'ì ànnù yìi mə a bɔŋ mə tâ màŋgyɛ̀ à tswe nɨ̂ àlènsə̀
1CO.11.11	(Ka mə a bə laa, a mûm ǹtswêntɨ̀ɨ̂ yì'inə̀ a mum Kristo, kaa màŋgyɛ̀ à sɨ̌ aa atu yu təə̀ kaa ŋùmbâŋnə̀ a wa'ǎ aa atu yu kɨ ntəə. 
1CO.11.12	tsǒ mə màŋgyɛ̀ à lɛ nlò aa a nu ŋùmbâŋnə̀ aa, a ŋûmbâŋnə̀ aa a bàŋnə̀ ǹtɨgə njwe nɨ màŋgyɛ̀. Maa ajàŋ, ɨ̀nnù jû tsɨ̀m ɨ lò aa mbo Nwì.)
1CO.11.13	Nɨ̀ lentə tsi'ì bù bî m̀bɔ̂ŋə̀ mə a ku'unə a mbo màŋgyɛ̀ a ntsà'atə Nwì tɨ kwerə̀ àtû yi aa ɛ? 
1CO.11.14	Nɨ̀ bə yə ajàŋə mə Nwì à lɛ naŋsə mbi aa boŋ a sɨ̀ dɨ'ɨ̀ aa mə à nɨ̂ ànnǔ ndɨ̀rə̂tu a mbo ŋùmbâŋnə̀ a nlə̀ə̂ ɨ̀nǒŋtû ji tâ ɨ̀ sa'akə aa ɛ? 
1CO.11.15	Lâ m̀bə̂ ɨ̀nǒŋtu mâŋgyɛ̀ ɨ sa'akə̀, ɨ wa'à bàŋnə̀ ǹzi aa bə nɨ̀gha'a ghu mbo aa ɛ? Nlòŋ mə ɨ̀nǒŋtu mâŋgyɛ̀ ɨ tswe aa mə tâ à ka ŋwɛ'ɛ tsǒ àtsə̀'ə̀. 
1CO.11.16	M̀bə ŋùtsù à lɔɔ a ŋka nlɨ̀gɨ̀tə̀ ma yû ànnù, a zi mə kaa bì'ì kə̀ ŋ̀ghòtə̂ sɨ̀ nɨ nɔ̀ŋsə̀ yî dàŋ tswê ǹloŋ annǔ ntsà'àtə Nwì.
1CO.11.17	A nɨ juà ǹdɨ'ɨ mə ɨ yòŋə̀ aa, kaa mə̀ sɨ̀ ghuu bû m̀beentə nloŋ mə a yi mbə a noò yìi mə nɨ̀ zi a ntsà'àtə Nwì aa, nɨ̀ ghɨrə̀ aa bə̂ ɨ̀nnù jìi ɨ zì nɨ̂ ŋ̀gɨ'ɨ, kaa wa'à nɨ aa nɨ̀ bɔ̀ŋ zî aà. 
1CO.11.18	A nɨ̂ ànnù yi ntsyàmbìì, bɨ swoŋ a mbo mə̀ mə, nɨ̀ yi mbòòntə̀ aa, nɨ̀ yatə̀ ghuu ntswe a njɨ̌m a njɨ̀mə̀, mə̀ mɔɔ̀ntə̀ mə ma yû ànnù mə mə̀ yù'ù aa à tse bə annù nɨ̂ŋkoŋə̀. 
1CO.11.19	(Lâ ànnǔ ayàtə̀ a tswe nɨ̀ m̀fɛ̀'ɛ a tɨtɨ̀ɨ bù ta tâ bə̀ bìi mə bɨ ghɨ̀rə annù yìi a tsinə aa tâ bɨ̀ naŋsə mfɛ'ɛ ntəə tâ bɨ̀ yə.) 
1CO.11.20	Nɨ̀ yi mbòòntə̀ tɨ jɨ aa kaa nɨ̀ wa'ǎ aa ntarə Mmà'àmbi wa jɨ̂. 
1CO.11.21	Ǹloŋ mə nɨ̀ yi tɨ jɨ aa, ŋù jɨ aa bə mìi mɨjɨ, ŋù yì mɔ'ɔ a bâŋnə̀ ǹtswe nɨ̂ ǹjì, ŋù mɔ'ɔ a nô m̀baanə. 
1CO.11.22	Ma yû a tsya aa la aa ɛ? Nɨ̀ sɨ̀ nɨ̂ ǹdùgə̂ juu tswê a ŋka njɨ ghu kɨɨ nno aa ɛ? Kə̀ a baŋnə mbɔ̀ŋə̀ aa mə tâ nɨ̀ ka ntsa'a nɨ̂ ŋ̀ghòtə, ndɨrɨsə nɨ̂ àtu bə̀ bìi bɨ boŋ njoo aa ɛ? Nɨ lɔ̀ɔ̀ mə tâ mə̀ swoŋ mə akə a mbo bù ǹloŋ ma yû ànnù aa ɛ? Mə̀ beentə ghuu aa ɛ? Ŋ̀gaŋ kaa mə̀ ka wa'à beentə̀!
1CO.11.23	Ǹloŋ mə ànnù yìi mə mə swoŋ a mbo bù aa, mə̀ lɛ ŋkwɛrə aa a mbô M̀mà'àmbî, mə M̀mà'àmbî Yesu, nɨ̂tugə wa mə bɨ lɛ mfèè yi aa, à lɛ nlɔ̀gə abaa, 
1CO.11.24	m̀fa mbɨ'ɨkə, mbatə, ǹswoŋ mə, “À nɨ̂ ɨ̀bɨ̀ɨ nû ghâ ɨ ghuà, yìi mə mə̀ ka fa a atu bù aà. Nɨ̀ tɨgə ŋghɨrə ma mùu ajàŋ ŋ̀wa'atə nɨ̂ ghâ.” 
1CO.11.25	A ŋgɨŋgɨ̀ŋ, à lɛ ŋkɨ nlɔgə ndɔŋ a noò yìi bo lɛ mmàŋsə njɨ aa, nswoŋ mə, “Ǹdɔŋ yuà, à nɨ̂ àkàà yî fii yìi mə Nwì à wàrə bǔ bo nɨ̂ àləə nû ya aà. Nɨ̀ ka ŋghɨrə ma mùu ajàŋ a ŋgɔ̀ŋ bɨ̀nòò bɨtsɨ̀m bìi nɨ no aa, a ŋwa'atə ghâ.” 
1CO.11.26	Ma la dɨ'ɨ mə ŋgɔ̀ŋ bɨ̀nòò bɨtsɨ̀m bìi nɨ̀ kurə nɨ̂ àbaa ma yû, ŋ̀kɨɨ nno nɨ̂ ǹdɔŋ mà yù aa, nɨ làànsə̀ aa annù ǹloŋ nɨwo nɨ Mmà'àmbi nywe'e noò yìi mə à ka yi bǔ bɨ̀ɨ̀ aà.
1CO.11.27	Maa ajàŋ, ŋù yìi mə à kùrə abaa yù ŋ̀kɨ nno nɨ̂ ǹdɔ̂ŋ M̀mà'àmbi ya a nɨ mânjì yìi mə à sɨ̀ ku'ùnə̀ aa, a wò aà ànnù nɨ̂ ɨ̀bɨɨnu Mmà'àmbi nî̀ àləə̀ nû yi. 
1CO.11.28	Tâ ŋù yî mɔ̀'ɔ yî mɔ̀'ɔ tâ à ka nlentə nɨ̂ ɨ̀bɨɨ nû yi mbɔŋ kɨ kurə nɨ̂ àbaa ya kə̀ kɨɨ nno nɨ̂ ǹdɔŋ yâ. 
1CO.11.29	Ǹloŋ mə ŋù à bə jɨ kɨɨ nno, tɨ zi mə à bə aa ɨbɨɨ nu Mmà'àmbi bəə boŋ à jɨ ŋkɨ nno mbe'e aà ǹdɔ̀ɔ̀. 
1CO.11.30	À nɨ̂ ǹji'ì ànnù yìi mə bə̀ bî ghà'àtə̀ a tɨtɨ̀ɨ bu bɨ tɨgə ɨ̀bɔrəkə bə̂, bi mɔ'ɔ ghɔɔ̀ŋkə̀, lɛ bì ghà'àtə̀ kɨ̀ mə̂ ŋ̀kwokə aà. 
1CO.11.31	À laa bə mə bì'inə̌ lèntə mɨbɨ̀ɨ̀ mɨ nû mi'inə̀ ya'a, bəə boŋ kaa ǹjǒ Nwì ɨ̀ sɨ a nu bì'inə̀ kuu. 
1CO.11.32	La Nwì a nɨŋ ŋgɨ'ɨ a nu bi'inə̀ ǹtsisə nɨ̂ yi'inə̀ tsɨ̂tsɔ̀ŋ aa mə tâ bì'inə̀ yi tsuu bi'inə̀ bɨ mbi a njɨ̌m bwɛ.
1CO.11.33	Maa ajàŋ mbâ bɔɔ bɨ maà, nɨ̀ yi mbòòntə̀ a njɨ mɨ̀jɨ̀ mɨ Mmà'àmbi, nɨ̀ yu'utə̀ bə̂ bî mɔ'ɔ̀. 
1CO.11.34	Bɛɛ mə ǹjì ɨ tɨ yaŋə ŋû, a fuù ǹjɨ a nda yu, mə tâ nɨ̀ tsuu bàŋnə bòòntə̀ aa a mbè'ê ǹdɔ̀ɔ̀ Nwì. A ŋghɛ̀ɛ nɨ̂ ɨ̀nnù jî mɔ'ɔ jya, mə ka yi dɨ'ɨtə ghuu ghu a noò yìi mə mə̀ ka yǐ zì aà.
1CO.12.1	Lâ ŋ̀ghɛɛ nɨ mɨ̀tə̀ŋnə̀ mìi mə Àzwì a faa aa, bɨlɨ̂m m̀bâ, kaa mə̀ sɨ lɔ̀ɔ mə tâ nɨ̀ tswe tɨ zî. 
1CO.12.2	Nɨ̀ zi mə nòò wa mə nɨ̀ lɛ mburə tɨ a Kristo tɨ zi aa, bɨ lɛ mbwe'esə ghuu nɨ bɨ̀ mânjì bî ghà'àtə̀, ǹlɔgə nɨ̂ ghuu ŋghɨrə nɨ̀ kâ m̀mii nɨ̂ ɨ̀ku mɨ̂ŋkobə. 
1CO.12.3	M̀bɛ̀ɛ mə a bə maa ajàŋə̀ aa, mə lɔ̀ɔ mə tâ nɨ̀ zi mə, ŋù yìi mə à tswe nɨ̂ Àzwì Nwî aa, kaa mbə a wa'à swoŋ mə, “Ǹdɔ̀ɔ̀ a atu Yesu.” Kaa mbə ŋù wa'à kɨ̀ ǹswoŋ mə Yesu à nɨ̂ M̀mà'àmbî tɨ ghə̂ à tswe nɨ̀ Àzwì Nwî.
1CO.12.4	Mɨ̀tɨ̀ŋnə̀ mìi mə Àzwì a fa aa, mɨ tswe aa a bəŋ bəŋə̀, lâ mɨ lô aa tsi'ì a mbô Àzwì yî fùùrə̀. 
1CO.12.5	Mɨ̀fà'à mìi mə bì'inə̀ fà'à nɨ a mbo Nwì aa mɨ tswe aa atu atu, lâ bì'inə̀ fà'à a tsi'ì a mbo Mmà'àmbi yì m̀fùùrə̀. 
1CO.12.6	Bɨ̀mânjì bìi mə bə̌ fà'a a mbo Nwì aa, bɨ tswe aa a atu tû. Lâ bɨ̂mânjì bɨ afà'à ma bû bɨtsɨ̀m aa a fâ nɨ̀ Nwì yî m̀fùùrə̀, a bə yu yìi mə a ghɨ̀rə ɨfà'à bə̂ bɨ̀tsɨ̀m ɨ ghɛɛ̀ aà. 
1CO.12.7	Àzwì a fa nɨ ɨ̀nnù ma jû a atu tu a mbo ŋù yî mɔ'ɔ yî mɔ̀'ɔ mə tâ kwɛtə bə̂ bɨ̂tsɨ̀mə̀. 
1CO.12.8	Bɨ fa a mbo ŋù yî mɔ̀'ɔ, ǹtsya a njɨ̀mə Azwì mə tâ à ka ŋghaa nɨ nɨ̀ghàà mɨ mɨtsyɛ̀, m̀baŋnə mfa nɨ a mbo yì mɔ̀'ɔ mə tâ à ka ntɔ'ɔtə nɨghàà nɨ Nwî. 
1CO.12.9	Tsi'ì Àzwì ma yû a fâ nɨ̀ àbìintɨɨ a mbo ŋù yì mɔ̀'ɔ, m̀baŋnə mfa a ŋka ŋghùrə bə̀ a mbo ŋù yî mɔ̀'ɔ̂. 
1CO.12.10	A ghɨ̀rə̀ nɨ mə tâ ŋù yì mɔ'ɔ ka ŋghɨrə nɨ̂ ɨ̀nnù jî yɛyɛrə. Yì mɔ̀'ɔ a ka nyu'u nɨ̂ ǹtoò Nwì ǹswoŋə, a mbo yì mɔ̀'ɔ, a ghɨrə̀ mə tâ à zi kwensə a tɨtɨ̀ɨ ɨ̀zwì bo bɨ̀ Àzwì Nwî, a mbo yì mɔ̀'ɔ, a ghɨrə̀ mə tâ à zi ŋghàa mɨ̀ghàà mî fiì, ŋ̀kɨ mfa a mbo ŋù yì mɔ'ɔ mɨ̀tə̀ŋnə̀ mɨ ntɔ'ɔtə ǹji'ì mɨ̀ghàà mî fii mà mû. 
1CO.12.11	Mɨ̀tə̀ŋnə̀ ma mû mɨtsɨ̀m, mɨ lò aa tsi'ì a mbo Àzwì ma yâ, a fâ nɨ a mbo ŋù yî mɔ̀'ɔ mɔ̀'ɔ, a ajàŋ yìi mə à kɔ̀ŋə̀ aa.
1CO.12.12	Ajàŋ yìi mə mbɨ̀ɨ̀nu ɨ̀ nɨ yì m̀fùùrə̀ m̀baŋnə ntswe nɨ ɨ̀dɨgə ɨnu jì ghà'àtə̀ aa, ŋ̀kɨ mburə ka kɨ bə tsi'ì ɨ̀dɨgə nu mbɨ̀ɨ̀nu ya aa, a nɨ̂ ŋgɨŋgɨŋ ajàŋ mə bì'inə̀ nɨ a nnɔ̀ɔ̀ lâ m̀bə ɨbɨɨnu yì m̀fùùrə̀ a mum Kristo aà. 
1CO.12.13	M̀loŋ mə bì'inə̀ lɛ ŋkwɛrə aa ŋkǐ Azwì yî fùùrə̀ a ŋkuu a mum m̀bɨ̀ɨ̀ nu yì m̀fùùrə̀. (Kə̀ ò bə ŋù baYuda, kə̀ ò bə ŋù baGrikia, àbù'ù kə̀ ŋù yìi à sɨ abù'ù bə.) Nwì à lɛ ŋkɨ ŋghɨrə bì'inə̀ bɨtsɨ̀m no aa Àzwì yî fùùrə̀.
1CO.12.14	Kaa mbɨ̀ɨ̀ nu ɨ̀ sɨ̀ aa nɨ̂ àdɨgənu yì fùùrə̀ tswê, ɨ̀ tswe aa nɨ̀ ɨ̀dɨgənu nnɔ̀ɔ nɔ̀ɔ. 
1CO.12.15	M̀bə a bə mə àkòrə̀ a swoŋ mə, “M̀bə yìi mə kaa mə̀ sɨ̌ abo bə aa, kaa mə̀ sɨ̌ adɨgənu bə̂,” Kaa maya mbə a wa'à ghɨ̀rə̀ mə tâ à tsuu adɨgənu bə. 
1CO.12.16	M̀bə a kɨ mbə mə àtôŋnə̀ a swoŋ mə, “M̀bə yìi kaa mə̀ sɨ̀ nɨli'ɨ bə aa, kaa mə̀ sɨ̌ adɨgənu bə̂,” Kaa maya mbə a wa'à ghɨ̀rə̀ mə tâ à tsuu adɨgənu bə. 
1CO.12.17	À laa bə m̀bɨ̀ɨ̀nû ǹtsɨ̀m à nɨ nɨ̀li'i, boŋ ɨ̀ ka tɨgə yu'u nɨ̂ ɨ̀nnù aa mə akə aa ɛ? À laa bə m̀bɨ̀ɨ̀nû ǹtsɨ̀m à nɨ àtôŋnə̀, boŋ ɨ̀ ka tɨgə lùmsə̀ aa mə akə aa ɛ? 
1CO.12.18	Lâ àjàŋ yìi mə bə aa, Nwìŋgɔ̀ŋ à lɛ nnaŋsə ɨdɨgənu nnɨŋ a mbɨ̀ɨ̀nu aa yi mɔ'ɔ yi mɔ'ɔ a ajàŋ yìi mə à kɔ̀ŋə̀ aa. 
1CO.12.19	Ɨ̀dɨ̀gənu màjû tsɨ̀m ɨ lɛ mbaa bə aa tsi'ì yì fùùrə̀, boŋ m̀bɨ̀ɨ̀nu ɨ̀ lo fə aa ɛ? 
1CO.12.20	Lâ àjàŋ yìi a bə aa, ɨ̀dɨgənu ɨ gha'à, lâ m̀bə mbɨ̀ɨ̀nu yì m̀fùùrə̀.
1CO.12.21	Kaa mbə nɨ̀li'i wa'ǎ a mbo àbo swoŋ mə, “Kaa mə̀ sɨ nòo lɔ̀ɔ̀.” Kə̀ àtu a swoŋ a mbo mɨ̀kà'à mə, “kaa mə̀ sɨ nòo lɔ̀ɔ̀.” 
1CO.12.22	Ŋ̀gaŋ kaa a sɨ̀ maa ajàŋ bə̂, ǹloŋ mə ɨdɨgənu jìi mə ɨ bàŋnə̀ ŋ̀kɨrə tsi'ì tsǒ ɨ bɔrə aa, à bàŋnə̀ mbə jìi mə kaa m̀bə̂ m̀bɨ̀ɨ̀nu ɨ wa'à fà'à tɨ ju. 
1CO.12.23	Ɨ̀dɨ̀gənu jya jìi mə bì'inə lèntə̀ nɨ mə kaa ɨ sɨ̀ naŋsə̀ ŋ̀kɔ'ɔnə aa, à bàŋnə mbə jìi mə bì'inə̀ lèntə sɨgɨ̀nə̀. Jya jìi mə bì'inə̀ sɨ lɔ̀ɔ mə tâ bɨ̀ ka nyə a bì'inə̀ lə̀ə sɨgɨ̀nə̀. 
1CO.12.24	Lâ ɨ̀dɨ̀gənu jya jìi mə ɨ bɔŋ a nyə aa, kaa bì'inə̀ sɨ kɨ̀ŋtə̀. Lâ Nwì à bàŋnə nnaŋsə ɨdigənu aa a nɨ mânjì yìi mə àghu'usə̀ yî wè a bàŋnə̀ ŋ̀ghɛɛ nɨ̂ ɨ̀dɨgənu jya jìi mə bɨ mɔ̀ɔ̀ntə̀ nɨ mə kaa ɨ sɨ̀ kɔ'ɔnə̀ aà. 
1CO.12.25	À ghɨ̀rə ma laa mə tâ àfà'ànə̀ tsee a tɨtɨ̀ɨ ɨ̀dɨgənu tswe, tâ ɨ̀dɨgənu jya baŋnə ka nlentə nɨ̂ waa bo nɨ bo. 
1CO.12.26	Àdɨ̀gənu ya yi mɔ'ɔ a laa bə kɨ yu'u nyaŋə boŋ mbɨ̀ɨ̀nu yâ ǹtsɨ̀m ɨ yu'u nɨ̂ ǹyàŋə̂; m̀bə a bə mə adɨ̀gənu ya yi mɔ'ɔ a kwɛrə ŋghu'usə̀ boŋ ɨ̀bɨɨnu wa tsɨ̀m ɨ tswe nɨ̀ nɨ̀dorə̀.
1CO.12.27	Tsɨ̂tsɔ̀ŋ, a mbo bù, nɨ̀ laa mbə mbɨ̀ɨ̀nû Kristo. Ŋù yì mɔ̀'ɔ yî mɔ̀'ɔ a bə àdɨ̀genu yi mɔ'ɔ maa mum m̀bɨ̀ɨ̀nû. 
1CO.12.28	Nwìŋgɔ̀ŋ à tsɔ'ɔ bə̀ a mûm ǹdânwì m̀fa ɨtu mɨfà'à a mbo bo. À lɔ̀gìnə ntsɔ'ɔ bapostel, ǹyoŋtə nɨ̂ ŋ̀gǎŋtoò ji, ŋka nyoŋtə, ntsɔ'ɔ ŋgǎŋndɨ̀'ɨ nìghàà nɨ Nwî, ŋka nyontə, ntsɔ'ɔ bə̂ bìi bɨ ghɨ̀rə ɨnnù jî yɛ̌yɛrə, nyoŋtə nɨ bə̀ bìi mə bɨ ka kɨ ghùrə̀ mɨghɔ̀ɔ̀, ŋ̀kɨ ntsɔ'ɔ bɨkwɛtə̀, bɨ̂tsyàsə̀, ndânwì, bo bɨ̀ bìi mə bɨ ghàà mɨghàà mî fii aà. 
1CO.12.29	À nɨ bə̀ bɨ̀tsɨ̀m mə bɨ bə baapostel aa ɛ? À nɨ bə̀ bɨ̀tsɨ̀m mə bɨ yu'u nɨ̂ ǹtoò Nwì nswoŋə aa ɛ? À nɨ bə̀ bɨ̀tsɨ̀m mə bɨ dɨ̀'ɨ̀ nɨ nɨ̀ghàà nɨ Nwî aa ɛ? À nɨ bə̀ bɨ̀tsɨ̀m mə bɨ ghɨ̀rə̀ nɨ̂ ɨ̀nnù jî yɛ̌yɛrə aa ɛ? 
1CO.12.30	À nɨ bə̀ bɨ̀tsɨ̀m mə bɨ tswe nɨ̀ mɨ̀tə̀ŋnə̀ mɨ Azwi a ŋghùrə̀ mɨ̀ghɔ̀ɔ̀ aa ɛ? À nɨ bə̀ bɨ̀tsɨ̀m bìi mə bə bɨ ghàà mɨ̀ghàà mî fii aa ɛ? À nɨ bə̀ bɨ̀tsìm bìi mə bə bɨ tɔ'ɔtə̀ mɨ̀ghàà mî fii mà mû aa ɛ? 
1CO.12.31	A ku'unə mə mbə nɨ̀ kâ ǹyə'ətə̀ a ntswe nɨ̀ mɨ̀tɨ̀ŋnə̀ mɨ Azwì mî kɔ̀'ɔ̀nə̀. Lâ mə̀ ka ghɛ̀ɛ̀ nɨ̂ m̀bìì a ndɨ̀'ɨ mânjì yî mɔ̀'ɔ yìi mə à bɔ̌ŋ ntsyàtə̀ a mbo bù.
1CO.13.1	M̀bə mə̀ zî ŋ̀ghaa mɨ̀ghàà mɨ bə̂ fàa mbi bo bɨ̀ mɨ̀ghàà mɨ baangel, ǹtsuu nɨ̂ àkɔ̀ŋnə̀ tswe bəə boŋ mə̀ bə̀ aa tsǒ ǹjəŋ yìi mə bɨ bu'u, kə̀ ǹjoo jì kòò jìi mə bə̀ bɨ kwagə aà. 
1CO.13.2	M̀bə mə̀ tswe nɨ̀ àdà'à a ka nswoŋ ɨ̀nnù tsi'ì tsǒ ŋ̀gǎŋntoo Nwì, kə̀ ǹtswe nɨ mɨ̀tsyɛ̀ a nzî ɨ̀nnù jî lə̀ə̀ntə tsɨ̀m; kə̀ tswe nɨ̂ àbìintɨɨ yìi mə mbə a mwugə̀ mɨ̀nta'a ŋghɛ̀ɛ̀ ǹtɛ'ɛ a adɨgə dàŋ, kaa wa'à nɨ̂ àkɔ̀ŋnə̀ bâŋnə̀ tswê, boŋ mə̀ bəə aa tsi'ì àyoo dàŋə̀ dàŋə̀. 
1CO.13.3	M̀bə mə̀ tɛ'ɛ̀ ǹyatə njoò jyâ tsɨ̀m, kə̀ m̀fa ɨbɨ̀ɨ nû gha mə tâ bɨ̀ tɔɔ nzwitə, ǹtsee nɨ̂ àkɔ̀ŋnə̀ ɨ tswe, bəə boŋ kaa ma juù ɨ̀nnù m̀bə ɨ wa'à gha nɨ̂ ànnû tsu kwɛtə̀.
1CO.13.4	Àkɔ̀ŋnə̀ à nɨ̂ ànnǔ ntswântɨɨ, ŋkɨ ŋka ŋkakə ànnǔ bə̂ bi mɔ'ɔ̂; kaa àkɔ̀ŋnə̀ a sɨ̀ nɨ̂ àghə̀'ə̀nə̀, kə̀ ànnǔ ŋŋee nu tswê; 
1CO.13.5	kaa àkɔ̀ŋnə̀ a sɨ tə̀rə̀, kə̀ ŋ̀ghaa nɨ mɨ̀ghàà mɨ atsa'à. Kaa àkɔ̀ŋnə̀ a sɨ lɔ̀ɔ̀ mə tâ bɨ̀ ka nyu'u aa tsi'ì àyii annù; Kaa a sɨ wàŋsə̀ ǹlwisə nɨ̂ ǹtɔ̀ŋə̀, kə̀ ǹləə nɨ̂ ɨ̀bɨ̀ a ntɨɨ yu a nu ŋù; 
1CO.13.6	kaa a sɨ dorɨtə a nɨ̂ ɨ̀nnù jî bɨ̂, m̀baŋnə ndorɨtə aa a nɨ̂ ɨ̀nnù jìi mə à nɨ annù nɨ̂koŋ aà. 
1CO.13.7	Kaa àkɔ̀ŋnə̀ a sɨ kaa a ŋkwɛrə ɨnnù tsɨ̀m jìi mə ɨ tsi'i nii laà, kaa wa'à kaa a mbii nɨ̂ ɨ̀nnù tsɨ̀m jìi mə a yu'u aa, kə̀ a mbɛ àjàŋ mə mbə̂ ɨ̀nnù ma jû ɨ fɛ'ɛ̀ m̀bɔŋ aa, kə̀ a ntswa nɨ̂ ǹtɨɨ̀ yi nɨ̂ ɨ̀nnù tsɨ̀m jìi mə tsi'i nii aà.
1CO.13.8	Àkɔ̀ŋnə̀ kaa a sɨ̀ nɨ̂ ǹlwi'i tswê. Ɨ̀nnù tsi'ì tsǒ ǹyu'u ntoò Nwì ǹswoŋə, ɨ ka yǐ tsyà; tâ ɨ̀nnǔ ŋghàa mɨ̀ghàà mî fii tâ à lwi'i; tâ ànnǔ nzî ɨ̀nnù jî ghà'àtə̀ tâ à tsya. 
1CO.13.9	Ǹloŋ mə mɨ̀tsyɛ̀ mìi bə̀ tswe nɨ muu aa kaa mɨ sɨ̀ luù. Kaa ntoo yìi mə ntoo Nwì kwɛrə ŋkɛ'ɛnə aa kaa ɨ wa'à kɨ̀ɨ̀ ǹtsinə mmɛ; 
1CO.13.10	Lâ nòò wa mə ɨ̀nnù jìi mə ɨ kɔ'ɔ nluu aa ɨ ka yǐ zì aa, tâ ɨ̀nnù tsɨ̀m jìi ɨ sɨ̀ kɔ'ɔ nluu aa tâ ɨ̀ mɛ. 
1CO.13.11	Ǹloŋ mə nòò yìi mə̀ lɛ mburə mûŋkhə aa, mə̀ lɛ sɨ ghàà aa mɨ̀ghàà mɨ bôŋkhə̂, àtû ya a lɛ sɨ fà'à aa tsi'ì tsǒ yǐ mûŋkhə̂ ɨ̀mɔ̀ɔ̀ntə̂ ja ɨ kɨ̂ m̀bə aa tsi'ì tsǒ jǐ mûŋkhə̂; nòò yìi mə̀ lɛ ŋkwi ntɨgə ndɨɨ aa, mə̀ lɛ ŋkɛntə a ŋghɨrə ɨnnù tsǒ bôŋkhə̂. 
1CO.13.12	Tsɨ̂tsɔ̀ŋ, bì'inə̀ yə nɨ̂ ɨ̀nnù aa tsi'ǐ a awurɨ̀sə̀, tsǒ ajàŋ mə ŋǔ a yə nsî yi a mûm ŋ̀kè'è aà. a yi tɨ bə a njɨ̀m, mə̀ yə̂ nɨ̀ ǹsi nɨ̀ ǹsi. Tsɨ̂tsɔ̀ŋ, mə̀ zî ànnù aa tsi'ǐ a tɨɨ tɨɨ̀; lâ mə̀ ka yǐ naŋsə zi tâ à luu tsi'ì tso ajàŋ yìi mə Nwì à zi ɨnnù tsɨ̀m ǹloŋə gha aà. 
1CO.13.13	Maa ajàŋ, ɨ̀nnù juà ji tarə̀ ɨ tɨgə̀ ǹlwi'i: mbə annǔ abìintɨɨ, ànnù ǹloŋ ɨ̀nnù jìi bì'inə̀ bɛ aa bo ànnǔ akɔ̀ŋnə̀; a nɨ ɨnnù ma jû ji tarə, ànnù yìi a tɨɨ ŋkɔ'ɔ ŋko'onə aa, à nɨ̂ àkɔ̀ŋnə̀.
1CO.14.1	Àkɔ̀ŋnə̀ à nɨ̂ ànnù yìi mə mbə nɨ̀ kâ ŋ̀gaansə nɨ̂ mɨ̀tɨ̀ɨ muu a ntswe nɨ̀ yù aà. Nɨ̀ ka naŋsə nyə'ətə a ntswe nɨ̀ mɨ̀tə̀ŋnə̀ mɨ Azwì, ŋ̀ka naŋsə nyə'ətə nɨ tsi'ì ǹtswe nɨ̀ mɨ̀tə̀ŋnə̀ a yu'ù ǹtoò Nwi nswoŋə nɨ a mbo bə̀. 
1CO.14.2	Ŋù yìi mə a ghàà mɨghàà mî fii aa, kaa à sɨ aa a mbo bə̀ ghaa, a ghàà aa a mbo Nwì. Nloŋ mə kaa ŋù tsù à sɨ annù ya mə a swoŋ aa yu'u. A bàŋnə̀ swoŋ aa ɨ̀nnù jìi mə ɨ ləəntə nɨ̂ àdà'a Azwì Nwì aà. 
1CO.14.3	Ŋù yìi mə a bàŋnə̀ ŋ̀kwɛrə nɨ̂ ǹtoò Nwì ŋ̀kɛ'ɛnə nɨ a mbo bə̀ aa, a kwɛtə nɨ̂ waa mə bo ka ŋkwi, ndɨɨntə nɨ̂ waa, ŋkɨɨ nlə'ətə nɨ̂ mɨ̀ntɨɨ̀ myaa. 
1CO.14.4	Ŋù yìi mə a ghàà mɨghàà mî fii aa, a kwɛtə ɨ̀bɨɨnû yi. Lâ ŋù yìi mə a kwɛrə nɨ̂ ǹtoò Nwì ŋ̀kɛ'ɛnə aa a kwɛtə aa ŋ̀ghòtə̂ tâ ɨ̀ ka ŋkwi.
1CO.14.5	Mə̀ kɔ̀ŋtə mə mbə bù bɨtsɨ̀m zî ŋ̀ghaa mɨ̀ghàà mî fiì; lâ m̀baŋnə nnaŋsə kɔŋtə mə tâ nɨ̀ zi a ŋka nyu'u ntoò Nwì ŋ̀kɛ'ɛnə a mbo bə̀. Ǹloŋ mə ŋù yìi mə a yu'u nɨ̂ ǹtoò Nwì ŋ̀kɛ'ɛnə aa, a ghɨ̀rə aa annù yìi mə a tɨnsə aa, ntsyatə ŋù wa yìi mə a ghàà mɨghàà mî fii aà; lâ m̀bə̂ ŋù a tswe ghu yìi mə mbə a yu'u mɨghàà mya ntɔ'ɔtə a mbo ŋhòtə boŋ a bɔŋə̀ ǹloŋ mə a ka ghɨ̀rə bo ka ŋkwi
1CO.14.6	Bɔɔ bɨ maà, nòò wa mə mə̀ lɛ nzì a mbo bù aa, mə̀ lɛ mbaa kɨ lɔ̀gə̀ mɨghàà mî fii ɨ ghàà a mbo bù nɨ mu boŋ mbə mɨ kwɛtə̀ ghuu aa ɛ? M̀bə mə̀ kwɛtə̀ ghuu aa mə akə mə mbə mə̀ tsuu kə tɔ'ɔtə nɨ̂ ɨ̀nnù jî lə̀ə̀ntə̀ bo bɨ̀ nɨ̀ghàà nɨ Nwî a mbo bù, ŋ̀kɨɨ nkwɛrə aà ǹtoò Nwì ǹswoŋə kə̀ ŋkɨɨ ndɨ'ɨ nɨ annù a mbo bù aa ɛ? 
1CO.14.7	Bì'inə̀ lɔ̀gə njoo mbu'u mɨ̀kòò tsi'ì tsǒ nɨ̀bàŋ kə̀ nɨ̀lòŋ nî bù'ù mə à nɨ̂ ǹjoo jìi mə kaa ɨ sɨ̌ tɨ̀ɨ̀ tswê aà; m̀bə ŋù zî ǹjì ɨ̀kòò ya aa mə akə mə m̀bə ɨ tsee kɨ naŋsə fɛ̀'ɛ laa aa ɛ? 
1CO.14.8	M̀bə tsi'ì ǹtàŋ ǹtsò, m̀bə bɨ tuu tɔn tâ ɨ̀ fɛ'ɛ nlaa, boŋ mbə bə̀ zi aa mə akə ntaŋtə nû jyaa nloŋ ntsò wa aa ɛ? 
1CO.14.9	A kɨ mbə aa tsi'à ma mùu ajàŋ a mbo bù mə mbə nɨ̀ ka ŋghaa mɨghàà mî fii mìi kaa bə̀ sɨ yu'u a, ǹloŋ mə mbə bo zî ànnù yìi mə nɨ swoŋə aa mə akə aa ɛ? Ò bə kɨ ghàà maa ajàŋ boŋ a ghàà tsi'ì a mbô m̀fə'ə̀. 
1CO.14.10	A laa mə mɨ̀ghàà a mbuu mbuu mɨ tswe fàa mbî. Kaa nì tsu nɨ wa'à ghu tswe mə bɨ ghàà ŋù tswê tɨ yu'ù. 
1CO.14.11	Lâ mbə mə̀ tsuu nɨghàà nìi ŋǔ a ghàà aa kɨ yu'u boŋ mə̀ ka bə aa tso ŋù atoo ghu mbo tâ à kɨ mbə tsǒ ŋù too a mbo mə̀. 
1CO.14.12	Maa ajàŋ tsǒ mə nɨ to nɨ ntswe nɨ mɨ̀tə̀ŋnə̀ mɨ Azwì aa, nɨ̀ ka naŋsə nyə'ətə aa bə mɨ̀tə̀ŋnə̀ mya mə mɨ ka kɨ kwɛtə ŋghòtə tâ ɨ̀ ka ŋkwi.
1CO.14.13	Maa ajàŋ ŋù yìi mə a ghàà mɨghàà mî fii aa, tâ à kɨ naŋsə ŋka ntsa'atə Nwì mə mbə̂ Àzwì Nwî a ghɨrə̀ yu zî àjàŋ yìi mə mbə yu kɨɨ̀ ŋ̀ka ntɔ'ɔtə̀.
1CO.14.14	Lâ m̀bə mə̀ ka ntsa'atə Nwî nɨ nɨ̀ghàà nî fii boŋ a tsà'àtə̀ tsi'ì àzwî yâ, kaa mɨtsyɛ̌ ma kaa mɨ wa'à nɨ̀ ànnù yìi mə mə swoŋə bàŋnə̀ nzi. 
1CO.14.15	Maa ajàŋ mbə mə̀ tɨgə̀ ŋ̀ghɨrə mə akə aa ɛ? A bɔŋ mə mə̀ yi tɨ tsà'àtə̀ Nwî a mûm Àzwì, mə̀ kɨɨ̀ ŋ̀ka ŋghaa nɨ nɨ̀ghàà nìi mə nɨ laa a mɨtsyɛ̌ mə̀ aà. A bɔŋ mə mə̀ kɨ yəə ɨkòò a mûm Àzwì mə̀ kɨɨ̀ ŋ̀ka nyəə nɨ nɨ̀ghàà nìi nɨ laa aà. 
1CO.14.16	M̀bə ò ka mfa mbɨ'ikə a mbo Nwì tsi'ǐ a mûm Àzwì boŋ mbə ŋù yìi à sɨ annù zi aa a tɨgə̀ m̀beentə mə “Amen” aa mə akə nloŋ mə kaa sɨ annù ya mə o swoŋ aa yu'u aa ɛ?
1CO.14.17	Àtsà'àtə̀ Nwî yo ya mə o fa mbɨ'ɨkə a mbo Nwì ghu aa, a bə tɛ'ɛ bɔ̀ŋə̀ bə mə akə boŋ kaa mbə a wa'a ŋû yî mɔ'ɔ wa kwɛtə̀ mə tâ à ka ŋkwi.
1CO.14.18	Mə̀ fâ m̀bɨ'ɨkə a mbo Nwì ǹloŋ mə mə̀ zî ŋ̀ghàa mɨ̀ghàà mî fii ntsyàtə̀ ghuu bɨtsɨ̀mə̀. 
1CO.14.19	Ka mə a bə ma mùu ajàŋ aa, mə̀ bə tswe a mûm ŋ̀ghòtə boŋ mə̀ ka kɔ̀ŋ mə mə ghàà mɨghàà mi ntaà mìi mə laa a mɨtsyɛ̌ mə̀ aa, ta kwɛtə a ndɨ'ɨtə bə̀ bî mɔ'ɔ ghu, ntsyatə a ŋghaa mɨ̀ghàà mìi bə̀ sɨ yu'u aa, ǹtsù'ù yî fùùrə̀.
1CO.14.20	Bɔɔ bɨ maà, nɨ̀ tsee kɨ mɔ̀ɔ̀ntə ɨnnù tsǒ bôŋkhə̂. Tâ nɨ̀ bə bɔɔ bî bɔrə aa tsi'ì a nɨ ànnǔ a ka ŋghɨ̀rə ɨnnù jî bɨ̂. Lâ m̀baŋnə ŋka mɔɔntə ɨnnù tsǒ bɨ̀lɨɨ̀. 
1CO.14.21	Nɨ̀ zi mə bɨ ŋwa'anə a mum nɔ̀ŋsə Nwì mə,
1CO.14.21	“M̀mà'àmbî à swoŋ mə, mə̀ ka lɔ̀gə mɨghàà mî fii
1CO.14.21	ɨ nɨŋə a ntsǔ bə̀ bìi mə bɨ ghàà mɨghàà mɨ too aa,
1CO.14.21	tâ bɨ̀ ghaa a mbo bə̀ bû.
1CO.14.21	Mə̀ tɛ'ɛ tɨ ghàà bə maa ajàŋ aa, kaa bo wa'à kɨ̀ ǹyu'utə!”
1CO.14.22	Maa ajàŋ, ànnǔ ŋghàa mɨ̀ghàà mî fii a tswe aa tso àlènsə̀ a mbo bə̀ bìi kaa bɨ sɨ̀ Kristo bii aa, kaa wa'à tswê aa a mbo bə̀ bìi bɨ bìì mə̂ aà. Ànnǔ ka nyu'u ntoò Nwì ŋ̀kɛ'ɛnə kaa a sɨ aa a mbo bə̀ bìi kaa bo burətə̌ Nwî bii aa tswê, a tswe a bə a mbo bə̀ bìi mə bɨ bìì mə̂ Nwî aà. 
1CO.14.23	Tsǒ mə a bə laà aa, a mûm ŋ̀ghòtə, mbə bə̀ bɨ̀tsɨ̀m ka ghaa mɨghàà mî fii, bə̀ bìi mə bɨ sɨ annù zi bɨ kuu yu'u boŋ bɨ ka wa'à swoŋ mə nɨ̀ baanə aà bàànə̀ aa ɛ? 
1CO.14.24	Lâ m̀bə bo baŋnə ŋka ŋkɛ'ɛnə nɨ̂ ǹtoò Nwì ya mə bo kwɛrə aa boŋ mbə ŋù yìi à sɨ̀ Nwî bii aa, kə̀ ŋù yìi mə à sɨ̀ ŋû nɨ̀bò wàà yî mɔ̀'ɔ bə aa, a zi ŋkuu, boŋ ɨ̀nnù jya mɨ bɨ swoŋ aa ɨ ka tswa yi, tâ à yə mə yu wô ànnù. 
1CO.14.25	Tâ ɨ̀nnǔ lɔ̀'ɔ̀sə̀ jìi ɨ tswe ghu mûm ǹtɨɨ aa, tâ ɨ̀ fɛ'ɛ nyɛntə tâ à wo a nsyɛ àkùu kuu, ntɨgə mmii nɨ̂ Nwî, nnaŋsə nswoŋ tâ à laa mə Nwì à tswe a tɨtɨ̀ɨ bù.
1CO.14.26	Bɔɔ bɨ maà, ma mùu ajàŋ mə swoŋ aa mə akə aa ɛ? Nɨ̀ yi mbòòntə̀ a adɨgə yi mɔ'ɔ, ŋù yì mɔ'ɔ a tswe nɨ̀ ɨ̀kòò a nyəə, ŋù yì mɔ'ɔ a tswe nɨ̂ ànnù a ndɨ̀'ɨ, ŋù yì mɔ'ɔ a tswe nɨ̀ ŋkɨ̀ɨ̀ yìi Nwì à kɛ̀'ɛ̀nə aà, ŋù yì mɔ'ɔ a kâ ŋghaa nɨghàà nî fii, kə̀ a kâ ǹtɔ'ɔtə nɨghàà ma nyâ, tâ ɨ̀nnù ma jû tsɨ̀m mɨ nɨ ghɨ̀rə̀ aa, ɨ̀ kwɛtə mə tâ nɨ̀ ka ŋkwi. 
1CO.14.27	M̀bə bə̀ tswe nɨ̂ ŋ̀ghaa mɨ̀ghàà mî mfii, a ghaà tsi'ì bə̀ bi baa, kə̀ bi tarə, bɨ tɨ ghàà a ghaà tsi'ì ŋù yì m̀fùùrə̀ a atu nòò; a yi ŋghàà ŋù yî mɔ̀'ɔ a kɨ̂ ǹtɔ'ɔtə. 
1CO.14.28	Bɛɛ mə ŋù yìi à ka tɔ'ɔtə aa a tsuu ghu tswe, a bɔ̂ŋ mə tâ à tswe atsitsi wa a mûm ŋ̀ghòtə̂, ǹtɨgə ŋka ŋghaa tsi'ì a mbô ɨ̀bɨɨ nû yi bo bɨ̀ a mbo Nwì. 
1CO.14.29	Tâ bə̀ bi baa kə̀ bi tarə bìi mə à nɨ ŋgǎŋntoo Nwî aa tâ bɨ̀ ghaa, tâ bə̀ bî mɔ̀'ɔ kɨɨ ntɨgə nsaŋtə a atû yaa nɨ̂ ànnù ya mə ŋgǎŋtoo Nwî jya ɨ swoŋə aà. 
1CO.14.30	Bɛɛ Àzwì Nwì a fi'isə annù yî mɔ'ɔ ndɨ̀'ɨ̀ a mbo ŋù yì mɔ̀'ɔ, ŋù yìi mə à tswe ghu mbɛ̀ɛ̀ aa, ta yì ǹtsyàmbìì wa a tɨgə̀ ǹtswe atsitsi.
1CO.14.31	Ǹloŋ mə mbə nɨ̀ ka nyu'u nɨ̂ ǹtoò Nwì, ŋ̀kɛ'ɛnə yî mɔ̀'ɔ yî mɔ̀'ɔ, boŋ bə̀ bɨ̀tsɨ̀m ka nyəgə annù ghu tâ à kɨɨ ndɨɨntə nɨ̂ waa bɨtsɨ̀mə̀. 
1CO.14.32	Bə̀ bìi mə bə twe nɨ mɨ̀tə̀ŋnə̀ a ka nyu'u ǹtoò Nwì ŋ̀kɛ'ɛnə aa, bɨ zî ǹtsù'ùnə̂ àzwì ya mə bo tswe nɨ yu aà. 
1CO.14.33	Ǹloŋ mə kaa Nwì à sɨ ɨnnù aa bùùrə̀ bùùrə̀ ghɨrə. Lâ m̀baŋnə̀ ǹtaŋtə ɨ zì aa nɨ̀ m̀bɔɔnə̂.
1CO.14.33	Àâ àjàŋ yìi mə a tswe a noò yìi mə bə̀ bɨ Nwî a ŋhotə̂ ǹtsɨ̀m boontə aà. 
1CO.14.34	A bɔŋ mə tâ bàŋgyɛ̀ tsee kɨ ghàà a noò ŋ̀ghòtə̂ ǹloŋ mə nɔ̀ŋsə̀ kaa bɨ sɨ̀ bii mə tâ bo ka nghaa a mûm ŋghòtə̂. Tâ bo ka yu'u nɨ̂ ànnù yìi mə bə̀ bî mɔ'ɔ swoŋə aa, a ajàŋ yìi mə nɔ̀ŋsə̀ baYuda a kɨɨ nswoŋə aà. 
1CO.14.35	Bɛɛ ànnù tsu yi ntswe yìi mə bo lɔ̀ɔ̀ a nzi, bo bɨɨ̀ m̀betə bɨloò byaa a ndùgə̀. Ǹloŋ mə à nɨ̂ ànnǔ ndɨrətu a mbo màŋgyɛ̀ a ŋka ŋghàa a mûm ǹdânwì. 
1CO.14.36	A bə aa mə akə lɛ! Nɨ̀ mɔ̀ɔ̀ntə mə ànnù Nwî a lɛ nlɔ̀gɨ̀nə̀ aa a mbo bù kə̀ nɨ̀ bə tsi'ì bə̀ bìi mə nɨ lɛɛ̀ ǹzi ŋkuu a mbo bù aa ɛ?
1CO.14.37	M̀bə̂ ŋù tsù a mɔɔntə mə yu nɨ̂ ŋ̀gàŋtoò Nwì kə̀ yu tswe nɨ̀ mɨ̀tə̀ŋnə̀ mɨ Azwì Nwî, a zi sɨgɨ̀nə̀ mə yuà ànnù mə mə ŋwà'ànə̀ a mbo bù aa ɨ̀ bə aa ǹdɨ'ɨ̀ M̀mà'àmbî. 
1CO.14.38	Bɛɛ ŋù tsuu ndɨ'ɨ màyû kɨɨ bii, nɨ̀ tsee annù yìi mə a swoŋə aa kɨ bii.
1CO.14.39	Ǹdoò ànnù à nɨ aa mə,a bɔɔ bɨ maà bâ, nɨ̀ ka ŋgansə mɨtɨ̀ɨ̂ muu ka nlɔɔ nɨ a kɛ nyu'u ntoò Nwì ŋ̀kɛ'ɛnə. Lâ ǹtsuu kɨ tuu mə tâ bə̀ tsuu mɨghàà mî fii kɨ ghàà; 
1CO.14.40	lâ tâ bɨ̀ ka ghɨrə ɨnnù tsɨ̀m a nɨ mânjì yìi à kù'ùnə bɨ kɨ̂ ǹnaŋsə ntaŋtə aà.
1CO.15.1	Bɨ̀lə̂m bâ mə lɔ̀ɔ a mbǔ ŋwa'atə a mbo bù ntoo yì sɨgɨ̀nə̀ ya mə mə̀ lɛ nswoŋ a mbo bù, nɨ̀ kwɛrə ntəə ghu aà. 
1CO.15.2	Ǹtoo mà yû mə mə swoŋə aa, ɨ bə̂ ǹtoo ya mə nɨ̀ ka yǐ yweenə ɨ yòŋ ghu njɨ̀m aa mə bə nɨ̀ tswa ntɨnsə- mə mbə a bə yìi mə nɨ lɛ ŋkɨ'ɨ aa adàŋə̀ dàŋə̀ biì. 
1CO.15.3	Mə̀ lɛ mfa a doò ànnù yìi mə lɛ ŋkɨ ŋkwɛrə aa a mbo bù. Mə Kristo à lɛ ŋkwo mbɨ'ɨ ŋkwitu ɨ̀nnù jî bɨ̂ ji'inə̀, ǹyoŋə ajàŋ yìi mə àŋwà'ànə̀ Nwì a swoŋ aà. 
1CO.15.4	Bɨ lɛ ntwiŋə yi, mbu nyweensə nɨ nɨ̀wo a nɨ̂ ǹjwi ji tarə a ajàŋ yìi mə àŋwà'ànə Nwî a swoŋ aa. 
1CO.15.5	A tɨgə̀ ǹdɨ'ɨ ɨbɨɨ nû yì a mbo Peta, à tɨ̀ mə̂ tɨ bə a njɨ̀m a kɨ̂ ǹdɨ'ɨ ɨbɨɨ nû yì a mbo bo nɨghûm ǹtsò baà. 
1CO.15.6	À lɛ mbù ǹdɨ'ɨ ɨbɨɨ nû yi a mbo bɨ̀lə̂m bi'inə̀ bî mɔ'ɔ a noò mɔ'ɔ bɨ gha'a ntsyǎ ŋkhɨ̀ ji ntaà. Bo ma bya bì ghà'àtə bɨ burə̀ atûntɨ̀ɨ̀ ka mə bǐ mɔ'ɔ bɨ lɛɛ̀ m̀bwiiŋkə aà. 
1CO.15.7	À lɛ ŋkɨ ndɨ'ɨ ɨbɨɨ nû yi a mbo Jɛms bo bɨ̀ ŋ̀gǎŋntoo ji jyâ tsɨ̀mə̀. 
1CO.15.8	A nlwì'ìsə, a dɨ'ɨ̀ ɨ̀bɨɨ nû yi a mbo mə̀ tsi'ì tsǒ ŋù yìi mə bɨ lɛ njwe yi a noò dàŋə̀ aà. 
1CO.15.9	Mə̀ laa mbə ŋgàŋtoò Kristo yìi mə à kə'ə nsɨgə nlwi'isə̀ kaa ntɛ'ɛ kɨ kù'ùnə̀ mə mbə bɨ kâ ntwoŋə nɨ̂ ŋ̀gàŋntoò Kristo. Ǹloŋ mə mə̀ lɛ sɨ tsɔ'ɔ akòrə ŋghotə Nwî aà. 
1CO.15.10	Lâ ǹyoŋ a njɨm ɨbɔ̀ŋ Nwî, mə̀ nɨ ŋù yìi mə mə̀ nɨ ghu aà. Ɨ̀bɔ̀ŋ yi ma ya a nu mə̀ kaa a lɛ kɨ'ɨ aa adàŋə̀ dàŋə̀ tsyâ. Mə̀ lɛ mbàŋnə̀ ntɨgə mfa'a nɨ mɨ̀tɨ̀ɨ̀ ǹtsyatə waa bɨtsɨ̀mə̀. Ka mə kaa à lɛ sɨ wa'a nɨ̀ mə̀ fa'à aà, a lɛ ŋghɨrə ɨbɔŋ Nwî yìi mə ɨ lɛ ntswe bi'iyu aà. 
1CO.15.11	Maa jàŋ kə̀ à lɛ mbaa nswoŋ bo a mbo bù, kə̀ a swoŋ mə̀ oò, boŋ bì'ì bɨtsɨ̀m swoŋ aa ntoo yì m̀fùùrə̀, a bə̂ ǹtoo mà yû ya mə nɨ̀ lɛ mbii aà.
1CO.15.12	Tsɨ̂tsɔ̀ŋ, mbə ntoo ya ɨ ka swoŋə nɨ mə bɨ lɛ nyweensə Kristo nɨ nɨ̀wo, bù bî mɔ'ɔ bɨ tɨgə̀ nswoŋə nɨ mə kaa bɨ̀ku bɨ bə̂ ka yǐ wa'à bù nyweenə aa mə akə aa ɛ? 
1CO.15.13	M̀bə a bə yìi mə bɨ̀ku ka yǐ wa'à nɨ nɨ̀wo yweenə̀ boŋ kaa bɨ lɛ wa'a Kristo nɨ nɨ̀wo kɨ nyweensə; 
1CO.15.14	m̀bə a bə yìi bɨ lɛ ŋwa'a Kristo nɨ nɨ̀wo yweensə̀, boŋ ànnù Nwì yìi bì'i swoŋ aa, a tsya nɨ̂ àdàŋə̀ dàŋə̀, àbìintɨɨ̀ yuu a kɨ̂ ǹtsya nɨ̂ àdàŋə̀ dàŋə̀. 
1CO.15.15	M̀bə a bə mə kaa bɨ̀ku bɨ bə̂ bɨ sɨ nɨwo yweenə bəə boŋ bì'inə̀ tswɛɛ ɨnnù a atu Nwì ǹloŋ mə bì'i swoŋə nɨ mə̀ à lɛ nyweensə Kristo nɨ nɨ̀wo lâ kaa a wa'à bàŋnə̀ yweensə aà. 
1CO.15.16	Ǹloŋ mə a bə yìi mə kaa bɨ sɨ bɨku yweensə, boŋ kaa bɨ lɛ ŋkɨ'ɨ̀ Kristo kɨ nyweensə. 
1CO.15.17	M̀bə a bə yìi mə bɨ burətə̀ Kristo yweensə̀, bɛɛ boŋ àbìintɨɨ̀ yuu a tsyâ àdàŋə̀ dàŋə̀, nɨ̀ kɨ̂ m̀burə tsi'à a mûm ɨ̀bɨ bù. 
1CO.15.18	La a bə mə bə̀ bìi bɨ kɨɨ̀ m̀bwii a mûm M̀mà'àmbi aa, bo bwɛ waa bwɛ̀. 
1CO.15.19	M̀bə bì'inə̀ nɨŋ ntɨɨ yi'inə̀ a nu Krito ǹloŋ aa tsi'ì yulà ǹtswêntɨ̀ɨ̀ bɛɛ boŋ bì'inə̀ nɨ bə̀ bìi mə mbə bə̀ ŋ̀ko mɨlɨ̀ŋnə̀ yi'inə̀ ǹtsya mbô.
1CO.15.20	Lâ a nswoŋ annù nɨ̂ŋkoŋ, bɨ lɛ nyweensə Kristo nɨ nɨ̀wo, a bə̂ ǹtsyàmbìì mɨ̀ntà mɨ ati a tɨtɨ̀ɨ bə̀ bìi mə bɨ wo a fɨlo aà. 
1CO.15.21	Ǹloŋ mə nɨ̀wo nɨ lɛ ntsyà aa a njɨm ŋùmbâŋnə̀ ŋ̀kuu fàa mbi, ànnǔ nyweenə nɨ̀ nɨ̀wo a kɨ̂ m̀bu ntsyà aa tsi'ǐ a njɨ̌m ŋùmbâŋnə̀. 
1CO.15.22	Tsǒ ajàŋ mə bə̀ bɨ̀tsɨ̀m lɛ ŋkwo ntsya aa a jɨ̌m Adam aa, à kɨ mbə ajàŋ yìi mə bɨ ka ghɨ̀rə bə̀ tswe bɨtɨ̀ɨ̀ ǹyoŋə a njɨ̌m Kristo. 
1CO.15.23	Lâ ɨ̀nnù ɨ fɛ'ɛ aa tsi'ǐ ajàŋ mə bɨ taŋtə aà; Kristo a bə̂ ǹtsyàmbìì mɨ̀ntà mɨ ati, bɛɛ mə a zi, bə̀ bìi mə à nɨ bi Krito aa bɨ tɨgə̀ ǹyoŋə. 
1CO.15.24	Tâ nòò ǹlwì'injɨ̀m wa a tɨgə nzi, tâ Kristo à taŋ ŋgɨ'ɨ nɨ mɨ̀dà'à mɨ ɨzwǐ mìi mə mɨ to nii mbu'utə mbi yù aa tsi'ì mɨ̀tsɨ̀mə̀. Ɨ bǔ tɨgə fa annù nɨfɔ̀ fu a mbo Nwìŋgɔ̀ŋ Tà. 
1CO.15.25	Ǹloŋ mə Kristo à tswe nɨ̀ ka nsa'a mbi ɨ ywe'e a noò yìi Nwì à ka yǐ nɔ̀ŋsə ŋgàŋkɨbàâ ji a nji'i mɨkòrə yu aà.
1CO.15.26	Ŋùkɨ̀bàà ǹlwì'ì ǹjɨ̀m yìi à tswe nɨ̂ ǹtâ ŋ̀gɨ'ɨ ghu nu aa, a bə nɨ̀wô. 
1CO.15.27	Ǹloŋ mə àŋwà'ànə̀ Nwî a swoŋ mə, Nwìŋgɔ̀ŋ à nɨ̀ŋ mə njoò tsɨ̀m sɨ̀gə̀sə a nji'i mɨkòrə Yesu tâ à tɨgə mbu'utə.
1CO.15.28	Lâ nòò yìi mə Nwì à nɨ̀ŋ mə̂ njoo tsɨ̀m mə Yesu à tɨgə mbu'utə aa, boŋ yu mbɔŋ Mu, à ka tɨgə fa ɨbɨɨ nu a ji'i Nwìŋgɔ̀ŋ yìi mə à lə̀ə njoò tsɨ̀m a ji'i mɨkòrə yu aà. Tâ à bə tsi'ì Nwìŋgɔ̀ŋ yuyu mə a bu'utə ŋgɔ̀ŋ ǹjoò tsɨ̀mə̀.
1CO.15.29	Tsɨtsɔ̀ŋ, ànnù bə̂ bìi mə bɨ murə waa a ŋkì a nɨ tsusə̀ atu bɨ̀ku aa a tɨgə̀ m̀bə mə akə aa ɛ? Ma bya aà bə̀ bɨ tɨgə ŋwa'atə nɨ mə bɨ̀ tswe aa nɨ̀ àkə̀ ghu aa ɛ? Mə mbə a bə annù nɨ̂ŋkoŋ tsi'ì tsǒ mə bù bî mɔ'ɔ swoŋə aa, mə kaa mbə bɨ wa'a bɨku nɨ̀ nɨ̀wo yweensə̀ aà. Bɨ tɨgə mmurə nɨ bə̀ bya a ŋkì nɨ ɨ̀kùm bɨku aa a ya aa ɛ? 
1CO.15.30	A ŋghɛ̀ɛ nɨ bì'ì, bì'ì tɨgə nɨŋə nɨ̂ m̀bɨ̀ɨ̀ nû yì'ì a ntsu nɨ̀wo ŋgɔ̀ŋ bɨ̀nòò bɨtsɨ̀m aa a ya aa ɛ? 
1CO.15.31	Bɨ̀lə̂m bâ, wa mə yə nɨwo a nsi mə̀, a ŋgɔ̀ŋ mɨ̀tugə mɨ̀tsɨ̀mə̀. Bɨ̀lə̂m bâ, kɨ̀ntə̀rə̀ yìi mə mə̀ tswe nɨ ghu nloŋ ŋgaà yùù nɨ̂ ǹtswê yà a mum Mmà'àmbî yi'inə̀ Yesu Kristo aa, à ghɨ̀rə mə tâ mə̀ kaa annù ma yû. 
1CO.15.32	Tsǒ ajàŋ yìi mə mə̀ kɨ̀ sɨ to bi'i nnàà mɨtsə'ə faà, a ala'a Ephesus, boŋ àbìî ya ghu à nɨ̂ àkə̀ aa ɛ, mə mbə a bə yìi mə ka bɨ sɨ bɨku nɨ̀ nɨ̀wo yweensə. M̀bə a bə yìi mə bɨ sɨ bɨku nɨ̀ nɨ̀wo yweensə,
1CO.15.32	“bì'inə̀ ka njɨ ŋkɨɨ no,
1CO.15.32	ǹloŋ mə a ka lǒ bə a yɔɔ bì'inə̀ kwokə.”
1CO.15.33	Nɨ̀ tsu ɨbɨɨ nû ghu kɨ bwe'esə bə̂, nɨ̀ bə kɨ zìnə̀ bu bɨ̀ bə̀ bî bɨ boŋ bɨ ka bɨsə mɨghɨ̀rɨ̀nə̀ mɨ ɨnnù jî sɨgɨ̀nə̀. 
1CO.15.34	Nɨ̀ ŋa'a atû yuu tâ à laa, ŋka ŋghɨrə ɨnnù jìi ɨ tsinə, ntsuu ɨnnù jì bɨ bu kɨ ghɨ̀rə̀, ǹloŋ mə bə̀ bi mɔ'ɔ kaa bɨ tɛ'ɛ wa'à Nwî zî. Nɨ̀ bə zi annù yìi mə mə swoŋə aa boŋ a ka ghɨ̀rə tâ àtû yuu à dɨrə.
1CO.15.35	Lâ bə̀ bî mɔ'ɔ ka kɨ betə nɨ mə, “Bɨ yweensə bə̂ nɨ nɨ̀wo aa mə akə aa ɛ? Bo tswe aa nɨ̀ m̀buu jyǎnu ghuu aa ɛ?” 
1CO.15.36	Ɨ̀tɨ̀rə̀ bə̂ kaa àyoo yìi mə nɨ̀ bwi'i a nsyɛ aa, kaa a sɨ too tɨ ghə mə à fuu ŋ̀kwo. 
1CO.15.37	Lâ yaà àyoo mə ò bwì'i aa, a bə aa tsi'ì m̀bùm ansaŋ kə̀ m̀bùmə̂ àyoo yi mɔ'ɔ, kaa kɨ'ɨ̌ mbɨ̀ɨ̀nû àtì ya mə a ka ghɨrə kwi ɨ kɔ'ɔ aa bə̂. 
1CO.15.38	Nwìŋgɔ̀ŋ a fâ nɨ̀ ɨ̀bɨɨnu a mbô m̀bùm ayoo ya a jaŋ mə à kɔ̀ŋə aà. Ŋ̀kɨ mfa nɨ mɨ̀bɨ̀ɨ mɨ nu mìi mɨ ku'unə aa a nɨ mbum njoo jya nɨ atu nɨ atû. 
1CO.15.39	Kaa njyanû ǹjoo jìi mə ɨ tswe ntɨ̀ɨ̀ aa, kaa ɨ sɨ̀ aa yì m̀fùùrə̀ bə̂. Ǹjyǎnû bə̀ ɨ̀ tswe a atu yu. Ǹjyanû nnàà ɨ kɨ̂ ǹtswe a atu yu. Ǹjyǎnû bɨ̀sɨ̀ŋ ɨ kɨ̂ ǹtswe a atu yu, yì m̀bwɛ̀ ɨ kɨ̂ ǹtswe a atu yu. 
1CO.15.40	Mɨ̀bɨ̀ɨ̀ mɨ nu mɨ aburə mɨ tswe ghu, mɨ̀bɨ̀ɨ̀ mɨ nu mə nsyɛ mə kɨ̂ ǹtswe ghu. Nɨ̀bɔ̀ŋ nìi mə à nɨ ni mɨbɨ̀ɨ̀ mɨ nu mɨ aburə aa, nɨ tswe a atu yu, nɨ̀bɔ̀ŋ nìi mə à kɨ mbə ni mɨbɨ̀ɨ̀ mɨ nu mì fàa nsyɛ aa nɨ kɨ̂ ǹtswe ghu. 
1CO.15.41	Nɨ̀nòò à tswe nɨ̀ nii nɨbɔ̀ŋə̀, sàŋə̀ a kɨ̂ ǹtswe nɨ nii nɨbɔ̀ŋə̀. Mɨ̀njɔ̀ŋ mɨ kɨ̂ ǹtswe nɨ nyaa nɨbɔ̀ŋə̀. Tsi'ǐ atɨtɨɨ mɨ̀jɔ̀ŋ, fulà fɨ̀njɔ̀ŋ fɨ tswê nɨ̀ nii nɨbɔ̀ŋ a atu yu, filì fɨ̂njɔ̀ŋ fɨ kɨ̂ ǹtswe nɨ fii nɨbɔ̀ŋ a atu yu. 
1CO.15.42	Bɨ ka yǐ bɨ̀ɨ̀nsə̀ bɨku aa lalà, bɨ twiŋ aa ɨ̀bɨɨ nu yìi mə ɨ kwo, bɛɛ bɨ yi yweensə nɨ nɨ̀wo aa, a tɨgə mbə ɨbɨɨnu yìi ɨ sɨ kwo. 
1CO.15.43	Bɨ yi tɨ twiŋə aa, ɨ borəkə̀ ŋ̀kɨ mbɨ'ɨ a nyə̂. Nòò yìi bɨ yweensə aa, ɨ bɔ̂ŋ ŋ̀kɨ ntɨɨ. 
1CO.15.44	Bɨ yi tɨ twiŋə aa, a bə ɨbɨɨnu njyǎnû, bɨ yi nyweensə aa, a bə̂ ɨ̀bɨɨnu azwì. 
1CO.15.45	Tsi'ì tsǒ ajàŋ mə bɨ ŋwa'anə a mûm àŋwà'ànə̀ Nwi mə, “Adam yî ǹtsyàmbìì à lɛ ntɨgə mbə ŋû yìi à tswe ntɨ̀ɨ̀.”
1CO.15.46	Lâ kaa a mbìì aa a sɨ ɨbɨɨnu àzwì wa tsyà, a tsyǎ ɨbɨɨnu njyà wa mbɔŋ tâ yǐ azwì wa ɨ yoŋə. 
1CO.15.47	Ŋù ǹtsyàmbìì à lɛ nlò aa a nsyɛ, mbə ŋû àbwerə̀. Ŋù àyòŋtə̀ a lô aa a aburə. 
1CO.15.48	Ŋù wa mə à lɛ nlo a nsyɛ aa à bə̀ aa fɨ̀gə a mbo bə̀ bìi mə à nɨ bi nsyɛ aà. Ŋù wa mə à lɛ nlǒ a burə aa a bə fɨ̀gə̀ a mbo bə̀ bìi mə bɨ kɨ mbə bi aburə aà. 
1CO.15.49	Àjàŋ mə bì'inə̀ lɛ ntswe nɨ marə̀ nu ŋù wa yìi mə à lɛ nlò faa nsyɛ aa, bì'inə̀ ka yi kɨɨ tswe nɨ yî ŋù wa mə à lo a aburə aà. 
1CO.15.50	Ànnù yìi mə mə swoŋ a mbo bù aa mbâ bɨlə̂m mbâ, a bə aa mə, wâ ǹjyǎnu yulà bo àləə yulà kaa mbə a wa'ǎ annù nɨfɔ̀ Nwî jɨ̂. Kaa àyoo yìi mə a bwɛ aa, kaa mbə a kɨ'ɨ abwarə ayoo yìi mə a sɨ bwɛ aa jɨ̂. 
1CO.15.51+1CO.15.52	Naŋsə yu'utə nɨ̀ ànnù nɨ̂ŋkoŋ yìi mə tswe a lɔ̀'ɔ̀sə̀ aà, kaa bì'inə̀ ka yi wa'à bɨtsɨ̀m kwokə̀. La nòò wa yìi mə ǹtàŋ yî ǹlwì'ì njɨ̀m ya ɨ̀ ka yǐ kò aa, bɨ kwi'inə tɨ ghɔ̀ɔ ŋkɔ̀rə̀ nɨ̀li'i boŋ bì'inə̀ bɨtsɨ̀m bɨ kwènsə̀ mə̂. Ǹloŋ mə nòò wa mə ǹtàŋ ya ɨ̀ ka yǐ kɔ̀ɔ̀ aa, tâ bɨ̀ku bɨ bə̂ bɨɨnə nɨ nɨ̀wo, kaa mbə bɨ wa'à bù ŋ̀kwò. Àa nòò yìi mə bì'inə̀ bɨ tsɨ̀m ka yi kɨɨ kwensə ghu aà. 
1CO.15.53	Ǹloŋ mə bɨ tswe nɨ̀ ŋkwènsə̂ àyoo yìi mə mbə a kwo aa, a nɨ ayoo yìi mə kaa mbə a wa'à kwo aà. Ǹloŋ mə bɨ tswe nɨ̀ ŋ̀kwensə màrə̀ ghû mə mbə a a kwo aa, nɨ yìi mə kaa mbə a wa'à kwo aà. Ɨ kɨɨ kwensə njyǎnu yìi mə mbə bɨ'ɨ aa, nɨ yìi mə mbə kaa mbə ɨ wa'à bɨ'ɨ aà. 
1CO.15.54	Nòò yìi mə màrə yìi mə mbə a bɨ'ɨ aa, à wɛ'ɛ yìi mə mbə a wa'à bɨ'ɨ aa, njyǎnu yìi mə mbə ɨ kwo aa, ɨ kɨ̂ ŋ̀wɛ'ɛ yìi mə mbə ɨ wa'à kwo aa, boŋ nɨ̀ghàà nɨ Nwî nɨ ka bòòntə a ajàŋ mə bɨ lɛ ŋŋwà'ànə mə: “Bɨ mà'à mə̂,ǹtsya nɨwo ŋgàà yî m̀fùùrə̀ 
1CO.15.55	“Nɨ̀wô, mɨ̀tɨ̀ɨ̂ mo mɨ fə̀ aa ɛ? Nɨ̀wô, m̀fɛ̀ɛ̀ yò ɨ̀ fə̀ aa ɛ? 
1CO.15.56	M̀fɛ̀ɛ̀ nɨ̀wô ɨ̀ laa mbə ɨnnù jì bɨ, mɨ̀dà'à mɨ ɨnnù ji bɨ mɨ bə nɔ̀ŋsə̀. 
1CO.15.57	M̀bɨ'ɨkə a mbo Nwîŋgɔ̀ŋ mə à mà'à mə̂ ǹtsya mfa nɨ bi'inə̀ ntsya aa njɨm Mmà'àmbî Yesu Kristo aà. 
1CO.15.58	Tsǒ mə a bə laa bɨlə̂m bâ, nɨ̀ təə ntɨnsə tsuu kɨ tsɨ̀gɨ̀nə̀, ŋ̀ka mfa'a ɨfà'à ghuu a ŋgɔ̀ŋ bɨ̀nòò bɨtsɨ̀m a mbo Mmà'àmbi, nloŋ mə nɨ̀ zi mə kaa annù tsu yìi mə nɨ fà'à a mbo Mmà'àmbi aa, kaa à sɨ aa adàŋə̀ dàŋə̀ tsya aà.
1CO.16.1	A ŋghɛ̀ɛ a nɨ annǔ ntswa'atə ŋkabə ya a mfa a mbo bə̀ bɨ Nwî bya, nɨ̀ kɨ ŋghɨrə tsi'ì wa ajàŋ mə mə̀ lɛ nswoŋ a mbo ŋghòtə jìi mə ɨ tswe a Galatii aà. 
1CO.16.2	A yi mbə nɨ̂ ǹjwi yì ntsyàmbi a mûm ŋ̀gyǎ tsɨ̀m, ŋù fi'itə̀ ŋ̀kabə yìi mə ɨ̀ kù'ùnə nyoŋə nɨ̂ àyoo yìi mə à fù'u maa ŋgyà aa, ǹtɨgə nləə a mûm ǹda yu mə tà nòò yìi mà yi nzì aa, kaa bɨ wa'à bù ka ntswa'atə nɨ̂ ŋ̀kabə maa noò. 
1CO.16.3	Nòò yìi mə̀ ka yǐ zì aa, mə̀ ka tɨgə ŋŋwà'ànə aŋwà'ànə̀ ɨ fa a mbo bə̀ bìi mə nɨ̀ tsɔ'ɔ aa tâ bo tɨgə ŋghɛ̀ɛ nɨ̂ ŋ̀kabə ya ŋghɛɛ ntɨŋə ŋghotə baYerusalem ghu. 
1CO.16.4	M̀bə a yi ŋkɨ ŋku'unə mə tâ mə̀ ghɛɛ ghu yaa ŋkaa, boŋ bə̀ bya ka tɨgə yòŋə̀ gha bì'ibo tɨgə ŋghɛɛ.
1CO.16.5	Mə̀ ka yi zǐ a mbɛ̀ɛ bù aa tsi'ì a noò yìi mə mə̀ kàrə̀ mə̂ a ala'a Macedonia tsi'ì tsɨ̀m aà. Mə̀ kɨɨ̀ ntɛ'ɛ ntaŋtə a ntsyǎ a ala'a Macedonia. 
1CO.16.6	Mə̀ ka zì aa ɨ naŋsə tswe bi'inə̀ a nɨ nòò yî ǹsà'àtə̀. Nòò tsù ɨ tswe bi'inə̀ nɨ nòò àlòò wa tsi'ì ǹtsɨ̀m, mə tà mə tɨ ghɛ̀ɛ, nɨ̀ tɨgə̀ ŋ̀kwɛtə ntsyasə gha mə̀ ghɛɛ̀ a adɨgə yìi mə mbə mə̀ bû ǹtswe nɨ̂ ŋ̀ghɛ̀ɛ ghu aà. 
1CO.16.7	Kaa mə̀ sɨ̀ kɔ̂ŋ mə mə̀ bə zì mə̀ ghɛsə̀ ǹstyaa tsi'ì tsyà; mə lɔ̀ɔ nzǐ ntswe bi'inə̀ nɨ àtɨɨ noò yî sà'àtə̀ mə mbə Mmà'àmbi a bii.
1CO.16.8	Lâ mə̀ ka tswe faà a ala'a Epheso ɨ ghɛ̀ɛ ywe'e a njwî Pentecost. 
1CO.16.9	Ǹloŋ mə àbwarə yì ghà'àtə̀ a naŋsə mfɛ̀'ɛ̀ faà mə mbə mə̀ fa'à àfà'à yî wè yìi mə a kɨ ntswe nɨ̂ àbìì aa, ka mə bə̀ bî mɔ'ɔ bɨ tswe faà mə bɨ tsɔ'ɔ akòrə̂ ya aa.
1CO.16.10	Bɛɛ mə Timoti a zi a mbɛ̀ɛ bù nɨ̀ kwɛrə̀ yi sɨgɨ̀nə̀ ta tâ ǹtɨɨ̀ yi tswe nɨ̂ m̀bɔɔnə ǹloŋ mə a kɨɨ mfa'a nɨ a mbo Mmà'àmbi aa tsi'ǐ ajàŋ yìi mə mə kɨɨ mfa'a aà. 
1CO.16.11	Maa ajàŋ, tâ ŋù nɨ̀bù tsee yi lǒ kɨ tsa'a, bù baŋnə ŋkwɛtə yi tâ à ghɛɛ nɨ̂ m̀bìì nɨ̂ àkòrə̀ nɨtəə̀ yi nɨ̂ m̀bɔɔnə, ta zi ajàŋ yìi mbə a yi mbu bɨ̀ɨ̀ fu a mbɛ̀ɛ mə̀. Nloŋ mə mə yu'utə nii bi'ibɨ̀ bɨ̀lə̂m ba a njɨm Kristo aà.
1CO.16.12	A ŋghɛ̀ɛ a nɨ mumaà yì'inə̀ Apollos, mə lɛ ŋgaansə yii mə tâ bobɨ̀ bɨ̀lə̂m bi'inə̀ bî mɔ'ɔ zi ŋghantə ghuu. Lâ a kɨrə tsi'ì tsǒ kaa à lɛ ŋwa'a naŋsə mbii a ŋhɛ̀ɛ maà noò. Lâ nòò yìi à ka tswe nɨ̂ àbwarə aa boŋ à ka zì.
1CO.16.13	Nɨ̀ ka ntswe nɨkɨrə̀, nɨ̀ təə ntɨɨ a mûm àbìintɨɨ̀ yuu. Nɨ̀ ka ntswa atàŋəntɨɨ, ŋkɨ tswe nɨ mɨ̀tɨ̀ɨ̀. 
1CO.16.14	Nɨ̀ ka mfa'a ɨnnù tsɨ̀m ǹtsya nɨ a njɨ̀m akɔ̀ŋnə̀.
1CO.16.15	Bɨ̀lə̂m bâ nɨ̀ zi mə ŋgwɛ̀'ɛ̀ Stefanas ɨ̀ lɛ mbə aa ŋ̀gwɛ̀'ɛ̀ yì ntsyàmbìì yìi ɨ̀ lɛ mbii Yesu Krito a mbù'u Achaia aà. ŋ̀kɨ ntɨgə mfa mɨbɨ̀ɨ̀ mɨ nû myaa a mfà'a ɨ̀fà'à a ŋkwɛtə bə̀ bɨ Nwî ghu. Mə̀ bù'û m̀bo a mbo bù bɨlə̂mb bâ, 
1CO.16.16	mə tâ nɨ̀ ka nyu'unə ajàŋ bə̂ majû bo bɨ̀ bə̀ bɨ̀tsɨ̀m bìi mə bo boonsə mfà'à bo bo aà.
1CO.16.17	Mə̀ nàŋsə ndorətə nloŋə ajàŋ yìi mə Stefanas, Fortunatus bo Achaicus bo zi a mbɛ̀ɛ mə̀ aa; ǹloŋ mə bo tɨgə mbɔrəsə ntɨɨ̀ gha tsi'i tsǒ bo bə aa bù; 
1CO.16.18	Bo tɨgə ŋkɨ ghɨrə ǹtɨɨ̀ gha ɨ fwɛtə̀ tsǒ ajàŋ mə bo lɛ ŋkɨ ŋghɨrə ghuu ɨ fwɛtə̀ aà. Nɨ̀ ka naŋsə lentə nɨ̂ àjàŋ bə̂ ma jû.
1CO.16.19	Ŋ̀ghòtə̂ bɔɔ bɨ Kristo bìi mə bɨ tswe a mbù'u Asia aa bo tsà'àtə̀ ghuu; Aquila bo Piscilla bo bɨ̀ ŋ̀ghòtə bɔɔ Kristo bìi bòòntə̀ a ndâ bo aa kɨɨ̀ nnaŋsə ntsa'atə nɨ̂ ghuu. 
1CO.16.20	Bɨ̀lɨ̂m bi'inə̀ bɨtsɨ̀m bìi mə tswe faà aa kɨɨ̀ ǹtsa'atə ghu.
1CO.16.20	Nɨ̀ kɨ ŋka ntsa'atə nɨ̂ ghuu bu nɨ bù ŋ̀wo nɨ a nu bù nɨ bù, ǹnɔŋə nɨ̂ mɨ̀ghà'â muu.
1CO.16.21	Mə̀ Paul mə̀ mbɔŋ mə̀ tɨgə̀ ŋ̀wa'anə tsi'ì nɨ̀ àbô ya mə mə tsà'àtə̀ ghuu.
1CO.16.22	Ndɔ̀ɔ̀ a atu ŋù yìi mə kaa sɨ̌ Mmà'àmbi Kristo Kɔ̂ŋə̀ aà!
1CO.16.22	Maranatha- Oò Mmà'àmbî, zǐ a mbo bì'ì!
1CO.16.23	Tâ ɨ̀bɔ̌ŋ Mmà'àmbi Yesu Kristo tâ ɨ̀ tswe a mbo bù.
1CO.16.24	Tâ àkɔ̀ŋnə̂ yâ tâ lwi'i a mbo bù ǹtsya a njɨ̌m Kristo Yesu. Amen.
2CO.1.1	Àŋwà'ànə̀ yû a lo aa a mbo Paul yìi mə a nɨ̂ ŋ̀kɔ̀ŋə̂ Nwì à nɨ̂ ŋ̀gàŋntoò Kristo aà; bo bɨ̀ a mbo Timoti, ǹdɨ̂m yì'inə̀, ŋ̀ghɛɛ nɨ̂ a mbo ŋghòtə̂ bə̀ bɨ Nwî yìi mə ɨ̀ tswe a ala'a Korinto, bo bɨ̀ a mbo bə̀ bɨ Nwî bɨ tsɨ̀m bìi mə bɨ tswe a mbù'u Achaia tsi'ì ǹtsɨ̀mə̀ aà. 
2CO.1.2	Tâ ɨ̀bɔ̀ŋ Nwì nɨ mbɔɔnə yìi mə ɨ̀ lo a mbo Nwìŋgɔ̀ŋ Taà yi'inə̀ nɨ a mbo Mmà'àmbî Yesu Kristo aa tâ ɨ̀ tswe a mbo bù.
2CO.1.3	Tâ bì'inə̀ fa mɨyà a mbo Nwìŋgɔ̀ŋ Ta bɨ̀ Mmà'àmbî Yesu Kristo, mə à nɨ tâ ŋko mɨ̀lɨ̀ŋnə̀, mbə Nwîŋgɔ̀ŋ yìi mə a lə'ətə mɨntɨɨ mɨ bə̂ a ŋgɔ̀ŋ bɨ̀nòò bɨ tsɨ̀m aà. 
2CO.1.4	A lə'ətə mɨ̂ntɨɨ̀ mi'inə̀ a nɨ ŋgɔ̀ŋ ŋ̀gɨ'ɨ ji'inə̌ tsɨ̀m, mə mbə bi'inə̀ kɨ̂ nzi ajàŋ mə mbə bì'inə lə'ətə mɨntɨɨ mɨ abùgə̀ bə̂ bìi mə bo kɨ ntswe nɨ̂ m̀buu ŋgɨ'ɨ̀ ji'inə̀ aa, a nɨ mbuu alə'ətə yìi mə Nwìŋgɔ̀ŋ a lə'ətə mɨ̂ntɨɨ̀ mi'inə̀ ghu aà. 
2CO.1.5	Tsi'ì tsǒ mə bì'inə kɨɨ nyə nɨ̂ ŋ̀gɨ'ɨ yìi Kristo à lɛ nyə aa, Nwì à ka kɨɨ naŋsə lə'ətə mɨ̂ntɨɨ̀ mì'inə̀ a njɨ̌m Kristo. 
2CO.1.6	M̀bə bì'ì ka nyə ŋgɨ'ɨ boŋ bì'ì yə aa a ŋkwɛtə bù ghu, tâ nɨ̀ yweenə. M̀bə Nwì a lə'ətə mɨ̂ntɨɨ̀ mi'i boŋ à ghɨ̀rə aa mə tâ bì'ì kɨ nlə'ətə mɨ̂ntɨɨ̀ muu, tâ nɨ̀ kɨ ntswe nɨ̂ àtàŋəntɨɨ a ntsyǎ a mum mbuu ŋgɨ'ɨ jìi bì'ì kɨɨ nyə aà. 
2CO.1.7	Tsǒ mə a bə laa, àmɔ̀ɔ̀ntə̀ yìi bì'ì tswe nɨ yu nloŋ ŋgaà yù aa, kaa a sɨ kwensə, nloŋ mə bì'ì zi mə, àjàŋ mə nɨ kɨɨ nyə nɨ̂ ŋ̀gɨ'ɨ yìi mə bì'i yə aa, nɨ̀ ka kɨɨ tswe nɨ alə'ətə̀ yìi mə Nwì a lə'ətə mɨ̂ntɨɨ̀ mi'i ghu aà. 
2CO.1.8	Bɨ̀lɨ̂m bâ kaa bì'ì sɨ kɔ̌ŋ mə tâ nɨ̀ tswe tɨ zi mbuu ŋgɨ'ɨ yìi mə bì'ì yə a mbù'u Asia aà. Nɨ̀kòò nìi bì'ì lɛ mbè'è aa nɨ lɛ ndɨ̀rə̀ si'i bì'ì wa'atə̀ mə kaa bì'ì ka wa'ǎ ntɨ̀ɨ̀ bû ǹtswe. 
2CO.1.9	Bì'ì lɛ ŋwa'atə mə bɨ lɛ ntsə̀rə ɨsa'à yi'ì mə bì'ì kwo, lâ a lɛ mfɛ̀'ɛ̀ ma mùu ajàŋə mə tâ bì'ì tsuu bə a nu bì'ì bumbɔŋ yəgɨnə, tâ bì'ì yəgɨnə bə a nu Nwì yìi mə a yweensə bə̂ nɨ nɨ̀wo aà. 
2CO.1.10	À kɨ ŋkwɛrə yi'i a ntsǔ nɨ̀wo, à ka ghɛ̀ɛ̀ nɨ̂ m̀bìì a ntsu'û àtû yi'i, bì'ì yə̀gɨ̀sə̀ mə ŋgɔ̌ŋ mmɔ̀ɔ̀ntə ji'i ghu nu mə à ka kù'u yweensə yi'i. 
2CO.1.11	M̀bə nɨ̀ kâ ŋ̀kwɛtə nɨ̂ yi'i ntsa'atə nɨ̂ Nwî ŋ̀wa'atə nɨ̂ yi'i ghu, a bə mə Nwì à ka kwi'i ɨtsà'àtənwì jî ghà'à jìi mə bɨ tsà'àtə̀ ŋwa'atə nɨ̂ yi'i ghu aa, ɨ nɨŋ mbɔɔnə a nu bì'ì, tâ bə̀ bî ghà'àtə̀ tɨgə ŋentə nɨ̂ ǹjî jya ntɨgə mfa mbɨ'ɨkə ghu mbo nloŋ ŋgaà yì'ì.
2CO.1.12	Bì'i kwɛ̀ɛ̀ mɨ̂ntɨɨ̀ mi'i mə bì'ì zi a laa mə ǹtswêntɨɨ̀ yì'ì fàa mbi bo bɨ̀ ǹtswê yì'inə̀ a tɨtɨ̀ɨ bù a kɨ̀ sɨ tsisə Nwî a nɨ mânjì yìi mə à làà aa ŋkɨ mbə yî ànnù nɨ̂ŋkoŋ, a nɨ mɨ̀dà'à mɨ ɨbɔ̀ŋ Nwî, kaa ŋkɨ'ɨ̀ bə mɨ̀tsyɛ̀ mɨ mbi bə̂. 
2CO.1.13	Ǹloŋ mə bì'i ŋwà'ànə aa tsi'ì ɨ̀nnù jìi mə mbə nɨ̀ twoŋ nyu'u; mə̀ mɔ̀ɔ̀ntə mə 
2CO.1.14	Ka mə nɨ̀ zi yi'i tsi'ì àtɨɨ tsɨ̀tsɔ̀ŋ aa, nɨ̀ ka yǐ naŋsə zi tsi'ì sɨgɨ̀nə̀ mə mbə nɨ̀ tse ŋkwɛɛ mɨ̂ntɨɨ̀ muu nloŋ ŋgaà yì'i ajàŋ mə bì'i ka yǐ kɨɨ kwɛ̀ɛ̀ mɨ̂ntɨɨ̀ mi'i nloŋ ŋgaà yùù wa njwî M̀mà'àmbî Yesu. 
2CO.1.15	Tsǒ mə mə̀ lɛ nzi mə nɨ̀ ka yu'u ɨ zi aa, mə̀ lɛ ntɨgə̀ nlɔɔ mə mə̀ ka fòo tsyǎ mbii ɨ zi ghantə ghuu, ta nɨ̀ tswê nɨ̂ m̀bɔɔnə ŋ̀gàà ji baà. 
2CO.1.16	Ǹloŋ mə mə̀ lɛ ntɛ'ɛ taŋtə aa mə mə̀ ka ghantə ghuu ajàŋ yìi mə mə̀ ka kɨ tsyǎ a ŋghɛ̀ɛ a ala'a Macedonia aà; ɨ kɨɨ bǔ ghantə ghuu a noò yìi mə mə̀ bɨ̀ɨ̀ aa, tâ nɨ̀ tɨgə ntsyasə gha ta mə̀ ŋghɛ̀ɛ a Judea aà. 
2CO.1.17	Mə kɨ sɨ taŋtə ma mùu ajàŋ njɨŋkə aa jɨ̀ŋkə aa ɛ? Kə̀ a ntaŋtə ɨ̀nnû ja ma mùu ajàŋ mə ghɨ̀rə̀ aa tsǒ ŋù yî fàa mbi, a ajàŋ yìi mə mbə a swoŋ mə, ɨ̀ɨ̀ŋə tsɨ̂tsɔ̀ŋ, àbàŋtə̀ a tɨ bə a bû ǹswoŋ mə ŋ̀gaŋ aa ɛ? 
2CO.1.18	Ajàŋ mə a laa mə Nwìŋgɔ̀ŋ a swoŋ aa annù nɨ̂koŋ aa, ŋ̀kà'â yì'i a mbo bù kaa ɨ̀ sɨ̀ aa ɨ̀ɨ̀ŋə bô ŋ̀gaŋ bə̂. 
2CO.1.19	Ǹloŋ mə Yesu Kristo Mu Nwìŋgɔ̀ŋ wa yìi mə Silas nɨ Timoti nɨ mə̀ lɛ nswoŋ a mbo bù aa, kaa laa ŋkɨ'ì yî ɨ̀ɨ̀ŋə bô ŋ̀gaŋ bə̂, à bàŋnə mbə ɨ̀ɨ̀ŋə Nwìŋgɔ̀ŋə̀. 
2CO.1.20	Ǹloŋ mə ɨ̀ɨ̀ŋə yìi mə à tswe nɨ̂ ɨ̀kà'a Nwîŋgɔ̀ŋ tsi'ì tsɨ̀m aa, à tswe aa ghu nû. A bə̂ ǹji'ì ànnù yìi mə bì'inə swoŋə “Amen” ntsya ghu nu mfa nɨ nɨ̀gha'a a mbo Nwì. 
2CO.1.21	Lâ a bə Nwìŋgɔ̀ŋ mə à bòònsə yi'i nɨ mânjì yìi à tɨɨ bi'inə̀ nɨ Kristo ŋkɨ nyarə yi'i nləə nɨ̂ àyoo afà'â yi, 
2CO.1.22	à nɨŋ àwenə̀ yi anu bì'inə̀ ŋ̀kɨ nnɨŋ Azwî yi a nu bì'inə̀ a ndɨ̀'ɨ à laa mə njoò tsɨ̀m jìi mə ɨ tswe a tà aa nɨ ji'inə̀. 
2CO.1.23	Mə twoŋə Nwî mə tâ à bə àyəfə̂ ghà, à zî ǹtɨɨ̀ ghâ, kaa mə̀ lɛ kɨ'ɨ a ala'a bakorinto zi aa mə mə wa'ǎ ŋgɨ'ɨ a nu bù nɨŋə̀,. 
2CO.1.24	Kaa bì'ì sɨ lò aa ŋgànsə bù nɨ ànnù yìi mə boŋ nɨ̀ lɨgɨnə mbii, bì'ì zi mə nɨ̀ təə ntɨ̀nsə̀ a nɨ àbìintɨɨ yuu. Bì'i bàŋnə̀ ǹlɔɔ mfà'a bì'inə̀ a nɨ mânjì yìi mə nɨ̀ ka kɨ dorətə.
2CO.2.1	Tsǒ mə a bə maa ajàŋ aa, mə̀ kà'a a ntɨɨ mə̀ mə kaa mə̀ ka wa'ǎ bù zi ŋghantə ghuu a ŋkù'ùsə ŋghɨrə mə tâ nɨ̀ ka njəŋnə 
2CO.2.2	ǹloŋ mə mbə mə̀ ghɨrə nɨ̀ ka njəŋnə boŋ wò à ka tɨgə ghɨ̀rə tâ mə̀ ka ndorɨtə aa ɛ? Boŋ à ka kɨɨ bǔ bə tsi'ì bə̀ bya mə mə̀ ghɨrə mə bo yu'u nyaŋə aà. 
2CO.2.3	A bə nji'ì ànnù ya yìi mə mə̀ lɛ ŋŋwà'ànə̀ letter wa a mbo bù aa- kaa mə̀ lɛ kɨ'ɨ̀ kɔ̀ŋə̀ mə mə zǐ a mbo bù, ɨ zǐ tâ bə̀ bìi mə bɨ tswe nɨ̀ ŋ̀ghɨ̀rə tâ mə̀ ka ndorɨtə aa, tâ bo baŋnə ghɨ̀rə tâ mə̀ ka njəŋnə. Ǹloŋ mə mə̀ zi a laa mə, nòò yìi mə dorɨtə aa, bù bɨtsɨ̀m kɨɨ ndorətə. 
2CO.2.4	Mə̀ lɛ ŋwa'anə aŋwa'anə ya a mbo bù aa nɨ ŋgɨ'ɨ yì ŋ̀wè a ntɨɨ mə̀ bo bɨ̀ nɨ mɨ̀làà a mi'i mə̀. Kaa mə̀ lɛ ŋkɨ'ɨ̀ ŋ̀wà'ànə̀ aa a ŋghɨ̀rə mə tâ nɨ̀ ka njəŋnə. Mə̀ lɛ mbàŋnə̀ ŋ̀wa'anə aa a nghɨrə mə tâ nɨ̀ zǐ ajàŋ mə mə̀ kɔ̀ŋə ghuu bɨtsɨ̀mə̀.
2CO.2.5	M̀bə a bə yìi mə ŋù tsù à ghɨ̀rə mə tâ ŋù mɔ̀'ɔ ka njəŋnə boŋ kaa à sɨ aa a nu mə̀ ghɨrə̀, à bàŋnə ŋghɨ̀rə̀ aa a nù bù bɨtsɨ̀mə̀, ka mə mbə a mɔɔntə̀ ghuu tsi'ǐ muntsìrə̂ aà. (Mə swoŋ ma mùu ajàŋ aa nloŋ mə kaa mə sɨ kɔ̀ŋə mə mə tsə'ə ghu nu si'i). 
2CO.2.6	Ǹjò ya yìi mə bù bî ghà'àtə̀ nɨ̀ nɨ̀ŋ mə̂ ghu nu ma muù mânjì aa, ɨ̀ kù'ùnə̀ mə̂. 
2CO.2.7	Lâ tsɨ̂tsɔ̀ŋ tâ nɨ̀ li'inə ɨfansə ɨnnǔ ji mbu ndɨ̀ɨ̀ntə̀ yi, tâ ghɨ̀rə tâ wa'à lò ǹtɨgə jəŋnə si'i, m̀me'e ɨbɨɨnû yi. 
2CO.2.8	Mə̀ tɨgə̀ m̀bu'u nɨ̂ m̀bo a mbo bù mə tâ nɨ̀ ghɨrə mə tâ à zi mə nɨ̀ naŋsə ŋkɔ̀ŋə̀ yi. 
2CO.2.9	A bə̂ ǹji'ì ànnù yìi mə mə̀ lɛ ŋŋwà'ànə̀ letter wa a mbo bù aà. Mə̀ lɛ ŋwà'ànə̀ aa a nzwe'etə bù, a nzi mə kə̀ nɨ̀ laà ǹyu'unə ɨ̀nnù jìi mə mə dɨ'ɨtə ghuu ghu aa ŋgɔ̀ŋ bɨ̀nòò bɨtsɨ̀m lɛ. 
2CO.2.10	Nɨ̀ bə lì'ìnə annù yìi mə ŋù à fànsə a nu bù aa, boŋ mə̀ ka kɨɨ lì'ìnə̀. Ǹloŋ mə mə̀ yǐ lì'ìnə̀ aa- mə mbə a bə mə mə̀ tɛ'ɛ ntswe nɨ̂ ànnù yî tsu a lì'ìnə, mə̀ ghɨrə̀ maa ajàŋ a nsi Kristo nloŋ ŋgaà yùù. 
2CO.2.11	Ta ghɨrə mə tâ Satan a tsuu mɨtsyɛ̌ mi'inə̀ lǒ tsya nloŋ mə bì'inə̀ zi mɨnàŋ yì.
2CO.2.12	Nòò yìi mə mə̀ lɛ ŋkuu a ala'a Troas a ŋka nswoŋ ǹtoo yì ǹsɨ̀gɨ̀nə̀ ya mbɨ'ɨ Kristo ghu aa, mə̀ lɛ nyə mə Mmà'àmbi à ŋa'a mânjì nɨ̂ ɨ̀fà'à yìi mə ɨ lɛ ntswe ghu aa. 
2CO.2.13	Lâ nû yà ɨ̀ lɛ naŋsə mbɨ'ɨ ǹloŋ mə kaa mə lɛ ŋwa'ǎ ndɨm ghà Titus yə aà. Mə̀ tɨgə̀ m̀fa fɨlo fɨ bə̂ bìi mə bɨ lɛ tswe ghu aa, nlo ghɛ̀ɛ a ala'a Macedonià.
2CO.2.14	Lâ m̀bɨ'ɨkə a mbo Nwìŋgɔ̀ŋ yìi mə, ǹtsya a njɨm Kristo a ghɨrə mə tâ bì'inə̀ tswe nɨ̂ àbwarə a jàŋ mə Kristo à tsyâ ntsò aà, ntɨgə ntsya a njǐm bì'inə̀, nsɛɛnsə nɨ̂ ǹtoo ya mbɨ̀'ɨ̀ Kristo, a ɨdɨgə tsɨ̀m tsi'ì tsò a yoo yì lùmtə̀ yî sɨgɨnə̀. 
2CO.2.15	Ǹloŋ mə bì'inə̀ bə aa àlùmtə̀ yî sɨgɨ̀nə̀ yìi mə Kristo a fa a mbo Nwì, a tɨgə̀ ǹsɛɛnə ŋghɛ̀ɛ̀ a tɨtɨ̀ɨ bə̀ bìi mə bɨ yweenə aa bo bɨ̀ bìi bɨ bwɛɛ aà. 
2CO.2.16	A mbo bə̀ bìi mə bɨ bwɛɛ aa, a bə̂ ǹtɨ̀ɨ̀ àyà'à yìi mə a zwitə, lâ a mbo bə̀ bìi mə bɨ yweenə aa, a bə̂ àlùmtə̀ yî sɨgɨ̀nə̀ yìi mə a zì nɨ̂ ǹtswêntɨ̀ɨ̀. Tsǒ mə a bə laà aa, mbə̂ wò a ku'ùnə̀ a nɨ̂ m̀buu ɨfà'à ma ghû aa ɛ? 
2CO.2.17	Kaa bì'ì sɨ̀ bə aa tsi'ì tsǒ bə̀ bî ghà'àtə̀ bìi bɨ lɔ̀gə̀ nɨghàà nɨ Nwî a nɨ̂ àyoo mɨtaa yìi bɨ fèè aà, lâ ajàŋ mə Nwìŋgɔ̀ŋ à lɛ ntoo yi'i aa, bì'ì swoŋ aa tsi'ì ànnù nɨ̂ŋkoŋ a nsi mi'i yu tsi'ì tsǒ ŋgàŋəfà'à Kristo.
2CO.3.1	A laà m̀bə aa mə bì'i bǔ mbeentə nɨ̂ yi'i bumbɔŋ aa ɛ? Bì'ì laà ŋ̀kɨɨ nlɔɔ nɨ̂ àŋwà'ànə̀ tsǒ bə̀ bi mɔ'ɔ, jii mə ɨ lo a mbo bu kɨ̀ mə bɨ ŋwa'anə a mbo bù m̀beentə nɨ̂ ɨ̀fà'â yi'i aa ɛ? 
2CO.3.2	Bù bumbɔŋ nɨ̀ bə aa ɨ̀jaŋ ŋŋwà'ànə̀ ma jya a mbo bì'ì. Bɨ ŋwà'ànə̀ a mum mɨ̀ntɨɨ bì'ì mə tâ bə̀ bɨ̀tsɨ̀m zi ŋkɨɨ ntɨgə ntwoŋə. 
2CO.3.3	Nɨ̀ dɨ̀'ɨ̀ nɨ mə â lɛ ŋŋwà'ànə Krito yumbɔŋ ŋŋwà'ànə aŋwà'ànə̀ ma yû ǹtɨgə ntoo yi'i nɨ yu. Kaa bɨ sɨ̀ aa nɨ̂ ŋ̀kɔ̀ŋəŋwà'ànə ŋwà'ànə̀, bɨ ŋwa'anə aa nɨ̂ Àzwì Nwîŋgɔ̀ŋ yìi mə à tswe ntɨ̀ɨ̀ aà; kaa wa'a aa a atu ŋgɔ̀'ɔ̀ kɨ ŋwa'anə, mbaŋnə ŋwà'ànə aa bə a mum mɨ̀ntɨɨ bə̀.
2CO.3.4	Bì'i swoŋ ma mùu ajàŋ aa nloŋə abìintɨɨ yìi mə bì'i tswe nɨ yu a nu Nwì ǹtsya a njɨ̌m Kristo aà. 
2CO.3.5	Kaa bì'ì sɨ swoŋ aa mə bì'ì bumbɔŋ tswe nɨ̀ mɨ̀dà'à a ŋghɨ̀rə annǔ tsu. Mɨ̀dà'à mɨtsɨ̀m mìi mə bì'ì tswe nɨ mu mɨ lò aa a mbo Nwì; 
2CO.3.6	àa tsi'ì Nwì mə à ghɨ̀rə mə tâ bì'ì tswe nɨ mɨ̀dà'à a mbə ŋgǎŋafà'à fàa a mum àkàà yî fiì, yìi mə kaa a sɨ aa bɨ̀nɔ̀ŋsə̀ bìi mə bɨ ŋwa'anə aa bə̂. A bə aa bə̂ ànnǔ Azwì Nwì. Bɨ̀nɔ̀ŋsə̀ bɨ zì aa nɨ̀ nɨ̀wô, lâ Àzwì Nwî a bâŋnə̀ m̀fa aa ǹtswêntɨ̀ɨ̀.
2CO.3.7	M̀bə a bə mə àkàà ya yìi mə bɨ lɛ ŋŋwà'ànə a atû ŋ̀gɔ̀'ɔ̀, a zî nɨ nɨ̀wo aa, a lɛ sɨ naŋsə ŋweenə tsi'ì ŋwèènə̀, kaa baIsrael wa'ǎ nlèntə̂ ǹsi Moses bû ǹzi nloŋ mə ɨ lɛ sɨ ta si'i si'i, ka mə ɨ lɛ sɨ bù ŋ̀kɛntə nɨ̂ ǹta aa, 
2CO.3.8	bəə boŋ mbə nɨgha'a nɨ àkàà ya yìi mə à nɨ afà'a Azwì Nwî aa, nɨ ka wa'à bàŋnə̀ ŋ̀weenə ntsyǎ mbo aa ɛ?
2CO.3.9	Mbə a bə mə ɨfà'a akàà ya yìi mə a nɨŋ ɨsa'a a nu bə̀ aa, ɨ lɛ ntswe nɨ nɨ̀gha'a bəə boŋ ɨ̀fà'a akàà ya yìi mə a ghɨ̀rə̀ mɨ̀nnù bə̂ mɨ tsinə aa, boŋ ɨ sɨ̀ bâŋnə̀ ǹtswe nɨ̀ nɨ̀gha'a nìi nɨ tsyatə aa ɛ? 
2CO.3.10	M̀bə bì'inə̀ tɨgə̀ ǹswoŋ mə nɨ̀gha'a nì wè nû mə bì'inə̀ tswe nɨ nu tsɨ̂tsɔ̀ŋ aa nɨ ghɨ̀rə̀ mə̂ mə tâ nɨ̀gha'a nî m̀bìì nya tɨgə ayoo adàŋə̀ àdàŋə̀. 
2CO.3.11	M̀bə a bə mə ayoo ya yìi mə a lɛ sɨ kwì'ìnə̀ aa a lɛ ntswe nɨ nɨ̀gha'a bəə boŋ àyoo ya yìi mə a tswe nɨ̂ŋkoŋ aa a baŋnə ntswe nɨ̀ nɨ̀gha'a nì ghà'àtə̀. 
2CO.3.12	Tsi'ì tsǒ mə a nɨ̂ ànnù yìi mə bì'inə̀ nɨŋ ǹtɨɨ yi'inə ghu aa, bì'inə̀ zî àjàŋ mə bì'inə ka kɨ swoŋ ma yû ànnù nɨ mɨ̀dà'à. 
2CO.3.13	Kaa bì'inə̀ sɨ̀ aa tsi'ì tsǒ Moses bə̂, a ajàŋ yìi mə à lɛ sɨ lɔ̀gə̀ nɨ̂ àtsə̀'ə̀ m̀bɔɔntə nɨ̂ ǹsî yi ghu mə tâ baIsrael tsuu mmɛ̌ nɨgha'a nya nìi mə nɨ lɛ ntswe ghu ŋkwi'inə nii aa lǒ yə aà. 
2CO.3.14	Maa ajàŋ bɨ lɛ mfɨ̀ɨ ɨtû jyaa, ɨ zi ywe'e sii, bɨ yi tɨ twoŋə àkàà yî lwèn ya aa, ma yaa atsə'ə a burə̀ ka kɨ bɔ̀ɔ̀ntə̀ nɨ mɨ̀tsyɛ̂ myaa, ǹloŋ mə bɨ kɨɨ mfurə atsə̀'ə̀ ma ya a mɨtsyɛ̌ ŋù ǹtsya aa tsi'ǐ a njɨm Kristo. 
2CO.3.15	Ɨ̀ɨ̀ŋə, ǹzi nywe'e sii, bɨ yi tɨ twoŋə nɔ̂ŋsə̀ Moses wa aa, àtsə̀'ə̀ a bɔɔ̀ntə̀ mɨ̀tsyɛ̂ myaa. 
2CO.3.16	Lâ nòò yìi mə ŋù à bə̀ŋkə yi nzi a mbɛ̀ɛ Mmà'àmbi aa, bɨ furə̀ àtsə̀'ə̀ ya nlɔ̀'ɔ̀sə̀. 
2CO.3.17	Tsɨ̂tsɔ̀ŋ, M̀mà'àmbi yìi mə bì'inə̀ swoŋə aa, à bə aa Azwì. Àdɨ̀gə̀ yìi mə Àzwǐ Mmà'àmbi a tswe ghu aa kaa ànnǔ abù'ù a wa'à ghu bû ǹtswê.
2CO.3.18	Bì'inə̀ bɨtsɨ̀m bìi mə bɨ fùrə̀ mə atsə̀'ə̀ ya nlɔ̀'ɔ̀sə̀ a mi'i bi'inə̀ aa, nɨ̀gha'a nɨ Mmà'àmbi nɨ tɨgə nta nɨ a mɨ̂nsi bì'inə̀, bì'inə̀ lìì nɨ nɨ̀gha'a nɨ Mmà'àmbi nya, nɨ bəŋkə̀ nɨ̂ yi'inə̀, bì'inə̀ tɨgə̀ ŋ̀kwensə, ŋkwi ŋkɔ'ɔ nɨ a mum nɨ̀gha'a mà nya, ǹtɨgə mbə tsǒ yu. Ma yû ànnù a lò aa tsi'ǐ a mbô M̀mà'àbì yìi mə à nɨ Azwì aà.
2CO.4.1	Ma mùu ajàŋ tsǒ mə Nwì a njɨ̌m àbɔŋətɨɨ̀ yi à fà mə̂ ɨ̀fà'à ma ghû a mbo bì'ì aa, kaa nû ji'i si bɔrə. .cm test and see which is more natural: kaa bì'ì sɨ bù m̀bɔ'ɔ. 
2CO.4.2	Bì'ì tuu ɨ̀nnǔ adɨrə atû tsɨ̀m jìi mə bɨ ghɨrə a ɨdɨgə alɔ̀'ɔ̀sə̀ aa kaa bì'ì sɨ ɨnnǔ mbwe'esə̀ ghɨrə; kaa bì'ì sɨ nɨ̀ghàà nɨ Nwî kwensə. Bì'i bàŋnə̀ swoŋə aa tsi'ì ànnù nɨ̂ŋkoŋ ya nɨ̀ ǹsi nɨ̀ ǹsi a mɔɔntə̀ nɨ mɨ̀ntɨɨ̀ bə̂, bɨ tɨgə̀ m̀bii nɨ̂ ànnû yi'i a nsi mi'i Nwì. 
2CO.4.3	M̀bə̂ ǹtoo yìi mə bì'i swoŋə aa ɨ bu ntswe a alɔ̀'ɔ̀sə̀ a mbo ŋù, boŋ ɨ̀ tswe aa a mbo bə̀ bya mə bɨ bwɛ ŋghɛɛ nɨ̂ waa aà. 
2CO.4.4	Ǹloŋ mə a mbo bo, nwì m̀bi ghù à mà'à mə afə̀'ə̀ a mi'i bo bìi bɨ sɨ ntoo ya bii aà. Kaa bo wa'à nɨ̀ ŋ̀kà'à wa mə ɨ ta a nu bo aa yə̂. Ŋ̀kà'à ma ghû ɨ bə aa yǐ ntoo yì sɨgɨ̀nə̀ ya nloŋ nɨgha'a nɨ Kristo, yìi mə à tswe nɨ̀ màrə̀ Nwì yumbɔŋ aà. 
2CO.4.5	A nɨ̂ ǹtoo yìi bì'i swoŋə aa, kaa bì'ì sɨ annù aa nloŋ mɨbɨ̀ɨ̀ mɨ nû mi'i swoŋə, bì'i swoŋ aa mə Yesu Kristo à nɨ̂ M̀mà'àmbî, bì'ì bə̂ ŋ̀gǎŋəfà'â juu nloŋə ŋkwitu Yesu. 
2CO.4.6	Ǹloŋ mə à nɨ Nwì wa mə à lɛ nswoŋ mə, “Tâ ŋ̀kà'à ɨ̀ ta a mûm m̀fiì ɨ̀dɨ̀gə̀ aa!” mə à ghɨ̀rə̀ mə̂ ŋ̀kà'â yi ɨ ta a mûm ǹtɨɨ bì'ì, a mfâ ŋ̀kà'à yìi mə ɨ ghɨ̀rə mə tâ bì'ì zi nɨgha'a nɨ Nwî nya mə nɨ ta a nsi Krito aà.
2CO.4.7	Lâ bì'ì bìi mə bì'ì tswe nɨ àfù'ù ma yû aa, bì'i bə aa tsǒ bàntɔ̀ɔ̀ bɨ nsyɛ̂, tǎ dɨ̀'ɨ mə àdà'à yî wè ya mə tswe a nɨ̂ ǹtoo yì sɨgɨ̀nə̀ ya aa, kaa sɨ̀ aa à yi'i bə̂, a lo aa a mbo Nwì. 
2CO.4.8	Bɨ dɨ mbuu ŋgɨ'ɨ tsi'ì tsɨ̀m a nu bì'ì, kaa ma yû a wa'à ghɨ̀rə̀ mə bì'ì kɛntə, bɨ ghɨrə̂ àtû yi'i a buurə̀ la kaa ma yû a wa'à yi'i kɨŋə̀; 
2CO.4.9	bɨ tsɔ'ɔ nɨ̀ àkòrə̂ yi'i la kaa Nwì a wa'à yi'i mi'ì; mfuu nɨ̂ yi'i mma'a nɨ a nsyɛ la kaa wa'ǎ bàŋnə̀ nzwitə. 
2CO.4.10	Ŋ̀gɔ̀ŋ bɨ̀nòò bɨtsɨ̀m, bì'ì bè'è nɨ̀ nɨ̀wo nɨ Kristo a nu bì'ì. Bɨ tɨgə̀ m̀baŋnə nyə nɨ̂ ǹtswêntɨ̀ɨ Kristo a nu bì'ì. 
2CO.4.11	Maa ajàŋ, àjàŋ yìi mə bì'ì tswe bɨtɨ̀ɨ̀ aa, bì'ì kɨɨ ntswe aa tsi'ǐ a ntsu nɨwo ŋgɔ̀ŋ bɨ̀nòò bɨtsɨ̀m ǹloŋ ŋgaa Krito, ma mùu ajàŋ bɨ bâŋnə̀ ntɨgə nyə nɨ̂ ǹtswêntɨ̀ɨ Yesu fàa mûm nû yì'ì yìi mə kwo aà.
2CO.4.12	Tsǒ mə a bə laa, bì'ì tɨgə̀ ǹtswe nɨ a ntsu nɨ̀wo nɨ̀ baŋnə̀ ǹtswe nɨ̂ ǹtswêntɨ̀ɨ̀.
2CO.4.13	Bɨ ŋwa'anə a mûm àŋwà'ànə̀ Nwî mə, “Mə̀ lɛ mbii Nwî, maa ajàŋ mə̀ kɨɨ̀ ǹtɨgə nswoŋə.”
2CO.4.14	Bì'i zi mə, Nwì wa mə à lɛ nyweensə Mmà'àmbî Yesu nɨwo aa, à ka yǐ kɨɨ yweensə yi'inə̀ tsǒ mə à lɛ ŋkɨ nyweensə Yesu aa, ɨ lɔ̀gə̀ yi'inə̀ tâ bì'inə̀ zi ntswe a nsi mi'i yu. 
2CO.4.15	Ma jû ɨnnù tsɨ̀m ɨ fɛ'ɛ̀ aa nloŋ ŋgaà yùù, mə tâ ɨ̀bɔ̀ŋ Nwî ɨ ka nsɛɛnə ŋghɛ̀ɛ nɨ a mbo bə̀ bî ghà'àtə̀, tâ ànnǔ mfâ m̀bɨ'ɨkə a mbo Nwì tâ à ka ŋgha'atə, ŋkɨɨ nzi nɨ nɨ̀gha'a a mbo Nwì.
2CO.4.16	Tsǒ mə a bə laà aa, kaa mbə bì'ì wa'ǎ akòrə̂ yi'i bû ǹswuŋtə mbɨ̀ɨ̀ nɨ̂ ǹjɨ̀mə̀. Ka mə njyǎ nû yì'inə̀ ɨ bɔrə ŋkwo ŋghɛɛ aa, Nwî bàŋnə̀ m̀fa nɨ̂ mɨ̀tɨ̀ɨ̀ mî fii a ŋgɔ̀ŋ bɨ̀nòò bɨtsɨ̀m a nɨ̂ àzwî yi'inə̀. mûm Àzwì. 
2CO.4.17	Mûntsìrə̂ ŋ̀gɨ'ɨ yù yìi mə bì'inə̌ yə aa, kaa ɨ̀ ka wa'à si'i tɨgə̀, ɨ̀ ka yǐ zǐ nɨ nɨ̀gha'a nìi mə nɨ luu ŋkɨ ntswe nɨ̂ŋkoŋ aa a noò yìi mə bì'inə̀ tswe a nsi mi'i Nwì aà. 
2CO.4.18	Ma mùu ajàŋ, kaa bì'inə̀ sɨ aa ɨ̀nnù jìi mə bì'inə yə nɨ mi'i aa lìì, lâ m̀baŋnə ntɛ'ɛ nɨ̂ àtû yi'inə̀ aa bə a nɨ ɨ̀nnù jya jìi mə kaa bì'inə̀ sɨ yə aà. Ɨ̀nnù jìi mə bì'inə̌ yə nɨ mi'i aa ɨ tswe aa tsi'ì nɨ mû àtɨɨ noò. Lâ ɨ̀nnù jìi bì'inə̀ sɨ yə aa ɨ lwi'ì nɨ̂ŋkoŋə̀.
2CO.5.1	Ǹloŋ mə bì'inə̀ zi mə, ǹtàŋ yî fàa nsyɛ ghu mə bì'inə̀ tswe ghu aa, bɨ bə yǐ sà'à boŋ bì'inə̀ tswe nɨ̀ ǹda a aburə yìi mə Nwìŋgɔ̀ŋ à ka fa, a bə ǹda yìi mə bɨ sɨ aa nɨ̂ m̀bô ghurə, ɨ tswê a aburə nlwì'i nɨ̂ŋkoŋə̀. 
2CO.5.2	Tsɨ̂tsɔ̀ŋ, bì'inə̀ tsaa nɨ̂ tswegə̀, ǹlɔɔ nɨ mə boŋ bɨ wɛ'ɛ ǹdùgə̀ yi'inə̀ yî àbùrə̀ ya, a nu bì'inə̀, 
2CO.5.3	ta bɨ wɛ'ɛ bì'inə̀ tsuu nswèrè ǹswèrə tswe. 
2CO.5.4	Àjàŋ mə bì'inə̀ burə fàa a mûm ǹtàŋ ghuà, bì'inə tsaa tsegə̀ kaa a wa'ǎ bə aa mə bì'inə lɔ̀ɔ aa mə tâ bɨ̀ tsɔ'ɔ ma juù ɨ̀tsə̀'ə̀ a nu bì'inə̀, bì'inə̀ bàŋnə̀ lɔɔ mə tâ bɨ̀ wɛ'ɛ ji aburə jya ghu atu, tâ ǹtswêntɨ̀ɨ̀ ɨ̀ baŋnə ntɨgə jɨ ayoo ya yìi mə a kwo aà. 
2CO.5.5	A tàŋtə Nwì ǹtaŋtə yi'inə̀ a nɨ kwensə ma ghû, ŋ̀kɨ mfa Azwi yi a mbo bì'inə̀ a nɨ̂ àwenə̀ mə kwensə wa a zì. 
2CO.5.6	Tsǒ mə a bə laa, bì'inə̀ tɨgə̀ ntswe nɨ̂ àtàŋəntɨɨ ŋgɔ̀ŋ bɨ̀nòò bɨ tsɨ̀mə̀. Bì'inə̀ zi mə bì'inə̀ bə naŋsə tswe a ndùgə̀ fàa nɨ yulà ǹjyǎnu boŋ bì'inə̀ tswe a ndìsyà bi'inə̀ bɨ̀ M̀mà'àmbî, 
2CO.5.7	ǹloŋ mə bì'inə zǐ akòrə̀ nɨzî yi'inə̀ aa a mûm àbìintɨɨ̀, kaa à sɨ̌ annǔ nyə bə̂. 
2CO.5.8	Bì'inə̌ taŋ ntɨɨ, nyə̀'ə̀tə̀ mə boŋ bì'inə̀ laa mmà'àtə m̀bɨ̀ɨ̀nu yù m̀baŋnə ŋghɛɛ ntswe a ndùgə̀ bi'inə̀ bɨ̀ M̀mà'àmbî. 
2CO.5.9	Lâ kə̀ bì'inə̀ tswê a ndùgə̀, kə̀ bì'inə̀ tswê a adɨgə dàŋ, atu annû yi'inə̀ tâ à bə a ŋka ŋghɨ̀rə tâ Nwì à ka ndorətə. 
2CO.5.10	Ǹloŋ mə bì'inə̀ bɨtsɨ̀m ka yǐ təə a nsi ŋ̀gɔ̀'ɔ̀ kɔrə̀ Kristo, ta tâ bɨ̀ tsɔ'ɔ ɨfà'à ŋû ǹtsɨ̀m kwɛrə ɨbɔ̀ŋ kə̌ ɨbɨ, ǹyoŋə a njɨ̀mə̂ ànnù yìi mə à lɛ mfà'à fàa mûm ǹjyǎnû aà.
2CO.5.11	Tsǒ mə bì'inə̀ zî ànnù yìi mə a tswe ghu a ŋka mbɔ'ɔ Mmà'àmbî aa, bì'inə̀ ghɨrə tâ bə̀ bî mɔ'ɔ bɨ̀ zi. Nwìŋgɔ̀ŋ à naŋsə nzi yi'i, mə̀ kɨ̂ ŋ̀wa'atə mə a mûm ǹtɨɨ bù nɨ̀ kɨ naŋsə nzi yi'i;. 
2CO.5.12	Kaa bì'ì sɨ bù ŋ̀kɔŋə a ŋghù'ùsə̂ yi'i bûmbɔŋ a mbo bù, bì'i bàŋnə̀ ǹlɔɔ a ndɨ̀'ɨ tâ nɨ̀ zi mə mbə nɨ̀ kâ ŋ̀kwɛɛ mɨ̂ntɨɨ̀ muu nloŋ ŋgaà yì'ì; ta zi nɨ̂ àjàŋ yìi mə nɨ̀ kwi'i nɨ̀ghàà a mbo bə̀ bya bìi mə bɨ kwɛ̀ɛ̀ mɨ̂ntɨɨ̀ myaa nyoŋə bə̂ ŋ̀kə̀rə̂ ŋù, m̀baŋnə mmà'àtə akòrə̀ nɨzì yaa laà. 
2CO.5.13	Bì'i baanə aa bàànə̀ aa ɛ? Boŋ bì'i baanə aa mbɨ̀'ɨ ŋgaa Nwì. Lâ, m̀bə a bə mə kaa bì'ì sɨ aa bàànə̀ baanə, boŋ ma mùu ajàŋ a bə aa nloŋ ŋgaà yùù. 
2CO.5.14	Ǹloŋ mə a yi'i laa a tsisə akɔ̀ŋnə̀ Kristo; bì'inə̀ zi a laa mə ŋù yì fùùrə̀ à lɛ ŋkwo mbɨ'ɨ ŋkwitu bə̂ bɨ̀tsɨ̀mə̀, a tɨgə̀ m̀bə mə bə̀ bɨ̀tsɨ̀m bɨ kwô. 
2CO.5.15	À lɛ ŋkwo a atu bə̀ bɨ̀tɨ̀mə̀ aa mə bə̀ bìi mə bɨ tswe ntɨ̀ɨ̀ aa tâ bɨ̀ tsuu aa bə mbɨ̀'ɨ̀ ŋ̀gàâ yàà ɨ tswe, tâ bo baŋnə tswe nloŋ aa yu wa yìi à lɛ ŋkwo a atu bo bɨ bû ǹyweensə yi nɨ nɨ̀wo aà. 
2CO.5.16	Ǹlɔgɨnə tsɨ̂tsɔ̀ŋ kaa bì'inə̀ sɨ ŋû bu nlentə aa tsi'ì tsǒ ajàŋ mə mbi yù ɨ lèntə̀ aà. Ka mə à lɛ mbə noò yì mɔ̀'ɔ bì'inə̀ lêntə̀ nɨ̂ Kristo tsi'ì tsǒ ŋùmɨsɔ̀ŋ aa, kaa bì'inə̀ sɨ nii maa ajàŋ bu nyə. 
2CO.5.17	Tsǒ mə a bə laa, ŋù ǹtsɨ̀m yìi mə à tswe a mum Kristo aa, à tɨgə mbə aa ŋù yî m̀fiì. Lɛ boŋ ntswêntɨ̀ɨ̂ yì yî ǹlwèn ɨ̀ ghɛ̀ɛ̀ mə̂, yì mfii ɨ tɨgə̀ ǹzi. 
2CO.5.18	Ma juù ɨ̀nnù ɨ lo aa a mbo Nwìŋgɔ̀ŋ, yìi mə, ǹtsya a njɨ̌m Yesu Kristo, a lɛ mbù ǹlɔgə yi'inə̀ m̀boonsə a nu yu, ntɨgə mfa ɨfà'à a mbo bì'inə̀ mə bì'inə̀ ka mboonsə bə̂. 
2CO.5.19	Ma la a bə mə ǹtsya a njɨ̌m Kristo, Nwìŋgɔ̀ŋ à lɛ lɔ̀gə mbî m̀bù mboonsə fu a nu yu, kaa ŋkɨ'ɨ̀ nɨ̀ ɨ̀nnù jî bɨ̂ jyaa bû ǹlii, mbaŋnə ntɨgə mfa ɨfà'a mbòònsə bə̀ a mbo bì'inə̀. 
2CO.5.20	A bə mə bì'ì tɨgə mbə aa bɨ̀tsùsə̀ bɨ atu bɨ Kristo, Nwìŋgɔ̀ŋ a tɨgə̀ ǹtsya nɨ nu bì'ì ŋ̀ghaa nɨ a mbo bə̀. Bì'ì tɨgə̀ m̀bu'u nɨ̂ m̀bo a mbo bə̀ nɨ̂ Ɨ̀kùm Kristo, mə tâ bo bu mbòònsə̀ waa bo bɨ̀ Nwì. 
2CO.5.21	Ǹloŋ ŋkwitû yi'inə̀ Nwìŋgɔ̀ŋ à lɛ ŋghɨ̀rə̀ yi a tɨgə̀ m̀bə ɨnnù jî bɨ̂, a yu wa yìi kaa à lɛ ŋkɨ'ɨ ɨnnù jî bɨ zi aa, ta tâ bì'inə̀ tɨgə ntsya ghu nu, mbə ɨtsinənnù Nwî.
2CO.6.1	Bì'i fà'à aa bì'i bɨ̀ Nwì, mbu'u nɨ̂ m̀bo a mbo bù mə tâ nɨ̀ tsuu ghɨ̀rə mə ɨ̀bɔ̀ŋ Nwî wa a mbo bù ɨ̀ tsya a adàŋə̀ àdàŋə̀. 
2CO.6.2	Ǹloŋ mə Nwì à swoŋ mə, “Mə̀ lɛ nyu'u ànnù yìi mə nɨ̀ lɛ sɨ twoŋə nàa nswoŋ aa a noò mə a l̀ɛ ŋkù'ù mə mə̀ kwɛtə ghuu aà, ŋ̀kwɛtə ghuu a noò ǹywèènsə bù.” Yu'utə̂ nɨ̀! Àa nòò yìi mə à kù'ùnə a mbo Nwì a ŋkwɛtə bù ghu aa à ghulà! Àâ ǹjwi yìi mə Nwì à ka yweensə ghuu ghu aa ɨ̀ yulà!
2CO.6.3	Kaa bì'ì sɨ yi'i annù yìi mə mbə ŋù kwântə̀ ghu ŋwo aa ghɨ̀rə̀, mə tâ ŋù tsee àfɨ̀rə̂ yi'i lǒ kɨ fa nɨ̂ ɨ̀fà'à yìi mə bì'i fà'à aà. 
2CO.6.4	Bì'i dɨ̀'ɨ a nɨ̂ ɨ̀fà'a tsɨ̀m yìi mə bì'i fà'a aa mə bì'ì bə aà ŋ̀gǎŋfà'à Nwî: a ajàŋə mə bì'i tswa nɨ̂ mɨ̀ntɨɨ̀ mi'i a nɨ̂ ŋ̀gɔ̀ŋ bɨ̂nòo bɨtsɨ̀m, ǹyə nɨ̂ ŋ̀gɨ'ɨ, ɨ̀nnù ɨ tsyâ nɨ̂ yi'i a nsyɛ, ɨ̀nnù jî bɨ jì wè jî wè ɨ yə̂ nɨ̂ yi'i, 
2CO.6.5	bɨ lɛ ŋghɔ̀ɔ̀ nɨ̂ yi'i, nnɨŋə nɨ̂ a ndâtsaŋ, bə̀ ju'ù m̀burə nɨ̂ ɨ̀dɨ̀gə̀ ǹloŋ ŋgaà yì'ì; bì'ì nwugə̀ nɨ̂ ɨ̀bɨɨ̀ nû yi'i nɨ̂ ɨ̀fà'à, ǹlɛ tɨ bwiì ŋ̀kɨɨ nlɛ nɨ̂ ǹjì. 
2CO.6.6	Ɨ̀nnù jûlà ɨ kɨɨ̀ m̀bu ndɨ̀'ɨ̀ nɨ a mbo bə̀ mə bì'ì bə aa ŋgǎŋfà'à Nwî: a ajàŋə mə nɔ̀ŋsə̀ yì'ì à lɛ nlaa maŋsə aa, bì'ì kɨ̂ ǹzi annù nɨ̂ŋkoŋ ya mə a tswe nɨ̂ ǹtoo yì sɨgɨ̀nə̀ ya, ǹtswa nɨ̂ mɨ̀ntɨɨ̀ mi'i, ŋkɨɨ ŋghɨrə nɨ̂ ɨ̀nnù jî sɨgɨ̀nə̀ a nu bə̀ aa, Àzwì Nwì bo bɨ̀ àkɔ̀ŋnə̀ yìi mə a lɛ mbə yi annù nɨ̂ŋkoŋ aa, 
2CO.6.7	àjàŋ mə bì'i swoŋə nɨ̂ ànnù nɨ̂ŋkoŋ aa, nɨ̂ mɨ̀dà'à mɨ Nwɨ̂ŋgɔ̀ŋ, ǹtugɨtə nɨ̂ ǹjoo ntsò jya jìi mə à nɨ annù yî tsìnə̀ aa a abô mà'à nɨ̂ a abô ŋ̀kwàbə̀ ǹto nɨ̀ jù. 
2CO.6.8	Bə̀ gha'asə nɨ̂ yi'i, bî mɔ'ɔ tsa'à nɨ̀ yi'i, ǹswoŋə nɨ̂ ɨ̀nnù jî bɨ a atu bì'ì, ŋkɨɨ nswoŋə nɨ jì sɨgɨ̀nə̀. Bɨ lentə nɨ̂ yi'i tso ŋgǎŋabaŋnənnù, lâ bì'i bâŋnə̀ nswoŋə nɨ̂ ànnù nɨ̂ŋkoŋə̀. 
2CO.6.9	ǹlentə nɨ̂ yi'i tsǒ bə̀ bìi mə bɨ sɨ̀ waa zi aa, la bə̀ bɨ̀tsɨ̀m zî yi'i; bì'ì bə tsǒ bɨ̀ku bɨ bə̂, lâ nɨ̀ yə̂ nɨ̂ yi'i bì'ì kɨ̂ ǹtswe bɨ̂tɨ̀ɨ̀; ka mə bɨ nɨŋə nɨ̂ ŋgɨ'ɨ a nu bì'ì aa kaa bɨ sɨ̀ yi'i zwitə̀.
2CO.6.10	bɨ lɛ sɨ ghɨ̀rə̀ bì'ì jəŋnə̀ bɨ̂nòò bî mɔ'ɔ, lâ bì'ì dorɨtə̀ tsi'ì bɨ̀nòò bɨ̂tsɨ̀mə̀; bì'ì bə tsǒ ŋgǎŋə̂fum, lâ ŋ̀ghɨrə bə̀ bî ghà'àtə̀ tswə̂ nɨ̂ àfù'ù; bì'ì bə̂ tsǒ bə̀ bìi mə bɨ sɨ̀ nɨ̂ àyoo tswê, lâ m̀baŋnə ntswe nɨ̂ ǹjoò tsɨ̀mə̀.
2CO.6.11	Ɨ̀kà'â ji'i baKorinto, wa bì'ì nàŋsə̀ mə̂ ŋ̀ghaa a mbo bù nɨ̂ ǹsi nɨ̀ ǹsi, ŋkɨ ŋa'à mɨ̂ntɨɨ̀ mi'i mfa a mbo bù. 
2CO.6.12	Kaa bi'i sɨ̀ mɨ̂ntɨɨ̀ mi'i a mbo bù kɨɨ, a bàŋnə ŋkɨɨ bə bù ŋ̀kɨɨ nɨ mɨ̂ntɨɨ̀ muu. 
2CO.6.13	Mə tɨgə ŋghaa a mbo bù tsɨtsɔ̀ŋ aa tsǒ ŋù a ghàà a mbo bɔɔ̀ bi, nɨ̀ kɨ ŋŋa'a mɨ̂ntɨɨ̀ muu mfa a mbo bì'ì.
2CO.6.14	Nɨ̀ tsuu kɨ bòònsə̀ fà'à bo bɨ̀ bɨ̀tɨ̀biì Nwî. M̀bə ànnù yî sɨgɨ̀nə̀ bô ànnù yî bɨ boònsə̀ aa mə akə aa ɛ? M̀bə̂ ǹlaa ɨdɨ̀gə̀ bô m̀fiì ɨ̀dɨ̀gə̀ tswê àdɨ̀gə̀ yî fùùrə̀ aa mə akə aa ɛ? 
2CO.6.15	M̀bə̂ Kristo bo Devil biinə̀ aa mə akə lɛ? Ŋù yìi mə à bìi Kristo à tswe aa nɨ̀ yuu annù mə mbə a kâ ŋ̀ghɨrə bo ŋù yìi kaa à sɨ Kristo bii aa ɛ? 
2CO.6.16	M̀bə̂ ǹdâmà'anwì tswê nɨ̂ ànnù yî mɔ'ɔ bo bɨ̀ mɨ̀ŋkobə aa ɛ? Bì'inə̀ laa mbə ndâmà'anwì yìi mə à tswe ntɨ̀ɨ̀ aà! A ajàŋ yìi mə Nwì yumbɔŋ à swoŋ mə,
2CO.6.16	“Mə̀ ka ghurə ndùgə̂ yà bi'i bɨ̀ bə̀ bâ, ɨ kɨ tswe a tɨtɨ̀ɨ bo; mə̀ ka bə Nwîŋgɔ̀ŋ wàà, tâ bo bə bə̂ bâ.”
2CO.6.17	Maa ajàŋ M̀mà'àmbi a swoŋ mə, “Nɨ̀ fɛ'ɛ a tɨtɨ̀ɨ bo, m̀fi'isə mɨbɨ̀ɨ̀ mɨ nû muu a tɨtɨ̀ɨ bo. Ǹtsee nɨ̂ ànnù tsu a ŋghɨrə bu bɨ̀ àyoo yìi mə kaa a sɨ̀ laa aa tswe, bəə boŋ mə̀ ka kwɛrə ghuu. 
2CO.6.18	Mə̀ ka tɨgə bə Taà ghùù, tâ bù tɨgə ŋkɨ mbə bɔɔ̀ ba bǐ mbâŋnə̀ bo bì bâŋgyɛ̀, a swǒŋ Mmà'àmbî M̀bu'utə̀mbî.”
2CO.7.1	Tsi'ì tsǒ mə ɨ̀nnù ma jû tsɨ̀m mə Nwì à kà'a ɨ tswe aa a mbo bì'inə̀ aa bɨlɨ̂m ba bìi mə mə̀ kɔ̀ŋə aa, tâ bì'inə̀ si'i mɨbɨ̀ɨ̀ mɨ nû mi'inə̀ tâ mɨ̀ laa a nɨ̂ ǹsɨ̌ŋ tsɨ̀m jìi ɨ sɨ̌ŋ ɨbɨɨ nû yi'inə̀ nɨ̂ àzwì yi'inə̀ aa, ǹyə mə bì'inə̀ laa màŋsə̀ a ajàŋ mə bì'inə̀ bɔ'ɔ Nwî aà.
2CO.7.2	Nɨ̀ ŋa'a mɨ̂ntɨɨ̀ muu mfa a mbo bì'ì, kaa bì'ì sɨ̌ annù a mbo ŋù tsù wô; kaa bì'ì sɨ ŋû tsù ləənsə̀; kaa bì'ì sɨ̀ ŋû tsù nɨ'ɨ̀. 
2CO.7.3	Kaa mə̀ sɨ annù ma yû swoŋ aa a mfâ ɨ̀fɨ̀rə̂ ghuu ǹloŋ mə mə̀ tɛ̀'ɛ̂ m̀bàa nswoŋ a mbo bù mə nɨ̀ tswe a ntɨɨ bì'i a ajàŋ mə kaa mbə ayoò tsu a wa'à yi'inə̀ faàtə̀, kə̀ bə̂ bə ntswêntɨ̀ɨ̀ kə̀ nɨ̀wô. 
2CO.7.4	Mə̀ nàŋsə nzi ghuu, mə nɨ̀ tswe nɨ̀ ǹtɨɨ yì sɨgɨ̀nə̀, mə̀ kɨ̂ ntswe nɨ kɨ̀ntə̀rə̀ yî ŋ̀wè ǹloŋ ŋgaà yùu. Ǹtɨɨ̀ gha ɨ luu nɨ̀ m̀bɔɔnə̂. A mûm ŋ̀gɨ'ɨ̀ yì'i ntsɨ̀m, mə̀ burə ka tswe nɨ nɨ̀dorə nì wè. 
2CO.7.5	Tsi'ǐ a ajàŋ mə bì'ì lɛ nzi ŋkuu a ala'a Macedonia aa, kaa ɨbɨɨ nû yi'i ɨ lɛɛ̀ ŋ̀wa'à mmɨ̀ɨ̀ntə̀, ŋ̀gɨ'ɨ ɨ zî nɨ a nu bì'i a mbɛ̀ɛ mbɛ̀ɛ̀. Bì'ì tô bi'i bɨ̀ bə̀ a abɛɛ, ŋkɨɨ nto bi'i bɨ̀ nɨ̀bɔ'ɔ a mûm ǹtɨɨ bì'ì. 
2CO.7.6	Lâ, Nwìŋgɔ̀ŋ yìi mə a lə'ətə mɨ̂ntɨɨ mɨ bə̂ bìi bɨ jəŋnə aa, à lɛ lə'ətə mɨ̂ntɨɨ̀ mi'i a ajàŋ mə à lɛ ŋghɨ̀rə̀ Titus a zî aà; 
2CO.7.7	kaa wa'à bə aa tsi'ǐ ajàŋ mə à lɛ nzì aa bə̂, bo bɨ̌ ajàŋ mə nɨ̀ lɛ mbɔɔrɨsə ntɨɨ̀ yi aà. À lɛ nswoŋ a mbo bì'ì ajàŋ mə nɨ yə̀'ə̀tə̀, njəŋnə, ntɨɨ nɨ̂ ànnû ya laà. Ma yû a lɛ ŋghɨ̀rə mə mə̀ ku'usə ndorɨtə. 
2CO.7.8	Ka mə mə̀ lɛ ŋghɨ̀rə̀ nɨ̀ jəŋnə̀ a nɨ̂ àŋwà'ànə̀ ya mə mə̀ lɛ ntoo a mbo bù aa, kaa nû yà ɨ̀ sɨ̀ ghu bâŋnə̀ m̀bɨ'ɨ (ka mə ɨ̀ lɛ mbɨ'ɨtə ghu aà). Mə̀ yə àŋwà'ànə̀ ma ya a lɛ ŋghɨ̀rə̀ nɨ̀ jəŋnə̀, ka mə nɨ̀ lɛ njəŋnə tsi'ì a nɨ mûtɨɨ noò aà. 
2CO.7.9	Lâ tsɨ̂tsɔ̀ŋ, mə dorɨtə, kaa ŋkɨ'ɨ̀ dorɨtə̀ aa bə mə nû yùù ɨ̀ lɛ mbɨ'ɨ aa bə̂, ǹloŋ mə, àjàŋ mə nû yùù ɨ̀ bɨ̀'ɨ aa, a ghɨrə mə tâ nɨ̀ kwensə bɨ̂mânjî buu, Nwìŋgɔ̀ŋ à lɛ mmɔ̀ɔ̀ntə̀ ghuu a nɨ̂ àjəŋnə̀ ma yâ. La a bə mə kaa bì'ì lɛ ŋwa'ǎ annù yî bɨ a nu bù ghɨrə̀. 
2CO.7.10	Ǹloŋ mə àjəŋnə̀ yìi mə Nwìŋgɔ̀ŋ a fà'à nɨ yu aa, a kwensə mɨ̂ntɨɨ, ŋkɨɨ ŋghɨrə bə̀ yweenə̀. Kaa mbə bì'inə̀ wa'à ma yaà àjəŋnə̀ baà. Lâ àjəŋnə̀ yìi mə à nɨ yî ŋûmɨ̀sɔ̀ŋ aa, a zì nɨ nɨ̀wô. 
2CO.7.11	Tâ nɨ̀ yə ajàŋ mə Nwìŋgɔ̀ŋ à ghɨ̀rə nɨ̂ àjəŋnə̀ yuu ma yû aà. Nɨ̀ yə̂ àjàŋ mə a kɨ̀ ghɨ̀rə nɨ̀ tɨgə̀ ǹyə'ətə nɨ mə nɨ ghɨrə tâ bɨ̀ zi mə kaa nɨ̀ sɨ̀ nɨ̂ àbo ghu tswê, ǹyə a ajàŋ mə a kɨ̀ ghɨ̀rə mɨ̀ntɔ̀ŋə̂ muu mɨ lwînə̀, yə nɨ̂ nɨ bɔ'ɔ nìi nɨ̀ kə tswe nɨ nu, nyə a ajàŋə mə a kɨ̀ ghɨrə nɨ̀ fa mɨ̀bɨ̀ɨ̀ mɨ nû muu ŋkɨ naŋsə ntaŋtə nɨ a nnɨŋ ǹjò a nu bə̀ bìi mə bɨ ghɨrə̀ ɨ̀nnù jî bɨ aà. Nɨ̀ nàŋsə̀ mə̂ ǹdɨ'ɨ mə kaa àbô yùù kaa â sɨ̀ nɨ ma yû ànnù tswê. 
2CO.7.12	Ka mə mə̀ lɛ ŋŋwà'ànə̀ ghuu aa, kaa mə̀ lɛ ŋkɨ'ɨ̀ ŋ̀wà'ànə̀ m̀bɨ'ɨ aa ŋgaa ŋù wa mə à lɛ ŋghɨ̀rə ɨbɨ aa, kaa ŋkɨ'ɨ̀ kɨ̀ ŋ̀wa'anə aa mbɨ'ɨ ŋgaa ŋù wa mə bɨ lɛ ŋghɨ̀rə ɨbɨ wa ghu nû aà. Mə̀ lɛ mbàŋnə̀ ŋ̀wa'anə aa mə mə ghɨ̀rə tâ à laa a atu bù a nsi mi'i Nwì ajàŋ mə nɨ̀ fa ɨbɨɨ nû ghuu a mbo bì'ì aà. 
2CO.7.13	Maa ajàŋ, bì'ì lɛ ntɨgə ndorɨtə, kaa à lɛ ŋkɨ'ɨ aa tsi'ì ni'i nɨdorə bə̂, bì'ì lɛ mbù naŋsə ndorə a nyə ajàŋ mə Titus à lɛ sɨ ndorɨtə aà. Bù bɨtsɨ̀m lɛ ŋghɨ̀rə̀ ǹtɨɨ yi ɨ nɔ̂ŋ nɨ̂ m̀bɔɔnə ajàŋ mə nɨ lɛ naŋsə ŋkwɛrə yi aà. 
2CO.7.14	Mbə a bə yìi mə mə̀ lɛ ntɛ'ɛ ŋka ŋkwɛɛ ntɨɨ̀ gha ghu mbo mbɨ̀'ɨ ŋgaa yùù, bəə boŋ kaa nɨ̀ kɨ̀ wa'ǎ atû ya dɨ̀rə̀sə̀. Àjàŋ mə ŋgɔ̀ŋ ɨ̀nnù tsɨ̀m jìi mə bì'ì lɛ sɨ swoŋ a mbo bù à lɛ mbə annù nɨ̂koŋə aa, ajàŋ mə bì'ì lɛ sɨ kɨɨ ntərə a nsi Titus nloŋ ŋgaa yùù aa, a kɨ̂ m̀bə annù nɨ̂ŋkoŋə̀. 
2CO.7.15	Maa ajàŋ, àkɔ̀ŋnə̀ yìi mə à tswe nɨ yu a nu bù aa, a ku'ùsə̀ ŋ̀kwi ntɨnsə, ajaŋ mə a wa'atə nɨ̂ àjàŋ yìi mə nɨ̀ kɨ̀ sɨ yu'unə nɨ̂ ɨ̀nnù jìi à kɨ̀ sɨ dɨ̀'ɨ a mbo bù aà; a ajàŋ mə nɨ̀ lɛ ŋkwɛrə yi, ntsɨgɨnə nɨ nɨ̀bɔ'ɔ aà. 
2CO.7.16	Mə̀ nàŋsə nluu nɨ nɨ̀dorə mə mbə mə̀ naŋsə̀ ǹyəgɨtə a nu bù a nɨ̂ ɨ̀nnù tsɨ̀mə̀.
2CO.8.1	Bɨ̀lɨ̂m bâ bì'i lɔ̀ɔ mə tâ nɨ̀ zǐ ɨ̀bɔ̀ŋ Nwì yìi mə à ghɨ̀rə a nɨ̂ ŋ̀ghòtə jìi mə ɨ tswe a Macedonia aà. 
2CO.8.2	Bo kɨ tswe nɨ̀ ɨ̀kwà'ànə̀ jì ghà'àtə̀ ŋ̀yoŋə a nɨ ŋgɨ'ɨ yìi mə ɨ̀ kɨ̀ kuu a nu bo aa, lâ nɨ̀dorə kɨ̀ bàŋnə nluu a ntɨɨ bo ŋghɨrə mə bo tɨgə mfa tɨ gɨtə̀ àbo ka mə bo fum fum aà. 
2CO.8.3	Mə̀ tse bə ayəfə a nswoŋ mə bo kɨ̀ sɨ naŋsə mfa nyoŋə a njɨ̌m ayoo yìi bo kɨ̀ tswe nɨ yu aà. Bo kɨ̀ sɨ tɛ'ɛ mfa nɨ̂ ŋ̀kɔ̀ŋə̀ yàà ǹtsyatə ajàŋ mə bo tswe nɨ yu aà. 
2CO.8.4	Bo kɨ̀ sɨ bu'u mbo a mbo bì'ì mə bo tswe nɨ̂ àbwarə a ndɨ̀ɨ̀ntə bə̀ bɨ Nwî bìi mə bɨ tswe a Yudea aà. 
2CO.8.5	A kɨ̀ burə̀ ǹtsyàtə ajàŋ mə bì'ì kɨ̀ sɨ tɛ'ɛ wa'atə aà. Lâ bo lɛ ntsyǎ mbìì m̀foo mfa mɨbɨ̀ɨ̀ mɨ nû myaa a mbo Mmà'àmbi mbɔŋ kɨɨ tɨgə fa mɨ̂bɨ̀ɨ̀ mɨ nû myaa a mbo bì'ì, a ajàŋ mə Nwì à lɛ sɨ lɔ̀ɔ̀ aà.
2CO.8.6	Bì'ì tɨgə̀ m̀bu'u nɨ̂ m̀bo a mbo Titus mə, àjàŋ mə à lɛɛ̀ ǹtɛ'ɛ nlɔgɨnə afà'à yu aa, tâ à maŋsə ɨfà'a abɔ̀ŋəntɨɨ mà yû a tɨtɨ̀ɨ bù. 
2CO.8.7	Tsɨ̂tsɔ̀ŋ tsǒ mə nɨ tsya mbìì a nɨ̂ ɨ̀nnǔ tsɨ̀m aa- a nɨ̂ àbìintɨɨ, a ajàŋ mə nɨ swoŋə annù Nwì aa, a nɨ àjàŋə mə nɨ̀ zǐ annù nɨ̂ŋkoŋ aa, a nɨ̂ ǹyə̀'ə̀tə a ŋkwɛtə, bo bɨ̀ nɨ̂ àjàŋ mə nɨ̀ kɔŋə a yi'i aa, mə̀ tɨgə̀ ǹlɔɔ mə tâ nɨ̀ kɨ ntsyambìì a nɨ̂ àfà'a àkɔ̀ŋnə̀ ma yû nyoŋə ajàŋə mə nɨ naŋsə mfa a ŋkwɛtə bə̀ bɨ Nwî aà.
2CO.8.8	Kaa mə̀ sɨ lɔ̀ɔ̀ aa mfâ ǹdɨ'ɨ yî tsù a mbo bù bə̂, mə bàŋnə̀ ǹlɔɔ aa nswǒŋ mə mbə nɨ̀ tsyǎ njɨ̌m ajàŋ mə nɨ̀ yə bə̀ bî mɔ̀'ɔ bɨ yə̀'ə̀tə a ŋkwɛtə aa, ntɨgə ŋkɨ dɨ'ɨ ajàŋ mə àkɔ̀ŋnə̀ yuu a naŋsə mbə yî ànnù nɨ̂ŋkoŋ aà. 
2CO.8.9	Nɨ̀ zî ɨ̀bɔ̌ŋ Mmà'àmbî yi'inə̀ Yesu Kristo, ka mə à lɛ mbə ŋgàŋàfù'ù aa, à lɛ ŋghɨrə ɨbɨɨ nû yi a nɨ̂ ŋ̀gàŋàfum mbɨ'ɨ ŋkwitû ghuu mə nɨ̀ tsyâ a njɨm afùmə̂ yi ya mbàŋnə̀ m̀bə ŋgàŋafù'ù.
2CO.8.10	Àmɔ̀ɔ̀ntə̂ ya a nɨ mə: a bɔŋ mə nɨ̀ maŋsə ànnù ya mə nɨ̀ kɨ̀ lɔ̀gɨ̀nə fìi alòò aa tsɨ̀tsɔ̀ŋə̀. Nɨ̀ lɛ mbə bɨtsyà bɨ mbìì, kaa ŋkɨ'ɨ aa tsi'ǎ a mfà'a bə̂, à lɛ ŋkɨ mbə aa a nlɔ̀ɔ a mfà'â. 
2CO.8.11	Nɨ̀ ghɛɛ nɨ̂ m̀bìì la mmàŋsə afà'à wâ. Tâ àjàŋ mə nɨ yə̀'ə̀tə̀ ŋ̀kɨɨ ŋkɔŋə nɨ̂ m̀fà'à aa, tâ à fɛ'ɛ mbòòntə̀ nɨ̂ àjàŋ yìi mə nɨ̀ fà'a màŋsə̀ aà, ǹyoŋ aa a nɨ̂ àyoo yìi mə nɨ̀ tswe nɨ yu aà. 
2CO.8.12	Nɨ̀ bə kɨ dorɨtə a mfa boŋ Nwìŋgɔ̀ŋ à ka beentə ayoo yìi mə nɨ̀ fa aa, ɨ yoŋə aa a njɨ̌m ayoo yìi nɨ̀ tswe nɨ yu aà, kaa ŋkɨ'ɨ betə mə nɨ̀ fa aa ayoo yìi mə nɨ̀ sɨ̀ yu tswe aà. 
2CO.8.13	Kaa mə̀ sɨ lɔ̀ɔ̀ aa mə akwɛtə̀ yìi mə nɨ fa a mbo bə̀ bi dàŋ aa tâ à bə abè'è mə bɨ bè'èsə̀ ghuu ghu bə̂. 
2CO.8.14	Lâ àjàŋ yìi nɨ̀ tswe nɨ yu tsɨ̂tsɔ̀ŋ a gha'atə̀ aa, a bɔŋ ŋkɨ ŋku'unə mə tâ nɨ̀ kwɛtə bə̂ bìi mə bɨ sɨ̀ nɨ̂ àyaa tswê aà. Tâ a yi mbə a noò yìi nɨ̀ boŋ, bo baŋnə ǹtswe nɨ yu a gha'atə̀ aa, bo kɨ̂ ŋ̀kwɛtə ghuu. Ma mùu ajàŋ a bə mə nɨ lèntə̀ ghuu bu nɨ̀ bù aa ŋ̀gɨgɨ̀ŋə̀. 
2CO.8.15	A ajàŋ mə àŋwà'ànə̀ Nwî a swoŋ aa mə,
2CO.8.15	“Ŋù yìi mə à lɛ ŋghotə mɨ gha'atə̀ aa,
2CO.8.15	kaa à lɛ ŋwa'à nɨ mu tswê mɨ̀ tsyatə.
2CO.8.15	Ŋù yìi mə à ghòtə mɨ kə'ətə̀ aa,
2CO.8.15	kaa a wa'à kɨ̀ m̀boŋə.”
2CO.8.16	Bì'i fa mɨya a mbo Nwì mə à ghɨ̀rə mə tâ Titus à ka ndorɨtə nɨ a ŋkwɛtə bù tsi'ǐ ajàŋ mə bì'i kɨ ndorɨtə aà. 
2CO.8.17	Kaa à lɛ ŋkɨ'ɨ bii aa tsi'ǐ ajàŋ mə bì'ì swoŋ mə tâ à fa'a aà, à lɛ sɨ dorɨtə tsi'ǐ annù a a ŋkwɛtə̂, àjàŋ mə a zi a mbo bù aa, wa a zì aa nɨ̂ ŋ̀kɔ̀ŋə̂ yì. 
2CO.8.18	Bì'i too nii, nɨ̂ ǹdɨmə̂ yì'inə̀ yìi mə ŋghòtə jî ghà'àtə̀ naŋsə ŋkɔ̀ŋtə̀ ɨfà'â yi ajàŋ mə a swoŋ ntoo yì ǹsɨgɨ̀nə̀ aà. 
2CO.8.19	Kaa sɨ̀ tsi'ì ma yû bə̂, ŋ̀ghòtə̂ ɨ̀ kɨ̀ mə̂ ǹtsɔ'ɔ yi ntoo yi mə̂ tâ bì'ibo ghɛɛ akòrə̀ nɨtəə mà yû a mfà'a ɨfà'a àkɔ̀ŋnə̀ ma ghû a ŋgha'asə Mmà'ambi tǎ kɨɨ dɨ̀'ɨ mə bì'i kɔ̌ŋə ŋkwɛtə̂. 
2CO.8.20	Bì'i tsyɛ̀sə̀ nɨ̂ yi'i mə bì'i wa'à lə̀ ghɨrə tâ bə̀ ka nnurəkə a nɨ mânjì yìi mə bì'i fà'à nɨ̂ ǹjoo jìi mə bə̀ naŋsə mfa nɨ̂ àbɔ̀ŋəntɨɨ aà. 
2CO.8.21	Bì'i lɔ̀ɔ̀ aà ŋ̀ghɨ̀rə̂ ànnù yìi mə a tsinə a nsi Mmà'àmbi bo bɨ̀ a nsi mi'i bə̀.
2CO.8.22	Bì'i too mumaà yì'ì bo bo. Bì'ì ywè'ètə̀ mə̂ yi a ŋgaa jî ghà'àtə̀ ǹyə mə a dorɨtə a ŋkwɛtə̂. Tsɨ̂tsɔ̀ŋ a jàŋ mə à nàŋsə nnɨŋ ntɨɨ̀ yì a nu bù aa, a kù'ùsə̀ naŋsə ndorɨtə a ŋkwɛtə̂. 
2CO.8.23	A ŋghɛ̀ɛ nɨ Titus, à laa mbə ŋû àkòrə̀ ghâ mə a fà'à bi'i yu a ŋkwɛtə bù. Ŋ̀ghɛɛ nɨ bɨ̀lɨ̂m bì'inə̀ bî mɔ'ɔ bya mə bɨ ghɛ̀ɛ̀ bo bo aa, bo tswe aa nɨ tsùsə̀ àtû ŋ̀ghòtə̂, ǹzi nɨ nɨ̀gha'a a mbo Kristo. 
2CO.8.24	Nɨ̀ dɨ'ɨ akɔ̀ŋnə̀ a mbo bo, ta tâ ŋ̀ghòtə jyâ tsɨ̀m tâ ɨ̀ yə tâ à laa, tâ bo bii mə bì'ì kɨ̀ sɨ kwɛ̀ɛ̀ mɨ̂ntɨɨ̀ mi'i nloŋ ŋgaà yùù aa tsi'ǐ annù nɨ̂ŋkoŋə̀.
2CO.9.1	Kaa ǹji'ì ànnù a mbo mə̀ a mbǔ ŋka ŋŋwà'ànə̀ a mbo bù ǹloŋə akwɛtə yìi mə bɨ fa a mbo bə̀ bɨ Nwî a Yudea aa kaa à sɨ̀ bə̂. 
2CO.9.2	Ǹloŋ mə mə̀ zi mə nɨ̌ dorətə a ŋkwɛtə̂. Mə̀ kɨ̀ sɨ kɨɨ ntərə nloŋ ŋgaà yùù a mbo bə̀ bɨ Macedonià, ǹswoŋə nɨ mə bɨ̀lɨ̂m bì'inə̀ a ala'a Achaia bɨ kɨ taŋtə nlɔ̀gɨ̀nə̀ aa yǐ lòò. Àjàŋ yìi mə nɨ̌ naŋsə ndorɨtə a ŋkwɛtə aa, a kɨ tìntə waa bî ghà'àtə̀. 
2CO.9.3	Lâ mə too bɨ̂lɨ̂m bì'inə̀ bû aa mə tâ àjàŋ mə bì'ì kɨ̀ sɨ tə̀rə̀ ǹloŋ ŋgaà yùù aa tâ à tsuu bə mə bì'ì kɨ̀ sɨ ghàà aa bə̂ ǹtsù bə̂. Tsǒ ajàŋ mə mə̀ kɨ̀ swǒŋ aa tâ nɨ̀ taŋtə ghùu kwɛtə wâ. 
2CO.9.4	Lâ m̀bə a bə yìi mə bə̀ bya a Macedonia zi bì'ibo, nɨ̀ baŋnə mburə tɨ taŋtə̀, boŋ à ka bə adɨ̀rətu a mbo bì'ì ɨ kɨɨ bə adɨ̀rətu yì wè a mbo bù. Ǹloŋ mə bì'ì kɨ̀ nàŋsə nzi mə nɨ̀ ka kwɛtə. 
2CO.9.5	A bə̂ ànnù yìi mə mə̀ wà'àtə mə a ku'unə a ntoo bɨ̀lɨ̂m bì'inə̀ bû mə̀ bɨ̀ tsya mbìì yà aà; ta taŋtə juu njoo jya mə nɨ̀ kɨ̀ kà'a aà. Maa ajàŋ boŋ ɨ ka tɨgə tswe mbɔŋ tâ mə̀ zi nɨ̂ ŋ̀kɔ̀ŋə̂ yùù, kaa ŋkɨ'ɨ̀ a ŋgaansə bə̂. 
2CO.9.6	Ànnù yìi mə swoŋ aa a nɨ aa mə, ŋù yìi a bè mɨjɨ nlɨŋə aa, à ka yǐ kɨɨ fù'ù mɨjɨ̀ mɨ̀ kə'ətə. Ŋù yìi a bə̀ tɨ lɨŋə̀ aa tâ fu'u mə̀ gha'a. 
2CO.9.7	Tâ ŋù ǹtsɨ̀mə̀ à fa nyoŋə ajàŋ yìi mə à kà'a a ntɨɨ yu aa, ntsuu kɨ nurəkə, kə̀ tâ tsuu bə bɨ gaa nii gaa. Ǹloŋ mə Nwìŋgɔ̀ŋ a kɔ̀ŋə aa ŋû yìi mə a fa nɨ nɨ̀dorə aà. 
2CO.9.8	Nwìŋgɔ̀ŋ à zî àjàŋə mə mbə a fâ àfù'ù yî wè a mbo bù mə tâ nɨ̀ tswe nɨ̀ ǹjoo jìi ɨ naŋsə ŋgha'a aa a ŋgɔ̀ŋ bɨ̀nòò bɨ̂tsɨ̀m a mfà'a ŋgɔ̀ŋ mbuu mɨfà'à mî sɨgɨ̀nə̀ mɨtsɨ̀m ghu. 
2CO.9.9	A ajàŋə mə àŋwà'ànə̀ Nwî a swoŋ aa mə,
2CO.9.9	“A fa tɨ lɨ̀ŋə̀ a mbo ŋ̀gàŋə̂mfum,
2CO.9.9	ànnû yì a tsinə̀
2CO.9.10	Yu wa yìi mə a fa njoo ŋgwɛ̀'ɛ̀ a mbo ŋù yìi mə a bə̀ aa à ka ŋkɨɨ mfa nɨ̂ mɨ̀jɨ mìi mə bɨ jɨ aa, à ka fa a mbo bù nɨ jì wè, ɨ kɨɨ ghɨ̀rə̂ nɨ̀ fu'u nɨ mì wè ta ku'usə mɨ̂tà mìi nɨ koonə a nɨ̂ ɨ̀nnǔ juu jìi ɨ tsìnə̀ aà. 
2CO.9.11	À ka kɨɨ ghɨ̀rə mə tâ nɨ̀ ka mbə ŋgǎŋafù'ù a nɨ̂ a nɨ̂ ɨ̀nnù tsɨ̀m mə mbə nɨ̀ kâ m̀fa ŋgɔ̀ŋ bɨ̀nòò bɨ̂tsɨ̀m, ta tâ bə̀ bì ghà'àtə̀ ka mfa mbɨ'ɨkə a mbo Nwì ǹloŋ njoo jya mə nɨ̀ fa bo kwɛrə̀ nɨ a mbo bì'ì aà.
2CO.9.12	Ǹloŋ mə ɨ̀fà'à ma ghû mə nɨ̌ fà'à aa, kaa ɨ̀ sɨ aa tsi'ì bə̀ bɨ Nwî bya kwɛtə, ɨ kɨɨ ŋghɨrə bə̀ bî ghà'àtə̀ ka naŋsə mfa nɨ̂ m̀bɨ'ɨkə a mbo Nwî. 
2CO.9.13	Ǹyoŋə a njɨ̌mə ajàŋ mə bɨ yə nɨ̀ fâ ɨ̀bɨɨnû ghu a nɨ̂ ɨ̀fà'â ghuu aa, bə̀ bî ghà'àtə̀ bɨ ka kɨ gha'asə nɨ̂ Nwî, a ajàŋ mə nɨ fà'à nɨ̂ ǹtoò Kristo ya mə nɨ̀ bii aà, bo bɨ ajàŋ mə nɨ yàtə njoo tɨ̀ lɨ̀ŋə̂ a mbo bo bɨ̀ a mbo bə̀ bî mɔ'ɔ bɨ̀tsɨ̀m aà. 
2CO.9.14	Tsǒ mə a bə la aa, nɨ̀ ka tswe a ntɨɨ bo, tâ bo ka tɨgə tsà'àtə̀ Nwî nɨ̂tɨ̀ɨ̀ ǹloŋ ŋgaà yùù, ǹloŋə ɨ̀bɔ̀ŋ Nwî yî wè yìi mə a dɨ̀'ɨ a mbo bù aà. 
2CO.9.15	Tâ bì'inə̀ fa mbɨ'ɨkə a mbo Nwì ǹloŋə mɨtɨŋnə mɨ tɨ swoŋ mìi mə à fa a mbo bì'inə̀.
2CO.10.1	Mə̀ Paul, wa yìi mə mə sɨgɨsə ɨbɨɨnû gha a nsyɛ a noò yìi mə mə̀ tswe bi'inə̀ aa, lâ m̀baŋnə ntsə'ə a nu bù a noò yìi mə mə̀ sɨ̀ bi'inə̀ tswê aa, mə̀ lɔ̀gə mbɔnə̂ àjàŋ yìi mə Kristo a bɔnə aa, bo bɨ̀ ɨ̀bɔ̀ŋə̂ yi, 
2CO.10.2	m̀bu'u nɨ̂ m̀bo a bù mə tâ nɨ̀ ghɨrə mə, nòò yìi mə mə̀ zi aa, tâ mə̀ tsuu a nu bù kɨ tsə'ə tsô àjàŋə mə a laa mə mə̀ ka naŋsə tsə'ə a nu bə̀ bya mə bɨ swoŋə nɨ mə bì'i fà'à ǹyoŋə aa mânjì bə̀ bî fàa mbi aà. 
2CO.10.3	Ǹloŋ mə ka mə bì'ì tswe fàa mûm m̀bi aa, kaa bì'ì sɨ ntsò ma'a nyòŋə̀ aa bɨ̀mânjì bɨ mbi yù. 
2CO.10.4	Kaa mɨ̀kɔ̀ŋ mɨ ntsô mi'i kaa mɨ sɨ̀ aa mi mbi mù bə̂. Mɨ baŋnə ntswe nɨ mɨ̀dà'à mɨ Nwî a tâ ŋ̀gɨ'ɨ nɨ̂ ɨ̀dɨ̀gə̀ jî tɨ̀ɨ̀. 
2CO.10.5	Bì'i ta ŋgɨ'ɨ a nɨ̂ ɨ̀mɔ̀ɔ̀ntə aswùŋnə̀ bə̂ bo bɨ̀ ǹjoò tsɨ̀m jìi bə̀ bɨ ŋŋee nu bɨ lɔ̀gə̀ ŋ̀kɨŋə nɨ̂ ɨ̀dɨ̀gə̀ ghu mə tâ bə̀ wa'à Nwî zi aa, ŋ̀kwɛrə nɨ̂ ɨ̀mɔ̀ɔ̀ntə tsɨ̀m, ŋ̀ghɨrə ɨ tɨgə̀ ǹyu'unə nɨ̂ Kristo. 
2CO.10.6	Nòò yìi mə nɨ̀ dɨ̀'ɨ̀ mə̂ nɨ̂ ɨ̀ntɨɨ̀ ghuu tsɨ̀m mə nɨ̀ ka kɨ nyu'unə aa, bəə boŋ bì'ì ka kɨɨ taŋtə a nɨŋ njo a nu bə̀ bɨ̀tsɨ̀m bìi mə bɨ tɨ̀ɨ atu aà.
2CO.10.7	Naŋsə lèntə nyə̂ nɨ̀, m̀bə̂ ŋù nɨbù ghùù à zi mə yu tswe aa bo Kristo, a ku'ùsə̀ m̀bu naŋsə nlentə ɨ̀bɨ̀ɨ nû yì, boŋ à ka yə mə wa bì'ì kɨ ntswe aa a mbo Kristo tsǒ yu. 
2CO.10.8	Kaa mə̀ ka wa'a atu dɨ̀rə̀ mə mbə a tɛ'ɛ mbə mə mə bɔɔ ŋkwɛɛ ntɨɨ̀ gha nloŋ ada'a ya yìi mə Nwìŋgɔ̀ŋ a fa a mbo bì'ì, a bə̂ àdà'a ŋko'o bù ghu kaa kɨ'ɨ ada'a nzwitə bù bə̂ aà. 
2CO.10.9	Tâ à tsuu bə mə mə lɔ̀ɔ̀ aà m̀bòsə bù nɨ̂ ŋ̀gwà'ànə̀ aa jù. 
2CO.10.10	Ǹloŋ mə bə̀ bî mɔ'ɔ bɨ swoŋə nɨ mə, “Ŋ̀wà'ànə̀ Paul, ɨ tɨɨ ŋkɨ ntsə̀'ə, lâ nòò yìi mə à tswe bi'inə̀ aa, yumbɔŋə̀ à bɔ̀rə, mɨ̀ghàâ mi bə ayoo dàŋə̀ dàŋə̀.” 
2CO.10.11	A bɔŋ mə tâ bə̀ ma bya zi mə ɨnnù jìi mə bì'i swoŋ a mùm àŋwà'ànə̀ a noò yìi mə bì'ì sɨ̀ bi'inə̀ tswê aa, àa jìi bì'i ghɨ̀rə̀ a noò yìi bì'inə̀ tswe aà.
2CO.10.12	Lâ kaa m̀bə bì'ì tɛ'ɛ̀ wa'à lɔ̀gə̀ ɨ̀bɨɨnû yi'i a nɨŋə a tɨtɨ̀ɨ kə̌ a ŋka mfɨ̀gɨ̀nə aa bì'i bɨ̀ bə̀ bî mɔ'ɔ bya bìi bɨ beentə nɨ̂ waa bombɔŋə̀ aà. Bo nɨ aa tsi'ì ɨ̀jɨ̀ŋtə̀ bə̂ ǹloŋ mə bo ghɨ̀rə fɨgə̀ wàà tsi'ì bò ǹtɨgə mfɨgɨnə nɨ̂ ɨ̀bɨɨ nû waa bo nɨ bo. 
2CO.10.13	A ŋghɛ̀ɛ a nu bì'ì, kaa mbə bì'ì kɨ'ɨ̀ kà ǹtərə ŋghɛ̀ɛ̀ ǹtsya ǹdènə̀ yî mɔ̀'ɔ̂. Kɨ̀ntə̀rə̀ yì'ì à ka təə aa a nɨ̂ ɨ̀fà'à yìi mə Nwì à fa a mbo bì'ì aà. Ɨ̀fà'à yi'i ma ghû ɨ kɨ̂ ǹzi nywe'e a tɨtɨ̀ɨ bù. 
2CO.10.14	Àjàŋə mə bì'ì lɛ nzì nɨ̂ ǹtoò Kristo ya nzì ǹywe'e nɨ yu a mbo bù aa, bì'ì lɛ mburə aa tsi'ì a mûm àdɨ̀gə afà'à yìi mə Nwì à lɛ mfa a mbo bì'ì aà. 
2CO.10.15	Kaa bì'ì sɨ ntɨɨ̀ yi'i kwɛɛ ntsyà ŋ̀kuu nɨ̂ ɨ̀fà'à bə̂ bî mɔ'ɔ̀. Àyə̀'ə̀tə̂ yi'i a bə mə tâ àbìintɨɨ̀ yuu tâ à kwi, tâ àfà'â yi'i a tɨtɨ̀ɨ bù tâ ɨ̀ ka ŋgha'atə ŋghɛɛ, 
2CO.10.16	boŋ, ma mùu ajàŋ, bì'ì ka tɨgə swoŋə nɨ̂ ǹtoo yì ǹsɨgɨ̀nə̀ ya a nɨ̂ ɨ̀too jî dàŋə̀, kaa ŋkɨ'ɨ̀ ka ŋŋee nû yì'ì ǹloŋ ɨfà'à yìi bɨ̀ fà'à mə̂ aa bə a abwen adɨgə badàŋə̀. 
2CO.10.17	“M̀bə̂ ŋù à tɛ'ɛ tɨ ŋee nû yì a kâ ŋ̀ŋee aa nloŋə bə̂ M̀mà'àmbî,” a ajàŋ mə àŋwà'ànə̀ Nwî a swoŋ aà. 
2CO.10.18	Ǹloŋ mə kaa sɨ̀ ŋû wa yìi mə a beentə ɨbɨ̀ɨ nû yi yumbɔŋ aa bə mə bə̌ bii nii, bɨ bàŋnə̀ bii aa bə ŋù wa yìi mə Mmà'àmbi a beentə aà.
2CO.11.1	Mə̀ lɔ̀ɔ̀ mə tâ nɨ̀ tswâ ǹtɨɨ̀ ghuu nloŋ ŋgaà yà a ajàŋ mə mə̀ ka tɨgə bə tsǒ atɨ̀rə̀ ɨ tɨgə bɔɔ ghàa ɨjɨ̀ŋtə ɨnnù. Tâ nɨ̀ ntswa mɨ̂ntɨɨ̀ muu! 
2CO.11.2	Mə yə̀'ə̀tə̀ ghuu nɨ̂ àghə̀'ə̀nə̀ tsi'ǐ ajàŋ mə Nwìŋgɔ̀ŋ a yə̀'ə̀tə̀ aa. Mə̀ lɛ mbii mə mə̀ ka fa ghuu a mbô ǹdoo tâ à yɔ'ɔ, a bə Kristo. A bə̂ àyə̀'ə̀tə̂ ya mə mə yǐ fa ghuu a mbo ŋùmbâŋnə̀ yî mɔ̀'ɔtə a njwi nɨ̀yɔ'ɔ tsǒ mûŋgɔ̀ɔ̀ màŋgyɛ̀ yìi mə à làa, mburɨtə a ŋûmbâŋnə̀ zî. 
2CO.11.3	Lâ mə bɔ'ɔ nɨ mə mbə̂ bɨ yî m̀bwe'esə ghuu tsi'ì tsǒ ajàŋ mə no ya ɨ̀ lɛ nlwee, m̀bwe'esə Eva aa, ǹta ŋgɨ'ɨ a nɨ ɨ̀mɔ̀ɔ̀ntə̂ juu, ŋ̀ghɨrə nɨ̀ mà'àtə̀ Kristo, ajàŋ mə nɨ̀ fâ ɨ̀bɨ̀ɨnû ghuu ghu mbo ŋkɔ̀ŋə̀ nii, m̀fa'a ghu mbo nɨ̀ ǹtɨɨ̀ ghuu tsɨ̀mə̀ aà. 
2CO.11.4	Mə swoŋ laa nloŋ mə ŋù àdàŋ a bə zi ɨ tɨgə nswoŋə nɨ̂ ànnù ǹloŋ Yesu yî dàŋ kaa a wa'à wa mə bì'ì lɛ nswoŋ aa bə, kə̀ m̀bə nɨ̀ kɨ ntɨgə ŋkwɛrə azwì yi dàŋ a tuu ya mə nɨ̀ lɛ mfòò ŋ̀kwɛrə aa bə, kə̀ ŋ̀kɨ ntɨgə nswoŋə nɨ mə tâ nɨ̀ kwɛrə ntoo yì dàŋ, a tuu ya mə nɨ̀ lɛ ŋkwɛrə aa bə, boŋ nɨ̀ ka burə wǒ yòŋ ghu. 
2CO.11.5	Mə̀ wà'àtə mə kaa mə̀ sɨ̀ kə'ətə̀ a nɨ mânjì yî tsù ǹtsya bə̂ ma bû mə nɨ twoŋə nɨ ŋgǎŋtoo Kristo jî wè aà. 
2CO.11.6	Mə̀ tɛ̀'ɛ tsuu bə̂ nàŋsə̂ ŋ̀ghàa ɨ zi, bəə boŋ kaa a sɨ̀ mɨtsyɛ̂ ma kə'ətə̀. Bì'ì ghɨ̀rə̀ mə ɨnnù tsɨ̀m a ŋghɨ̀rə mə tâ ɨ̀nnù ma jû tsɨ̀m ɨ̀ laa a atu bù.
2CO.11.7	Mə̀ lɛ ŋwò aà ànnù a sɨgɨsə ɨbɨɨ nû gha a nsyɛ a mbàŋnə ŋŋentə bù, ǹloŋ mə mə̀ lɛ nswoŋ ntoo yì ǹsɨgɨ̀nə̀ Nwì ya a mbo bù tɨghə nɨ̀ tu aa ɛ? 
2CO.11.8	Mə̀ lɛ sɨ kwɛrə njoo aa a mbo ŋ̀ghòtə ji mɔ'ɔ ɨ twû nɨ̂ ɨ̀fà'à yìi mə̀ lɛ sɨ fà'à a tɨtɨ̀ɨ bù àà. Mə̀ kwɛrə̀ nɨ̂ ǹjoo jìi ɨ lɛ mbə̂ jyaa aa a ŋkwɛtə bù ghu! 
2CO.11.9	Lâ nòò wa mə mə̀ lɛ ntswe bi'inə̀ aa, mə yi tɨ boŋə ayoo aa kaa mə̀ kɨ'ɨ ŋgɨ'ɨ a mbo ŋù nɨ̀bù ghùù fâ. Ǹloŋ mə njoò jya ɨ lɛ sɨ lò aa a mbo bɨ̀lɨ̂m ba a ala'a Macedonia. A bə̂ ànnù yìi mə mə̀ lɛ sɨ tuu nɨ a mfâ ŋ̀gɨ'ɨ a mbo bù, ŋ̀kɨ mburə kɨ tuu nɨ a mfâ ŋ̀gɨ'ɨ a mbo bù a nɨ mânjì yî tsù. 
2CO.11.10	Tsi'ì tsǒ mə annǔ nɨkoŋə Kristo ya a tswe a nu mə̀ aa, kaa mbə bɨ wa'à tswe tɨ zi annù ma yû mə mə tə̀rə̀ ǹswoŋ aa fàa mbu'u Achaia. 
2CO.11.11	Mə̀ swoŋə laà aa nloŋ mə kaa mə̀ sɨ̀ ghuu ŋkɔ̀ŋə̀ aa ɛ? Nwìŋgɔ̀ŋ à zi mə mə̀ nàŋsə ŋkɔ̀ŋə̀ ghuu!
2CO.11.12	Ànnù yìi mə mə ghɨ̀rə̀ aa, mə̀ ka ghɛ̀ɛ̀ nɨ̂ m̀bìì ɨ kɨ ghɨ̀rə̀, tǎ ghɨ̀rə tâ à laa mə kaa àfà'â yi'i bɨ̀ bə̀ ma bya mə bɨ swoŋə nɨ mə bì'ibo fà'a aa a ŋgɨgɨ̀ŋ aa kaa a sɨ̀ ku'ùnə̀ tsi'ì tsǒ ajàŋ mə bo tə̀rə̀ ǹswoŋ aà. 
2CO.11.13	Ǹloŋ mə m̀buu bə̂ ma bya à laa mbə ŋgǎŋntoo mbwe'esə̀, m̀bə ŋgàŋəfà'a mbwe'esə̀, mə bɨ bagɨlə nɨ mə bo nɨ ŋgǎŋntoo Kristo. 
2CO.11.14	Kaa ma ya à sɨ annù yî fii bə̂, ǹloŋ mə tsi'ì Satan yumbɔŋ a bagɨlə nɨ mə yu nɨ angel ŋ̀kà'à. 
2CO.11.15	Maa ajàŋ kaa a wa'ǎ annù yî fii a mbô ŋ̀gǎŋəfà'â ji a ŋkɨ mbagɨlə mə bo nɨ̂ ŋ̀gàŋəfà'a Nwî yìi tsìnə̂ aà. Bo ka yi kwɛrə mɨtunə̀ mɨ fà'â myaa tâ mɨ̀ ku'unə̀ a nu bo, a nɨ̂ ɨ̀bɨ waa.
2CO.11.16	Mə̀ ku'usə ŋkwatə nswoŋ mə tâ ŋù tsù à tsuu gha lǒ lɔ̀gə̀ tsi'ì tsǒ àtɨ̀rə̀. Lâ m̀bə nɨ̀ lɔgə gha tsǒ àtɨ̀rə̀, nɨ̀ biì gha maa ajàŋə̀, tâ mə̀ tswe nɨ̂ ànnù yìi mə mbə mə̀ bɔɔ̀ ŋka ntərə ghu. 
2CO.11.17	(Ma yû ànnù mə mə swoŋə tsɨ̂tsɔ̀ŋə̀ aa kaa à sɨ̌ annù yìi mə mbə Mmà'àmbi a beentə̀ mə mə̀ swoŋ bə̂. Ǹloŋ mə a nɨ ànnǔ ŋkwɛɛntɨɨ mà yû, mə ghàà aa tsǒ àtɨ̀rə̀. 
2CO.11.18	Àjàŋ mə bə̀ bì ghà'àtə bɨ tswe ghu mə bɨ tə̀rə̀ tsǒ bə̀ bî fàa mbi aa, mbə mə̀ kɨ̂ ŋ̀ka ntərə yàa ŋgaa.) 
2CO.11.19	Bù bìi mə nɨ̀ nɨ ŋgàŋmɨtsyɛ̀ aa, nɨ dorɨtə a ntswa mɨ̀ntɨɨ̀ mùu nloŋ ɨtɨ̀rə̀. 
2CO.11.20	Nɨ tswa mɨ̂ntɨɨ̀ muu nloŋ bə̂ bìi mə bɨ ghɨ̀rə̀ ghuu nɨ̂ ɨ̀bù'ù, njɨ nɨ̂ ghuu, kə̀ m̀bentə nɨ bɨ̀ mâtaa mə nɨ̀ kwo ghu, ǹtsa'a nɨ̂ ghuu, ŋ̀kɨɨ nzwi nɨ̂ àbo a ɨtu bù.
2CO.11.21	À nàŋsə mbə ndɨ̀rə̂tu a mbo mə̀ a mbii mə bì'ì bɔrəkə si'i a ŋghɨ̀rə ma juù ɨ̀nnù. Lâ m̀bə ŋù tsù a tɛ'ɛ ŋka ŋkwɛɛ ntɨɨ̀ yi (mə ghàà aa tsǒ àtɨ̀rə̀) boŋ m̀bə mə̀ tse kɨɨ kwɛ̀ɛ̀ ɨ̀ ghâ. 
2CO.11.22	Bo nɨ bàYuda aa ɛ? Boŋ wa mə̀ kɨ mbə yî mɔ̀'ɔ̂. Bo nɨ bàIsrael aa ɛ? Mə̀ kɨ mbə yî mɔ̀'ɔ̂. Bo laà m̀bə aà bǎ ŋgwɛ̀'ɛ̀ Abraham aa ɛ? Mə̀ kɨ mbə yî mɔ̀'ɔ̂. 
2CO.11.23	Bo swoŋə aa mə bo nɨ̂ ŋ̀gǎŋəfà'à Kristo aa ɛ? Boŋ mə̀ nɨ̂ ŋ̀gàŋàfà'à ǹtsya waa (mə ghàà aa tsǒ abàrə̂). Ɨ̀fà'à yìi mə mə̀ fà'à mə̂, ɨ gha'a ntsyà ɨ̀ waa. Ǹdùu ŋgaa yìi mə mə̀ kuù a atsaŋ ɨ gha'à. Ǹdùu ŋgaa yìi mə bɨ ghɔɔ gha ghu mə̀ tɨgə̀ a ntsǔ nɨ̀wo, kaa mbə mə̀ wa'à səŋə̀. 
2CO.11.24	BaYuda bɨ ghɔ̀ɔ̀ mə̂ gha ŋgàà ji ntaà nɨ ɨtì jya mɨghum mi nɨkwa mə bɨ tɨgə mma'atə tsi'ì yì fùùrə̀ aà. 
2CO.11.25	Bɨ ghɔ̀ɔ̀ mə̂ gha ŋgàà ji tarə nɨ̀ àkaàntə̀ atɨɨ, ǹtwumtə gha nɨ̀ ŋgɔ̀'ɔ̀ ŋ̀gaa yî fùùrə̀, àbaŋə ŋkì a sà'ànə̀ mə̂ nɨ mə̀ ghu mum a ŋkì ŋgaa ji tarə̀. A nɨ̂tugə nɨ̀ àsì'ìnə̀, ŋ̀kì ɨ tiì nɨ̂ gha ŋghɛ̀ɛ̀ ǹtii mbɨɨ. 
2CO.11.26	A nɨ ɨkòrə̀ nɨtəə jì ghà'àtə̀ mə̀ lɛ ntɨgə tsi'ǐ a ŋkoŋə a ŋkì. Ǹtɨgə tsi'ǐ a ntsu nɨ̀wo a mbô bàgâmɨghee. Ǹtswe a ntsǔ nɨ̀wo a mbo baà bə̀. Ǹtswe a ntsǔ nɨ̀wo a mbo bɨ̀tɨ̀zi Nwî. Ǹtswe a ntsǔ nɨ̀wo a njɔ̀'ɔ̀ àla'a, ǹtswe a ntsǔ nɨ̀wo a nta'a mɨwɛ̀ɛ̀ mɨwɛ̀ɛ̀. Ǹtswe a ntsǔ nɨ̀wo a ŋkì mɨyaa, ŋkɨ ntswe a ntsǔ nɨ̀wo a mbo bɨ̀lɨ̂m ba bǐ mbwe'esə̀. 
2CO.11.27	A bə tsi'ì ɨ̀fà'à bo bɨ̀ ŋ̀gɨ'ɨ̀; a nɨ̂ ŋ̀gàà jî ghà'àtə̀ mə̀ lɛ tsi'ì tɨ̀ bwii, ǹjì mɨ̀jɨ bo ǹjì ŋ̀kì ɨ yaŋə̀ nàâ. A nɨ ŋ̀gàà jî ghà'àtə̀ kaa mə̀ wa'à nɨ mɨ̀jɨ mì ghà'àtə̀ tswê; kaa ŋkɨ'ɨ̀ nɨ̂ àdɨ̀gə̀ yî lɛ tswê, kaa wa'à nɨ̂ àtsə̀'ə̀ kɨ ntswe, m̀fə'ə ɨ kô naa. 
2CO.11.28	A ŋkù'ùsə ɨnnù jî mɔ'ɔ, abè'e yìi a sɨgə nɨ a nu mə̀ a njwî tsɨ̀m a njɨ̌m nɨ̀wa'à ǹloŋ ŋghotə jǔ tsɨ̀m. 
2CO.11.29	Ŋù yìi mə mə̀ yu'u mə à bɔ̀rə kaa nû yà ɨ wa'à kɨ̂ m̀bɔrə aa à nɨ ghuu aa ɛ? Ŋù yìi mə bɨ kɨ ŋghɨ̀rə̀ a wô kaa mə̀ wa'à nɨ̂ àjəŋnə̀ luu aa, à nɨ̂ wò aa ɛ? 
2CO.11.30	Mə̀ bə kɨ kwɛ̀ɛ ntɨɨ̀ gha, bo mə kwɛ̀ɛ̀ aa a nɨ̂ ǹjoo jya mə ɨ dɨ̀'ɨ̀ nɨ mə mə̀ bɔ̀rə̀ aà. 
2CO.11.31	Nwìŋgɔ̀ŋ mə à nɨ Ta bɨ̀ M̀mà'àmbi yì'ìnə̀ Yesu yìi mə m̀bɔɔnə tɨ̀ mɛ̀ ɨ̀ tswe nɨ̂ Ɨ̀kûm yi aa, à zi mə kaa mə̀ sɨ ɨnnù tswɛɛ. 
2CO.11.32	Nòò wa mə mə̀ lɛ ntswe a Damascus aa, Gumnàà ǹjɔ̀'ɔ̀ àla'a wa, nyoŋə nɨ̂ ǹtsǔ Mfɔ̀ Aretas, a too bɨ̀sogyɛ̀ mə tâ bɨ̀ bɛ mɨ̂ntsù mɨŋkya, mbaŋnə ghâ. 
2CO.11.33	Bɨ tɨgə̀ ǹnɨŋ gha a mûm ŋkyɛ̀ ntsyasə a nɨ̂ àbù'u awugə nda nsɨgɨsə, mə̀ tɨgə̀ ŋ̀khə ghu mbô.
2CO.12.1	Ka mə kaa à sɨ̌ annù yî sɨ̀gɨ̀nə̀ a ŋka ntə̀rə bə aa, mə̀ ka ghɛ̀ɛ̀ nɨ̂ m̀bìì kɨ tə̀rə̀. Tsɨ̂tsɔ̀ŋ mə̀ ka kɨ swoŋ ɨnnù ǹloŋ njə̀ə̀ təə təə bo bɨ̀ ɨ̀nnù jî wè jî wè jìi mə Mmà'àmbî Yesu Kristo à lɛ mfi'isə ndɨ'ɨ a mbo mə̀ aà. 
2CO.12.2	Mə̀ zi mu Kristo yî mɔ̀'ɔ mə Nwì à lɛ lɔ̀gə̀ ŋ̀kɔ'ɔ ŋghɛɛ nɨ ghu a aburə yìi a kɔ'ɔ ntsɨrə aa, wa adɨgə yìi mə Nwì a tswe ghu aa, à bə̀ mə̂ tsi'ì tsǒ ɨ̀lòò nɨghûm ǹtsò ji nɨkwà. Mə swoŋə nloŋ aà ghâ Lâ kaa mə̀ sɨ̀ naŋsə̀ ǹzi mə à lɛ nnaŋsə ŋkɔ'ɔ ŋghɛɛ a aburə. Kə̀ à lɛ mbaà m̀bə bə ǹjə̀ə̀ təə təə ò, bəə boŋ a zi tsi'ì Nwìŋgɔ̀ŋə̀. 
2CO.12.3	Mə̀ kwatə̀ ǹswoŋə nɨ mə mə̀ zi ŋû yî mɔ̀'ɔ yìi mə bɨ lɛ nlɔ̀gə̀ ŋ̀kɔ'ɔ ŋghɛɛ nɨ ghua paradiso- ŋku'usə nswoŋə nɨ mə kə̀ à lɛ mbaà ǹnaŋsə ŋkɔ'ɔ a mûm ɨ̀bɨ̀ɨnû yì, kə̀ à lɛ mbə aa ǹjə̀ə̀ təə təə boŋ a zi tsi'ì Nwì. 
2CO.12.4	À lɛ ŋkɔ'ɔ ŋghɛɛ aa nyu'u ɨnnù jìi mə kaa ŋù mɨ̀sɔ̀ŋ à wa'à swoŋə̀, jìi mə kaa mbə bɨ wa'à kɨ̀ m̀bii mə mbə bɨ swoŋə a mbo ŋù. 
2CO.12.5	Mə̀ ka kɨ tə̀rə loŋə aa ŋgaa ŋù ma ghû, kaa mə̀ aa wa'à kà ǹtərə nloŋ ŋgaà yà. Tsǒ mə a bə laà, mə̀ ka kɨ tə̀rə̀ aa loŋə bə̂ ɨ̀nnù jya jìi mə ɨ dɨ̀'ɨ mə mə̀ bə aa àbɔ̀rəkə ayoo aà. 
2CO.12.6	Mə̀ bə tɛ'ɛ kɨ lɔ̀ɔ̀ mə mə kɨ tə̀rə̀, bəə boŋ kaa mə̀ ka wa'ǎ atɨ̀rə̀ bə̂, ǹloŋ mə mə̀ ka kɨ swoŋ aa tsi'ì ànnù nɨ̂ŋkoŋ aà. Lâ kaa mə̀ ka wa'à kà ǹtərə nloŋ ɨnnù jû mə mə̀ yə aà. Kaa mə̀ sɨ kɔ̀ŋə̀ mə tâ ŋù tsù à tɨgə nyə gha tsǒ ŋù yî ŋ̀wè ǹloŋ aa bə̂ ɨ̀nnù jìi mə mə̀ yə a nɨ̂ ǹjə̀ə̀ təə təə aa ǹtsyatə ɨnnù jìi à yə mə̀ ghɨrə̀ bo bɨ̀ jìi à yù'u mə̀ swoŋə aà.
2CO.12.7	A ŋghɨ̀rə mə̀ tâ mə̀ tsuu si'i kɨ tə̀rə̀ ǹloŋ ɨ̀nnù jî wè jî we jya mə bɨ lɛ mfi'isə ndɨ'ɨ a mbo mə̀ aa bɨ lɛ nsǒ njɔŋ yì mɔ̀'ɔ a njyǎ nu mə̀, ɨ tɨgə̀ m̀bə tsǒ ŋgàŋàfà'a Satan mfa nɨ̂ ŋ̀gɨ'ɨ a mbo mə̀, ŋ̀kwɛtə a ŋghɨ̀rə mə tâ mə̀ tsee si'i kɨ tə̀rə̀. 
2CO.12.8	Mə̀ lɛ ntsà'àtə̀ Nwî ŋ̀gaa ji tarə, ǹlɔɔ a mbô M̀mà'àmbi mə tâ à tsɔ'ɔ njɔŋ ya a nu mə̀ lɔ'ɔsə. 
2CO.12.9	A kwi'i mə, “Ɨ̀bɔ̀ŋə̂ gha yìi mə ò tswe nɨ ghu aa, àa àyoo yìi mə a ku'unə a mbo wò aà. Ǹloŋ mə bɨ naŋsə nyə mɨda'à ma mɨ̀tsɨ̀m a nu wò aa a noò yìi mə ò bɔ̀rə aà.” Ma mùu ajàŋ mə̀ ka kù'ùsə bǔ kɨ naŋsə tə̀rə̀ a noò yìi mə mə̀ bɔ̀rə aa, nloŋ mə à nɨ nòò yìi mə mɨda'a mɨ Kristo mɨ kusə ghâ aà. 
2CO.12.10	Ma mùu ajàŋ mə dorɨtə a nyə̂ ŋ̀gɨ'ɨ ǹloŋ ŋkwitu Krito. Mə̀ aa kɨ tɨgə dorɨtə a ŋkwɛrə ɨnnù jìi mə dɨ̀'ɨ̀ mə mə̀ bɔ̀rə aa, kə̀ m̀bə̀gɨ̀tə̀ yìi mə bɨ bə̀gɨ̀tə̀ nɨ̂ gha ghu aa, kə̀ ŋ̀gɨ'ɨ jìi ɨ kuu a nu mə̀ aa, kə̀ bə̂ ɨ̀nnù jìi mə bɨ tsɔ'ɔ akòrə̂ ya ghu ŋkɨɨ mfɨrə nɨ̂ gha ghu aa, kə̀ ɨ̀nnù jìi mə ɨ tsyà nɨ̂ gha laà. Ǹloŋ mə a yi mbə a noò yìi mə mə̀ bɔ̀rə aa, mə̀ bâŋnə̀ ǹtɨɨ.
2CO.12.11	Mə̀ tɨ̀gə̀ mə̂ ŋ̀ghaa tsǒ ajɨ̀ŋtə̀ ǹloŋ mə a ghâ aà â gàànsə̀ bù mə mə̀ ghɨrə ma mùu ajàŋ aà. Àa bù bìi mə boŋ nɨ̀ tswe nɨ̂ m̀bàŋnə mbeentə gha aà. Ǹloŋ mə mə̀ laa tɛ'ɛ bə ayoo adàŋə̀ àdàŋə̀ boŋ kaa ŋgǎŋtoo Kristo jî wə̀ juu jya kaa ɨ sɨ̀ kɔ'ɔnə̀ ǹtsyatə gha a nɨ mâŋjì yî tsù.
2CO.12.12	Ɨ̀nnù jî yɛ̌yɛrə bo bɨ̀ ɨ̀nnùtsyâmbo bo bɨ̀ ɨ̀nnù jî wè jìi mə Nwì à lɛ lɛ nlɔ̀gə̀ noò ŋ̀ghɨrə mə̀ ghɨrə̀ a tɨtɨ̀ɨ bù aa, ɨ dɨ̀'ɨ̀ nɨ mə mə̀ nɨ ŋgàŋntoò Kristo yî ànnù nɨ̂ŋkoŋə̀. 
2CO.12.13	Ànnù yìi mə̀ lɛ ŋghɨ̀rə̀ a nu bù a bɨ'ɨ ntsyàtə̀ ajàŋ mə mə̀ lɛ ŋghɨ̀rə̀ a nû ǹdânwì jî mɔ'ɔ aa à bə aà àkə̀ lɛ? A bə aà àjàŋə mə kaa mə̀ lɛ ŋwa'à kà ǹdɨ'ɨ ghuu mə tâ nɨ̀ ka mfa ŋkabə ŋkwɛtə nɨ̂ gha ghu aa ɛ? M̀bə a bə aa ma yû ànnù, nɨ̀ li'ìnə̀ ɨ̀bɨ̂ ghâ.
2CO.12.14	Yə̂ nɨ̂ à nɨ̂ ŋ̀gàà jìi ɨ ywe'e ji tarə aa tsɨ̂tsɔ̀ŋ mə mə̀ tàŋtə ɨbɨɨ nû gha a nzi a mbɛ̀ɛ bù. Kaa mə̀ ka zì aa kaa wa'à ghuu ka ndɨ'ɨ nɨ̂ ànnǔ tsu nloŋ mə mə lɔ̀ɔ̀ aà àkɔ̀ŋnə̂ yuu bo bɨ̀ àjàŋə mə mbə bì'inə̀ kâ m̀fa'a abo mɔ'ɔ aà, kaa mə̀ sɨ aà ŋ̀kabə̀ yùù lɔɔ. A laa mə a tswe nɨ̀ ŋ̀ka nlə̀ə bɨ̀tà bo bɨ̀ ma, nləə nɨ̂ ŋ̀kabə a mbo bɔɔ̀ byaa, kaa à sɨ̀ bàŋnə̀ ǹtswe nɨ̂ ŋ̀ka nlə̀ə bɔɔ byâ. 
2CO.12.15	Mà ka bàŋnə kɨ dorɨtə a mfâ ŋ̀kabə̀ yǎ ntsɨ̀m a mbo bù, ɨ fa fa ɨbɨɨ nû gha, a ŋkwɛtə bù. Nɨ̀ ka wa'ǎ gha kɨ ŋka ŋkɔŋə mə mbə mə̀ naŋsə ŋkɔŋə ghuu ma mùu ajàŋ aa ɛ?
2CO.12.16	Maa ajàŋ nɨ̀ ka bii mə kaa mə̀ lɛ ŋwa'à ghuu nɨ̂ àbè'è yî tsu be'esə̀ a ŋka ŋkwɛrə̂ ŋ̀kabə a mbo bù, lâ bù bî mɔ'ɔ bɨ swoŋə nɨ mə mə̀ lɛ sɨ jɨtə nɨ̂ ŋ̀kòbə̀, ŋkɨɨ mbwe'esə nɨ̂ ghuu nɨ̂ àbaŋnənnù. 
2CO.12.17	Ɛ̀h ɛh! Mə̀ lɛ mbaa njɨtə ŋkòbə̀ a nu bù, ntsya a njɨ̌m bə̀ bya mə mə̀ lɛ sɨ too a nu bù aa ɛ? 
2CO.12.18	Mə̀ lɛ mbu'u aà m̀bo a mbo Titus ntoo yì bo mu Kristo yì mɔ̀'ɔ wa a nu bù. Ma la a bə mə Titus à lɛ nzì aa njɨtə ŋkòbə̀ a nu bù aa ɛ? Tɨgə bì'iyu tswe aa tsi'ì nɨ̂ ǹtɨɨ mɔ'ɔ̀? À lɛ sɨ wa'à kɨ̀ɨ̀ ǹyoŋə aa tsi'ì nɨ̀ ɨ̀bù'ù mɨkòrə̂ ja aa ɛ?
2CO.12.19	Nòò tsù nɨ̀ laà ǹtɨgə ŋwa'atə nɨ mə mə lɔ̀ɔ̀ aà ŋ̀kwɛ̀rə̂ àtû yi'i a mbo bù. Ŋ̀gàŋə ghâ! Nwì à nɨ̂ àyəfə yi'i, mə mə swoŋə aa tsi'ì ànnù nɨ̂ŋkoŋə̀ tsi'ì tsǒ ŋgàŋàfà'a Kristo ǹloŋ mə ɨ̀nnù tsɨ̀m jìi mə ghɨ̀rə̀ aa mbǎ ɨka'â jyâ, mə ghɨ̀rə̀ aa a ŋkwɛtə bù ghu tâ nɨ̀ ka ŋkwi.
2CO.12.20	Mə bɔ'ɔ nɨ mə nòò yìi mə mə̀ ka zì aa, kaa mə ka wa'à yə̂ ghuu tâ nɨ̀ bə aa tsi'ì tsǒ bə̀ bìi mə boŋ nɨ̀ nɨ bu aa, tâ nɨ̀ kɨ nyə gha tâ mə̀ wa'à ŋû yìi mə nɨ lɔ̀ɔ̀ mə mə̀ bə aa kɨ mbə. Mə bɔ'ɔ mə mə̀ ka yǐ zǐ yə ayɔ̀ŋ bo bɨ̀ àghə̀'ə̀nə̀, àlwintɔŋ bo bɨ̀ nɨ̀ yum, ànnǔ a ŋka mbə̀gɨ̀tə̀ bə̂ bî mɔ'ɔ bɨ̀ fɨswoŋ, kɨ̀ntə̀rə bo bɨ̀ àbuurə ɨnnù tâ ɨ̀ tswe a tɨtɨ̀ɨ bù. 
2CO.12.21	Mə bɔ'ɔ mə nòò yìi mə mə̀ ka bǔ zì aa, Nwì à ka dɨ̀rə̀sə atû ya a tɨtɨ̀ɨ bù. Mə bɔ'ɔ mə mə̀ ka yǐ kɨ yə̀'ə̀ nloŋ bə̂ bya bɨ̀tsɨ̀m a tɨtɨ̀ɨ bù bìi mə bɨ ghɛ̀ɛ̀ nɨ̂ m̀bìì a ŋka ŋghɨ̀rə̂ ɨ̀nnù jî bɨ jya jìi mə bo lɛ sɨ ghɨ̀rə a mbìi, kaa mburətɨ mmà'àtə ànnǔ atsùùrə̀, ànnǔ ajɨrə̀ bo bɨ̀ ɨ̀nnù tsɨ̀m jìi mə à nɨ ɨnnǔ nsɨŋ aà.
2CO.13.1	À nɨ̂ ŋ̀gàà ji tarə ɨ jûlà mə mə̀ ka zì a mbo bù aà. Tâ ànnù tsɨ̀m yìi nɨ swoŋə nloŋ ŋgàà ŋù aa, tâ nɨ̀ yə mə bɨ̀yəfə bɨ tswe ghu bi baa kə̀ bi tarə a ndɨ̀ɨ̀ntə̂. 
2CO.13.2	Mə wà'àsə̀ bə̂ bìi mə bɨ lɛ mfànsə annù a mbìì aa bo bɨ̀ bə̀ bî mɔ'ɔ̀ bɨ̀tsɨ̀m, mə naŋsə wa'asə waa tsɨ̂tsɔ̀ŋ mə mə̀ sɨ̀ bi'ibo tswê aà, tsi'ì tsǒ ajàŋə mə mə̀ lɛ ŋghɨ̀rə̀ wa nòò mə mə̀ lɛ nzì a ŋghantə bù a nɨ nòò yìi mə à lɛ nywe'e ŋgaa ji baa, tà mə̀ bu nzì boŋ kaa mə̀ ka wa'à ŋù tsù bû m̀ma'atə. 
2CO.13.3	Tsǒ mə nɨ lɔ̀ɔ̀ mə nɨ yə alènsə̀ mə Kristo a ghàa a nu mə̀ aa, nɨ̀ ka yə. Kaa à sɨ̀ annù yìi mə a bɔrə aa a nu bù ghɨrə, a bàŋnə̀ m̀fa'a nɨ̂ a tɨtɨ̀ɨ bù aa nɨ̀ mɨdà'à. 
2CO.13.4	Ǹloŋ mə bɨ lɛ ŋkwèèntə̀ yi a ati bàŋnə̀ bàŋnə̀ aa a noò yìi mə à lɛ mbɔrə aà. Lâ tsɨ̂tsɔ̀ŋ à bàŋnə ntswe ntɨ̀ɨ̀ a nɨ mɨ̀dà'à mɨ Nwî. Àjàŋə mə bì'ì tswe nɨ̂ ànnù yî mɔ'ɔ bì'ibo aa, bì'ì kɨ mbɔrə. Lâ, nòò yìi mə bì'ì ka zǐ a mbɛ̀ɛ bu baKorinto a lèntə̂ ànnǔ yuu aa, bì'ì ka tswe nɨ̂ ànnù yî mɔ'ɔ bì'i bɨ̀ Kristo yìi a tswe ntɨ̀ɨ̀ aa, ɨ tɨgə tswe nɨ mɨ̀dà'à mɨ Nwî.
2CO.13.5	Nɨ̀ ləŋtə mɨbɨ̀ɨ̀ mɨ nû muu, ǹyə mə nɨ̀ tswâ àbìintɨɨ̀ yuu lɛ. Nɨ̀ kwa'anə ɨbɨɨ nû ghuu. Nɨ̀ sɨ̀ yə mə Kristo Yesu à tswe a nu bù aa ɛ?- mə mbə nɨ̀ tsuu akwà'ànə̀ ya wò. 
2CO.13.6	Mə̀ wà'àtə mə nɨ̀ ka yə mə kaa bì'ì bumbɔŋ kaa bì'ì sɨ̀ kɨ ŋwo. 
2CO.13.7	Bì'i bu'u mbo a mbo Nwì mə tâ nɨ̀ tsuu ɨnnù jî bɨ kɨ ghɨ̀rə̀. Kaa a wa'à bə aa bə mə bì'i lɔ̀ɔ ndɨ'ɨ mə tâ à bə tsi'ì tsǒ bì'ì tsyâ àkwà'ànə̀ yâ. A baŋnə mbə aa mə bì'i lɔ̀ɔ mə tâ nɨ̀ ka ŋghɨrə annù yìi a ku'unə, ka mə mbə a finə̀ tsi'ì tsǒ bì'ì wo aà. 
2CO.13.8	Ǹloŋ mə kaa mbə bì'ì wa'a annǔ tsu ghɨrə̀ yìi kaa a sɨ̀ nɨ̂ ànnù nɨ̂ŋkoŋ bòòntə̀. Bì'i ghɨ̀rə ɨnnù tsɨ̀m aa tsi'ì nɨ̂ ànnù nɨ̂ŋkoŋə̀. 
2CO.13.9	Ǹloŋ mə bì'i dorɨtə a noò yìi mə bì'ì bɔrə nɨ̀ bâŋnə̀ ǹtɨɨ aà. Ànnù yìi mə bì'i lɔɔ a mbo Nwì aa à nɨ mə tâ nɨ̀ ka ŋkwi ŋkwensə ŋghɛɛ nɨ̂ m̀bìì. 
2CO.13.10	Mə ŋwà'ànə̀ lalà mə mə̀ tswe a adɨgə dàŋə̀ aa mə mbə mə̀ yǐ nzì, mə̀ tsuu kɨ tsə'ə nɨ àdà'à yìi mə Mmà'àmbi à fa a mbo mə̀ aa, a bə àdà'à mə mə̀ ka ŋko'o ghuu ghu tâ nɨ̀ kwe, kaa ŋkɨ'ɨ̀ aa mɨ̀dà'à mɨ nsɨgɨsə̀ bù a nsyɛ bə̂.
2CO.13.11	A nlwì'ìsə̂ bɨlɨ̂m bâ, fɨ̀lô fuu. Kwensə̂ nɨ̀ bɨ̀mânjî buu, yu'ù nɨ̀ ànnù yìi mə mə swoŋə aà. Nɨ̀ ka mbiinə bu nɨ bù. Ŋ̀ka ntswe nɨ̂ m̀bɔɔnə̂, boŋ Nwìŋgɔ̀ŋ yìi mə à nɨ Nwî àkɔ̀ŋnə̀ ŋ̀kɨ mbə yǐ mbɔɔnə aa, à ka tswe bu bo. 
2CO.13.12	Tâ nɨ̀ tsa'atə ghuu bu nɨ bù ǹnɔŋ mɨghə̀gə̂ muu nɨ̂ àlàa ntɨɨ̀. 
2CO.13.13	Bə̀ bɨ Nwî bɨtsɨ̀m bɨ tsà'àtə̀ ghuu. 
2CO.13.14	Tâ ɨ̀bɔ̀ŋ M̀mà'àmbî Yesu Kristo nɨ̂ àkɔ̀ŋnə̀ Nwîŋgɔ̀ŋ, nɨ̂ Àzwì Nwî yìi mə a boonsə yi'inə̀ aa tâ à tswe a mbo bù bɨtsɨ̀mə̀.
GAL.1.1	Àŋwà'ànə̀ yû a lo aa a mbo mə̀ Paul, ŋ̀gàŋntoò Kristo. Kaa a gha aa a lɛ ŋwa'à bə̂ tsɔ'ɔ ntoo bə̂, kaa bɨ wa'a gha kɨ ntsɔ'ɔ ntsya aa a mûm m̀bo ŋù tsù bə̂. Lâ a gha aa a lɛ ntɔ'ɔ tsi'ì Yesu Kristo, bo Taà Nwìŋgɔ̀ŋ yìi mə à lɛ nyweensə yi nɨ nɨ̀wo aà. 
GAL.1.2	Bì'i bɨ̀ bɨ̀lɨ̀m bɨlɨm bɨtsɨ̀m bìi bì'ibo tswe aa too atsà'àtə̀ a mbô ŋ̀ghòtə̂ tsɨ̀m jìi ɨ tswe a ala'a baGalatia aà. 
GAL.1.3	Tâ Nwìŋgɔ̀ŋ Taà yi'inə̀ nɨ Mmà'àmbî yì'inə̀ Yesu Kristo fa ɨbɔ̀ŋ nɨ̂ m̀bɔɔnə a mbo bù. 
GAL.1.4	Yesu Kristo ma ghû à lɛ mfa ɨbɨ̀ɨnû yì mbɨ'ɨ ɨnnù jî bɨ̂ ji'inə̀ mə yu kwɛrə yi'inə̀ a mbô ŋ̀gù'ù yî mbɨ yûla nɨ̂ ŋkɔ̀ŋə Nwìŋgɔ̀ŋ Taà yì'inə̀. 
GAL.1.5	Tâ nɨgha'a tâ nɨ̀ tswe ghu mbo nlwi'i nɨ̂ŋkoŋə̀. Amen.
GAL.1.6	A tsya gha mə, kaà àgha'a a burɨtə̀ sà'àtə̀, nɨ̀ burə̀ ŋ̀ka mma'atə nɨ̂ ŋû yìi à lɛ ntwoŋə ghuu, ǹtsya a njɨ̌m ɨbɔ̀ŋ Kristo aa, ǹtɨgə mbii nɨ̂ ǹtoo yì ǹsɨgɨ̀nə̀ yî dàŋə̀. 
GAL.1.7	Kaa mə̀ sɨ swoŋ aa mə ǹtoo yì ǹsɨgɨ̀nə̀ yî dàŋ ɨ̀ tswe ghu. Lâ bə̀ tswe ghu bìi bɨ fa ŋgɨ'ɨ a mbo bù, m̀buurə nɨ̂ ɨ̀tû juu, ǹlɔɔ nɨ̂ ŋ̀kwènsə ǹtoò Kristo yî ǹsɨgɨ̀nə̀ yâ. 
GAL.1.8	Lâ, m̀bə bì'ì tɛ'ɛ, kə̀ angel à lo a aburə nsɨgə ŋka nswoŋ ntoo yì dàŋ ǹtsyatə ya yìi bì'ì lɛɛ̀ ǹtɛ'ɛ mfoo nswoŋə a mbo bù aa, boŋ ǹdɔ̀ɔ̀ ɨ̀ tswe ghu atû. 
GAL.1.9	Àjàŋ mə bì'ì tɛ̀'ɛ̂ ǹswoŋ a mbo bù aa, mə bù ŋ̀kwatə nswoŋə a mbo bù mə, mbə ŋù tsù ka nswoŋ ntoo yì dàŋ ǹtsyatə ya mə nɨ̀ lɛɛ̀ ǹtɛ'ɛ mfoo ŋkwɛrə aa, boŋ ǹdɔ̀ɔ̀ ɨ̀ tswe ghu atû.
GAL.1.10	Ma yû a finə aa tsi'ì tsò mə tɨgə nlɔɔ mə tâ bə̀ beentə gha, kə̀ a nɨ aa mə mə lɔ̀ɔ̀ mə Nwì beentə gha aa ɛ? Kə̀ mə lɔ̀ɔ̀ aà ŋ̀ghɨ̀rə mə bə̀ ka ndorɨtə aa ɛ? Mə̀ bə kɨ lɔ̀ɔ̀ bə mə mə kɨ ghɨ̀rə tâ nû bə̀ ka mbɔŋə boŋ kaa mə̀ sɨ̌ ŋgàŋàfà'a Kristo bə̂. 
GAL.1.11	Bɨ̀lɨ̂m bâ, mə lɔ̀ɔ mə tâ nɨ̀ zi mə ǹtoo yì ǹsɨgɨ̀nə ya mə mə̀ lɛ nswòŋə a mbo bù aa, kaa ɨ̀ lɛ ŋwa'ǎ aa yì ŋù mɨ̀sɔ̀ŋ bə̂. 
GAL.1.12	Kaa mə̀ lɛ ŋkɨ'ɨ̀ aa a mbo ŋù kwɛrə̀. Kaa a lɛ wa'à ŋû a mbo mə̀ kɨ ndɨ'ɨ. Lâ ɨ̀ lɛ mbàŋnə̀ ǹzi ntsyà aa a njɨmə ajàŋ mə Yesu Kristo yu mbɔŋ à lɛ ndɨ̀'ɨ̀ a mbo mə̀.
GAL.1.13	Ǹloŋ mə nɨ̀ lɛɛ̀ ǹyu'u a ajàŋ mə ǹtswê yà yî m̀bìì a mûm ànnù Nwî baYuda ɨ̀ lɛ mbə aà. A ajàŋ mə mə̀ lɛ sɨ naŋsə ntsɔ'ɔ nɨ̂ àkòrə ŋghotə̂ Nwì tsi'ì nɨ mɨ̀tɨ̀ɨ̀, ǹlɔɔ nɨ mə mə burə bwɛsə tsi'ì bwɛ̀sə̀. 
GAL.1.14	Mə̀ lɛ ntsyàtə ŋkɛ̀ɛ̀ yà a mûm ànnù Nwî baYudà tsi'ì ǹtsɨ̀mə̀, naŋsə mfa ɨbɨɨnû gha a nyoŋ nɔ̀ŋsə̀ bɨ̀tà bɨ bɨ̂taà bi'i. 
GAL.1.15	Lâ nòò yìi mə ŋù yìi mə à lɛ ntɛ'ɛ mfoo ntsɔ'ɔ gha mbɔŋ tâ bɨ̀ jwe gha à lɛ ntwoŋə gha ntsya a njɨm ɨbɔ̀ŋ yi aa, 
GAL.1.16	ǹdorɨtə mə yu dɨ̀'ɨ Mû yì a mbo mə̀, mə mə̀ tɨgə ŋka nswoŋ ntoo yì sɨgɨ̀nə̀ ya mbɨ'ɨ ŋgaa yì a mbo bɨ̀tɨ̀zî Nwî aa, kaa mə̀ lɛ ŋkɨ'ɨ adɨ'ɨtə̀ a mbo ŋù mɨ̀sɔ̀ŋ maa noò kwɛrə̀; 
GAL.1.17	kaa ŋkɨ'ɨ̀ kɔ'ɔ ŋghɛɛ a Yerusalem a mbo bə̀ bìi mə bɨ lɛ mfòò m̀bə ŋgǎŋntoo Kristo tɨ mə̀ aà. Mə̀ lɛ mbàŋnə̀ ǹlo ŋghɛ̀ɛ̀ gha a ala'a Arabia, ŋghɨrə mbù ǹtɨgə mbɨɨ a Damascus.
GAL.1.18	Ɨ̀lòò ɨ kà mə̂ aa ntsya ji tarə mə̀ kɔ'ɔ ŋghɛ̀ɛ̀ a Yerusalem a ŋghantə Cephas, ǹtswe bi'iyu njwi nɨ̀ghûm ǹtsò ǹtaà. 
GAL.1.19	Lâ kaa mə̀ lɛ ŋkɨ'ɨ̀ gha ŋ̀gàŋntoò Kristo wa yì tsù yə ntsyàtə̀ Jɛms yìi mə à nɨ muma bɨ̀ M̀mà'àmbi aà. 
GAL.1.20	(A mûm ɨ̀nnù jû mə mə ŋwà'ànə̀ a mbo bù aa, a nsi mi'i Mmà'àmbi, kaa mə̀ sɨ ɨnnù tswɛɛ.) 
GAL.1.21	Mə̀ lɛ ntɨgə mbu nlo ghu ŋghɛɛ a mbù'u Syria nɨ Cilicia. 
GAL.1.22	Kaa ŋ̀ghòtə Kristo jya jìi ɨ lɛ ntswe a Yudea aa kaa ɨ burə̀ tɨ nsî gha zî. 
GAL.1.23	Bo lɛ sɨ yu'u aa tsi'ì yù'ù bɨ swoŋə̀ nɨ mə, “Ŋù wa yìi à lɛ sɨ tsɔ'ɔ akòrə̂ yi'inə̀ aa a tɨgə nsɛɛnsə annǔ abìintɨɨ mà ya mə à lɛ sɨ lɔ̀ɔ̀ a bwɛsə aà.” 
GAL.1.24	Bo lɛ sɨ tɨgə ŋgha'asə nɨ̂ Nwî m̀bɨ'ɨ ŋgaà yà.
GAL.2.1	Ɨ̀lòò ɨ tsyà mə̂ nɨghûm ǹtsò ji nɨkwà, mə̀ bû ŋ̀kɔ'ɔ ŋghɛɛ fu a Yerusalem bi'i Barnabas. Bì'ì kà mə aa ŋghɛɛ aa, ǹlɔgə Titus bì'ibo ghɛɛ̀. 
GAL.2.2	Mə̀ lɛ ŋkɔ'ɔ ŋghɛɛ aa ajàŋ mə Nwìŋgɔ̀ŋ à lɛ ndɨ̀'ɨ a mbo mə̀ aà. Mə̀ kɔ̀'ɔ̀ mə̂ ŋ̀ghɛɛ, ntsi'i bɨ̀tsyàsə̀, a tswê tsi'ì bì'ibo, mə̀ nɔ̂ŋsə̀ ǹtoo yì ǹsɨgɨ̀nə̀ ya mə mə̀ lɛ sɨ swoŋ a mbo bɨ̀ tɨ̀zî Nwî aa a nsi bo tǎ ghɨ̀rə mə ɨ̀fà'â gha yìi mə mə̀ lɛ sɨ fà'à aa, nɨ̀ yìi mə̀ bùrə kɨ fà'à aa, tâ ɨ̀ tsuu a dàŋə̀ dàŋə tsyà. 
GAL.2.3	Kaa ŋù tsù à lɛ ŋkɨ'ɨ Titus yìi mə bì'iyu lɛ ntswe aa gaansə̀ mə tâ bɨ̀ ŋetə yi ka mə à nɨ ŋù bàGrikia laa aà. 
GAL.2.4	Ka mə bə̀ bî mɔ'ɔ lɛ ŋka nlɔɔ mə bɨ ghɨ̀rə̀ yi'i nɨ̂ ɨ̀bù'ù aa, bə̀ bî mɔ'ɔ bìi mə bɨ lɛ ŋe'esə ŋkuu a tɨtɨ̀ɨ bì'ì, m̀bagɨlə nɨ mə bo nɨ bɨ̀lɨ̂m bi'i a njɨm Kristo, ŋkuu aa mə bo bə tsi'ì tsǒ bɨ̀tswɛ̀rə̀, mə bɨ yə ajàŋ mə bì'i tswe ntswê yì'ì kaa ànnù yî tsù a wa'à nɨ̀ yi'i kwerə̀, ǹloŋ ajàŋ mə bì'ì tswe nɨ̂ ànnù yî mɔ'ɔ bì'ibɨ̀ Kristo Yesu aa, 
GAL.2.5	lâ kaa bì'ì lɛ wa'ǎ ŋgoo a mbo bo bii a nɨ mû àtɨɨ noò bə̂, ta lə̀ə annù nɨ̂ŋkoŋ yìi mə a tswe a mûm ǹtoo yì ǹsɨgɨ̀nə̀ ya a mbo bù.
GAL.2.6	Bə̀ bya mə bɨ lèntə̀ nɨ̂ waa tsǒ bɨ̀tsyàsə̀ aa, (mə̀ swoŋ laa nloŋ mə kə̀ m̀bə bo bə bɨ̀tsyàsə̀ kə̀ ŋ̀gaŋ, kaa ma ya a sɨ̌ annû tsu a mbo mə̀ bə̂. Kaa Nwìŋgɔ̀ŋ à sɨ bə̂ lentə nyòŋə̀ aa a nɨ̂ ŋ̀kɨ̀rə̂ yàà). Kaa bo lɛ ŋwa'a annǔ yî fii yì tsu a mbo mə̀ dɨ'ɨ̀. 
GAL.2.7	Bo lɛ mbàŋnə̀ nyə bə mə, bɨ fà mə ntoo yì ǹsɨgɨ̀nə̀ ya mə mə̀ ghɛɛ nɨ yu a mbo bɨ̀tɨ̀ŋètə̀, tsǒ ajàŋ mə bɨ lɛ ŋkɨ mfa a mbo Peta mə à ghɛɛ nɨ yu a mbo bɨ̀ŋètə aà; 
GAL.2.8	(ǹloŋ mə ŋù yìi mə à lɛ mfa mɨda'a a mbo Peta mə tâ à ghɛɛ ŋka mfa'a a mbo bàYuda aa, à kɨ mbə yu mə à fa mɨda'a mə tâ mə̀ ghɛɛ ŋka mfa'a a mbo bɨ̀tɨ̀zî Nwî aà.) 
GAL.2.9	Àjàŋ mə Jɛms nɨ Cephas nɨ Jɔn, bìi bɨ lɛ mbə ntə'ə ndânwì maa noò aa, lɛ nyə ɨbɔ̀ŋ yìi mə Nwî à lɛ ŋghɨ̀rə a nu bì'ì aa, bo lɛ ntɨgə mfa abo nɨ̀ mə̀ nɨ Barnabas ǹtsa'atə yi'i ghu a ndɨ̀'ɨ mə bi'ibo fà'a aa àbo mɔ'ɔ̀, ǹtɨgə mbeentə mə tâ bì'ì ghɛɛ a mbo bɨ̀tɨ̀zî Nwî tâ bo baŋnə ŋghɛ̀ɛ̀ a mbo baYuda. 
GAL.2.10	Ànnù yìi mə bo lɛ mbù ǹnaŋsə wa'atə a mbo bì'ì aa a bə mə bì'ì ka nlentə ŋgàŋəfumə jìi ɨ lɛ tswe a tɨtɨ̀ɨ̂ ŋ̀ghòtə̀ aà. A tɛ'ɛ̀ m̀bə annù yìi mə mə̀ lɛ sɨ naŋsə ŋwa'atə a ŋghɨ̀rə̂.
GAL.2.11	Nòò yìi mə Peta à lɛ nzì a ala'a Antioch aa, mə̀ lɛ ŋghààntə̀ yi a tɨtɨ̀ɨ bə̀ ǹloŋ mə a lɛ mfɛ̀'ɛ̀ ǹlaa mə à lɛ ŋghɨ̀rə annù a wa'à kù'ùnə̀. 
GAL.2.12	Ǹloŋ mə mbɔŋ tâ bə̀ bî mɔ'ɔ bìi mə Jɛms à lɛ ntoo aa bɨ̀ zi, à lɛ sɨ jɨnə bo bɨ̀ bɨ̀tɨ̀zi Nwî. La nòò yìi mə bə̀ bya lɛ nzì aa, a tɨgə̀ ǹtsu'utə nɨ̂ waa nloŋ mə à lɛ sɨ bɔ'ɔ bə̂ bya mə bɨ tɨ̀ɨ̀ nɨ̂ ànnǔ ŋŋètə bə̀ aà. 
GAL.2.13	Bɨ̀lɨ̂m bi'i bî mɔ'ɔ bìi bɨ lɛ mbə baYuda aa bɨ lɛ nlɔ̀gɨ̀nə̀ ǹtɨgə mbagɨlə tsi'ì tsǒ Peta. Tsi'ì Barnabas à lɛ ŋkɨɨ ntɨgə nlɔɔ mə yu kɨ bagɨlə yòŋə̀ nɨ̂ waa.
GAL.2.14	Nòò yìi mə mə̀ lɛ nyə mə kaa nɨ̀ghàâ nyaa nɨ lɛ ŋwa'à tsinə nloŋ annù nɨ̂ŋkoŋə ntoo yì sɨgɨ̀nə̀ ya aa, mə̀ lɛ ŋghàà a mbo Peta a nsi bo, m̀betə yi mə, “Wò yìi mə ò nɨ ŋû baYuda m̀baŋnə ntswe nɨ̂ ǹtswêntɨ̀ɨ̀ yò tsi'ì tsǒ tɨ̀zî Nwî, kaa ŋkɨ'ɨ̀ tswe aa tsi'ì tsǒ ŋù baYuda, mbə ò tɨgə̀ ŋ̀gaansə bɨ̂tɨ̀zî Nwî mə bɨ̀ ka ntswe ntswêntɨ̀ɨ̂ yàà tsi'ì tsǒ baYuda aa mə akə aa ɛ?
GAL.2.15	Bì'inə̀ bìi mə bì'inə̀ nɨ baYuda bî jwe jwe, kaa ŋkɨ'ɨ̀ bə ŋgǎŋghɨ̀rənnù jî bɨ, bɨ̀tɨ̀zî Nwî bə̂, 
GAL.2.16	bì'inə̀ zi mə Nwì a ghɨ̀rə annù ŋû a tsinə̀ a nsi mi'i yu ntsya aa tsi'ǐ a njɨ̀mə̂ àbìintɨɨ a nu Yesu Kristo. Kaa bɨ sɨ aa njɨm ŋghɨ̀rə̂ ɨ̀nnù jìi mə nɔ̀ŋsə̀ a lɔ̀ɔ̀ aa tsyà. Bì'inə̀ kɨ̀ mə̂ m̀bii Kristo Yesu mə mbə Nwì a ghɨrə̀ ɨ̀nnû ji'inə̀ tsinə̀ ǹtsya aa a njɨm àbìintɨɨ a nu Kristo, kaa ŋkɨ'ɨ bə aa a njɨ̌m ŋghɨ̀rə̂ ɨ̀nnù jìi mə nɔ̀ŋsə̀ a lɔ̀ɔ̀ aa tsyà. Ǹloŋ mə bì'inə̀ zi mə kaa mbə bɨ wa'à ghɨ̀rə̀ mə tâ ɨ̀nnù ŋû tsinə a nsi mi'i Nwì ǹtsya aa a njɨm ɨnnù jìi mə nɔ̀ŋsə̀ a lɔ̀ɔ̀ aà.
GAL.2.17	Àjàŋ yìi mə bì'inə̀ lɔ̀ɔ mə tâ ɨ̀nnù ji'inə̀ ɨ̀ tsinə ntsya a njɨm àbìintɨɨ a nu Kristo aa, mbə bɨ yə mə bì'inə̀ kɨ mbə aa ŋgǎŋghɨ̀rə̂ ɨ̀nnù jì bɨ tsi'ì tsǒ bɨ̀tɨ̀zî Nwì, a tɨgə̀ ǹdɨ'ɨ aa mə Kristo àâ ŋ̀gàŋàfà'â ɨ̀nnù jì bɨ aa ɛ? Kaa mbə a wa'a mə aa ajàŋ bə̂. 
GAL.2.18	Mbə mə̀ bu nlɔ̀gɨ̀nə̀ ŋ̀ka mbɔɔ nɨ̂ nɔ̂ŋsə̀ wa mə â lɛ mfòò ǹsa'a tsi'ì mə̀ aa, boŋ mə̀ aa dɨ̀'ɨ ɨbɨɨnû gha aa tsi'ì tsǒ ŋù yìi mə a wò nɔ̂ŋsə̀. 
GAL.2.19	Ǹloŋ mə, ǹtsya a njɨm nɔ̀ŋsə̀, mə̀ lɛɛ̀ ŋ̀kwo a mbo nɔ̀ŋsə̀ mə mbə mə̀ tswêntɨ̀ɨ̀ a mbo Nwì. 
GAL.2.20	Bɨ lɛɛ̀ ŋ̀kweentə gha a ati bàŋnə̀ bàŋnə̀ bi'i Kristo, kaa sɨ̀ mə̂ bə mə mə bù ǹtswe nɨ̂ ntswentɨ̀ɨ̂ yà, à nɨ Kristo mə a tswe ntswêntɨ̀ɨ̀ a mûm nu mə̀. Ǹtswêntɨ̀ɨ̀ yìi mə mə̀ kɨ ntɨgə ntswe nɨ yu a mûm ǹjyǎnu aa, mə tswe aa a mûm àbìintɨɨ a nu Mu Nwì yìi à lɛ ŋkɔ̀ŋə̀ gha, mfa ɨbɨɨnû yi ǹloŋ ŋkwitû ghâ aà. 
GAL.2.21	Kaa mə̀ sɨ aa ɨbɔ̀ŋ Nwî wa bwɛsə, ǹloŋ mə bɨ bə kɨ ghɨ̀rə̀ tâ ɨ̀nnù ŋû aa ntsinə a nsi mi'i Nwì ǹtsya aa a njɨ̌m nɔ̀ŋsə̀ boŋ Kristo à lɛ ŋkwo aa a atû àdàŋə̀ dàŋə̀.
GAL.3.1	Woɛ, ɨ̀tɨ̀rə̀ baGalitia! A ghuu aà a fùmsə̂ wò aa ɛ? Tɨgə bɨ lɛɛ̀ ǹnaŋsə ŋkɛ'ɛnə a mbo bù nɨ̂ ǹsi nɨ̀ ǹsi a laa, ajàŋ mə bɨ lɛ ŋkwèèntə̀ Yesu a ati bàŋnə̀ bàŋnə̀ aa ɛ? 
GAL.3.2	Nɨ̀ ləə mə̀ betə ghuu tsi'ì nɨ̂ àbetə̀ yûlà. Nɨ̀ lɛ ŋkwɛrə Azwì Nwî ǹyoŋə aa a njɨm àjàŋ mə nɨ̀ lɛ sɨ ghɨrə ɨnnù jìi mə nɔ̀ŋsə a lɔ̀ɔ̀ aa kə̀ nɨ̀ lɛ ŋkwɛrə nyoŋə a ajàŋ yìi mə nɨ̀ lɛ nyu'u ntoo yì ǹsɨgɨ̀nə̀ ya mbii aa lɛ? 
GAL.3.3	Nɨ̀ laa njɨ̀ŋtə̀ bə laà aa ɛ? Nɨ̀ lɛ nlɔ̀gɨ̀nə annù a mûm Azwì ǹtɨgə nlɔɔ màŋsə a mûm ǹjyǎnu aa mə akə aa ɛ? 
GAL.3.4	Ɨ̀nnù jî ghà'àtə̀ jìi nɨ lɛ nyə aa, ɨ tsya aa àdàŋə̀ àdàŋə̀ aa ɛ? M̀bə a bə yìi mə ɨ tsya aa adàŋə̀ dàŋə̀ boŋ, 
GAL.3.5	Ŋù wa yìi mə a fa Azwì yi a mbo bù, ŋ̀kɨɨ mfa'a nɨ̂ ɨ̀nnù jî yɛ̌yɛrə a tɨtɨ̀ɨ bù aa, a fà'à aa nloŋ mə nɨ yu'unə nɔ̂ŋsə kə̀ ǹloŋ mə nɨ̀ yu'ù ǹtoo yì ǹsɨgɨ̀nə̀ ya mbii aa ɛ?
GAL.3.6	Nɨ̀ wa'atə annǔ Abraham. “À lɛ nnɨŋ ntɨɨ̀ yi a nu Nwì, Nwì a tɨgə̀ ǹlɔgə yi tsi'ì tsǒ ŋù yìi ɨnnù ji ɨ tsinə a nsi mi'i yu.” 
GAL.3.7	Ma mùu ajàŋ nɨ̀ yə mə àa bə̀ bìi mə bɨ tswe nɨ̂ àbìintɨɨ aa mə à nɨ bɔɔ bɨ Abraham. 
GAL.3.8	A mbìi mbìì nɨ̀ghàà nɨ Nwî nɨ lɛ ŋghɨ̀rə̀ a naŋsə̀ ǹlaa mə Nwìŋgɔ̀ŋ à ka yǐ ghɨ̀rə tâ ɨ̀nnù bɨ̂tɨ̀zî Nwî tâ ɨ̀ tsinə ntsya aa a njɨ̀mə àbìintɨɨ̀. Nwî à lɛ ŋkà'à a mbo Abraham a mbìi mbìì ǹswoŋ mə, “Mə̀ ka yǐ tsyǎ a njɨ̌m wò ɨ nɨŋ mbɔɔnə a nu bə̀ bɨ ɨtoò ɨ̀ tsɨ̀mə̀.”
GAL.3.9	Àjàŋ mə Abraham à lɛ ntswe nɨ̂ àbìintɨɨ Nwìŋgɔ̀ŋ a nɨŋ mbɔɔnə ghu nu aa, ŋù ǹtsɨ̀n yìi à tswe nɨ̂ àbìintɨɨ aa, Nwìŋgɔ̀ŋ àa kɨɨ nɨŋ mbɔɔnə ghu nu tsi'ì maa ajàŋə̀.
GAL.3.10	Bə̀ bìi mə bɨ tɛ'ɛ atû yaa a ŋka mfà'a bə annù yìi mə nɔ̀ŋsə̀ a lɔ̀ɔ̀ aa, bo tswe aa a mûm ǹdɔ̀ɔ̀, ǹloŋ mə bɨ ŋwa'anə a mum aŋwà'ànə Nwì mə, “Ǹdɔ̀ɔ̀ a atu ŋù yìi mə kaa à sɨ a mûm ɨnnù jìi mə bɨ ŋwa'anə a mûm àŋwà'ànə nɔ̂ŋsə̀ aa tsi'ì tsɨ̀m lwì'ì, kaa wa'à kɨ̀ɨ̀ ŋ̀ghɨrə aà.”
GAL.3.11	Tsɨ̂tsɔ̀ŋ a laa mə kaa mbə ɨnnù ŋû ɨ kɨ'ɨ̀ tsinə̀ a mbo Nwì ǹyoŋə aa a njɨ̀mə ajàŋ mə a yu'unə nɔ̂ŋsə̀. Ǹloŋ mə bɨ ŋwa'anə a mûm àŋwà'ànə Nwì mə, “Ŋù yìi mə ɨnnù ji ɨ tsinə ntsyǎ a njɨmə̂ àbìintɨɨ aa, à ka yǐ tswe ntɨ̀ɨ̀. 
GAL.3.12	Lâ kaa nɔ̀ŋsə̀ kaa à sɨ̀ a nɨ̂ ànnû tsu a ŋghɨ̀rə nɨ̂ àbìintɨɨ tswê. Bɨ baŋnə ŋŋwà'ànə̀ aa bə mə, “Ŋù yìi mə a ghɨ̀rə ɨnnù tsɨ̀m a ajàŋ mə nɔ̀ŋsə̀ a lɔ̀ɔ̀ aa, à ka yǐ tswe ntɨ̀ɨ̀ ɨ tsyà aa a njɨ̌m nɔ̀ŋsə̀.”
GAL.3.13	Kristo à lɛɛ̀ ǹtsu'u atû yì'inə̀ a nɨ ǹdɔ̀ɔ̀ nɔ̀ŋsə̀ ya a atu bì'inə̀, a ajàŋə mə yumbɔŋ à lɛ mbəŋ ntɨgə ndɔ̀ɔ̀ ǹloŋ ŋgaà yì'inə̀ aà. Ǹloŋ mə bɨ ŋwa'anə mə, “Ǹdɔ̀ɔ a atu ŋù ntsɨ̀m yìi à jə̀ŋnə a atu ati aà.”
GAL.3.14	Kristo à lɛ ŋghɨ̀rə̀ ma yû aa mə mbɔɔnə ya yìi mə Nwìŋgɔ̀ŋ à lɛ ŋkà'à a mbo Abraham aa, tâ bɨ̀ fa a mbo bɨ̀tɨ̀zî Nwî ǹtsya a njɨm Kristo Yesu. Tǎ tâ bì'inə̀ tɨgə ntsya a njɨ̀mə abìintɨɨ ŋkwɛrə Azwì Nwî ya mə Nwìŋgɔ̀ŋ à lɛ ŋkà'à aà.
GAL.3.15	Bɨ̀lɨ̂m bâ lə̀ə mə̀ lɔgə a fɨgə̀ a nɨ̂ ànnǔ ŋû mɨ̀sɔ̀ŋə̀, kaa m̀bə̂ bə̀ biinə annù, ŋ̀warə akàà ghu, bəə boŋ kaa mbə yì mɔ̀'ɔ a wa'ǎ annù ya kwensə̀ kə̀ ŋ̀ku'usə. 
GAL.3.16	Nwìŋgɔ̀ŋ à lɛ ŋkà'a ɨnnù jya aa a mbo Abraham bo bɨ̀ a mbo mû yìi à lɛ mfɛ̀'ɛ̀ ghu ŋgwɛ̀'ɛ̀ aà. Kaa aŋwà'ànə Nwî a sɨ̀ swoŋə aa mə, “bo bɨ̀ a mbo bɔɔ̀ bi” a ndɨ̀'ɨ mə à nɨ bə̀ bɨ nnɔ̀ɔ̀. Bɨ bàŋnə̀ ŋ̀ghaa annù aa nloŋə ŋû yî m̀fùùrə̀, “Bo bɨ̀ a mbo mû ghò”, ŋù ma ghû a bə aa Kristo.
GAL.3.17	Ànnù yìi mə mə swoŋə aa a bə aa mə, Nwìŋgɔ̀ŋ à lɛ ŋwàrə akàà bo Abraham, ŋ̀ka'a mə yu ka lə̀ə akàà yâ. Nɔ̀ŋsə̀ wa mə bɨ lɛ ŋka ŋghɨrə aa, lɛ boŋ ɨlòo ɨ tsyà mə ŋkhɨ̀ ji nɨkwà nɨ mɨ̀ghum mi ntarə aa, kaa mbə a kɨ'ɨ ŋgɨ'ɨ wa nɨ àkàà ya ta, m̀bwɛsə ŋkà'â Nwì. 
GAL.3.18	Ǹloŋ mə mbə a bə yìi mə Nwì a fa njoo a mbo bə̀ nyoŋə aa nɔ̀ŋsə̀, boŋ kaa à sɨ aa ŋ̀kà'â yì ya bû ǹyoŋə. Lâ bì'inə̀ zi mə Nwì a fa njoo nyòŋə̀ aa a njɨ̌m ŋkà'a ya mə à lɛ ŋkà'à a mbo Abraham aà.
GAL.3.19	Ɨ̀fà'à nɔ̂ŋsə̀ ɨ tɨgə mbə aà àkə̀ aa ɛ? Bɨ lɛ ŋkù'ùsə̀ nɔ̂ŋsə̀ aa mə tâ à ka ŋghɨrə tâ bə̀ aa nzi ɨnnù jî bɨ̂, a kɨ̂ ǹtswe nɨ̂ ǹtswe ŋghɛɛ nywe'e wa noò mə mu Abraham wa yìi mə ŋkà'a ya ɨ̀ lɛ ntswe nloŋ ŋgaà yì aa à ka zì aà. Bɨ lɛ sɨ fa nɔ̂ŋsə̀ waa a mbo bangel ŋù mɨ̀sɔ̀ŋ a tɨgə̀ ǹtəə a tɨtɨ̀ɨ bangel bo bɨ̀ bə̀. 
GAL.3.20	Lâ kaa bɨ sɨ ŋû tɨ̀tɨ̀ɨ̀ bu nlɔ̀ɔ̀ ǹloŋ mə annǔ ŋkà'a ya aa a ghɨ̀rə̀ ŋû yî m̀fùùrə̀, Nwì yìi mə a ghɨ̀rə̀ aa a bə aa tsi'ì yù yu yì m̀fùùrə̀.
GAL.3.21	A tɨgə̀ ǹdɨ'ɨ aa mə nɔ̀ŋsə̀ a lɨ̀gɨ̀tə aa ŋkà'â Nwì aa ɛ? Ŋ̀gaŋ, kaa a sɨ̀ ma aa ajàŋ bə̂. Ǹloŋ mə à laa bə mə nɔ̀ŋsə̀ m̀bə a ghɨrə̀ bə̀ tswê bɨtɨ̀ɨ̀ bəə boŋ mbə bɨ ghɨrə̀ ànnù bə̂ a tsinə ǹtsya a njɨ̌m nɔ̀ŋsə̀. 
GAL.3.22	Lâ àŋwà'ànə̀ Nwî a swoŋ mə mbî ǹtsɨ̀m ɨ̀ tswe aa mum mɨ̀dà'à mɨ ɨnnù jì bɨ̂. Maa ajàŋ mɨ̀tə̀ŋnə̀ mya mìi mə Nwì à lɛ ŋkà'à, ǹtsya a njɨ̌m abìintɨɨ a nu Kristo Yesu aa, bɨ fa aa a mbo bə̀ bìi bɨ biì aà. 
GAL.3.23	M̀bɔŋ tâ nòò àbìintɨɨ wa zi, nɔ̀ŋsə̀ à lɛ mfɨ̀ɨ̀ yi'inə̀ tsi'ì tso ŋgǎŋtsaŋ, nyu'utə nɨ̂ noò wa yìi mə bɨ lɛ ŋghɨ̀rə annǔ abìintɨɨ a fɛ'ɛ̀ ǹlaa aà. 
GAL.3.24	La a bə mə nɔ̀ŋsə̀ à lɛ sɨ bu'utə nɨ̂ yi'inə̀ m̀bɔŋ tâ Kristo à yi nzì. Mə tâ bɨ̀ tɨgə ŋghɨrə tâ ànnù yi'inə̀ tsinə a nsi mi'i Nwì ǹtsya a njɨ̌m àbìintɨɨ̀. 
GAL.3.25	Tsɨ̂tsɔ̀ŋ, àjàŋə annǔ abìintɨɨ a zì mə̂ aa, kaa bì'inə̀ sɨ̀ bû ǹtswe aa a nji'i mɨkòrə nɔ̀ŋsə̀.
GAL.3.26	Ǹloŋ mə a mum Krito Yesu, bù bɨtsɨ̀m tɨgə mbə aa bɔɔ bɨ Nwî ǹtsya a njɨ̌m àbìintɨɨ̀. 
GAL.3.27	Ǹloŋ mə bù bɨtsɨ̀m bìi mə bɨ lɛ mmurə ghuu a ŋkì a mum Kristo aa, nɨ̀ mà'à mə̂ Kristo a nu bù. 
GAL.3.28	Kaa kwensə à sɨ̀ a tɨtɨ̀ɨ ŋù baYuda bo bɨ̀tɨ̀zi Nwî bû ǹtswe. Kaa kwensə à sɨ̌ a tɨtɨ̀ɨ abù'ù bo ŋù yìi à sɨ bù'u bə aa bû ǹtswe. Kaa kwensə à sɨ̀ a tɨtɨ̀ɨ ŋùmbâŋnə̀ bo màŋgyɛ̀ bû ǹtswe. Ǹloŋ mə bù bɨ tsɨ̀m nɨ̀ tɨgə mbəə ŋù yî m̀fùùrə a mum Kristo Yesu. 
GAL.3.29	M̀bə a bə yìi mə nɨ̀ nɨ bə̀ bɨ Kristo, bəə boŋ nɨ̀ bə aa bɔɔ bɨ Abraham, mbə bɨjɨbɨndâ bi, ajàŋ mə Nwì à lɛ ŋkà'à aà.
GAL.4.1	Lâ, ǹjɨ̂nda yìi mə à bùrə nɨ mûŋkhə aa kaa sɨ̀ bɔ̂ŋtə̀ ǹtsya abù'u ka mə njoo taà yi tsɨ̀m ɨ nɨ ji aa, 
GAL.4.2	ǹloŋ mə à tswe nɨ̀ ǹtugɨtə̀ yìi a lentə nii bo bɨ̀ ŋù yìi mə a lèntə njoo ji jya ɨ ywe'e noò wa yìi mə taà yì à lɛ nlə̀ə̀ mə bɨ kaa fa joo jyâ tsɨ̀m ghu mbo aà. 
GAL.4.3	Àâ àjàŋ yìi a kɨ mbə nɨ bì'inə̀ aà; nòò yìi mə bì'inə̀ lɛ mburə bôŋkhə aa, bì'inə lɛ ŋkɨ mbə ɨbù'ù a mbo ɨ̀zwì jìi mə ɨ lɛ sɨ sa'a mbi aà.
GAL.4.4	Lâ nòò à lɛɛ̀ ǹnaŋsə ŋku'u, Nwì a too Mû yì, màŋgyɛ̀ a jwê yi, njwe yi aa mûm nɔ̀ŋsə̀, 
GAL.4.5	mə tâ à zi ntsu'u atu bə̀ bìi mə nɔ̀ŋsə̀ à lɛ sɨ bu'utə waa, mə tâ Nwì à tɨgə nlɔgə yi'inə̀ nɨ bɔɔ bi. 
GAL.4.6	v Tsɨ̂tsɔ̀ŋ, a ndɨ̀'ɨ mə nɨ̀ nɨ bɔɔ̀ bi, Nwì à tòò mə Azwǐ Mû yì a kuu a mum mɨ̂ntɨɨ bù ǹtɨgə nyə'ə nɨ mə, “Taà! Taà ghà!” 
GAL.4.7	Ma mùu ajàŋ, ò tsyà mə a njɨ̌m Nwì kaa wa'ǎ abù'ù bû m̀bə, ǹtɨgə mu, m̀bə yìi ò nɨ mu aa, ŋkɨ ntɨgə mbə aa ǹjɨ̂ndâ.
GAL.4.8	Wa nòò yìi mə kaa nɨ̀ lɛ ŋwa'à Nwî zi aa, nɨ̀ lɛ mbə aa ɨbù'ù a mbô ɨ̀zwǐ mbi jù jìi kaa sɨ̀ bɨ̂nwì bə aà; 
GAL.4.9	la tsɨ̂tsɔ̀ŋ mə nɨ̀ zì mə̂ Nwî aa, kə̀ mə Nwì à zì mə̂ ghuu aa, mbə nɨ̀ tɨgə̀ m̀bu ŋka nlɔɔ mbǔ mbɨ̀ɨ ŋghɛ̀ɛ a mbo ɨ̀zwì tɨ̂ àdà'à jya mə ɨ̀ ka nsa'a ghuu aa mə akə aa ɛ? Nɨ bù ǹlɔɔ a mbə̂ ɨ̀bù'û jya aa ɛ? 
GAL.4.10	Nɨ ba'atə nləə nɨ̂ ǹjwi, bɨ̀sàŋ, bɨ̀nòò, bo bɨ̀ ɨ̀lòò! 
GAL.4.11	Mə bɔ'ɔ mə mə̀ lɛ ŋghɛ̀nsə̀ noò ghà m̀fa'a a atu bù aa tsi'ì àdàŋə̀ dàŋə̀.
GAL.4.12	Bɨ̀lɨ̂m bâ, mə̀ bu'ù m̀bo a mbo bù, nɨ̀ bə tsǒ mə̀, maa ŋghə̂ mə̀ tɨ̀gə̀ mə̂ ŋ̀kɨ mbə tsi'ì tsǒ bù? Ɨ yǐ ywe'e tsɨ̂tsɔ̀ŋ, kaa nɨ̀ sɨ̌ annù a mbo mə fânsə̀. 
GAL.4.13	Nɨ̀ zi mə a lɛ ŋghɨ̀rə̀ nɨghɔ̀ɔ̀ mə mə̀ swoŋ ntoo yì ǹsɨgɨ̀nə̀ ya a mbo bù wa noò ǹtsyàmbìì. 
GAL.4.14	Ka mə ànnù nɨghɔ̀ɔ̀ ya ya a lɛ mbəŋ ntɨgə akwà'ànə̀ a mbo bù aa, kaa nɨ lɛ ŋwa'à gha ka nfoonsə kə̀ ǹtsa'a, nɨ̀ lɛ mbàŋnə̀ ŋ̀kwɛrə gha tso angel Nwì, kə̀ tsi'ì tsǒ Kristo Yesu yumbɔŋə̀. 
GAL.4.15	Maa nòò nɨ̀ lɛ sɨ naŋsə ndorɨtə a nu mə̀, nɨ̀dorə mà nya nɨ ghɛ̀ɛ̀ mə̂ aa fə aa ɛ? Mə̀ nɨ̂ àyəfə mə nɨ̀ lɛ mbaa nzi ntwè'e mi'ì muu boŋ nɨ̀ lɛ ntwè'è m̀fi'i mfa a mbo mə̀. 
GAL.4.16	Mə̀ tɨ̀gə̀ mə̂ m̀bə aa ŋgàŋkɨ̀bàâ ghùù ǹloŋ mə mə̀ swòŋə̂ ànnù nɨ̂ŋkoŋ a mbo bù aa ɛ?
GAL.4.17	Bə̀ bya bɨ tɨ̀ɨ̀ nɨ̂ ànnǔ yuu mbwe'esə aa ghuu mə nɨ̀ bii njɨ̀m yàà, kaa wa'a lɔ̀ɔ̀ aà ŋ̀ghɨ̀rə̂ ɨ̀bɔ̀ŋ a nu bù, bɨ lɔ̀ɔ̀ aà m̀fààtə yì'inə̀, ta nɨ̀ tɨŋə mbeentə waa. 
GAL.4.18	A bɔŋə a ŋka ntɨ̀ɨ̀ a nɨ̂ ànnù ŋû mə mbə bɨ tɨ lɔ̀ɔ̀ aa ŋghɨ̀rə̂ ɨ̀bɔ̀ŋ ghu nû, a ku'unə a ŋghɨrə ma la aa a ŋgɔ̀ŋ bɨ̀nòò bɨtsɨ̀m, kaa kɨ'ɨ̀ aa tsi'ì noò yìi mə mə̀ tswe bi'inə̀ aa bə̂. 
GAL.4.19	Bɔɔ̀ ba bìi mə̀ kɔ̀ŋə̀ aa, mə̀ tɨgə mbə aa tsǒ màŋgyɛ̀ yìi mə à tsɨ̀gə mu aà, ǹyu'u nɨ̂ ǹyaŋə nywe'e nòò yìi mə bù ka yi tɨgə tswe nɨ màrə̀ Kristo aà! 
GAL.4.20	Mə yə̀'ə̀tə̀ mə boŋ mə̀ laa ntswe bi'inə̀ tsɨ̂tsɔ̀ŋə̀, tǎ zi ajàŋ yìi mə mbə mə̀ kwensə̀ ǹjì yà, ǹloŋ mə àtû ya a buurə nloŋ ŋgaà yùù!
GAL.4.21	Swoŋ nɨ̀ ghâ, bù bya bìi mə nɨ lɔ̀ɔ̀ mə nɔ̀ŋsə̀ ka mbu'utə ghuu aà, nɨ yu'u annù yìi mə nɔ̀ŋsə̀ a swoŋə aa ɛ? 
GAL.4.22	Bɨ ŋwa'anə mə Abraham à lɛ ntswe nɨ bɔɔ mbâŋnə̀ bi baà, yì mɔ̀'ɔ a bə mû àbù'ù, yì mɔ̀'ɔ kaa a wa'à mû àbù'ù bə̂. 
GAL.4.23	Bɨ lɛ njwe mû àbù'ù wa aa tsi'ì ajàŋ yìi bɨ jwe bɔɔ bɨ̀tsɨ̀mə̀. Lâ mu màŋgyɛ̀ wa mə à lɛ wa'ǎ abù'ù bə aa, bɨ lɛ njwe nyoŋə aa ajàŋ mə Nwì à lɛɛ̀ m̀foo ŋkà'à aà. 
GAL.4.24	Bɨ fɨ̀gɨ̀nə̀ aa annù nɨ̂ ànnù bâŋgyɛ̀ ma bû. Bàŋgyɛ̀ ma bû bi baa bə aa ɨ̀kàà ji baà. Yì m̀fùùrə̀ à lò aa a nta'a Sinai, ǹjwe nɨ̂ bɔɔ bìi mə à nɨ ɨbù'ù aà. Maŋgyɛ̀ ma ghû a bə aa Hagar. 
GAL.4.25	Hagar à təə aa a nɨ̂ ǹta'a Sinai wa a ala'a baArabia, ntsusə aa Yerusalem tsɨ̀tsɔ̀ŋ yìi à tswe a ndâbù'ù bo bɨ̀ bɔɔ̀ bi aà. 
GAL.4.26	La Yerusalem wa yìi a tswe a aburə aa, kaa à sɨ a ndâbù'ù tswê, àa yu mbə ndè yi'inə̀. 
GAL.4.27	Ǹloŋ mə bɨ ŋwa'anə mə,
GAL.4.27	“Ka ndorɨtə mbǎ àfɨ̀rə̀ mâŋgyɛ̀ yìi kaa à lɛɛ̀ wa'à jwe aà.
GAL.4.27	Lɔ̀gɨ̀nə ŋka ntɔŋnə mba wô yìi mə ò lɛɛ̀ ŋ̀wa'ǎ mu tsɨ̀gə̀ ǹyu'u nyaŋə aà;
GAL.4.27	ǹloŋ mə bɔɔ bɨ mâŋgyɛ̀ wa mə bɨ lɛ sɨ mmè'ènə̀ nɨ ghu aa, bɨ ghà'à mə̂
GAL.4.27	ǹtsyatə bɔɔ bɨ mâŋgyɛ̀ wa yìi mə à yɔ̀'ɔ ntswe a ndândoo aà.
GAL.4.28	Tsɨ̂tsɔ̀ŋ, bɔɔ bɨ maà, bì'inə̀, tsi'ì tsǒ Isaac, bə aa bɔɔ bìi mə Nwì à lɛ ŋkà'à aà. 
GAL.4.29	A kɨ mbə tsɨ̂tsɔ̀ŋ aa tsi'ì a ajàŋ mə a lɛ mbə maà noò aà. Mu wa mə bɨ lɛ njwe tsi'ì a ajàŋ mə bɨ jwe bɔɔ aa, à lɛ sɨ tsɔ'ɔ akòrə mu wa mə bɨ lɛ njwe ǹtsya a njɨ̌m mɨ̀dà'à mɨ Azwì aà. 
GAL.4.30	La nɨ̀ghàà nɨ Nwî nɨ swoŋ aa mə akə aa ɛ? “Furə abù'ù mâŋgyɛ̀ ya bo mû yì wâ. Wa mû àbù'ù wa mbə bo mu maŋgyɛ̀ wa mə à sɨ abù'ù bə aa wa'ǎ nda jɨ̂.”
GAL.4.31	Ma mùu ajàŋ bɔɔ bɨ maà kaa bì'inə sɨ aa bɔɔ bɨ abù'ù mâŋgyɛ̀ bə̂, bì'inə̀ bə bɔɔ bɨ mâŋgyɛ̀ yìi kaa à sɨ abù'ù bə aà.
GAL.5.1	A ŋghɛ̀ɛ a nɨ̂ ànnǔ mbə̂ àbù'ù, Kristo à kɛ̀tə̀ mə̂ mɨ̂ŋkɨ̀rə̀ mɨ abù'ù a nu bì'inə̀, mə tâ bì'inə̀ tsuu ɨbù'ù bû m̀bə. Bì'inə̀ təə ntɨɨ ntsuu bǔ lɔ̀gə ɨkɔ'ɔ abù'ù ɨ nɨŋ a tɔŋ bì'inə̀. 
GAL.5.2	Yə̂ nɨ̀, mə̀ Paul, mə swoŋə a mbo bù mə nɨ̀ bə mà'àtə̀ mə tâ bɨ̀ ŋetə ghuu, bəə boŋ kaa Kristo à sɨ̀ ghuu nɨ̂ ànnǔ tsu burə ŋkwɛtə kwɛtə bə̂. 
GAL.5.3	Mə̀ ku'usə mbù nswoŋ a mbo bù mə ŋù ǹtsɨ̀m yìi à ghɛ̀ɛ bɨ ŋêtə̀ yi aa, à tswe nɨ̀ ǹləə nɔ̀ŋsə̀ wa tsi'ì ǹtsɨ̀mə̀. 
GAL.5.4	Bù bya mə nɨ lɔ̀ɔ̀ mə tâ ànnû yuu a tsinə bu bɨ̀ Nwì ǹyoŋə bə a njɨ̌m nɔ̀ŋsə̀ aa, nɨ̀ kwyɛ̀nə̀ mə̂ ghuu bu bɨ̀ Kristo, m̀fɛ'ɛ ghuu a mûm ɨ̀bɔ̀ŋ Nwî. 
GAL.5.5	Ɨ ghɛ̀ɛ nɨ bì'inə̀, bì'inə̀ bɛ mə Nwìŋgɔ̀ŋ à ka ŋghɨ̀rə ɨnnù ji'inə̀ tsinə ɨ tsya a njɨ̌m mɨ̀dà'à mɨ Azwî yi, nyoŋ a njɨmə̂ àbìintɨɨ̀ yi'inə̀. 
GAL.5.6	Ǹloŋ mə a mum Kristo Yesu, kə̀ bɨ ŋêtə̀ ŋû, kə̀ bɨ wa'à yi ŋêtə̀ boŋ kaa ma yâ à sɨ̀ nɨ̂ ànnû tsu tswê. Ànnù yî tɨ̀nsə̀ à laa mbə abìintɨɨ yìi mə a fà'à ǹtsya nɨ a njɨ̀mə̂ àkɔ̀ŋnə̀. 
GAL.5.7	Nɨ̀ kɨ̀ sɨ ghɨ̀rə̀ tsi'ì sɨgɨ̀nə̀ a tɨgə mbù kɨŋə wo ŋkɨŋə ghuu mə nɨ̀ tsuu annù nɨ̂koŋ kɨ yu'unə aa lɛ? 
GAL.5.8	Kaa ajàŋ mə bɨ twɛɛ̀ ɨ̀mɔ̀ɔ̀ntə̀ juu aa, kaa sɨ̌ Nwɨ̀ŋgɔ̀ŋ mə à lɛ ntwoŋə ghuu aa twɛɛ̀. 
GAL.5.9	Bì'inə̀ zi mə m̀bɛ̀'ɛ̂ àbaa ɨ bə tsi'ì mu lìî m̀baŋnə mbɛ̀'ɛ ŋkyâ àbaa ǹtsɨ̀mə̀. 
GAL.5.10	Mə̀ nàŋsə bii mə, a nɨ ɨkǔm Mmà'àmbi kaa nɨ̀ ka wa'ǎ annǔ ŋû dàŋ bii ntsyàtə̂ yâ. Tâ ɨ̀sa'a Nwî ɨ̀ kuu a nu ŋù wa mə a fa ŋgɨ'ɨ a mbo bù aà, kə̀ ŋ̀gàŋ à laà ǹtɛ'ɛ mbə aa wo. 
GAL.5.11	A ŋghɛ̀ɛ a nɨ̂ ŋ̀gàâ yà bɨlɨ̂m bâ, mbə mə̀ ghɛɛ nɨ̂ m̀bìì bu ŋka nswoŋə nɨ mə annǔ ŋètə bə̀ à nɨ annù yìi mə bɨ tswe nɨ̀ ŋ̀ghɨ̀rə, boŋ baa bǔ tɨgə kɨ tsɔ'ɔ akòrə̂ ya aa a ya? M̀bə a bə maa ajàŋ bəə boŋ ànnù yìi mə mə swoŋə annù ǹloŋə abàŋnə̀ àbàŋnə̀ Kristo aa, kaa à ka wa'ǎ ŋgɨ'ɨ bù mbə. 
GAL.5.12	Mə̀ kɔ̀ŋtə mə bə̀ bya mə bɨ fa ŋgɨ'ɨ a mbo bù aa, tâ bɨ̀ naŋsə tsɛtə ɨdɨgə nû jyaa.
GAL.5.13	Ǹloŋ mə Kristo à lɛ ntwoŋə ghuu mə nɨ̀ fɛ'ɛ a ndâbù'ù m̀bâ bɨlɨ̂m bâ. Lâ nɨ̀ tsuu tɨgə lɔ̀gə abwarə mà ya a ŋka ŋghɨ̀rə ɨnnǔ njyǎnu ghu. Tâ nɨ̀ baŋnə ntsyǎ a njɨ̌m akɔ̀ŋnə̀ ŋ̀ka mfa'a nɨ a mbo bù nɨ bù. 
GAL.5.14	Ǹloŋ mə mbə bɨ lwensə̀ nɔ̂ŋsə̀ wa ǹtsɨ̀m nɨ nɨ̀ghàà nî fùùrə̀ mə, “Ka ŋkɔ̀ŋə ndɨ̂m ghò tsi'ì tsǒ ajàŋ mə o kɔ̌ŋ ɨbɨɨ nû gho aà.” 
GAL.5.15	M̀bə̂ nɨ̀ baŋnə ŋka nloontə nɨ̂ ghuu, ŋkɨɨ nləənsə ghuu bu nɨ bù, nàâ ǹtsyɛsə ghuu boŋ naa bwɛɛsə ghuu bu nɨ bù.
GAL.5.16	Ànnù yìi mə maa swoŋ a mbo bù à nɨ mə, nɨ̀ ka ntəə akòrə̀ nɨzî yuu a mûm Àzwì tǎ nɨ̀ wa'à kà ŋ̀ghɨrə aa bə̂ ɨ̀nnù jya mə ǹjyǎnû yùù ɨ yə̀'ə̀tə̀ aà. 
GAL.5.17	Ǹloŋ mə ɨnnù jìi mə njyǎnu ɨ yə̀'ə̀tə̀ aa, ɨ tonə bo bɨ̀ ɨ̀nnù jìi mə Àzwì a yə̀'ə̀tə̀ aà. Ɨ̀nnù jìi mə Àzwǐ yə̀'ə̀tə̀ aa, ɨ kɨɨ̀ ǹtonə bo jìi mə njyǎ nu yə̀'ə̀tə̀ aà. Ǹloŋ mə, ǹjyǔnu bô Àzwì tswe aa tsǒ ŋ̀gàŋkɨbàà, ŋ̀kɨŋə nòo mə ò wa'ǎ annù tsu ka ŋghɨrə yìi o lɔ̀ɔ ŋghɨ̀rə aà. 
GAL.5.18	Lâ m̀bə̂ Àzwì Nwî a ka ntsyasə nòo, boŋ kaa ò sɨ̌ aa a nji'i mɨkòrə nɔ̀ŋsə̀ bû ǹtswe. 
GAL.5.19	Ɨ̀nnù jìi njyǎnu ɨ ghɨ̀rə̀ aa ɨ laà: m̀bə annǔ ajɨrə̀, m̀bə annǔ nsɨŋ, ɨ̀buurənnù, 
GAL.5.20	ɨnnǔ mmii mɨ̀ŋkobə, ɨ̀nnù bɨ̂sɔ̀rə̀, kɨ̀bàà, àyɔ̀ŋ, àghə̀'ə̀nə̀, àlwǐntɔŋ, ànnǔ nlɔɔ tsi'ì àyoò ànnù, ànnǔ nyàtə bə̀, ànnǔ a ntswe a njɨ̌m njɨ̀m, 
GAL.5.21	ŋ̀ghə̀'ə̀nə̂ ǹjoo bə̂, ànnǔ nno mbaanə, annǔ ntɨ̀ɨ a nɨjɨ bô m̀buu ɨnnù ma jû. Mə bù ŋ̀wa'asə nɨ̂ ghuu tsǒ ajàŋ mə mə̀ lɛɛ̀ m̀foo ŋwà'àsə a mbìì aa mə, bə̀ bìi bɨ ghɨ̀rə ɨjǎŋ ɨnnù ma jû aa, kaa baa yǐ wa'ǎ a mûm ànnù nɨfɔ̀ Nwî kuù. 
GAL.5.22	Lâ fɨ̀ntà fɨ Azwì Nwî bâŋnə̀ m̀bə, àkɔ̀ŋnə̀, mbə nɨdorə, mbə mbɔɔnə, àtàŋəntɨɨ, àbɔ̀ŋəntɨɨ, ŋ̀ghɨ̀rə̂ ɨ̀nnù jî sɨgɨ̀nə̀, ŋ̀ka mfa'a nɨ̀ ǹtɨɨ̀ gho tsɨ̀m, 
GAL.5.23	ŋka mbɔnə, ntswa ɨbɨɨ nu. Kaa nɔ̀ŋsə̀ yî dàŋ yìi a tuu ma jû ɨ̀nnù aa kaa à sɨ̀ bə̂. 
GAL.5.24	Bə̀ bìi à nɨ bî Kristo aa, bɨ kwèèntə̀ mə̂ ǹjyǎnû yàà a ati bàŋnə̀ bàŋnə̀ bo bɨ̀ ŋ̀gɔ̀ŋ ɨnnù tsɨ̀m jìi ɨ lɔ̀ɔ̀ ŋkɨɨ nyə'ətə aà. 
GAL.5.25	Tsǒ mə bì'inə̀ tswe ntswêntɨ̀ɨ̂ yì'inə̀ a mûm Àzwì aa, tâ àkòrə̀ nɨzô yi'inə̀ â kɨ ntswe a mûm Àzwì. 
GAL.5.26	Tâ bì'inə̀ tsuu nɨ̂ ànnǔ ŋŋee nu tswe, ntsuu nɨ mɨntɔ̌ŋ mì'inə̀ bi'inə̀ bi'inə̀ kɨ twɛbə, ǹtsuu njoò ji'inə̀ bi'inə̀ bi'inə̀ kɨ ghə̀'ə̀nə̀.
GAL.6.1	Bɨ̀lɨ̂m bâ, m̀bə̂ ŋù yî mɔ̀'ɔ a tɨtɨ̀ɨ bù a ka ŋghɨrə annù yì bɨ, bù bìi mə nɨ̀ naŋsə ntswe nɨ̀ Àzwì Nwî aa, nɨ̀ tsisə̀ yi a nɨ mânjì yìi mə à bɔ̀nə. Nɨ̀ tɨ ghɨ̀rə̀ nɨ̀ kɨ̂ ŋ̀ka ntsyɛsə nɨ̂ ghuu mbɨ̀'ɨ̀ bɨ kɨ̂ ŋ̀kwa'anə ghuu. 
GAL.6.2	Nɨ̀ ka ŋkwɛtə ghuu bu nɨ bù nɨ̂ àbè'è tâ lwensə nɔ̂ŋsə̀ Kristo. 
GAL.6.3	Ǹloŋ mə mbə ŋù tsù a tɨtɨ̀ɨ bù a wa'atə mə yu nɨ̂ àyoò tsu la mbaŋnə mbə ayoo adàŋə̀ dàŋə̀ boŋ a bwe'esə aa tsi'ì ɨ̀bɨ̀ɨ nû yi. 
GAL.6.4	A ku'unə mə tâ ŋù yî mɔ̀'ɔ yî mɔ̀'ɔ tâ à lentə ɨfà'â yi, bɛlə mə ɨ bɔŋ boŋ mbə a kâ ǹtərə nloŋ ɨfà'â yi wâ, lâ kaa ŋkɨ'ɨ̀ kà m̀fɨgɨnə bə bo ŋù yì mɔ̀'ɔ̂. 
GAL.6.5	Ǹloŋ mə ŋù ǹtsɨ̀m à tswe nɨ̀ m̀bè'e yi yìi a bè'è aà.
GAL.6.6	Tâ ŋù yìi mə bɨ dɨ̀'ɨ̀ nɨghàà nɨ Nwî ghu mbo aa, tâ à kɨɨ nyatə nɨ̂ ǹjoo jì sɨgɨ̀nə̀ jìi mə à tswe nɨ ju aa, mfa nɨ̂ jì ŋû wa mə a dɨ̀'ɨ̀ nii aà.
GAL.6.7	Nɨ̀ tsuu ɨbɨɨnû ghuu kɨ bwe'esə bə̂. Wa mbə nɨ̀ wa'ǎ Nwî bwe'esə̀. Ŋù ǹtsɨ̀m à ka yǐ fù'ù aa àyoo yìi mə à bì aà. 
GAL.6.8	Ǹloŋ mə ŋù yìi mə a bì ǹloŋə aa njyǎnû yì aa, àa yǐ kɨɨ fù'u nɨwo a mûm ǹjyǎ nû yì. Tâ ŋù yìi a bì ǹloŋ aa Àzwì aa, tâ à fu'u ntswêntɨ̀ɨ̀ yìi mə ɨ̀ lwì'i nɨ̂ŋkoŋ aa a mbô Àzwì. 
GAL.6.9	Tâ bì'inə̀ tsuu kɨ kaa a ŋghɨ̀rə̂ ɨ̀bɔ̀ŋ bə̂, ǹloŋ mə nòò à ka yǐ kù'ù tâ bì'inə̀ fu'u mə mbə̂ bì'inə̀ tsuu bɔrə. 
GAL.6.10	A ku'unə mə ajàŋ mə bì'inə̀ tswe nɨ̂ àbwarə aa, tâ bì'inə̀ ka ŋghɨrə ɨbɔ̀ŋ a mbo bə̀ bɨ̀ tsɨ̀m, lâ ǹnaŋsə ŋka ŋghɨrə a nu ŋgǎŋgwɛ̀'ɛ̂ ji'inə̀ a mûm àbìintɨɨ̀.
GAL.6.11	Nɨ̀ yə ajàŋə mə mə̀ nàŋsə ŋŋwà'ànə̀ yuà àdɨ̀gə̂ àŋwà'ànə̀ tsi'ì nɨ̀ àbô ya nɨ̀ mi'i mɨ àŋwà'ànə̀ mî fàŋkə̀ aà. 
GAL.6.12	Bə̀ bya mə bɨ lɔ̀ɔ ndɨ̀'ɨ nu, ŋ̀gaansə nɨ̂ ghuu mə bɨ̀ ŋetə ghuu, tǎ kɨ kwɛ̀ɛ ntɨɨ̀ waa a nɨ mɨ̀nnù mɨ njyǎnu aa, bɨ ghɨ̀rə̀ maa ajàŋ aa mə tâ bɨ̀ tsuu akòrə̂ yaa kɨ tsɔ'ɔ nloŋ annǔ ati abàŋnə̀ àbàŋnə̀ Kristo. 
GAL.6.13	Ǹloŋ mə, tsi'ì bə̀ bya mə bɨ lɛɛ̀ ŋŋetə waa laa, kaa bɨ sɨ a nɔ̂ŋsə̀ yu'unə. Bo bàŋnə̀ ǹlɔɔ mə tâ bɨ̀ ŋetə ghuu aa tâ bo ka ŋee nû yàà mə nɨ yòŋə nɔ̂ŋsə̀ ǹjyǎnu mà ghû. 
GAL.6.14	A ŋghɛ̀ɛ a nɨ mə̀, kaa mbə mə̀ tɛ'ɛ̀ wa'ǎ nû yà ka ŋee, mə mbə tsuu bə aa nloŋ aa ŋ̀gaa ati abàŋnə̀ àbàŋnə Mmà'àmbî Yesu Kristo, yìi mə bɨ lɛɛ̀ ŋ̀kweentə mbi ghu a mbo mə̀, ŋ̀kɨ ŋkweentə gha ghu a mbô m̀bî aà. 
GAL.6.15	Ǹloŋ mə kaa ànnǔ ŋètə ŋù à sɨ̌ ayoò tsu bə̂, ànnù tɨ ŋètə ŋû kaa kɨ'ɨ̌ ayoò tsu kɨ mbə, a bàŋnə̀ mbə ajàŋ yìi mə Nwìŋgɔ̀ŋ à bu naŋsə njoo ɨ tɨgə mbə jî fii aà. 
GAL.6.16	Tâ m̀bɔɔnə Nwì nɨ̂ ŋ̀ko mɨ̀lɨ̀ŋnə̀ Nwì, tâ ɨ̀ tswe a mbo ŋù ǹtsɨ̀m yìi mə à zǐ akòrə̀ nɨ zì yi nyoŋə nɨ ma ghuù nɔ̀ŋsə̀ aa, ŋkɨ ntswe a mbo baIsrael bə̀ bɨ Nwî. 
GAL.6.17	Tsɨ̂tsɔ̀ŋ tâ ŋù tsuu ŋgɨ'ɨ a mbo mə̀ bǔ kɨ fa, nloŋ mə mə̀ tswe nɨ̀ àwenə Yesu a nu mə̀. 
GAL.6.18	Tâ ɨ̀bɔ̌n Ŋ̀gàŋmà'â yì'inə̀ Yesu Kristo tâ ɨ̀ tswe a mbô àzwî yuu mbâ bɨlɨ̂m bâ. Amen.
EPH.1.1	Àŋwà'ànə̀ yû a lo aa a mbo mə̀ Paul yìi mə mə̀ nɨ ŋgàŋntoò Kristo Yesu ǹyoŋə nɨ̂ ŋ̀kɔ̌ŋ Nwìŋgɔ̀ŋ aà,
EPH.1.1	ŋ̀ghɛɛ nɨ a mbo bə̀ bɨ Nwì bìi mə bɨ kɨ nnɨŋ mɨ̀ntɨɨ̀ myaa a nu
EPH.1.2	Tâ ɨ̀bɔ̀ŋ Nwî nɨ̂ m̀bɔɔnə yìi mə ɨ̀ lo a mbo Nwìŋgɔ̀ŋ Taà yì'inə̀ nɨ Mmà'àmbî Yesu Kristo aa, tâ ɨ̀ tswe a mbo bù.
EPH.1.3	Tâ bì'inə̀ ka ŋgha'asə Nwîŋgɔ̀ŋ mə à nɨ Ta bɨ̀ Mmà'àmbî yì'inə̀ Yesu Kristo aa yìi mə, a mum Kristo, à nɨ̌ŋ mbɔɔnə a nu bì'inə̀ a ajàŋə mə à fa njoo Azwì ɨ tsɨ̀m jìi mə ɨ tswe a aburə aa a mbo bì'inə̀ aà. 
EPH.1.4	M̀bɔŋ tâ bɨ̀ naŋsə mbi boŋ Nwìŋgɔ̀ŋ à tsɔ̀'ɔ̀ mə̂ yi'inə̀ a mum Kristo mə tâ bì'inə̀ bə bìi bə̂, ǹlaa maŋsə ntswe tɨ̂ àlɔ̀'ɔ̀ a nsi mi'i yu.
EPH.1.5	A mûm àkɔ̀ŋnə̀ Nwìŋgɔ̀ŋ à lɛ taŋtə yi'inə̀ ǹləə mə yu ghɨ̀rə̀ yi'inə̀ nɨ bɔɔ̀ bi a njɨ̌m Yesu Kristo nyoŋ a ajàŋə mə à lɛ sɨ lɔ̀ɔ̀ ŋkɨ ŋkɔŋə aa 
EPH.1.6	mə tâ bì'inə̀ ka ŋgha'asə nii ǹloŋ ɨbɔ̀ŋə̂ yi yî wè yìi mə à swì'i a nu bì'inə̀ tɨ̂ ǹdùù ǹtsya a mum Mû yì yìi à kɔ̀ŋə aà.
EPH.1.7	À lɛ ntsu'u atû yi'inə̀ nɨ̂ àləə nû yi, ŋ̀ghɨrə Nwì a li'inə̀ ɨ̀fansənnù ji'inə̀, ǹyoŋə nɨ̂ ɨ̀bɔ̀ŋə̂ yi yî wè wâ, 
EPH.1.8	yìi mə à lɛ nswì'ì a nu bì'inə̀ aà.
EPH.1.9	Ǹloŋ mə à lɔ̀ɔ̀ mə̂ bɨ̂mânjì bɨtsɨ̀m bo bɨ̀ mɨ̀tsyɛ̀ ŋ̀ghɨrə bì'inə̀ zǐ ànnǔ alɔ̀'ɔ̀sə̀ yìi a lɛ ntswe nɨ̂ ànnù yìi a lɔ̀ɔ̀ aa, ǹyoŋə nɨ̂ àtaŋtə̀ yi yìi à lɛ ntaŋtə a mum Kristo aà, 
EPH.1.10	Àtaŋtə̀ yi a lɛ mbə aa mə nòò à bə yǐ kɔ'ɔ kù'u boŋ à ka bòònsə njoò tsɨ̀m a mum Kristo tsô àtû, ǹjoo jìi ɨ tswe a aburə bo bɨ̀ jìi ɨ tswe a nsyɛ aà.
EPH.1.11	Nwìŋgɔ̀ŋ a ghɨ̀rə ɨnnù tsɨ̀m ǹyoŋə aa àtaŋtə̀ yi bô ŋ̀kà'â yì. Nwìŋgɔ̀ŋ à lɛ ntsɔ'ɔ yi'i mə tâ bì'ì bə bə̂ bi a mum Kristo nɨ̂ ŋ̀kɔ̀ŋə̂ yì, ǹlɔgɨnə a nlɔ̀gɨ̀nə̂. 
EPH.1.12	Àtaŋtə̀ yi a bə aa mə bì'ì bìi mə bɨ lɛ mfòò ŋ̀ka mbɛ a mum Kristo aa, tâ bì'ì tswe ŋka ŋghu'usə nɨgha'à ni.
EPH.1.13	A ŋghɛ̀ɛ a nɨ bù, nɨ̀ kɨ ntswe a mum kristo, nòò wa mə nɨ̀ lɛ yu'u nɨghàà nɨ annù nɨ̂ŋkoŋ nya mə à nɨ ntoo yì ǹsɨgɨ̀nə̀ ya mə ɨ yweensə ghuu, ǹnɨŋ ntɨɨ̀ ghuu ghu nu aa, Nwìŋgɔ̀ŋ à lɛ nɨŋ awenə̀ yi a nu bù tsǒ mə à lɛ mfa Azwì yî Làà yìi mə à lɛ ŋkà'à aa a mbo bù aà. 
EPH.1.14	Azwì yî Làà ya a tɨgə̀ m̀bə alènsə a ndɨ̀'ɨ mə bì'inə̀ ka yǐ kwɛrə annù yìi mə Nwìŋgɔ̀ŋ à lɛ ŋkà'à a mbo bə̀ bi aa, ma yû a ghɨrə̀ a laa mə Nwìŋgɔ̀ŋ à ka yǐ tsu'u atu bə̀ bìi mə à nɨ bi aà, tâ bì'inə̀ tɨgə ŋghu'usə nɨgha'à ni.
EPH.1.15	Tsǒ mə a bə laa aa, a ajàŋ yìi mə̀ yù'ù mə̂ àbìintɨɨ̀ yuu a nû M̀mà'àmbî Yesu bo bɨ̀ àkɔ̀ŋnə̀ yìi mə nɨ kɔ̀ŋ bə̂ bɨ Nwî bɨtsɨ̀m ghu aa, 
EPH.1.16	kaa mə̀ sɨ kɛntə nɨ̂ ŋ̀ka mfa mbɨ'ɨkə a mbo Nwì ǹloŋ ŋgaà yùù, ntsa'atə nɨ̂ Nwî ŋwa'atə nɨ̂ ghuu mə. 
EPH.1.17	Mə tsà'àtə̀ Nwî mə tâ Nwìŋgɔ̀ŋ Ta bɨ̀ M̀mà'àmbî yì'inə̀ Yesu Kristo, Ta nɨ̀gha'a, tâ à fa ghuu nɨ̂ Àzwî yi, tâ à tɨgə ŋghɨrə ghuu tâ nɨ̀ tswe nɨ mɨ̀tsyɛ, ndɨ'ɨ Nwîŋgɔ̀ŋ a mbo bù tâ nɨ̀ ku'usə mbù ǹzi yi. 
EPH.1.18	Mə betə nɨ mə tâ bɨ̀ ŋa'a mɨ̂ntɨɨ̀ muu tâ nɨ̀ yə ŋkà'â yì tǎ zi njoo jìi mə nɨ bɛ a ajàŋ mə à twòŋə ghuu ghu aa, ɨ zi afù'ù yìi mə a tswe a mûm mɨ̀tə̀ŋnə̀ mî wè mìi mə à kà'a a mbo bə̀ bi aà, 
EPH.1.19	ɨ kɨɨ zi mə kaa mbə bɨ wa'à mɨda'à mî wè mî wè mìi mə mɨ tswe a mbo bì'inə̀ bìi mə bì'inə̀ bii yi aa fɨ̀gə̀. 
EPH.1.20	Mɨ̀dà'à mî wè ma mû mɨ bə aa mya mìi mə à lɛ nyweensə Kristo ghu a nɨwo, ŋghɨ̀rə̀ a tswe a mbɛ̀ɛ̀ nɨ̀kwɛɛ yu nî mà'à a aburə aà, 
EPH.1.21	ǹnaŋsə ntsya ŋgǎŋnsa'a m̀bi, nɨ ŋ̀gàŋada'a, nɨ̂ ŋ̀gàŋmɨ̀tɨ̀ɨ̀ bo bɨ̀ ŋ̀gǎŋmbu'utə m̀bi, ǹtsya mɨkum mɨtsɨ̀m mìi bɨ twoŋə a nu bə̀, kaa ŋkɨ'ɨ̀ aa tsi'ì a nɨ yulà m̀bi bə, bo bɨ̀ a nɨ̂ m̀bi yìi mə ɨ̀ ka yǐ zì aà. 
EPH.1.22	À kɨ̀ mə̂ ǹnɨŋ ŋgɔ̀ŋ njoò tsɨ̀m a nji'i mɨkòrə yu, ŋ̀ghɨrə mə à tɨgə nsa'a ŋgɔ̀ŋ ǹjoò tsɨ̀m, mbə atu a mbô ŋ̀ghòtə̂, 
EPH.1.23	ŋ̀ghòtə ɨ bə̂ m̀bɨ̀ɨ̀nû yì, a luu ghu, ŋkɨɨ ntɨgə nlwensə ŋ̀gɔ̀ŋ ǹjoò tsɨ̀m a nɨ̂ ɨ̀dɨ̀gə̀ tsi'ì tsɨ̀mə̀.
EPH.2.1	A nɨ bù à ghɨ̀rə nɨ̀ tswêntɨ̀ɨ̀, mə à lɛ mbìì aa nɨ̀ kwo a mûm Àzwì ǹloŋ ɨfansənnû juu bo bɨ̀ ɨ̀nnù jî bɨ̂ juu. 
EPH.2.2	Maà noò nɨ̀ lɛ sɨ yòŋə̀ aa ɨnnù jî fàa mbi, ǹyu'unə nɨ̂ m̀fɔ̀ yìi mə a sa'a ɨzwì jî bɨ jìi mə ɨ tswe a mûm m̀fə'ə aa, mə ɨ tɨgə mfa'a nɨ̂ a nu bə̀ bìi mə bɨ tɨ̀ɨ atu a mbo Nwì tsɨ̂tsɔ̀ŋ aà. 
EPH.2.3	Bì'inə̀ lɛ ŋkɨ mbə aa tsi'ì tsǒ bo ǹtswe nɨ̂ ǹtswêntɨ̀ɨ̂ yì'inə̀ ǹyoŋə aa ɨ̀nnù jìi mə ǹjyǎnû jì'inə̀ ɨ lɔ̀ɔ̀, ǹjyǎnû yì'inə̀ bo bɨ̀ m̀mɔ̀ɔ̀ntə̂ ji'inə̀ ɨ kɨɨ̀ ǹyə'ətə aà. Maa ajàŋ àlwintɔŋə Nwî a lɛ ntswe a nu bì'inə tsi'ì tsǒ ajàŋ mə a kɨ ntswe a nu ŋù mɨ̀sɔ̀ŋə ntsɨ̀mə̀ aà.
EPH.2.4	Lâ àjàŋə mə ŋ̀ko mɨ̀lɨ̀ŋnə̀ Nwì ɨ̀ sɨ̀ nɨ nɨ̀dènə̀ tswe aa, àkɔ̀ŋnə̀ yi yî wè yìi mə à kɔ̀ŋə yi'inə̀ ghu aa, a ghɨrə̀ mə 
EPH.2.5	ka mə bì'inə lɛ ŋkwo nloŋ ɨfansənnù ji'inə̀ aa, a bû ŋ̀ghɨrə bì'inə̀ tswê ǹtɨ̀ɨ̀ bi'inə̀ bɨ̀ Kristo 
EPH.2.6	ntɨgə ŋŋɛɛ yi'inə̀ nɨ̀ bò a ndəŋ, ŋghɨrə bì'inə̀ nɨ̀ bò tswê nɨ̂ ɨ̀lə̀ŋ a aburə a mum Kristo Yesu 
EPH.2.7	mə yu ghɨ̀rə tâ à laa mə, a nɨ̂ m̀bi yì m̀fii yìi mə ɨ̀ ka yǐ zì aa, a ka yǐ fa afù'ù tɨ nɨ̀ndènə̀ a mûm ɨ̀bɔ̌ŋ yu a njɨ̌m àbɔ̀ŋəntɨɨ̀ yi a nu bì'inə̀ a mum Kristo Yesu aà. 
EPH.2.8	Ǹloŋ mə Nwì a yweensə ghuu nloŋ aa ɨ̀bɔ̀ŋ yi, ǹtsya a njɨ̌m àbìintɨɨ̀, kaa à sɨ̌ ŋghɨ̀rə̂ yùù bə̂, àa mɨ̀tɨ̀ŋnə̀ mɨ Nwî. 
EPH.2.9	Kaa à sɨ̀ bə aa nloŋ ɨfà'à yî tsu bə̂, m̀bɨ̀'ɨ̀ ŋù tsù à lô ŋ̀ka ŋkwɛɛ ntɨɨ̀ yi. 
EPH.2.10	Bì'inə̀ bə aa àbofà'à Nwî. À lɛ nnaŋsə yi'inə a mum Kristo Yesu aa mə tâ bì'inə̀ tswe tswe ntɨ̀ɨ̀ a ŋka ŋghɨ̀rə ɨnnù jî sɨgɨ̀nə̀ jìi mə à lɛɛ̀ ǹtɛ'ɛ mfoo ntaŋtə nləə mə bì'inə̀ ka ŋghɨrə aà.
EPH.2.11	Tâ nɨ̀ wa'atə mə à lɛ mbə a noò yì mɔ'ɔ aa, bɨ twoŋə̀ nɨ̂ ghuu, bɨ̂tɨ̀zî Nwî aa a nɨ bɨ̀tɨ̀ŋètə̀, ǹyoŋə aa a nɨ annǔ ŋètə bə̂ yìi mə à lɛ mbə annǔ njyǎnu bɨ ghɨrə̀ aa nɨ̀ m̀bo aà. 
EPH.2.12	Tâ nɨ̀ wa'atə mə, à lɛ mbə maà noò aa, bɨ yatə̀ ghuu bu bɨ̀ Kristo, bɨ fi'isə̀ ghuu kaa nɨ̀ wa'ǎ bə̂ bɨ ala'a baIsrael bə̂, m̀bə bɨ̂gɨ̀ɨ̀ a nɨ̂ ɨ̀kàà jìi mə Nwìŋgɔ̀ŋ à lɛ ŋkà'a annù ghu aà. Kaa nɨ̀ lɛ sɨ wa'à nɨ̂ ànnû tsu bɛ̂. Kaa ŋkɨ'ɨ̀ ghuu nɨ Nwìŋgɔ̀ŋ fàa mbi tswê. 
EPH.2.13	Lâ tsɨ̂tsɔ̀ŋ a mum Kristo, bù bya mə à lɛ mbə a noò mɔ̀'ɔ nɨ̀ tswê a ndìsyà aa, bɨ̀ zì mə̂ nɨ bù ŋ̀koontə nɨ bù a njɨ̀mə̂ àləə nu Kristo. 
EPH.2.14	Ǹloŋ mə Krito yu mbɔŋ, à zì mə̂ nɨ̂ m̀bɔɔnə a mbo bì'inə̀. À ghɨ̀rə̀ mə̂ baYuda bo bɨ̀tɨ̀zî Nwî bo tɨgə̀ m̀bə bə̂ bî fùùrə̀. À tà mə ŋgɨ'ɨ nɨ annù kɨ̂bàà ya mə a lɛ mbə tsi'ì tsǒ àwugəndâ aà. 
EPH.2.15	À lɛ mbwɛsə nɔ̂ŋsə̀ baYuda wa yìi à lɛ ntswe nɨ̂ ǹdɨ̀'ɨ nɨ̀ bɨ̀nɔ̀ŋsə̀ aa, mə, a njɨ̌m yu yumbɔŋ, yù lɔgə baYuda bo bɨ̀tɨ̀zî Nwî ɨ bǔ tɨgə naŋsə ŋgwɛ̀'ɛ̀ bə̀ bî fii ghu tâ bɨ̀ tswe nɨ̂ ànnù yî mɔ'ɔ bo bo, ɨ tɨgə ghɨ̀rə tâ m̀bɔɔnə ɨ̀ tswe a tɨtɨ̀ɨ bo. 
EPH.2.16	À lɛ mbù m̀boonsə yi'inə̀ bɨ̀ Nwì ǹtsya a njɨ̌m ɨ̀bɨɨnu wa yì fùùrə̀ mə à lə mfa mbii nɨwo a ati bàŋnə̀ bàŋnə̀ ŋghɨrə mə tâ ànnù kɨbàà à mɛ. 
EPH.2.17	À lɛ nzì ǹswoŋə nɨ̂ ànnǔ̈ mbɔɔnə a mbo bù bìi nɨ̀ lɛ ntswe a ndîsyà aa, bo bɨ̀ a mbo bə̀ bìi mə bɨ lɛ ŋkòòntə̀ aà. 
EPH.2.18	Ǹtsya ghu njɨ̀m, bì'inə̀ bɨtsɨ̀m, baYuda nɨ bɨ̀tɨ̀zî Nwî, tswê nɨ̀ mânjì a ŋghɛ̀ɛ a mbo Tà a mûm Àzwì yî fùùrə̀.
EPH.2.19	Ma mùu ajàŋ kaa nɨ̀ sɨ̀ bɨgɨ̀ɨ̀ bə, kaa ŋkɨ'ɨ̀ batoo dàŋ kɨ̀ mbu mbə. Nɨ̀ tɨgə mbə bə̀ bɨ ala'à yì fùùrə̀ bu bɨ̀ bə̀ bɨ Nwî, ŋ̀kɨ mbə ŋgwɛ̀'ɛndâ Nwî. 
EPH.2.20	Bɨ tɨgə̀ m̀bɔɔ ghuu tsô ǹda wa nɨ̂ àtsə ŋgǎŋntoo Kristo, bo bɨ̀ ŋ̀gǎŋntoo Nwî, tâ Kristo yu mbɔŋ a bə ŋgɔ̀'ɔ̀ nɨ̀buu nɨ ndâ. 
EPH.2.21	tâ ǹda yâ ǹtsɨ̀m ɨ̀ yəgɨnə a nu yu Mmà'àmbi, ntɨgə mboonsə ŋkwi, ŋghɛɛ nɨ̂ ǹdâmà'anwì yî ŋwè yìi ɨ̀ laa aà. 
EPH.2.22	A ŋghɛ̀ɛ a nɨ bù, a mum yu, bɨ kɨɨ mbɔɔ nɨ̂ ghuu mboonsə bu bɨ̀ àbùgə̀ bə̂ tâ nɨ̀ bə adɨ̀gə yìi mə Nwìŋgɔ̀ŋ à ka kɨ tswe ghu ɨ tsyǎ a njɨ̀mə̀ Àzwì.
EPH.3.1	A bə̂ ǹji'ì ànnù yìi mə̀ Paul ǹgàŋàtsâŋ Kristo Yesu mbɨ'ɨ ŋkwîtû ghuu bɨ̂tɨ̀zî Nwî mə tsà'àtə̀ Nwî a atu bù aà. 
EPH.3.2	Mə̀ mɔ̀ɔ̀ntə mə nɨ̀ tɛ̀'ɛ̀ mə̂ ǹyu'u ɨfà'à yìi mə Nwìŋgɔ̀ŋ à fa a mbo mə̀ nɨ̂ ɨ̀bɔ̀ŋə̂ yi nloŋ ŋgaà yùù aà. 
EPH.3.3	Nwìŋgɔ̀ŋ à lɛ ŋkɛ̀'ɛ ataŋtə alɔ̀'ɔ̀sə̀ yi ndɨ'ɨ a mbo mə̀, a ajàŋə mə mə̀ kɨɨ̀ ǹtɛ'ɛ mbɔɔ ŋwa'anə a mbo bù aà. 
EPH.3.4	Nɨ̀ bə twoŋ boŋ nàa zi ɨnnǔ alɔ̀'ɔ̀sə̀ jìi mə mə̀ zi mbɨ'ɨ Kristo aà. 
EPH.3.5	Kaa Nwìŋgɔ̀ŋ a kɨ'ɨ ɨnnù jî lɔ̀'ɔ̀sə̀ ma jû a mbo mɨ̀wàà mɨ bə̂ a mbìì swoŋə̀. Lâ tsɨ̂tsɔ̀ŋ à ghɨ̀rə̀ mə̂ ɨ laa ntsya a njɨ̀mə̂ Àzwî yi, a mbo ŋgǎŋntoo Kristo bo bɨ̀ ŋ̀gǎŋtoo Nwî, jìi mə a tsɔ̀'ɔ̀ yu aà. 
EPH.3.6	Ànnù yî lɔ̀'ɔ̀sə̀ ma yû a bə mə tâ bɨ̀tɨ̀zî Nwî kɨ ntɨgə mbə bɨjɨbɨnda bo bɨ̀ baIsrael. Bo tɨgə mbə aa ɨ̀dɨ̀gə nu mbɛ̀ɛ̀ nu yì m̀fùùrə̀, bo bɨtsɨ̀m tɨgə ntswe a nɨ ɨnnù jìi mə Nwì à lɛ ŋkà'à ǹtsya a njɨ̌m Kristo aà.
EPH.3.7	Nwì à lɛ ŋghɨ̀rə̀ gha a nɨ̂ ŋ̀gàŋàfà'à ma mùu mûn ǹtoo yì ǹsɨgɨ̀nə̀ yû aa, a bə mɨ̀tə̀ŋnə̀ mìi mə à fa a mbo mə̀ nɨ̂ ɨ̀bɔ̀ŋə̂ yi a njɨ̌m mɨ̀dà'à mi mìi mə mɨ lɛ sɨ fà'a a nu mə̀ aà. 
EPH.3.8	Ka mə mə̀ nɨ ŋû yî mɔ̀'ɔ a tɨtɨ̀ɨ bə̀ bɨ Nwì yìi mə̀ kə̀'ə nsɨgə nlwi'isə aa, Nwìŋgɔ̀ŋ à fa ɨ̀bɔ̀ŋ ma ghû a mbo mə̀ mə tâ mə̀ lɔgə ntoo yì ǹsɨgɨ̀nə̀ ya nloŋə afù'ù Kristo tɨ fɨ̀gə̀ ŋ̀ghɛɛ nɨ yu a mbo bɨ̀tɨ̀zî Nwî. 
EPH.3.9	ɨ kɨɨ ghɨ̀rə tâ bə̀ bɨ̀tsɨ̀m yə a ajàŋ mə ataŋtə̌ annù yî lɔ̀'ɔ̀sə̀ yìi mə Nwì yìi à lɛ naŋsə njoò tsɨ̀m, à lɛ nlɔ̀'ɔ̀sə̀ nləə a ŋgu'u ŋgu'u aa a fà'à aà. 
EPH.3.10	Àtaŋtə̀ yi yû a bə aa mə tsɨ̂tsɔ̀ŋ tâ à tsya a njɨ̌m ŋ̀ghòtə ŋghɨ̀rə̀ tâ bɨ̀sa'a bɨ mbi bo bɨ̀ ɨ̀dà'à jìi mə ɨ tswe a aburə aa, bɨ yəgə nzi mɨtsyɛ̀ mɨ Nwî mìi mə mɨ nɨ tsi'ì a mbuu mbuu aà. 
EPH.3.11	Nwìŋgɔ̀ŋ à lɛ ŋghɨ̀rə̀ ma mùu ajàŋ ǹyoŋə aa ataŋtə̀ yi yìi a lwi'i nɨ̂ŋkoŋ mə à ghɨ̀rə̀ mə̂ a fɛ'ɛ̀ ǹtsya a njɨ̌m Kristo Yesu Ŋ̀gàŋmà'a yi'inə̀. 
EPH.3.12	A njɨ̌m Kristo, ǹtsya a njɨ̀mə àbìintɨɨ̀ yì'inə̀ ghu nu, mbə bì'inə̀ tse tswe nɨ̂ àtàŋəntɨɨ a ŋghɛ̀ɛ a nsi mi'i Nwì. 
EPH.3.13	Maa ajàŋ mə̀ tɨgə̀ ǹswoŋə nɨ a mbo bù mə mɨ̀ntɨɨ̀ muu tsuu lǒ bɔrə mbɨ'ɨ ŋgɨ'ɨ yìi mə ɨ kuu a nu mə̀ ǹloŋ ŋgaà yùu, mə à nɨ nɨgha'à nuu aà.
EPH.3.14	À nɨ̂ ǹji'ì ànnù yìi mə mə swɛ̀tə̀ mɨku'utə̂ ma a nsyɛ a nsi Tà, 
EPH.3.15	yu wa yìi mə ŋ̀gwɛ̀'ɛ ntsɨ̀m jìi ɨ tswe a aburə kə̀ mə ɨ tswe a nsyɛ aa, ɨ kwɛrə ɨkûm waa ghu mbo aà. 
EPH.3.16	Mə bu'u mbo a mbo Nwì mə, a nɨ̂ àfù'ù yi ya yìi a gha'a aa, tâ à tsya a njɨ̌m Àzwì Nwî ǹnɨŋ mɨda'a a mûm ǹtɨɨ bù tâ nɨ̀ tswe nɨ̂ mɨ̀dà'à. 
EPH.3.17	Mə̀ kɨɨ̀ m̀bu mbu'u nɨ̂ m̀bo mə tâ Kristo à kuu ntswe a mum mɨ̀ntɨɨ bù ǹtsya a njɨm àbìintɨɨ̀ yuu. Ŋ̀kɨɨ mbu mbu'u nɨ̂ m̀bo a mbo Nwì mə tâ à ghɨrə nɨ̀ twiŋ mɨ̂ŋgǎŋ muu, ŋkɨ ntum ɨtsə mɨla'a juu a mûm àkɔ̀ŋnə̀. 
EPH.3.18	Mə mbə bù, a bɔ̀'ɔ nɨ bə̀ bɨ Nwî tsi'ì bɨ̀tsɨ̀m, nɨ̀ tswe nɨ̀ mɨ̀dà'à a nzî àjàŋə mə àkɔ̀ŋnə̀ Nwî a gha'atə mbə, ŋkɨ sa'atə, ŋkɨ ŋɛnə mbə, kə̀ ŋ̀kɨ ntso mbə aa, 
EPH.3.19	a ŋkɨ nzi àkɔ̀ŋnə̀ Kristo ya yìi mə a tsya mɨtsyɛ̀ mɨ ŋû mɨ̀sɔ̀ŋ aa, mə mbə bɨ tɨgə̀ ǹnaŋsə nlwensə ghuu, nɨ̀ kɔ'ɔ nluu nɨ̀ màrə̀ Nwǐ ntsɨ̀mə̀.
EPH.3.20	A mbo yu wa yìi mə, ǹtsya a njɨ̌m mɨ̀dà'à mìi mə mɨ fà'a a nu bì'inə̀ aa, mbə a ghɨrə̀ ɨ̀nnù ɨ naŋsə̀ m̀burə gha'a ntsyatə ajàŋə mə bì'inə̀ betə kə̀ ŋ̀kɨɨ mɔɔntə aa, 
EPH.3.21	ta nɨ̀gha'a tâ nɨ̀ tswe ghu mbo a mûm ǹghòtə bo bɨ̀ a njɨ̌m Kristo Yesu, ŋghɛnə a mɨwàŋə̀ mɨwàŋ, ǹlwi'i nɨ̂ŋkoŋə̀. Amen.
EPH.4.1	Tsǒ mə a bə laa, mə̀ ŋ̀gàŋàtsâŋ M̀mà'àmbi, mə bu'u mbo a mbo bù mə tâ nɨ̀ ka ntəə akɔ̀rə̀ nɨzî yùù tâ ɨ̀ ku'unə ajàŋ yìi mə Nwì à twoŋə ghuu mə nɨ̀ ka ntəə aa, 
EPH.4.2	ŋ̀ka nsɨgɨsə mɨbɨ̀ɨ̀ mɨ nû muu a nsyɛ, m̀bɔnə, ntswa nɨ mɨ̀ntɨɨ̀ muu, m̀mi nɨ̂ ɨ̀nnù juu bu nɨ bù a mûm àkɔ̀ŋnə̀, 
EPH.4.3	ŋ̀ka ŋgaansə nɨ̂ mɨ̀tɨ̀ɨ̂ muu a nlwì'i a mûm m̀bòònsə ya mə Àzwì Nwî a fa ŋghɨrə tâ m̀bɔɔnə ɨ̀ boonsə ghuu ŋkwerə tsô ŋ̀kɨ̀rə̀ aà. 
EPH.4.4	M̀bɨ̀ɨ̀ nû ɨ̀ bə aa yì m̀fùùrə̀, Àzwì Nwî a kɨ̂ m̀bə aa yì fùùrə̀, tsǒ ajàŋ yìi mə ànnù yìi mə bɨ lɛ ntwoŋə yi'inə̀ mə bì'inə̀ ka mbɛ aa a kɨ mbə yî fùùrə̀ aà. 
EPH.4.5	M̀mà'àmbi à bə̀ aa yì m̀fùùrə̀, àbìintɨɨ a bə aa yì fùùrə̀, ànnǔ mmurə bə̌ ŋkì a kɨ̂ m̀bə aa yì fùùrə̀, 
EPH.4.6	Nwìŋgɔ̀ŋ a kɨ̂ m̀bə aa yì m̀fùùrə̀, yìi mə à nɨ Taà yì'inə̀ bɨtsɨ̀m, yìi mə a bu'utə bə̂ bɨ̀tsɨ̀m, m̀fa'a nɨ a nu bə̀ bɨ̀tsɨ̀m, ŋ̀kɨ ntswe a nu bə̀ bɨ̀tsɨ̀m.
EPH.4.7	Lâ bɨ lɛ mfa ɨ̀bɔ̀ŋ Nwî wa a mbo bì'inə̀ yî mɔ̀'ɔ yî mɔ̀'ɔ nyoŋə aa nɨ̂ m̀buu mɨtəŋnə mìi mə Kristo à lɛ mfa ghu mbo aà. 
EPH.4.8	Tsǒ mə a tswe a adɨgə yî mɔ'ɔ a mûm àŋwà'ànə Nwì mə,
EPH.4.8	“Nòò wa mə à lɛ sɨ kɔ'ɔ ŋghɛɛ a ndəŋ aa,
EPH.4.8	à lɛ nlɔ̀gə ɨbù'u ntsò jî ghà'àtə̀,
EPH.4.8	m̀fa mɨtəŋnə a mbo bə̀.”
EPH.4.9	(M̀bə bɨ ŋwa'anə mə, “À lɛ ŋkɔ'ɔ ŋghɛɛ a ndəŋ,” boŋ à sɨ̀ bə aa mə à lɛ mfòò ǹsɨgə ŋkuu a nji'ì ǹsyɛ aa ɛ? 
EPH.4.10	Yu wa mə à lɛ nsɨgə aa àa yu wa mə à lɛ ŋkɨ ŋkɔ'ɔ ŋghɛɛ a ndəŋ ntsɨrə aburə ntsɨ̀mə̀ aà, mə yu tɨgə lwensə mbî ǹtsɨ̀mə̀ aà.) 
EPH.4.11	Àa yu mə a lɛ mfa mɨtəŋnə mə tâ bə̀ bî mɔ'ɔ tâ bɨ̀ bə ŋgǎŋntoò ji, bǐ mɔ'ɔ bɨ̀ bə bìi mə bɨ yu'u nɨ̂ nɨ̀ghàà nɨ Nwî ŋ̀kɛ'ɛnə, bǐ mɔ'ɔ bə bɨ̀fàŋgilisì, bǐ mɔ'ɔ bə bɨ̀pastor bo bɨ̀ bɨ̀dɨ̀'ɨ̀ bɨ ɨnnù. 
EPH.4.12	À lɛ ŋghɨ̀rə̀ ma mùu ajàŋ aa mə yu taŋtə bə̂ bɨ Nwî bɨtsɨ̀m a nɨ̂ ɨ̀fà'à Nwî, a ŋka ŋko'o ŋ̀ghòtə yìi mə ɨ̀ nɨ mbɨ̀ɨ̀nû Kristo aà, 
EPH.4.13	ɨ ywe'e noò yìi mə bì'inə̀ bɨtsɨ̀m ka yǐ bòònsə̀ bə ayoo yì fùùrə̀ a mûm àbìintɨɨ, ɨ kɨɨ naŋsə zi a Mu Nwì, ɨ kwe ɨ kù'u, ɨ tɨgə bə tso Kristo, ɨ luu nɨ màrə̀ yì, 
EPH.4.14	tǎ wa'a bù m̀bə tsǒ bôŋkhə, bìi mə ɨ̀nnù jìi mə ŋgǎŋmbwe'esə ɨ dɨ̀'ɨ̀ aa, ɨ ka kɨ tii nɨ̂ yi'inə̀ tsǒ fɨ̀fə̀rə̀ a tii akàŋə ŋkì aa, nɨ mɨ̀tsyɛ̀ mìi bo bwe'esə nɨ̂ yi'inə̀ ghu aà. 
EPH.4.15	Lâ bì'inə̀ baŋnə ntɨgə swoŋə nàâ ànnù nɨ̂ŋkoŋ a mûm àkɔ̀ŋnə̀, ŋka ŋkwe a nɨ bɨ̀mânjì bɨtsɨ̀m ɨ bə tsǒ yu wa mə à nɨ atu aa, a mum Kristo. 
EPH.4.16	Àa yu yìi mə à bòònsə ɨbɨ̀ɨnû tsɨ̀m, ɨ̀dɨgə nû tsɨ̀m ɨ tɨgə̀ ǹyoŋ tsugɨtə nɨ mɨ̀ŋgàŋ a nɨ mɨ̀kɨ̀rɨ̀nə̀ aà. Bɛɛ ɨ̀dɨ̀gə nu jya ji mɔ'ɔ ji mɔ'ɔ ɨ ka mfa'a ajàŋ yìi mə ɨ tswe nɨ̀ m̀fà'a aa, ɨ̀bɨɨnu wa tsɨ̀m ɨ tɨgə̀ ŋ̀kwe, ntɨgə ŋko'o nii a mûm àkɔ̀ŋnə̀.
EPH.4.17	Mə swoŋə ma yû ànnù a nɨ̂ Ɨ̀kǔm Mmà'àmbi mə, nɨ̀ tsuu bǔ kɨ tswe ntswêntɨ̀ɨ̀ yùù tsi'ì tsǒ bɨ̀tɨ̀zî Nwî bìi mə ɨ̀mɔ̀ɔ̀ntə ɨnnǔ jyaa à nɨ tsi'ǐ ɨnnǔ dàŋə̀ dàŋə̀, 
EPH.4.18	ɨ̀mɔ̀ɔ̀ntə ɨnnǔ jyaa ɨ tswe aa a mûm m̀fiì ɨ̀dɨ̀gə̀. Kaa bo sɨ̀ nɨ̂ ànnù a mûm ǹtswêntɨ̀ɨ̀ ya mə Nwì a fa aa tswê, nloŋ mə àtɨ̀ɨ atû yaa a ghɨrə kaa bo wa'ǎ annù zi aà. 
EPH.4.19	Mɨ̀ntɨɨ̀ myaa mɨ tɨ̀ɨ̀ mə̂, bo tɨgə̀ m̀fa mɨbɨ̀ɨ̀mɨnû myaa a ŋghɨrə ɨnnu atsùùrə̀, a nlɔ̀ɔ tsi'ì ɨ̀jyaa ɨnnù, bo bɨ̀ m̀buu ɨnnù jî fwɛ̌ tsɨ̀mə̀.
EPH.4.20	Kaa à sɨ ɨjǎŋ ɨnnù jìi mə nɨ̀ lɛ nyəgə nloŋ ŋgaa Kristo aa bə̂! 
EPH.4.21	À nɨ̂ ànnù nɨ̂ŋkoŋ mə nɨ̀ lɛ nyu'u annù ǹloŋ yi, bɨ kɨ̂ ǹdɨ'ɨ ànnù yi a mbo bù, tsǒ mə annù nɨ̂ŋkoŋ a tswe a mum Yesu aà. 
EPH.4.22	Nɨ̀ sɔrə a marə̀ nu yì ǹlwèn wa mə à tswe aa a nɨ̂ ǹtswêntɨ̀ɨ̀ yùù yî m̀bìì ya yìi mə ɨnnǔ mbwe'esə̀ jìi mə mɨ̀ntɨɨ̀ muu lɛ sɨ yə̀'ə̀tə̀ lɛ sɨ tsə ŋgɨ'ɨ ghu aà.
EPH.4.23	Nɨ̀ ghɨrə tâ Nwì à bəŋkə mɨ̂ntɨɨ̀ muu bo bɨ̀ ɨ̀mɔ̀ɔ̀ntə̂ juu, tâ ɨ̀ tɨgə tsi'ì jì fii, 
EPH.4.24	tâ nɨ̀ tɨgə ŋwɛ'ɛ marə̀ yî m̀fii wa yìi mə bɨ naŋsə a finə̀ yî Nwì, a nɨ̂ ǹtswêntɨ̀ɨ̀ yìi mə ɨ̀ tsìnə ŋkɨ nlaa maŋsə tsi'ǎ annù nɨ̂ŋkoŋə aà.
EPH.4.25	Ma mùu ajàŋ nɨ̀ me'e annǔ abǎŋnə annù, tâ ŋù yî mɔ'ɔ yî mɔ̀'ɔ tâ à ka nswoŋə tsi'ì ànnù nɨ̂ŋkoŋ a mbô ǹdɨ̂m yì, ǹloŋ mə bì'inə bɨtsɨ̀m bə aa ɨ̀dɨ̀gə nu mbɨ̀ɨ̀nu yì m̀fùùrə̀. 
EPH.4.26	Ò yi nlwìsə ntɔŋ, ò tsee bii tâ àlwǐntɔŋə̂ yo ya à ghɨrə tâ ò ghɨrə ɨbɨ̂; tsèe bii tâ nòò à tso nɨ̂ àlwǐntɔŋə̂ yô, 
EPH.4.27	ǹtsuu abwarə a mbo Devil lǒ fa. 
EPH.4.28	Ŋù yìi à nɨ nyə̀rə tâ à kɛntə, ŋ̀ka mfa'a, ŋ̀ka mfa'a nɨ̂ m̀bô mi nɨ̂ ǹtɨɨ yì sɨgɨ̀nə̀, tǎ zi ŋkwɛtə bə̀ bìi mə bɨ lɔ̀ɔ akwɛtə̀ aà. 
EPH.4.29	Nɨ̀ tsee kɨ bii nɨ̀ghàà nî bɨ ka mfɛ'ɛ a ntsǔ bù, m̀baŋnə ŋka ŋghaa tsi'ì ɨ̀nnù jî sɨgɨ̀nə̀ jìi mə ɨ kwɛtə mə tâ bə̀ ka ŋkwi a nɨ̂ ɨ̀nnù tsɨ̀mə̀, tâ nɨ̀ ka ŋghɨrə ɨbɔ̀ŋ a nu bə̀ bìi mə bɨ yu'u aà.
EPH.4.30	Nɨ̀ tsee kɨ ghɨ̀rə tâ Àzwì Nwî yìi mə a laa à ka njəŋnə. Àa yu yìi mə à nɨ awenə̀ Nwî a nu bù ǹdɨ̀'ɨ mə Nwì à ka yǐ tsu'u atû yuu aà. 
EPH.4.31	Nɨ̀ me'e annǔ ntsə'ə̀ntɨɨ, nɨ̂ àfìi mi'i, a bɔ̀'ɔ àlwintɔŋə tsɨ̀m, ntsee kɨ tɔŋnə ŋhàà, kə̌ kɨ bə̀gɨ̀tə̀ nɨ̂ bə̀, ǹtsuu nɨ m̀buu kɨ̂bàà yî tsu tswe. 
EPH.4.32	Nɨ̀ baŋnə ŋka ŋghɨrə nɨ̂ ɨ̀nnù jî sɨgɨ̀nə̀ a nu bù bu nɨ bù, ŋka ŋghɨrə mɨ̀ntɨɨ̀ muu ka mbɔnə, ŋ̀ka nli'inə ɨfansənnù juu bu nɨ bù tsi'ì tso ajàŋə mə Nwì à lɛ ntsyà a njɨ̌m Kristo ǹli'inə ɨfansənnû juu aà.
EPH.5.1	Tsǒ bɔɔ bɨ Nwî bìi mə à kɔ̀ŋə aa, nɨ̀ ka ŋe'esə Nwî. 
EPH.5.2	Tâ nɨ̀ ka tswe nɨ̂ àkɔ̀ŋnə̀ tsǒ mə Kristo à lɛ ŋkɔ̀ŋə̀ yi'inə̀ m̀fa ɨbɨ̀ɨ nû yi tsǒ ayoo mmà'à Nwì yìi mə bɨ tɔɔ a lûmtə̀ ŋ̀ghɨrə Nwì a dorɨtə̀ aà.
EPH.5.3	Lâ, tâ bɨ̀ tɛ'ɛ ntsuu kɨ ghùmtə annǔ ajɨrə̀, kə̀ ɨ̀nnù jî fwɛ̀, kə̀ ànnǔ nyə̀'ə̀tə njoo, a tɨtɨ̀ɨ bù bə̂, ǹloŋ mə nɨ̀ bə aa bə̀ bɨ Nwî aà. 
EPH.5.4	Kaa a sɨ̀ ku'ùnə̀ mə tâ nɨ̀ ka ŋghaa mɨghàà mɨ atsùùrə̀, kə̀ mɨ̀ghàà mɨ ajɨ̀ŋtə̀, kə̀ mɨ̀ghàà mî fwɛ̀, nɨ̀ baŋnə ŋka mfa nɨ̂ m̀bɨ'ɨkə nɨ̂ ɨ̀nnù tsɨ̀m a mbo Nwì. 
EPH.5.5	Nɨ̀ zi tâ à laa mə, kaa ŋù àjɨrə̀, kə̀ ŋù yìi a ghɨ̀rə ɨnnǔ nsɨŋ, kə̀ ŋù yìi mə a yə̀'ə̀tə njoo aa, (ŋù ǹyə̀'ə̀tə njoo mà ghû à bə aa tsǒ yìi mə a mii mɨkobə aà) kaa à ka yǐ wa'ǎ annǔ nɨfɔ̀ Kristo bo bɨ̀ à yì Nwî jɨ̂.
EPH.5.6	Tâ ŋù à tsuu ghuu nɨ mɨ̀ghàà mɨ ajɨ̀ŋtə̌ lǒ bwe'esə ǹloŋ mə àlwintɔŋə Nwî a tsə ŋgɨ'ɨ a nu bə̀ bɨ̀tsɨ̀m bìi bɨ tɨ̀ɨ̀ atu ghu mbo aà. 
EPH.5.7	Tsǒ mə a bə laa, nɨ̀ tsuu nɨ̂ ànnû tsu a ŋghɨ̀rə bu bɨ̀ ɨ̀jàŋ bə̂ ma bya tswe. 
EPH.5.8	Ǹloŋ mə maa noò, nɨ̀ lɛ ŋkɨ ntswe aa a mûm m̀fiì ɨ̀dɨ̀gə̀, lâ tsɨ̂tsɔ̀ŋ mə nɨ̀ tswe a mûm ŋ̀kà'a Mmà'àmbi aa, nɨ̀ ka ntəə akòrə̀ nɨzǐ yuu tsi'ì tsǒ bɔɔ bɨ ŋkà'à, 
EPH.5.9	Ǹloŋ mə mɨ̀ntà mìi mə ŋ̀kà'à ɨ koonə aa, mɨ bə aa ŋ̀gɔ̌ŋ ɨnnù jî sɨgɨ̀nə tsɨ̀m jìi ɨ bɔŋ, ǹtsinə ŋkɨ mbə annù nɨ̂ŋkoŋə̀ aà. 
EPH.5.10	Nɨ̀ ka ŋgaansə mɨtɨ̀ɨ̂ muu a nzi ɨnnù jìi ɨ ghɨ̀rə̀ M̀mà'ambi a dorɨtə̀ aà. 
EPH.5.11	Nɨ̀ tsuu abô yuu nɨ̂ ɨ̀nnǔ mfiì ɨ̀dɨ̀gə̀ jìi kaa ɨ sɨ ŋû kwɛtə aa kɨ nɨŋə, nɨ baŋnə ŋka mfi'isə ndɨ'ɨ tâ bə̀ bɨ̀tsɨ̀m ka nyə. 
EPH.5.12	Ǹloŋ mə tsi'ì ŋ̀ka ŋghaa nswoŋə nɨ ɨnnù ma jya mə bo ghɨ̀rə̀ a adɨgə alɔ̀'ɔ̀sə̀ aa àa annǔ ndɨ̀rə̂tû. 
EPH.5.13	Lâ ɨ̀nnù tsɨ̀m jìi mə bɨ fɛ'ɛsə a mûm ŋ̀kà'à aa, bə̀ bɨ̀tsɨ̀m yə, 
EPH.5.14	nloŋ mə ayoo yìi mə a tswe a mûm ǹlaa ɨdɨgə̀ a tɨgə mbə aa ŋkà'à. À nɨ̂ ǹji'ì ànnù yìi mə bɨ swoŋə nɨ mə,
EPH.5.14	“Wì'ìnə mbà ŋû fɨ̀lô,
EPH.5.14	m̀bɨɨnə a nɨwô,
EPH.5.14	Tâ ŋ̀kà'a Kristo ɨ̀ ta a nu wò.”
EPH.5.15	Nɨ̀ ka naŋsə ntsyɛsə ajàŋ yìi nɨ təə aà, ǹtsuu kɨ təə bə tsǒ ɨjɨ̀ŋtə̀ bə̂, nɨ̀ ka ntəə tsǒ ŋgàŋmɨtsyɛ̀. 
EPH.5.16	Nɨ̀ tsuu kɨ bii tâ mû àbwarə yìi nɨ̀ tswe nɨ yu aa à ka ntsya a dàŋə̀ dàŋə̀, m̀baŋnə ŋka ŋghɨrə ɨnnù jî sɨgɨ̀nə̀ a ŋgɔ̀ŋ bɨ̀nòò bɨtsɨ̀m ǹloŋ mə ŋ̀gù'û m̀bi yuà ɨ̀ nɨ yì m̀bɨ̂. 
EPH.5.17	Nɨ̀ tsee ɨjɨ̀ntə̀ bə̂ bə, nɨ̀ ka ŋgaansə mɨtɨ̀ɨ̂ muu a nzî ànnù yìi mə Mmà'àmbi a lɔ̀ɔ̀ mə nɨ̀ ka ŋghɨrə aà.
EPH.5.18	Nɨ̀ tsee mɨlù'ù kɨ no baanə, ǹloŋ mə mɨ ka ghɨ̀rə nɨ̀ ka ghɨrə ɨnnǔ atsùùrə̀. Lâ nɨ̀ baŋnə ŋghɨ̀rə̀ tâ Àzwì Nwî à ka nlwensə nɨ̂ ghuu. 
EPH.5.19	Nɨ̀ ka ghaa a mbo bù nɨ bù nɨ nɨ̀ghàà mɨ bɨ̂psalm, nɨ mɨ̀kòò, kə̀ mɨ̀kòò mìi Àzwì Nwî a dɨ̀'ɨ̀ aa, nyəə ŋgha'asə nɨ̂ M̀mà'àmbi ghu nɨ mɨ̀ntɨɨ̀ muu mɨ tsɨ̀mə̀. 
EPH.5.20	Nɨ̀ ka mfa mbɨ'ɨkə a ŋgɔ̀ŋ bɨ̀nòò bɨtsɨ̀m, nɨ a nɨ̂ ŋ̀gɔ̀ŋ ɨ̀nnu tsɨ̀m a mbo Nwìŋgɔ̀ŋ Tà nɨ̂ ɨ̀kǔm Ŋgàŋmà'a yì'inə̀ Yesu Kristo.
EPH.5.21	Nɨ̀ ka nyu'unə ghuu bu nɨ bù tsǒ bə̀ bìi bɨ bɔ'ɔ Kristo.
EPH.5.22	Bàŋgyɛ̀, nɨ̀ ka nyu'unə̀ bɨloò buu tsǒ ajàŋ yìi nɨ yu'unə Mmà'àmbi aà. 
EPH.5.23	Ǹloŋ mə ŋùmbâŋnə̀ à bə aa atu a mbô ŋ̀gwɛ̂ yì tsi'ì tsǒ mə Kristo à kɨ mbə atu a mbô ŋ̀ghòtə yìi à nɨ mbɨ̀ɨ̀nû yì aà, Kristo yumbɔŋ a kɨ̂ m̀bə Ŋgàŋyweensə̂ yì aà. 
EPH.5.24	Tsǒ àjàŋ yìi mə ŋghòtə yu'unə Kristo aa, tâ bàŋgyɛ̀ kɨɨ ŋka nyu'unə bɨ̂loò byaa a nɨ̂ ɨ̀nnù tsɨ̀mə̀.
EPH.5.25	Bɨ̀loò, nɨ̀ ka ŋkɔŋ bâŋgyɛ̀ buu tsi'ì tsǒ ajàŋ yìi mə Kristo à lɛ ŋkɔ̌ŋ ŋghotə aà. À lɛ mfa ɨbɨɨnû yi a atu bo aa 
EPH.5.26	a nsì'i ɨ̀ laa nɨ nɨ̀ghàâ ni mə yu ghɨ̀rə waa tâ bo laa maŋsə. 
EPH.5.27	À lɛ ŋghɨ̀rə̀ laà aa mə yu tɨgə tɛ'ɛ ŋghòtə a nsi yu, tâ ɨ̀ laa, mbɔŋ màŋsə̀, kaa wa'à nɨ mû àbà, kə̀ àdɨ̀gə̀ yî tàŋkə̀, kə̀ m̀buu alɔ'ɔ yî tsu tswê, mə tâ ŋ̀ghòtə tɨgə nlaa maŋsə ntsee nɨ̂ àlɔ̀'ɔ̀ tswe. 
EPH.5.28	À nɨ̂ àjàŋ yìi mə mbâŋnə̀ tswe nɨ̂ ŋ̀kɨ ŋkɔ̀ŋ bâŋgyɛ̂ byaa tsi'ǐ ajàŋ mə bɨ kɔ̌ŋ mɨbɨ̀ɨ̀mɨnû myaa aà. Ŋùmbâŋnə̀ yìi mə a kɔ̌ŋ a ŋgwɛ̂ yì aa, a kɔ̀ŋə aa ɨbɨɨnû yi. 
EPH.5.29	Kaa ŋù tsù à lɛɛ̀ wa'ǎ njyǎnû yi ka mbaa. A bàŋnə̀ ǹjɛ'ɛ aà jɛ̀'ɛ̀ ŋ̀kɨɨ nlentə tsi'ǐ ajàŋ yìi Kristo a kɨɨ ŋghɨrə nɨ̂ ŋ̀ghòtə aà; 
EPH.5.30	Ǹloŋ mə bì'inə̀ bə aa ɨ̀dɨ̀gə nu Kristo.
EPH.5.31	Tsǒ mə àŋwà'ànə̀ Nwî a swoŋə aa, “À nɨ̂ ǹji'ì ànnù yìi mə ŋùmbâŋnə̀ a mà'àtə̀ nɨ̂ taà yì bô ǹdè yì ŋ̀ghɛɛ mbòònsə̀ bô ŋ̀gwɛ̂ yì, bo bya bi baa tɨgə̀ ǹjyǎnu yì m̀fùùrə̀ aà.”
EPH.5.32	Ànnù ma yû à nɨ̂ ànnù yî àlə̀ə̀ntə̀ yìi mə tso, mə̀ naŋsə̀ ǹswoŋə aa nloŋ ŋgaa Kristo bo bɨ̀ ŋ̀ghòtə; 
EPH.5.33	lâ a ku'ùnə̀ mə tâ ŋù nɨ̀ bù yî mɔ̀'ɔ yî mɔ'ɔ tâ à ka ŋkɔŋə a ŋgwɛ̂ yì tsǒ ajàŋ yìi mə a kɔ̀ŋə ɨbɨɨ nû yi aà. Tâ màŋgyɛ̀ à kɨ nyə mə yu bɔ'ɔ ndoò yì.
EPH.6.1	Bɔɔ, ka nyu'unə nɨ̀ bɨ̂taà buu bo bɨ̀ bɨ̀maà buu a mum Mmà'àmbi nloŋ mə à nɨ̂ ànnù yìi mə a tsinə a ŋghɨ̀rə aà. 
EPH.6.2	Tɨgə mbɔ'ɔ nɨ̂ taà ghò bo maà ghò.” À nɨ̂ ǹdɨ'ɨ yì ǹtsyàmbìì yìi mə Nwì à kù'ùsə ŋkà'a ghu- 
EPH.6.3	“Mə mbə ɨ̀nnù ɨ kâ ŋ̀ghɛɛ a mbo wo sɨgɨ̀nə̀, mɨ̀tugə mɨ njwî mo mɨ kɨ̂ ŋ̀gha'atə fàa atu nsyɛ̂.”
EPH.6.4	Bù bɨ̂tà, nɨ̀ tsuu bɔɔ buu kɨ swugɨ̀tə̀ tâ mɨ̀ntɔ̀ŋə̂ myaa ka nlwi, nɨ̀ baŋnə ŋka ŋko'o waa mmɨrɨsə nɨ̂ waa ŋkɨɨ ndɨ'ɨ nɨ̂ ɨ̀nnǔ Mmà'àmbi a mbo bo.
EPH.6.5	Ɨ̀bù'ù nɨ̀ ka nyu'unə bɨtà bɨ afà'â buu bìi bɨ tswe fàa atu nsyɛ aa, nɨ̂ ǹtɨɨ yi mɔ'ɔ, ŋ̀ka mbɔ'ɔ waa, ǹtsɨgɨnə nɨ a nsi bo, tsi'ì tsǒ nɨ fà'à aa a mbo Kristo. 
EPH.6.6	Nɨ̀ tsuu kɨ fà'à bə mə bɨ̀ yə ghuu bə̂, tsǒ bə mə nɨ lɔ̀ɔ aà ŋ̀ghɨ̀rə mə bə̀ aa mbeentə ghuu. Nɨ̀ baŋnə ŋka mfa'a tsi'ì tsǒ ŋgǎŋafà'a Kristo, ŋ̀ghɨrə nɨ̂ ànnù yìi Nwìŋgɔ̀ŋ a lɔ̀ɔ̀ aa nɨ̂ ǹtɨɨ̀ ghuu tsɨ̀mə̀. 
EPH.6.7	Ŋ̀ka mfa'a nɨ a mbo bə̀ nɨ̂ àbɔ̀ŋəntɨɨ̀ yuu, tsǒ nɨ fà'à aa a mbo Mmà'àmbî kaa ŋkɨ'ɨ aa a mbo bə̀ fa'à. 
EPH.6.8	Nɨ̀ zi tâ à laa mə annù yî sɨgɨ̀nə̌ tsɨ̀m yìi mə ŋû a ghɨ̀rə̀ aa, kə̀ ŋù wa a bə̂ àbù'ù kə̀ ŋù yìi à sɨ abù'ù bə̂, boŋ àa bǔ kwɛrə fu a mbô M̀mà'àmbî.
EPH.6.9	Bù bɨ̂tà bɨ ɨbù'ù tâ nɨ̀ kɨɨ ŋghɨrə maa ajàŋ a nû ɨ̀bù'û juu, ǹtsuu waa kɨ bosə nɨ̂ bòsə̀. A bɔŋ mə tâ nɨ̀ zi mə bubo tsswe aa nɨ tâfà'à yî m̀fùùrə̀ yìi à tswe a aburə aà; ŋ̀wa'atə nɨ mə a mbo yu ma wa, ànnǔ ntɛ'ɛ adìnə̀ â sɨ̀ ghu tswê.
EPH.6.10	A nlwì'ìsə, tâ nɨ̀ təə ntɨɨ a mum Mmà'àmbi bo bɨ̀ a mum mɨ̀dà'à mɨ mɨtɨ̀ɨ̂ mi. 
EPH.6.11	Tâ nɨ̀ wɛ'ɛ njoo ntsò Nwî jya tsi'ì tsɨ̀mə̀ tǎ zi ajàŋə mə mbə nɨ̀ kâ ǹto nɨ̂ mɨnàŋ Devil ghu. 
EPH.6.12	Ǹloŋ mə kaa nɨ̀ sɨ too aa bu bɨ̀ ǹjyǎnu bo bɨ̀ àləə̀. Nɨ too aa bu bɨ̀ bɨ̀sa'a bɨ ala'a, nɨ̀ ŋ̀gàŋada'a, bo bɨ̀ mɨ̀dà'à mɨ ɨzwì jî bɨ jìi ɨ sa'a mbî ɨ̀tugə yulà aa, bo mɨ̀dà'à mɨ ɨzwì jî bɨ jìi mə ɨ tswe a aburə aà. 
EPH.6.13	A ku'unə mə tâ nɨ̀ wɛ'ɛ njoo ntsò Nwî tsɨ̀mə̀ mə mbə nɨ̀ təə nto ɨtugə mbi yì bɨ wa. Bɛlə mə nɨ̀ ghɨ̀rə̀ mə ɨnnù tsɨ̀m, nɨ̀ tɨgə̀ ǹnaŋsə ntəə.
EPH.6.14	Nɨ̀ tɨgə ntaŋtə la ntəə ŋwɛ'ɛ annù nɨ̂ŋkoŋ tsǒ ɨkò a tìi bù, ŋ̀wɛ'ɛ ɨnnù jî tsìnə̀ tsi'ì tsǒ ŋ̀gùù ǹstsò a nɨgǒ bù. 
EPH.6.15	ŋ̀wɛ'ɛ annǔ ŋkhətə ŋghɛɛ nswoŋ ntoo yì ǹsɨgɨ̀nə̀ m̀bɔɔnə ya tsi'ì tsǒ ntâm juu. 
EPH.6.16	A nɨ ŋ̀gɔ̀ŋ bɨ̀nnòò bɨ̀tsɨ̀m tâ nɨ̀ ka lɔgə nɨ̂ àbìintɨɨ tsi'ì tsǒ abà'à mɨkɔ̀ŋ mɨ ŋkerə mɨ ŋgàŋmbu'ù ɨnnù jî bɨ wa mə mɨ khɨ aà. 
EPH.6.17	Nɨ̀ tɨgə nlɔgə annǔ ajàŋ mə Nwì à ywèènsə ghuu aa tsǒ àtsə̀'ə atû yuu, ǹlɔgə nɨghàà nɨ Nwî tsi'ì tsǒ munwî ǹtsò Àzwì Nwî. 
EPH.6.18	Nɨ̀ ka ntsa'atə Nwî a ŋgɔ̀ŋ bɨ̀nòò bɨtsɨ̀m a mûm Àzwì, ǹtsa'atə nlɔɔ nɨ̂ ɨ̀nnù tsɨ̀m a mbo Nwìŋɔ̀ŋ, m̀betə nɨ mə tâ à kwɛtə ghuu nɨ̂ ŋ̀gɔ̀ŋ ɨnnù tsɨ̀m jìi ɨ tsi'i ghuu aà. Tsǒ mə a bə laà aa, nɨ̀ ka ntswe nɨkərə̀ ǹtsuu kɨ kaa, ŋ̀ka ntsa'atə ŋwa'atə nɨ̂ bə̂ bɨ Nwî bɨtsɨ̀mə̀. 
EPH.6.19	Nɨ̀ kɨ ŋka ntsa'atə Nwî ŋ̀wa'atə nɨ̂ gha ghu mə tâ Nwìŋgɔ̀ŋ à ka mfa ntoò yì ya a mbo mə̀ a noò yìi mə̀ tswe nɨ̂ ŋ̀ghàà aa tǎ tâ mə̀ ka ŋghaa nɨ̂ àtàŋəntɨɨ, ntɔ'ɔtə nɨ̂ ɨ̀nnǔ ntoo yì ǹsɨgɨ̀nə̀ ya mə ɨ̀ tswe a lə̀ə̀ntə̀ aà. 
EPH.6.20	Mə̀ laa mbə tsûsə̀tû ǹtoo yì ǹsɨgɨ̀nə̀ ma yû, bɨ koò gha nɨ̂ àtsaŋə̀. Tâ nɨ̀ ka ntsa'atə Nwî tâ mə̀ zi ajàŋ mə mbə mə̀ kâ ŋ̀ghaa nɨ̂ àtàŋəntɨɨ a ajàŋ yìi mə̀ tswe nɨ̂ ŋ̀ghàà aà.
EPH.6.21	Mə̀ mɔ̀ɔ̀ntə mə nɨ lɔ̀ɔ a nzî àjàŋə mə ntswê yà bo bɨ̀ ànnù yìi mə mə fà'à tsɨ̂tsɔ̀ŋə̀ aa, Tychicus mumaà yìi mə̀ kɔ̀ŋə yi, mə à kɨ mbə ŋû àkòrə̂ ghà yî ànnù nɨ̂ŋkoŋ a mûm àfà'â M̀mà'àmbi aa, à ka swoŋ ɨnnù tsɨ̀m a mbo bù. 
EPH.6.22	À nɨ̂ ǹji'ì ànnù yìi mə̀ tòo yi a mbo bù aa mə, tâ nɨ̀ zi ajàŋə mə bì'ì tswe aa tâ à kɨ nzi ndɨ̀ɨ̀ntə̀ mɨ̂ntɨɨ̀ muu. 
EPH.6.23	Tâ m̀bɔɔnə Nwìŋgɔ̀ŋ Tà nɨ Ŋ̀gàŋmà'â yì'inə̀ Yesu Kristo nɨ̂ àkɔ̀ŋnə̀ nɨ̂ àbìintɨɨ tswe a mbo bɨ̀lɨ̂m bì'inə̀ byâ. 
EPH.6.24	Tâ ɨ̀bɔ̀ŋ ɨ̀ tswe a mbo ŋù ǹtsɨ̀m yìi mə à kɔ̀ŋə Mmà'àmbî yì'inə̀ Yesu Kristo nɨ̂ àkɔ̀ŋnə̀ tɨ mɛ̀ aà.
PHP.1.1	Mə̀, Paul nɨ Timoti, ŋ̀gǎŋfà'a Kristo Yesu, bì'ì toò àŋwà'ànə̀ yu aa a mbo bə̀ bɨ̀tsɨm bìi mə bo nɨ bə̀ bɨ Nwî a njɨ̌m Kristo Yesu, ǹtswe a Filipi aà, bo bɨ a mbo bɨ̀lɨ̀ɨ bɨ ndânwì nɨ bɨ̀kwɛtə̀ bìi mə bɨ kwɛtə nɨ̂ àfà'a ŋghotə aà.
PHP.1.2	Tâ Taà yì'inə̀ Nwîŋgɔ̀ŋ nɨ̂ M̀mà'àmbî Yesu Kristo, tâ bo ghɨrə ɨbɔ̀ŋ a nu bù, ŋ̀kɨ mbɔrɨsə ghuu.
PHP.1.3	Mə fa mbɨ'ɨkə a mbo Nwìngɔ̀ŋ ghà a ŋgɔ̀ŋ bɨ̀nòò bɨ̀tsɨ̀m bìi mə mə wa'atə nɨ̂ ghuu aà. 
PHP.1.4	A nɨ̂ Ŋ̀gɔ̀ŋ bɨ̀nòò bɨ̀tsɨ̀m a ajàŋə mə̀ yi tɨ tsà'àtə̀ Nwî a atu bù bɨtsɨ̀m aa, ǹtɨɨ̀ gha ɨ luu nɨ̀ nɨ̀dorə nloŋ ŋgaa yùù. 
PHP.1.5	Mə̀ fâ nɨ̂ mbɨ'ɨkə a mbo Nwì ǹloŋ a jàŋ yìi mə nɨ kwɛtə nàa a nsɛ̀ɛ̀nsə ntoo yì ǹsɨgɨ̀nə̀ yû ǹlɔgɨnə a njwi yìi mə ɨ̀ lɛ nzì a mbo bù a Filipi aa, nzi nywe'e sii aà. 
PHP.1.6	Mə̀ zi tsi'ǐ annù nɨ̂ŋkoŋ mə Nwì yìi mə à lɛ nlɔ̀gɨ̀nə ɨfà'à yî sɨgɨ̀nə̀ ma ghû a mɨ̂ntɨɨ bù aa à ka yə mə yu maŋsə a njwi yìi mə Yesu Kristo à ka yi bǔ bɨ̀ɨ̀ aà. 
PHP.1.7	Mə wa'atə ma mùu ajàŋ aa nloŋ mə ànnǔ yuu bɨ̂ tsɨ̀m a naŋsə ntswe a nu mə̀ tsi'ì sɨgɨ̀nə̀ aà. Nɨ̀ kɨ ntswe a mûm ɨ̀bɔ̀ŋ yìi mə Nwì à ghɨrə a nu mə̀ aà, a jaŋ yìi mə mə̀ tswe a ndâtsaŋ tsɨ̀tsɔ̀ŋ aa bo bɨ a noò yìi mə mə sa'a abɛ̀ɛ ntoo yì ǹsɨgə̀nə̀ yû, ǹswoŋə nɨ a mbo bə̀ mə ànnù yìi mə mə swoŋə aa à nɨ tsi'ì ǹtoo yì ǹsɨgɨ̀nə̀ aà. 
PHP.1.8	Nwì à zi mə mə swoŋə aa tsi'ì ànnù mə ànnǔ yuu a tswe a ntɨɨ mə̀ tsi'ì sɨgɨ̀nə̀, mə̀ kòŋə̀ nɨ̂ ghuu aa tsi'ì nɨ̂ àkɔ̀ŋnə̀ yìi a tswe a ntɨɨ Kristo Yesua kɔ̀ŋə̀ ghuu ghu aà. 
PHP.1.9	Mə tsà'àtə Nwî a atu bù mə tâ àkɔ̀ŋnə̀ yuu tâ gha'atə ŋghɛɛ nɨ̂ m̀bìì, tâ mɨ̀tsyɛ̂ muu tâ mɨ̀ kɨ ŋgha'atə a ajàŋ yìi mə mbə nɨ̀ zî ǹtɛ̀tɛ̂ ɨ̀nnù, 
PHP.1.10	ta zi a ntsɔ'ɔ̀ ànnù yìi mə a bɔŋ ŋghɛ̀ɛ̀ maŋsə aà, ta bə bə̂ bìi mə ànnû yaa a laà, kaa wa'à nɨ̂ àlɔ̀'ɔ̀ a noò yìi mə Kristo a ka yǐ bǔ bɨ̀ɨ̀ ghu aa tswê. 
PHP.1.11	Tâ Yesu tâ à ghɨrə mə tâ nɨ̀ ka naŋsə ŋghɨrə nɨ̂ ɨ̀nnù jìi mə ɨ tsiinə aà; ma mùu ajàŋ, tâ nɨ̀ ka ghu'usə nɨ̂ Nwî, ŋ̀gha'asə nɨ̂ yi.
PHP.1.12	Bɨ̀lɨ̂m bâ, mə lɔ̀ɔ mə tâ nɨ̀ zi mə ɨnnù jìi mə ɨ fɛ̀'ɛ a nu mə̀ aa, ɨ̀ bàŋnə ŋkwɛtə a ŋghɨ̀rə mə tâ ǹtoo yî nsɨgɨ̀nə̀ ya tâ à ku'usə ŋghɛ̀ɛ̀ bə nɨ̀ m̀bìì. 
PHP.1.13	Ma mùu ajàŋ, bɨ̀sogyɛ̀ bɨtsɨ̀m bìi mə bɨ bɛ nɨ̂ ǹtɔ'ɔ̀ m̀fɔ faà a Rome aa bo bə̀ bɨ̂ tsɨ̀m faà, bɨ zi mə mə̀ tswe a tsaŋ fàa ntɔ'ɔ aa nloŋ annǔ Kristo. 
PHP.1.14	M̀bu ŋghɛɛ ghu, a ajaŋ yìi mə mə̀ tswe faa tsaŋ aa, bɨ̀lɨ̂m bi'inə̀ bî ghà'àtə̀ bo ləə̀ ǹtɨɨ̀ waa a nu M̀mà'àmbî, ŋ̀ku'usə ntɨgə nswoŋə nɨ̂ ànnù Nwî nɨ̂ àdà'à kaa wa'à nɨ̂ ŋû tsù bû m̀bɔ'ɔ.
PHP.1.15	Lâ bə̀ bî mɔ'ɔ a tɨtɨ̀ɨ bo bɨ tswe ghu mə bɨ ghə̀'ə̀nə̀ naa, ǹswoŋə nɨ̂ ànnǔ Yesu ŋ̀ghɨrə nɨ̂ bə mə tâ bì'ibo ka warənə ghu wàrə̀nə̀, lâ bə̀ bî mɔ'ɔ bɨ kɨ ntswe ghu nswoŋə nɨ ànnǔ Yesu tsi'ì nɨ̀ àbɔ̀ŋə ntɨɨ̀. 
PHP.1.16	Ma buù bə̀ bo swoŋə ma mùu ajàŋ aa nloŋ mə bo kɔŋə gha aà, ǹzi mə mə̀ kuu fàa atsaŋ aa mbɨ'ɨ mə mə sa'a abɛ̀ɛ ntoo yì ǹsɨgɨ̀nə̀ yû mə mə swoŋə aà. 
PHP.1.17	Bə̀ bî mɔ'ɔ bya mə bɨ ghə̀'ə̀nə̀ naa aa, bo swoŋə nɨ̂ ànnù Kristo aà kaa wa'a ntɨɨ waa ghu ləə̀ bə̂, ǹlɔɔ bə mə tâ à yaa annù tâ à ka ŋghɛɛ nɨ̂ m̀bìì, tâ bə̀ ka nyoŋə nɨ njɨ̌m bo, ŋ̀ghɨrə ma mùu ajàŋ aa, ŋ̀wa'atə nɨ mə bo ka kù'ùsə nɨŋ ŋgɨ'ɨ a nu mə̀ fàa a atsaŋə̀. 
PHP.1.18	Ma yuu ànnù kaa a sɨ̌ annù yìi mə mbə a ghɨrə̀ mə̀ kâ ǹlwisə nɨ̂ ǹtɔ̀ŋ bə̂! Mə dorɨtə a nyə mə bɨ swoŋə nɨ ànnǔ Kristo nɨ bɨ̀mânjì bɨtsɨ̀mə̀; kə̀ bɨ swoŋə aa nɨ̀ m̀bwe'esə̀ oò, kə̀ nɨ̂ ǹtɨɨ̀ waa tsɨ̀mə̀ oò, boŋ mə̀ aa kɨ dorɨtə tsi'ì dòrɨ̀tə̀.
PHP.1.19	Tsi'ì ànnù nɨ̂ŋkoŋə̀ mə̀ ka kɨ dorɨtə nloŋ mə mə̀ zi mə Nwì à ka yu'u nɨyə̀'ə̂ nuu tâ Àzwì Yesu Kristo tâ à kwɛtə gha ŋghɨ̀rə̀ tâ mə̀ fɛ'ɛ fàa atsaŋə̀. 
PHP.1.20	Mə naŋsə nyə'ətə nɨ̂ ǹtɨɨ̀ ghâ tsɨ̀m, ŋ̀kɨɨ mbɛ nɨ mə kaa mə̀ ka wa'ǎ annǔ ndɨ̀rə àtu yì tsu lô ŋ̀ghɨrə̂ bə̂, ɨ bàŋnə yə mə, a ŋgɔ̀ŋ bɨ̀nòò bɨ̂tsɨ̀m, tsɨ̂tsɔ̀ŋ bo bɨ̀ tsi'ǐ a ajàŋ yii mə mə̀ kɨ̀ sɨ ghɨ̀rə a mbìì aa, mə mə̀ ka kɨ naŋsə gaansə nɨ mɨ̀tɨ̀ɨ̂ ma a ŋgha'asə Kristo a nu mə̀, kə̀ mə̀ tswê ǹtɨ̀ɨ̀ fàa atu nsyɛ, kə̀ mə̀ kwô kwò oò. 
PHP.1.21	Ǹloŋ mə a mbo mə̀, ǹtswêntɨ̀ɨ̂ yà faa mbi, ɨ̀ nɨ aa bə Kristo, mə̀ bə tɛ'ɛ kɨ kwo kwo boŋ a ka bàŋnə bɔ̌ŋ tsyàtə̌ a ntswe fàa mbî. 
PHP.1.22	Lâ m̀bə a bə yìi mə mə̀ ka bǔ tswe faa àtu nsyɛ boŋ a bə mə mə̀ ka bǔ fa'a ɨnnù jìi mə ɨ ka kwɛtə bə̂ aà. Lâ kaa mə̀ sɨ annù yìi mə mə̀ ka tsɔ'ɔ aa zi bə̂. 
PHP.1.23	Ma muu ajàŋ mə̀ təə a tɨ̂tɨ̀ɨ̀ ŋ̀kì. Ànnù yìi mə mə yə̀'ə̀tə̀ aa à nɨ̂ ǹlo ŋghɛ̀ɛ ntswe bì'i Kristo ǹloŋ mə ma yu ànnù a bɔŋə a nu mə̀ ǹtsyatə mbǔ ntswe fàa mbî. 
PHP.1.24	Lâ ǹloŋ ŋgaa yùù, a ku'unə mə tâ mə̀ bu ntswe fàa mbî, ta kwɛtə ghuu. 
PHP.1.25	Tsi'ì ànnù nɨ̂koŋə̀, a nɨ ànnù yìi mə mə̀ ka ghɨ̀rə̀ aà. Mə̀ zi mə mə̀ ka bǔ ghɛ̀ɛ̀ nɨ m̀bìì a ntswe bi'inə̀ fàa mbi ta kwɛtə ghuu tâ nɨ̀ ka ŋkwi ŋghɛɛ nɨ m̀bìì tâ nɨ̀dorə̀ nuu nɨ̀ kɨɨ ŋgha'atə a mum àbìintɨɨ̀ yuu. 
PHP.1.26	Mə̀ bə fɛ̀'ɛ ɨ zǐ tsi'i ghuu boŋ a ka ghɨ̀rə mə tâ ǹtɨɨ̀ ghuu ɨ luu nɨ̀ nɨ̀dorə nloŋ annù yìi mə Kristo Yesu à ghɨ̀rə a nu mə̀ aà.
PHP.1.27	Lâ ànnù yî wè a nɨ mə tâ mɨ̀ghɨ̀rə̀nə̀mɨnnù muu tâ mɨ̀ ku'unə a ajàŋ yìi mə ǹtoò Kristo yî sɨgɨ̀nə̀ ɨ lɔ̀ɔ̀ aà. Ta bɛɛ mə a fɛ'ɛ mə m̀bə mə̀ zǐ nyə ghuu kə̀ ŋgaŋ, mə̀ yu'u mə nɨ̀ təə ǹnɨ̀ŋtə akòrə̂ yuu a nsyɛ, m̀bòònsə̀ ghuu ŋkwərə, ànnǔ yuu a bə yi mɔ'ɔ, nɨ̀ tô bɨtsɨ̀m mə tâ ànnǔ ntoo yì sɨgɨ̀nə̀ yìi mə nɨ̀ bìì aa, tâ à ka ŋghɛɛ nɨ̂ m̀bìì, 
PHP.1.28	kaa wa'à nɨ̀ ŋ̀gàŋkɨ̂bàâ juu bɔ'ɔ̀ bə̂. A bə bə ma mùu ajàŋ boŋ à nɨ̂ àlènsə̀ mə a naŋsə ndɨ'ɨ nɨ mə Nwì à ka ndɨ̌ ŋgɨ'ɨ a nu bo, ɨ bàŋnə yweensə ghuu. 
PHP.1.29	A bɔŋ mə tâ nɨ̀ zi mə, Nwì yìi mə à ghɨ̀rə ɨbɔ̀ŋ a nu bù mə nɨ̀ nɨŋ ntɨɨ̀ ghuu a nu yu, ǹloŋ ŋgaa Kristo aa, à kɨɨ ŋghɨrə aa ɨ̀bɔ̀ŋ a nu bù mə tâ nɨ̀ kɨɨ nyə nɨ̂ ŋ̀gɨ'ɨ nloŋ ŋgaa yì. 
PHP.1.30	Ma mùu ajàŋ, nɨ̀ yə mə ǹtsò ma ghû mə nɨ to aa, ɨ kɨ mbə aa ǹtsò yìi mə nɨ̀ kɨ̀ yù'u mə ma to, ŋ̀kɨ mburə aa kɨ to ǹzi ywe'e sii aà.
PHP.2.1	Tsǒ mə bu bɨ̀ Kristo boonsə a gaansə̀ nɨ̀ mɨ̀tɨɨ̀ muu aa, tsǒ mə a kɔ̀ŋə̀ nɨ̂ ghuu nlə'ətə nɨ ǹtɨɨ̀ ghuu aa, tsǒ mə nɨ̀ bòònsə bu bɨ̀ Àzwì Nwî aa, tsǒ mə nɨ̀ zî ŋ̀kɔ̀ŋnə ghuu bu nɨ bù, ŋ̀kɨ zi ŋko mɨ̀lɨ̀ŋnə̂ ghùù bu nɨ bù aa, 
PHP.2.2	a ku'unə mə tâ nɨ̀ boonsə ghuu ntswe nɨ ànnù yî fùùrə̀, ŋ̀ka kɔŋnə ghuu bu nɨ bù, ŋ̀ghɨrə nɨ mə tâ ǹtsǔ ghuu ɨ̀ bə yî mɔ'ɔ ta tâ ǹtɨɨ̀ gha ɨ luu nɨ nɨ̀dorə̀. 
PHP.2.3	Nɨ̀ tsuu kɨ yu'u tsi'ì yuu annù bə̂, ǹtsuu nû yùù kɨ ŋee bə̂, m̀baŋnə ŋka sɨgɨsə nɨ̂ ɨ̀bɨ̀ɨ nû ghuu bə a nsyɛ̂, ŋ̀ka ŋwa'atə nɨ mə bə̀ bî mɔ'ɔ bɨ tsyata ghuu. 
PHP.2.4	Tâ nɨ̀ tsuu tsi'ì ɨ̀nnù jìi mə ɨ kwɛtə ghuu aa kɨ ghɨ̀rə̀ bə̂, nɨ̀ kɨɨ ŋghɨrə nɨ̂ ɨ̀nnù jìi mə ɨ kwɛtə nɨ̂ bə̀ bî mɔ'ɔ aà 
PHP.2.5	Tâ ɨ̀nnù jìi mə nɨ mɔ̀ɔ̀ntə̀ nɨ a atu bu aa tâ ɨ̀ bə jìi mə Kristo à lɛ sɨ kɨɨ mmɔɔntə̀ aà, nlii nɨ̂ ɨ̀nnù tsǒ yu:
PHP.2.6	Ka mə bo Nwì lɛ ntswe nɨ màrə yî m̀fùùrə̀ aa,
PHP.2.6	kaa à lɛ ŋwa'à kà ǹtɨɨ nɨ mə yu dɨ̀'ɨ mə bo Nwì ku'unə̂.
PHP.2.7	Lâ, à lɛ mbàŋnə̀ ǹləə ma juù ɨ̀nnù fu,
PHP.2.7	ǹsɨgɨsə ɨbɨ̀ɨnû yi a nsyɛ,
PHP.2.7	m̀baŋnə ntɨgə nlɔgə marə̀ ŋ̀gàŋàfà'à, bɨ jwî yi tsǒ ŋù mɨ̀sɔ̀ŋ.
PHP.2.8	À bə̀ŋ mə̂ ǹtɨgə ŋû mɨ̀sɔ̀ŋ aa, ǹsɨgɨsə ɨbɨ̀ɨnû yi a nsyɛ,
PHP.2.8	ǹyu'unə Nwî, m̀bii nɨwô, bɨ zwitə̀ yi,
PHP.2.8	Bɨ̂ ghɛ̀ɛ̀ mə̂ mə bɨ kɨ zwitə yi zwitə aa,
PHP.2.8	ǹtɨgə mburə ŋkweentə yi bə a ati bàŋnə̀bàŋnə̀!
PHP.2.9	Ma mùu ajàŋ, Nwì a tɨgə̀ ǹaŋsə̀ ŋ̀ŋentə yi a ǹdəŋ,
PHP.2.9	m̀fa ɨkum yìi mə ɨ kɔ'ɔnə ntsyà mɨkum mɨ̂tsɨ̀m aà,
PHP.2.10	tǎ bɛɛ mə bə̀ bɨ̀tsɨ̀m bɨ yi nyu'u ɨkum Yesu,
PHP.2.10	a aburə, kə̀ a nsyɛ, kə̀ bə a bâŋnsyɛ,
PHP.2.10	bɨ swêtə̀ mɨ̀kù'ùtə̌ myaa a nsyɛ ŋgha'asə yi,
PHP.2.11	tâ bə̀ bɨ̀tsɨ̀m bɨ̀ bii nɨ̂ ǹsi nɨ̀ ǹsi mə Yesu Kristo à nɨ̂ M̀mà'àmbî,
PHP.2.11	ǹtɨgə ŋgha'asə nɨ̂ Taà yì Nwîŋgɔ̀ŋ ma mùu ajaŋə̀.
PHP.2.12	Tsǒ mə a bə ma mùu ajàŋ aa, ɨka'â jâ jìi mə mə̀ kɔ̀ŋə aa, tsi'ì a ajàŋ yìi mə nɨ tɛ'ɛ yu'unə nàa a ŋgɔ̀ŋ bɨ̀nòò bɨ̀tsɨ̀m a noò yìi mə mə̀ tswe bi'inə̀ aa, a bɔŋ mə tâ nɨ̀ ku'usə ŋghɛ̀ɛ̀ nɨ̂ m̀bìì a yu'unə mə̀ tsɨ̂tsɔ̀ŋ mə kaa mə̀ sɨ̀ a tɨtɨ̀ɨ bù tswê aà. Nɨ̀ ka mbɔ'ɔ Nwî tâ ǹtɨɨ̀ ghuu ka ntsɨgɨnə, ŋ̀ka ŋgaansə nɨ mɨ̀tɨ̀ɨ̂ muu a ghɨ̀rə ɨ̀nnʉ̀ jìi mə ɨ ku'unə aà ta yǐ jɨ ɨlòŋə̀. 
PHP.2.13	Ǹloŋ mə Nwì a fà'à a mɨ̂ntɨɨ bù, ŋ̀ghɨrə nɨ mə tâ nɨ̀ ka ŋkɔŋə a ŋghɨ̀rə ɨ̀nnù jya jìi mə a lɔ̀ɔ̀ nɨ mə tâ nɨ̀ ka ŋghɨrə aà, ŋ̀kɨɨ mfa nɨ̂ mɨ̀da'a mə tâ nɨ̀ ka mfa'a nɨ̂ ɨ̀nnù ma jû mə ɨ bɔ̀ŋə̀ nii aà.
PHP.2.14	Nɨ ka ŋghɨrə ɨnnù tsɨm ntsuu kɨ nnurɨkə, kə̀ kɨ lɨ̀gɨ̀tə̀ bə̂; 
PHP.2.15	tǎ bə bɔɔ bɨ Nwî bìi mə mbə bɨ wa'ǎ ɨfɨ̀rə̌ waa fâ, mɨ̀ntɨɨ̀ myaa mɨ laa, kaa àlɔ̀'ɔ̀ a wa'à a nu bo tswê bə̂, ǹtswe a tɨtɨ̀ɨ nɨ̀wàà nɨ bə bìi mə bɨ ghɨ̀rə ɨnnù jî bɨ kaa ɨ̀nnù jyaa ɨ wa'à tsinə̀ aa, lâ nɨ̀ bâŋnə̀ ǹta nɨ̂ tɨtɨ̀ɨ bo tsǒ mɨ̀kà̀'à fàa mbî aà. 
PHP.2.16	Nɨ̀ tswa nɨghàà nɨ Nwî nû mə nɨ fa ntswêntɨ̀ɨ̀ a mbo bə̀ aa ntugɨtə, tâ a yi mbə njwi yìi mə Yesu à bu mbɨ̀ɨ̀ aa, ǹtɨɨ̀ gha ɨ luu nɨ̀ nɨ̀dorə a nyə mə kaa mə̀ lɛ ŋwa'à nû yà laa a dàŋə̀ dàŋə̀ zwî, kə̀ mə kaa àfà'à yìi mə mə̀ lɛ mfà'à aa, kaa a lɛ ŋwa'à aa atu dàŋə̀ dàŋə̀ tsyâ. 
PHP.2.17	Àjàŋ yìi mə nɨ̀ nɨ̌ŋ ntɨɨ̀ ghuu a nu Nwì aa, a bə aa tsǒ àyoo mma'a Nwì, m̀bə a tɛ'ɛ mbə mə bɨ ka zwitə gha zwìtə̀, ɨ lɔ̀gə aləə nû ya ɨ kùrə ma mùu atu ayoo mmà'a Nwì, boŋ nû yà ɨ̀ ka bɔ̀ŋə̀ tâ mə̀ ka ndorɨtə bi'inə̀ nɨ̀ bù bɨtsɨ̀mə̀. 
PHP.2.18	A bɔŋ mə ta nû yùù ɨ̀ kɨɨ mbɔŋə tâ nɨ̀ kɨɨ ndorɨtə tsǒ mə̀.
PHP.2.19	Mə wa'atə a wàŋsə ntoo Timoti a mbɛɛ bù, a ajaŋ yìi mə m̀bə M̀mà'àmbî Yesu a bii, tâ à zi nyə ghuu m̀bu mbɨɨ nswoŋə a àjàŋ yìi mə nɨ̀ bə aà tâ ǹtɨɨ ghâ ɨ ndorətə̀. 
PHP.2.20	Kaa ŋù tssù kaa sɨ̀ ghu tswê tsǒ Timoti mə a kɨɨ wa'a nɨ̂ ɨ̀nnù tsi'ì a annù nɨ̂ŋkoŋ nloŋ ŋgaa yùù ǹlɔɔ nɨ mə tâ nɨ̀ tswe ɨ sɨgɨ̀nə̀. 
PHP.2.21	A tɨtɨ̀ɨ bo bɨtsɨ̀m, ŋù tsɨ̀m a yu'u aa tsi'ì yìi annù, ŋ̀ghɨrə tsi'ì ànnù yìi mə a ka kwɛtə atu mbɨ̀ɨ nû yì, kaa wa'à nɨ̂ ànnǔ Yesu ghɨrə̀ bə̂. 
PHP.2.22	Lâ a ŋghɛ̀ɛ nɨ Timoti, nɨ̀ zi ŋû yìi mə à nɨ ghu aà, nɨ̀ zi a ajàŋ yìi mə a fà'à bi'i yu tsǒ mu bo taà yì, a nsɛ̀ɛ̀nsə ntoò yî sɨgɨ̀nə̀ yu aà. 
PHP.2.23	Aà ànnù yìi mə mə wa'atə a ntoo yu, a mbɛɛ bù, a noò yìi mə mə̀ ghɛ̀nsə nzi a ajàŋ yìi mə ɨ̀nnù ɨ ka ghɛ̀ɛ̀ nɨ mə̀ faà àâ. 
PHP.2.24	A ŋghɛ̀ɛ nɨ mə̀, mə̀ nàŋsə mbii a njɨ̌m Mmà'àmbi mə, mu fɨ̀bàŋtə̀ lâ, ta mə̀ kɨ nzi yàa ŋgaa.
PHP.2.25	Mə̀ mɔ̀ɔ̀ntə mə a ku'unə mə tâ mə̀ too mumaà yi'inə̀ Epafrodito tâ à bu mbɨ̀ɨ̀ fu a mbo bù. À nɨ yu yìi mə bì'i yu fà'à mə̂ ŋ̀kɨ nto ntsò faà bɨtsɨmə̀; a kɨ̂ m̀bə yu yìi mə nɨ̀ kɨ̀ too mə tâ à zi ŋkwɛtə gha mfa joo jìi mə mə̀ kɨ̀ sɨ boŋə aà. 
PHP.2.26	Ǹtɨɨ̀ yi ɨ yə̀'ə̀tə̀ nɨ a nyə bù bɨtsɨ̀m, a kɨɨ̀ ǹjəŋnə si'i nloŋ mə nɨ̀ kɨ̀ yù'u mə yu kɨ̀ sɨ ghɔ̀ɔ̀ aà. 
PHP.2.27	Tsi'i a annù nɨ̂ŋkoŋə̀, à kɨ̀ ghɔ̀ɔ ntɨgə tsi'ì a ŋkwô. Lâ Nwì a ko mɨ̀lɨ̀ŋnə̂ yì; kaa wa'à aa tsi'ì yì ko bə̂, à kɨ̀ kɨ ŋko aa mɨ̀lɨ̀ŋnə̀ ghà ta tâ ŋ̀gɨ'ɨ yì dàŋ tâ ɨ̀ wa'a bu nzi ŋku'usə yìi mə mə̀ tswe ghu mum aà. 
PHP.2.28	Mə naŋsə nlɔɔ a ntoo yu a mbo bu ta tâ nɨ̀ dorɨtə a mbu nyə yu, ta tâ ǹtɨɨ̀ gha ɨ bɔɔ mfwɛtə. 
PHP.2.29	Bɛɛ a zi, nɨ̀ ŋkwɛrə a njɨ̌m Mmà'àmbi nɨ nɨ̀dorə; a bɔŋ mə tâ nɨ̀ ka mbɔ'ɔtə bə̂ bìi mə bɨ bə tsǒ yu aà. 
PHP.2.30	Ǹloŋ mə à kə̀ ghə̀ə kwo ǹloŋ ɨfà'à Kristo, ǹnɨŋə atu yi a ntsu nɨ̀wo a mfà'a ta màŋsə àkwɛtə̀ yìi mə nɨ̀ kɨ̀ tswe nɨ̂ m̀fa a mbo mə aà.
PHP.3.1	Bɨ̀lɨ̂m bâ, mbɔŋ mə̀ maŋsə, mə̀ swǒŋ a mbo bu mə tâ nɨ̀ ka ndorɨtə a mum Mmà'àmbî. Kaa mə̀ ka wa'à kaa a ŋkwatə ŋwà'ànə̂ ɨ̀nnù jìi mə mə̀ tɛ̀'ɛ̀ mə̂ m̀foo ŋŋwà'ànə̀ a mbo bù aà, ǹloŋ mə a ka bɛ ghuu tâ nɨ̀ tsuu lǒ wò.
PHP.3.2	Nɨ̀ ka ntyɛsə ghuu nloŋ mbu ji bɨ jyâ, bə̀ bya mə bɨ bù'u ɨnnù jî bɨ aà , bə̀ bya mə bɨ tsə̌ŋ nû jyaa laà; tâ nɨ̀ ka ntsyɛsə ghuu nloŋ ŋgaa yàà. 
PHP.3.3	A bə bì'inə̀ mbə bə̂ bìi mə Nwì à ŋètə waa tsi'ì annù nɨ̂ŋkoŋ, bì'inə gha'asə Nwî aa nɨ Àzwì yi, ǹdorɨtə aa nloŋ mə bì'inə̀ nɨ bə̀ bɨ Kristo aà, kaa wa'a mɨ̂ntɨɨ̀ mi'inə̀ aa bə nɨ ɨ̀nnǔ njyǎ nu lə̀ə̀ bə̂. 
PHP.3.4	Ka mə mbə mə̀ tswe nɨ̀ à jàŋ yìi mə mbə mà kɨ̂ nləə ntɨɨ̀ gha a nɨ ǹjoo njyǎ nù aà. M̀bə bə̀ bî tsu bɨ tswe faa mbi mə bo tswe nɨ̂ ǹlə̀ə ǹtɨɨ̀ waa nɨ ànnǔ njyǎ nu, boŋ mə̀ tsyàtə waa bɨ̂tsɨ̀mə̀. 
PHP.3.5	A yòŋə nɔ̀ŋsə̀ yì'ì, bɨ lɛ ŋètə̀ gha aa a noò yìi mə mə̀ lɛ mbə njwi ji nɨfwaa aà; mə̀ bə ŋù bàIsrael, m̀fɛ'ɛ a ŋgwɛ̀'ɛ nda Benjamin, m̀bə mu bàHeba yìi mə â jwe bàHeba aà. A ŋghɛ̀ɛ nɨ̂ ànnǔ nlə̀ə ǹdɨ̀'ɨ bàYuda, mə̀ bə ŋù bafarɨsai. 
PHP.3.6	A ŋghɛ̀ɛ nɨ àjàŋ yìi mə mə̀ lɛ nsɨ tɨ̀ɨ̀ nɨ ànnù Nwî aa, mə̀ lɛ sɨ tsɔ'ɔ nɨ àkòrə ŋghotə bɔɔ bɨ Kristo; m̀bu ŋghɛ̀ɛ̀ bə nɨ̌ annǔ ŋghɨ̀rə ɨ̀tsinənnù, a nyoŋə nɨ̂ ànnǔ nlə̀ə ǹdɨ'ɨ Moses, kaa àlɔ̀'ɔ̀ yî tsu kaa a lɛ ŋwa'à a nu mə̀ tswê bə̂. 
PHP.3.7	Ma juù ɨ̀nnù mə ɨ lɛ mbə afù'ù a mbo mə̀ aa, mə̀ lɔgə̀ mə à nɨ bwyɛ nloŋə Kristo. 
PHP.3.8	Tsi'ǐ annù nɨ̂koŋə̀, mà lɔ̀gə njoo tsɨ̀m jìi mə mə̀ tswe nɨ ju aa tsǒ bwyɛ, ǹloŋ mə a nzi Kristo Yesu Ŋ̀gàŋmà'a ghà, a bɔŋ ntsyàtə njoo tsi'ì tsɨ̀m fàa mbî. Mà mì'i njoo tsɨ̀m nloŋ ŋgaa yì, ǹtɨgə nlii nɨ̂ ǹjoò tsɨ̀m tsǒ ǹtsà'à ta tswe nɨ Kristo; 
PHP.3.9	ɨ̀ boonsə ntswe bi'i yu tǎ tâ ɨ̀tsinənnù jìi mə mə ghɨ̀rə aa, tâ tsee bə a mbo mə̌ lǒ lò bə̂, ǹyoŋ nàa a jɨ̌m àjàŋ yìi mə mə lə̀ə ndɨ'ɨ̀ Moses aà. Tâ à baŋnə mbə bə̂ a ajàŋ yìi mə mə̀ nɨ̌ŋ ntɨɨ̀ gha a nu Kristo aà; m̀bə̌ ɨtsinənnù jìi mə Nwì a fa a njɨ̌m àbìintɨɨ̀ aà. 
PHP.3.10	Ànnù yìi mə mə lɔɔ aa, à nɨ̂ ǹzî Kristo, ɨ tswe nɨ̂ mɨ̀dà'à mya mə à tswe nɨ mu nloŋ mə à lɛ nyweenə nɨ nìwo aà. Mə̀ kɨɨ̀ ǹlɔɔ nɨ̂ ǹyə̂ ŋ̀gɨ'ɨ ya yìi mə à lɛ nyə aa, ɨ kɨɨ bəŋ tɨgə bə tsǒ yu ɨ bii nɨwo nìi mə à lɛ ŋkwo aà, 
PHP.3.11	ta bɛɛ mə mânjì a tswe ghu mə̀ kɨ̂ nyi nyweenə nɨ nɨ̀wô yàa ŋgaa.
PHP.3.12	Kaa mə̀ sɨ lɔ̀ɔ aà ǹswoŋə mə mə̀ tswè mə̂ nɨ̂ ǹjoo mà jû mə mə wa'atə a ntswe nɨ̀ jù aà; kaa mə̀ wa'à kɨ̀ nlɔɔ aà ǹswoŋə mə Nwì à fà'à mə ɨfà'à yi a nu mə̀ maŋsə; lâ mə gaansə mɨtɨ̀ɨ̂ mâ a ntswe nɨ̀ jù ǹloŋ mə Kristo Yesu à ghɨ̀rə̀ mə̂ mə tâ mə̀ bə yì aà. 
PHP.3.13	Bɨ̀lɨ̂ bâ, kaa mə̀ sɨ̀ mɔɔ̀ntə̀ mə mə̀ ywè'è mə̂ a adɨgə yìi mə mə tswe nɨ̂ ŋ̀kwi ŋkɔ'ɔ ntəə ghu aà; lâ ànnù yî fùùrə̀ a tswe ghu yìi mə mə ghɨ̀rə̀, mə mà'àtə̂ ɨ̀nnù jìi mə mə̀ tsyà mə̂ m̀ma'atə a njɨ̀m aa, ŋ̀gaansə nɨ̂ mɨ̀tɨ̀ɨ̂ ma mfurɨtə nɨ̂ njoo jìi mə ɨ tswe a mbii aà. 
PHP.3.14	Mə khə̀ tsi'ì nɨ̀ mɨ̀tɨ̀ɨ̀ ŋ̀ghɛɛ nɨ a adɨgə yìi mə mə̀ tɛ̀'ɛ mi'ì ma ghu aà, ta ghɛ̀ɛ kwɛrə mɨ̀yàrɨ̀nə̀ mɨ ŋgu'u mɨ afà'à mìi mə Nwì a twoŋə nàa mə tâ mə kɔ'ɔ ŋkwɛrə, ǹtsya aa a jɨ̀m Kristo Yesu aà. 
PHP.3.15	A bɔŋ mə bì'inə̀ bìi mə bɨ kwì mə̂, ǹtwiŋtə mɨ̂ŋgǎŋ mi'inə̀ a nu Kristo aa, tâ bì'inə̀ tswe nɨ àmɔ̀ɔ̀ntə ma yu. Kə̀ bɛɛ mə ŋù tsù a tɛ'ɛ ntswe ghu mə a mɔ̀ɔ̀ntə annù yî àdàŋ boŋ Nwì à ka kɨɨ ghɨ̀rə̀ ta nɨ̀ zi. 
PHP.3.16	Lâ ànnù yî wè a bə aa mə tâ bi'inə̀ tswa annù yìi mə bì'inə̀ tswè mə̂ nɨ yu aa ntugɨtə tâ à tɨɨnsə.
PHP.3.17	Bɨ̀lɨ̂m bâ, tâ nɨ̀ yoŋ ŋka ŋŋe'esə nàa tsǒ bə̀ bî mɔ'ɔ̀, ŋ̀ghɨrə nɨ̂ ɨ̀nnù jìi mə bì'i ghɨ̀rə̂ aà; ŋ̀kɨɨ nlii nɨ̂ bə̂ bìi mə bɨ yòŋə̀ nɨ̂ ɨ̀bù'ù mɨkòrə̂ ji'i aà. 
PHP.3.18	Mə swoŋə laà aa, nloŋ mə bə̀ bî mɔ'ɔ bɨ tswe ghu mə bɨ ghɨ̀rə ɨnnù tsǒ bə̀ bìi mə bɨ bàa atibàŋnə̀ bàŋnə̀ ya yìi mə Kristo à lɛ ŋkwo ghu aà. Mə̀ tɛ̀'ɛ̀ mə̂ m̀foo nswoŋə annù ma yû a mbo bù, à nɨ tsi'ì yù mə mə kɨɨ mbu ŋkwatə nswoŋə nɨ mɨ̀làà a mi'i mə̀ aà. 
PHP.3.19	À ka yi kɨ bə a njɨ̀m tâ Nwì à nɨŋ ɨsa'a a nu bo, ǹloŋ mə bo lɔ̀gə ato'ò yaa laa tsǒ nwì wàà, ǹtswoŋə nɨ̂ nû yàà ǹloŋ njoo jìi mə boŋ ɨ bàŋnə̀ ŋghɨrə nɨ mə tâ àtû yaa ka ndɨrə, ǹtɛ'ɛ atu yaa nɨ̂ ŋ̀joo mbi jù. 
PHP.3.20	Lâ ŋ̀ghɛɛ nɨ bì'inə̀, àla'à yi'inə̀ a tswe aa a aburə, bì'ìnə̀ yu'utə̀ nɨ Ŋgàŋywèènsə yi'inə̀, M̀mà'àmbî Yesu Kristo mə tâ à lo ghu nzi. 
PHP.3.21	À bə zǐ, boŋ à ka lɔ̀gə mɨda'a mya mə mɨ ghɨ̀rə̀ nɨ mə tâ ǹjoò tsɨ̀m tâ ɨ̀ ka yu'unə nìi aa, ɨ kwensə abɔrɨkə nû jì'inə̀ jû tâ ɨ̀ tɨgə mbə tsi'ì tsǒ yì ya yìi mə ɨ ŋwèènə̀ nɨ nɨ̀fɔ̀ aa.
PHP.4.1	Bɨ̀lɨ̂m bâ, wa mà nàŋsə kɔ̀ŋə̀ ghuu, ǹtɨɨ̀ gha ɨ yə'ə̀tə̀ nɨ a nyə bù. Nɨ ghɨ̀rə̀ mə tâ ǹtɨɨ̀ gha tâ ɨ̀ luu nɨ nɨ̀dorə̀, nɨ̀ kɨ̂ mbə mɨyàrɨ̀nə̀ mɨ ŋgu'u mâ. Bɨ̀sû ba bìi mə mə kɔ̀ŋə aa, nɨ̀ naŋsə ntəə ntəə ntɨɨ, ǹswetə mɨ̂ŋgǎŋ muu tâ mɨ̀ tso a nû M̀mà'àmbî. 
PHP.4.2	Mə bu'u mbo a mbo Evodia bo Sentikə mə tâ bo boonse tâ ànnù yaa tâ à bə yi mɔ'ɔ a njɨ̌m Mmà'àmbî. 
PHP.4.3	Mə̀ bù'û m̀bo a mbo wò, ŋû àkòrə̂ ghà mə sɨ fà'a aa , mə ta ò kwɛtə bâŋgyɛ̀ ma bû ǹloŋ mə bo fa'a bi'ibo a nswoŋə ntoo yì ǹsɨgɨ̀nə̀ bi'ibo nɨ Clement nɨ bə̀ bi mɔ'ɔ bìi mə bi'ibo kɨɨ mfa'a, mɨ̀kǔm myaa mə tswê a mûm àŋwà'ànə ntswêntɨ̀ɨ̀ aà.
PHP.4.4	Nɨ̀ ka ndorɨtə a mum Mmà'àmbî a ŋgòŋ bɨ̀nòò bɨ̂tsɨ̀mə̀; mə̀ bu ŋkwatə nswoŋ mə ta nɨ̀ ka ndorɨtə. 
PHP.4.5	Nɨ̀ ghɨrə tâ bə̀ bɨ̂ tsɨ̀m yə mə nɨ tswa mɨ̂ntɨɨ̀ muu, ǹloŋ mə nòò nzi M̀mà'àmbi à tɨgə a bo aà. 
PHP.4.6	Nɨ̀ tsuu nû yùù kɨ wa'a nloŋ annǔ tsu bə̂. Nɨ̀ ka ntsa'atə Nwî nloŋ ŋgɔ̀ŋ njoò tsɨ̀m jìi mə nɨ lɔ̀ɔ̀ aà, mbu'u nɨ̂ m̀bo ghu mbo, m̀fa nɨ̂ mbɨ'ɨkə ghu mbo, ŋ̀ghɨ̀rə tâ à zî ǹjoò tsɨ̀m jìi nɨ lɔɔ ghu mbo aà. 
PHP.4.7	Ma mùu ajàŋ boŋ m̀bɔɔnə̂ Nwì yìi mə ɨ̀ tsyàtə mɨtsyɛ̀ mɨ bə̂ aa, ɨ̀ ka ghɨ̀rə tâ mɨ̂ntɨɨ̀ muu bo bɨ̀ ɨ̀mɔ̀ɔ̀ntənnù juu tswe a mum Kristo Yesu.
PHP.4.8	Bɨ̀ləm mbâ, ànnù yî nlwì'ìnjɨ̀m yìi mə mə̀ ka nswoŋ a mbo bù aa, a nɨ mə tâ nɨ̀ tɛ'ɛ atû yuu nɨ̂ ɨ̀nnù jìi mə ɨ nɨ̂ ànnù nɨ̂ŋkoŋ aà, bo bɨ̀ a nɨ ɨnnù jìi mə ɨ ku'unə a mbɔ'ɔtə aà, nɨ jìi mə ɨ tsinə aà, nɨ jìi mə ɨ laa aà, nɨ jìi mə bə̀ kɔŋ aa, bo bɨ nɨ jìi mə ɨ bɔŋ aa; bɛɛ mə ànnù yî tsu a tɛ'ɛ ntswe ghu mə a bɔŋ ŋghɛɛ maŋsə, kə̀ yì tsu yìi mə a ku'unə a gha'asə aa, a bɔŋ mə tâ nɨ̀ ka ŋwa'atə ma yuu ànnù. 
PHP.4.9	Nɨ̀ ka ŋghɨrə ɨnnu tsɨ̀m jìi mə nɨ yəgə a mbo mə aa, kə̀ jìi mə nɨ̀ Kwɛ̀rə a mbo mə̀, kə̀ jìi mə mə nɨ̀ yu'u a ntsǔ mə̀ aà, kə̀ bə jìi mə nɨ̀ yə mə̀ ghɨrə̀ aà. Nɨ̀ bə kɨ ghɨ̀rə̀ ma juù ɨ̀nnù boŋ Nwì yìi mə a bɔrɨsə nɨ̂ bə̂ aa boŋ à ka tswe bu bo.
PHP.4.10	Mə naŋsə ndorɨtə tsi'i sɨgɨ̀nə̀ a mum Mmà'àmbi nloŋ mə, ka mə àgha'à a sà'à mə̂ a ajàŋ yìi mə nɨ̀ lɛ sɨ lɔ̀ɔ̀ a ŋkwɛtə mə̀ aa, nɨ̀ tswè mə̂ nɨ mânjì a ŋkwɛtə mə̀ tsɨ̂tsɔ̀ŋ . Tsi'ì ànnù nɨ̂koŋə̀, nɨ̀ lɛ sɨ wa'atə nàâ, lâ kaa wa'à a ajàŋ yìi mə mbə nɨ̀ tsyâ ŋ̀kwɛtə gha ghu aa bàŋnə̀ ǹzi. 
PHP.4.11	Kaa mə̀ sɨ̀ laa swoŋ aa nloŋ mə àyoò tsu a wɛ'ɛ a mbo mə̀ bə̂. Mə̀ yə̀gə̀ mə̂ nzi a ŋkwɛrə ŋ̀gɔ̌ŋ ɨnnǔ tsɨ̀m jìi mə ɨ fɛ̀'ɛ̀ a nu mə̀ aa nɨ̀ nɨ̀dorə̀, 
PHP.4.12	Mə̀ zî ǹnsɨ̀gɨ̀sə̂ ɨ̀bɨ̀ɨ nû gha a nsyɛ, ŋ̀kɨ nzi a tswe a noò yìi mə njoo ɨ gha'a a mbo mə̀ aà. A tɛ'ɛ ɨ bə bə mə akə boŋ mə̀ yə̀gə̀ mə̂ ǹzi a tswe nɨ̀ njoo jì ghà̀'à gha'a, ŋ̀kɨ nzi a ntswe nɨ̀ njì. Mə̀ zî ǹtswe a noò yìi mə ǹdâ ɨ̀ lùu nɨ ǹjoo bo bɨ̀ a noò yìi mə ǹdâ ɨ̀ yòo aà. 
PHP.4.13	M̀bə mə̀ tse ghɨ̀rə ɨnnù tsɨ̀m a njɨ̌m yu wa yìi mə a fa nɨ̂ mɨ̀dà'à a mbo mə̀ aà.
PHP.4.14	Lâ a kɨ̀ bɔ̌ŋ mə nɨ̀ kɨ̀ kwɛtə gha a noò yìi mə mə̀ kɨ̀ tswe nɨ̂ ŋ̀gɨ'ɨ aà. 
PHP.4.15	Bù baFilipi, ɨtu ɨbɨ̀ɨ̂ ghuu, nɨ̀ zi mə a ajàŋ yìi mə mə̀ lɛ nlɔ̀gə̀nə̀ ŋka nswoŋə nɨ̂ ǹtoo yì nsɨgɨ̀nə̀ yû aà, a noò wa mə mə̀ lɛ ŋka nlo Makedonia, kaa ŋ̀ghotə̂ ǹdânwì yî dàŋ kaa ɨ̀ lɛ ŋwa'à ghu tswe mə ɨ̀ lɛ mbii mə bo ka kɨ fa nɨ̂ ǹjoo a mbo mə̀, kə̀ kɨɨ kwɛrə nɨ ǹjoo a mbo mə̀, ǹtsyatə ghuu. 
PHP.4.16	Ǹloŋ mə, ŋghɛɛ bə a nɨ noò wa yìi mə mə̀ lɛ ntswe a Tessalonika aa, nɨ̀ lɛ ntoo njoo a mbo mə̀ a ŋgaa jî ghà'àtə̀, ŋ̀kwɛtə gha ghu. 
PHP.4.17	Kaa sɨ̀ bə aa bə mə mə wì'ì ǹlɔɔ nɨ ǹjoo jya jìi mə nɨ fa nɨ a mbo mə̀ aa bə̂, àyoo yìi mə mə bàŋnə̀ nlɔɔ aa, à nɨ m̀bɔɔnə yìi mə nɨ ŋkwɛrə ghu ŋku'usə nɨ ɨbɔŋ yìi mə ɨ kuu nɨ abàa bù ǹloŋə akwɛtə̀ yìi mə nɨ fa nɨ a mbo mə̀ aà. 
PHP.4.18	Wâ ǹjoo jya jìi mə nɨ̀ kɨ̀ too a mbo mə̀ aa, ɨ kɨ̀ burə ŋgha'a ntsyatə a jàŋ yìi mə mà kɨ̀ sɨ lɔ̀ɔ̀ aà. Wa mə̀ sɨ ayoo dàŋ bu mboŋə nloŋ mə mə̀ kwɛrə̂ ǹjoo jya jìi mə nɨ̀ kɨ̀ tòo Epafrodito mə tâ à zi mfa a mbo mə̀ aà. Ɨ bə aa njoo ma'anwì jî lùmtə, m̀bə njoo ntɔɔ mma'a Nwì jìi mə ɨ ku'unə, mbɔŋ a nu Nwì aà. 
PHP.4.19	Nwìŋgɔ̀ŋ ghà à tswe nɨ̀ àfù'ù a burə̀ ŋ̀gha'a kaa wa'ǎ a nswoŋə bə̂, a ka fa njoò tsɨ̀m jìi mə nɨ boŋə aa a mbo bù a njɨ̌m Kristo Yesu. 
PHP.4.20	Tâ bi'inə̀ ka gha'asə nɨ̂ Nwîŋgɔ̀ŋ Taà yì'inə̀ a ŋgɔ̀ŋ bɨ̀nòò bɨ̂ tsɨ̀m, ǹlwi'i nɨ̂koŋə̀. Amen.
PHP.4.21	Tsà'àtə nɨ̀ bə̂ bɨ Nwî bɨtsɨ̀m a mum Kristo Yesu. Bɨ̀lə̂m bi'inə̀ bìi mə bi'ibo tswe faà aa, bo kɨ ntsà'àtə̀ ghuu. 
PHP.4.22	Bə̀ bɨ Nwî bɨ tsɨ̀m bɨ tsà'àtə̀ ghuu, bya bìi mə bɨ tswe a ndùgə Kaisa aa bo naŋsə ntsà'àtə̀ ghuu. 
PHP.4.23	Tâ ɨ̀bɔ̌ŋ Mmà'àmbî Yesu Kristo tâ ɨ̀ tswe a mbo bù.
COL.1.1	Àŋwà'ànə̀ yû a lo aa a mbo Paul yìi mə à nɨ ŋgàŋntoò Kristo Yesu à nɨ̂ ŋ̀gɔ̀ŋə̂ Nwì aà, bo bɨ̀ a mbo ǹdɨ̂m yì'inə̀ Timoti 
COL.1.2	ŋ̀ghɛɛ nɨ a mbo bɨ̀lɨ̂m bì'inə̀ bə̀ bɨ Nwì bìi mə bɨ fà'à nɨ a mbo Nwî nɨ̂ ǹtɨɨ̀ waa tsɨ̀m a mum Kristo, ǹtswe a ala'a Kolosi aà. Tâ Nwì Taà yi'inə̀ à ghɨrə ɨbɔŋ a nu bù ŋ̀kɨ ŋghɨrə tâ nɨ̀ tswe nɨ mbɔɔnə̂.
COL.1.3	Bì'i fa mbɨ'ɨkə a mbo Nwìŋgɔ̀ŋ Ta bɨ̀ M̀mà'àmbî yì'inə̀ Yesu Kristo a ŋgɔ̀ŋ bɨ̀nòò bɨ̀tsɨ̀m bìi bì'i tsà'àtə̀ Nwì mbɨ'ɨ ŋgaà yùù aà; 
COL.1.4	Bì'ì yù'ù mə̂ ajàŋ mə àbìintɨɨ̀ yuu a nu Kristo Yesu a bə aa, bo bɨ̀ àkɔ̀ŋnə̀ yìi mə nɨ̀ tswe nɨ yu a nu bə̀ bɨ Nwî bɨtsɨ̀mə̀ aà, 
COL.1.5	A bə laà aa nloŋ mə nɨ̀ zî ŋ̀ka'a jìi mə ɨ tswe a aburə, bì'inə̀ bɛ̂, jìi mə ǹtoo yì ǹsɨgɨnə̀ ya ɨ̀ lɛ ŋkà'a a mbo bù ǹlɔgɨnə a noò yìi mə nɨ̀ lɛ nyu'u nɨghàà nɨ annù nɨ̂ŋkoŋ aà.
COL.1.6	Ǹtoo yì ǹsɨgɨ̀nə̀ ya mə ɨ̀ lɛ nzì a mbo bù aa, ɨ kwi a nɨ̂ ɨ̀dɨ̀gə tsɨ̀m fàa mbi, ŋkoonə nɨ̂ mɨ̀ntà, tsi'ì tsǒ àjàŋ yì mə a kɨ ntswe a tɨtɨ̀ɨ bù ǹlɔŋgɨnə wa njwi mə nɨ̀ lɛ nyu'u ŋkɨ nzi annù nɨ̂ŋkoŋ nloŋ ɨbɔ̀ŋ Nwî wa àtû yuu a laa ghu 
COL.1.7	a ajàŋ yìi mə nɨ̀ lɛ nyəgə a mbo Epaphras ǹsûkà'â yì'ì bo bɨ̀ ŋ̀gàŋàkòrə̂ yì'ì a mûm àfà'a Mmà'àmbi aà. Àa ŋù yìi mə a fà'à mbo Kristo nɨ̂ ǹtɨɨ̀ yi tsɨ̀m nɨ̂ àtû yi'i. 
COL.1.8	À ghɨ̀rə̀ mə̂ bì'ì zi akɔ̀ŋnə̂ yuu a mûm Àzwì
COL.1.9	Tsǒ mə a bə laà, ǹlɔgɨnə a njwi yìi mə bì'ì lɛ nyu'u aa, kaa bì'ì lɛɛ̀ ŋ̀kɨ'ɨ̀ kɛntə nɨ a ntsà'àtə Nwì ŋ̀wa'atə nɨ̂ ghuu ghu, m̀bu'u nɨ̂ mbo mə tâ à lwensə ghuu nɨ mɨ̀tsyɛ̀ tâ nɨ̀ zi annù yìi mə yu lɔ̀ɔ̀ aa, ǹtswe nɨ̀ mɨ̀tsyɛ̀ mɨ Azwì Nwî tǎ zi innù tsɨ̀m àtû yuu a laa ghu 
COL.1.10	tâ nɨ̀ ka ntswe ntswêntɨ̀ɨ̂ yùù tâ ɨ̀ ku'unə a mbô M̀mà'àmbi tâ à naŋsə ŋka ndorɨtə ghu, tâ ǹtswêntɨɨ̀ yùù ɨ̀ ka ŋkoonə mɨ̂tà a nɨ̂ m̀buu mɨfà'à mî sɨgɨ̀nə̀ mɨtsɨ̀m mìi mə nɨ fà'à aa, tâ ɨ̀nnù jìi mə nɨ̀ zi mbɨ'ɨ ŋgaa Nwì aa tâ ɨ̀ ka ŋgha'atə ŋghɛɛ nɨ̂ m̀bìì tâ nɨ̀ ka ŋkwi ghu mumə. 
COL.1.11	Tâ Nwìŋgɔ̀ŋ à naŋsə mfa mɨda'a a mbo bù tâ nɨ̀ tɨɨ, ǹyoŋə a njɨm mɨ̀tɨ̀ɨ̂ mi mî mya mìi mɨ tsya mbo aa, tâ nɨ̀ tswe nɨ̂ àtàŋəntɨɨ, ŋka ŋkwɛrə nɨ̂ ɨ̀nnù jìi mə ɨ zì nɨ a mbo bù aa nɨ̀ nɨ̀dorə̀. 
COL.1.12	Ŋ̀ka mfa nɨ̂ m̀bɨ'ɨkə a mbo Tà yìi mə à ghɨ̀rə bì'inə̀ ku'ùnə̀ mə mbə bì'inə̀ tswê nɨ̂ àbwarə a nɨ ǹjoo jìi mə à lə̀ə a mbo bə̀ bɨ Nwî bìi bɨ tswe a mûm ŋ̀kà'à aà. 
COL.1.13	À fì'ìsə̀ mə̂ yi'inə̀ a mum àdɨ̀gə̀ yìi mə m̀fiì àdɨ̀gə̀ ɨ bu'utə aa, ǹnɨ̀ŋ a mûm ànnù nɨfɔ̌ njwoŋ Mû yì yìi à kɔ̀ŋə aa, 
COL.1.14	tsi'ì Mû wa yìi mə à lɛ ntsu'u atû yi'inə̀ ŋ̀ghɨrə Nwì à li'ìnə̀ ɨfansənnù ji'inə̀ aà.
COL.1.15	Kristo à nɨ finə Nwìŋgɔ̀ŋ yìi mə kaa bɨ sɨ yə aa, m̀bə mfòò àjɛ̀ɛ̀ a mbô ŋ̀gɔ̀ŋ ǹjoò tsɨ̀m jìi mə Nwìŋgɔ̀ŋ à nàŋsə aà. 
COL.1.16	Ǹloŋ mə bɨ lɛ naŋsə njoò tsɨ̀m jìi mə ɨ tswe a aburə bo bɨ̀ jìi mə ɨ tswe a nsyɛ aa, bo bɨ̀ jìi mə bɨ yə, nɨ̀ jìi mə kaa bɨ sɨ kɨɨ nyə aa, ǹtsya aa ghu nû, kə̌ bə̂ bə ŋgǎŋmbu'utə bə̀, kə̀ bɨ̀sa'a bɨ ala'a, kə̀ ŋ̀gàŋəda'a, boŋ bə lɛ naŋsə ŋgɔ̌ŋ njoo tsɨ̀m, ǹtsya aa ghu nu, ŋ̀kɨ naŋsə aa ghu mbô. 
COL.1.17	À nɨ yu yìi mə a tsyǎ mbìì ŋ̀gɔ̀ŋ ǹjoò tsɨ̀m, ŋ̀kɨɨ mboonsə nɨ̂ ŋ̀gɔ̀ŋ njoò tsɨ̀mə̀. 
COL.1.18	À nɨ̂ àtu a mbô ŋ̀ghòtə̂ yìi ɨ̀ nɨ ɨbɨɨnu yì aà, m̀bə nlɔ̀gɨ̀nə̀, ŋ̀kɨ mbə mfòò àjɛ̀ɛ̀, ǹtsyàmbìì a nyweenə nɨ̀ nɨ̀wo aa tǎ tswe nɨ̂ àbwarə ntsyàmbìì a a nɨ̂ ŋ̀gɔ̀ŋ ɨ̀nnu tsɨ̀mə̀. 
COL.1.19	Ǹloŋ mə Nwì à lɛ ndorɨtə a ghɨ̀rə mə tâ màrə̀ Nwǐ ntsɨ̀m à tswe ghu nû; 
COL.1.20	ǹtɨgə̀ ǹtsya ghu njɨ̀m ŋ̀ghɨrə mə tâ ŋ̀gɔ̀ŋ ǹjoò tsɨ̀m ɨ̀ bu ntswe nɨ̂ ànnù yî mɔ'ɔ bo bɨ̀ yù Nwî, kə̀ bə̂ jìi ɨ tswe a nsyɛ, kə̀ jìi ɨ tswe a aburə, a ajàŋ mə à zi nɨ̂ m̀bɔɔnə ntsya a njɨ̌m aləə nu Kristo yìi à lɛ nsaansə a ati bàŋnə̀ bàŋnə̀ aà. 
COL.1.21	'A lɛ mbə a noò mɔ̀'ɔ nɨ̀ tswê asà'agha'a bù bɨ̀ Nwì, m̀bə ŋgàŋkɨ̂bàa ji ɨ̀nnù jî bɨ jìi nɨ̀ lɛ sɨ mɔ̀ɔ̀ntə̀ ŋkɨɨ ŋghɨrə aà. 
COL.1.22	Lâ tsɨ̂tsɔ̀ŋ à bù mə̂ ŋ̀ghɨrə bǔ bo tswê nɨ̂ ànnù yî mɔ'ɔ ntsya a njɨ̌m nɨ̀wo nɨ Kristo a mûm ǹjyǎnnu mə tǎ lɔ̀gə̀ ghuu ɨ zǐ tɛ'ɛ a nsi yu tsǒ bə̀ bìi bɨ laa màŋsə̀, kaa ŋkɨ'ɨ̀ nɨ̂ àlɔ̀'ɔ̀ tswê, kə̀ kàâ ànnù yî tsu mə mbə bɨ fɨrə̀ ghuu ghu, 
COL.1.23	tsi'i mə mbə nɨ̀ ghɛɛ nɨ̂ m̀bìì nɨ̂ àbìintɨɨ̀ yuu, kaa wa'à tsɨ̀gɨ̀nə̀, ǹtəə ntɨnsə, kaa ŋkɨ'ɨ̀ nɨ̀ ghuu swûŋtə̀ a nɨ̂ ànnù yìi mə nɨ bɛ, ajaŋ mə nɨ̀ lɛ nyu'u a nɨ̂ ǹtoo yì ǹsɨgɨ̀nə̀ ya yìi mə bɨ swòŋ mə̂ a bo bə̀ bɨ̀ tsɨ̀m fàa atu nsyɛ aa, mə̀ Paul mə̀ bə ŋ̀gàŋàfà'à a nɨ̂ ǹtoo mà yû aà.
COL.1.24	Tsɨ̂tsɔ̀ŋ mə dorɨtə a nɨ̂ ŋ̀gɨ'ɨ̀ yà yìi mə mə yə a atu bù aà. Ǹloŋ mə a nɨ̂ ŋ̀gɨ'ɨ yìi mə mə yə a mûm ǹjyǎnû yà aa, mə̀ màŋsə aa annù yìi mə a boŋə a nɨ̂ ŋ̀gɨ'ɨ yìi mə Kristo à lɛ nyə mbɨ'ɨ mbɨ̀ɨ̀ nù yì ya yìi mə à nɨ ŋghotə aa. 
COL.1.25	Mə̀ kɨ̀ mə̂ ǹtɨgə mbə ŋgàŋàfà'à a mbô ŋ̀ghòtə, ǹyoŋə njɨ̌m àbwarə yìi mə Nwìŋgɔ̀ŋ à fa a mbo mə̀ mbɨ'ɨ ŋkwi atû ghuu, mə tâ mə̀ ghɨrə tâ bə̀ naŋsə nzi nɨghàà nɨ Nwî. 
COL.1.26	Nɨ̀ghàà ma nû nɨ lɛ mbə aa annù yìi mə a lɛ ntswe alə̀ə̀ntə a ŋgu'u ŋgu'u bo bɨ̀ a mɨwàŋ mɨwàŋ, mə bɨ ghɨ̀rə̀ mə̂ a fɛ'ɛ̀ tsɨtsɔ̀ŋ ǹlaa a mbo bə̀ bɨ Nwî aà. 
COL.1.27	A mbo bo Nwìŋgɔ̀ŋ à lɛ ŋkɔ̀ŋ mə yu ghɨ̀rə̀ tâ bɨ̀ zi, a tɨtɨ̀ɨ bɨ̀tɨ̀zî Nwî, àfù'u annǔ àtsyǎmbo yi yìi a tswe nɨ̂ ànnǔ yî àlə̀ə̀ntə ma yu aà. Ànnù yî àlə̀ə̀ntə̀ ma yû a bə mə, Kristo à tswe a mûm nu bù, m̀bə annù yìi mə a ghɨ̀rə mə nɨ̀ ka mbɛ nɨgha'a nɨ Nwî aà. 
COL.1.28	Bì'i swoŋ aà ànnù ǹloŋ Kristo ma ghû, ŋ̀wa'asə nɨ̂ ŋû ǹtsɨ̀m, ǹdɨ'ɨ nɨ̂ ŋû ǹtsɨ̀m nɨ̂ m̀buu mɨtsyɛ̀ mɨ tsɨ̀m, mə mbə bì'ì yî m̀fa a ŋû ǹtsɨ̀m a ajàŋə mə à kwè mə̂ mum Kristo ŋkɔ'ɔ ntəə aà. 
COL.1.29	A ŋghɨ̀rə ma yû, mə̀ nwugə̀ nɨ̀ nû yà, ŋ̀gaansə nɨ mɨ̀dà'â ma, m̀fi'i nɨ mɨ̀tɨ̀ɨ̀ mya mɨ̀tsɨ̀m mìi a naŋsə nɨŋ nɨ a nu mə̀ aà.
COL.2.1	Mə lɔ̀ɔ nswoŋə a mbo bù a ajàŋ yìi mə mə fà'a nɨ mɨtɨ̀ɨ̀ a ŋgaa bù bo bɨ̀ bə̀ bìi mə bɨ tswe a ala'a Laodicea bo bɨ̀ bə̀ bî mɔ'ɔ bìi mə kaa bɨ lɛɛ̀ ǹtɛ'ɛ ŋwa'à ǹsî gha yə aà. 
COL.2.2	Mə fà'à ma mùu ajàŋ aa mə tâ bo luu nɨ̂ àtàŋəntɨɨ, tâ tswe nɨ̂ àkɔ̀ŋnə̀ yìi mə a ka bòònsə̀ waa, tâ bo luu nɨ̂ àfù'ù a naŋsə nzî ànnù yî àlə̀ə̀ntə̀ Nwì ya, yìi à nɨ Kristo yumbɔŋ aà. 
COL.2.3	Kristo à laa mbə key yìi mə akwà'a ŋgɔ̀ŋ ɨtǎ mɨtsyɛ̌ Nwî tsɨ̀m, ŋghɨrə bì'inə̀ zî nɨ̀ ɨ̀nnǔ Nwî tsɨ̀mə̀.
COL.2.4	Mə swoŋə ma yû aa ta tâ ŋù tsù à tsuu ghuu lǒ bwe'esə nɨ mɨ̀ghàà mɨ mbwe'esə̀. 
COL.2.5	Ǹloŋ mə ka mə kaa mə̀ sɨ̌ bì'inə̀ tswê a mbɨ̀ɨ̀ nu aa, mə̀ bàŋnə ntswe bi'inə̀ a mûm Àzwì, ŋkɨɨ ndorɨtə a nyə̂ àjàŋ yìi mə nɨ̀ nàŋsə ntswe, ǹtəə ntɨ̀ɨ̀ a mûm àbìintɨɨ̀ yuu a nu Kristo aà.
COL.2.6	M̀bə yìi mə nɨ̀ bìì mə̂ Kristo Yesu a nɨ M̀mà'àmbi aa, tâ nɨ̀ ka ntswe ntswêntɨ̀ɨ̂ yùù a mum Kristo. 
COL.2.7	Nɨ̀ twiŋ mɨ̂ŋgâŋ muu ghu nu tâ mɨ̀ tso, ŋ̀ghurə ntswêntɨ̀ɨ̂ yùù ghu nu, ŋ̀kɨɨ ntɨnsə a nɨ̂ àbìintɨɨ̀ yuu a ajàŋ yìi bɨ lɛ ndɨ̀'ɨ̀ a mbo bù aà. Tâ ǹtswêntɨ̀ɨ̂ yùù ɨ̀ lùù nɨ̂ ŋ̀ka mfa mbɨ'ɨkə.
COL.2.8	Nɨ̀ yə mə tâ ŋù tsù à tsuu ghuu lǒ ghɨ̀rə nɨ̂ ɨ̀bù'ù ntsya nɨ mɨ̀ghàà mɨ mbwe'esə̀ mi adàŋə̀ dàŋə̀, kə̀ mɨ̀tsyɛ̀ mɨ ŋûmɨ̀sɔ̀ŋ mìi mə mɨ lo aa bə nɨ nɔ̀ŋsə̀ bə̀, kə̀ a ɨnnǔ mbii ɨzwì jìi sa'a mbi yù, a bə̂ ɨ̀nnù jìi mə kaa ɨ sɨ̌ aa a mbo Kristo lo aà.
COL.2.9	Ǹloŋ mə màrə̀ Nwì yìi mə à luu aa à tswe a mûm m̀bɨ̀ɨ̀ nû Yesu, 
COL.2.10	nɨ̀ kɨ ntswe nɨ̂ ǹtswêntɨ̀ɨ̀ yìi mə ɨ̀ lùù aa, ntsya aa a njɨ̌m bòònsə̂ yuu bɨ̀ Kristo. À nɨ̂ àtu a mbo bɨ̀sa'a bɨ mbi bɨ tsɨ̀m a bo bɨ̀ ɨzwi tsɨ̀m jìi mə ɨsa'a nɨ̂ mbi yù aà.
COL.2.11	Bɨ lɛ ŋŋètə̀ yi'inə̀ ǹtsya aa ghu nu, kaa a wa'ǎ aa ŋŋètə̂ yìi mə bɨ ghɨrə aa nɨ̀ m̀bo bə̂, à lɛ mbə ŋŋètə yìi mə a lɛ ŋhɨ̀rə̀ Kristo, ǹtsya a njɨ̌m àjàŋ yìi mə à fì'ìsə mɨ̀dà'à mɨ ɨnnù jî bɨ jìi ɨ tswe a njyǎnû aa nlɔ̀'ɔ̀sə̀ aà. 
COL.2.12	Nòò yìi mə bɨ lɛ mmurə ghuu a ŋkì aa, bɨ lɛ ntwiŋ ghuu bɨ̀ Kristo; ǹtsya njɨ̌m m̀mùrə ŋkì ma yû bɨ lɛ ŋkɨ nyweensə ghuu bu bɨ̀ Kristo, a njɨ̌m àbìintɨɨ̀ yuu a nɨ mɨ̀dà'à mɨ Nwî yìi, mə à lɛ nyweensə Kristo nɨ nɨ̀wo aà. 
COL.2.13	Bù bìi mə nɨ̀ lɛ ŋkwo nloŋ ɨbɨ̂ ghuu bo bɨ̀ ajàŋ yìi kaa bɨ lɛ ŋwa'à ghuu ŋŋêtə̀ aa, Nwì à ghɨ̀rə̀ mə̂ nɨ̀ tɨgə̀ ǹtswe bɨtɨ̀ɨ̀ bu bɨ̀ Kristo, ǹli'inə ɨfansənnù juu tsɨ̀m, 
COL.2.14	mme'e ndɨ'ɨ jya jìi mə bɨ lɛ ŋŋwà'ànə̀ ɨ kwerə̀ yi'inə̀ aa nlɔ̀gə̀ ŋ̀ghɛɛ mbɛɛntə a ati bàŋnə̀ bàŋnə̀. 
COL.2.15	A Kwɛrə mɨ̀dà'a mɨ bɨsa'a bɨ mbi bo bɨ̀ mǐ ɨ̀zwì jìi mə bu'utə mbi yù aa, ŋghɨrə mbî ǹtsɨ̀m ɨ yə ajàŋ yìi à ghà'a waa aa ntsya a njɨ̌m ati bàŋnə̀ Kristo aà.
COL.2.16	Tsǒ mə a bə ma mùu ajàŋ aa, tâ ŋû tsuu a ghuu sa'a nloŋ annù mɨjɨ kə̀ mɨlù'ù, kə̌ nloŋ annǔ ɨkòò yî jɨ̀, kə̀ ànnù saŋ yî m̀fii, kə̀ ànnǔ njwîŋgɔ̀ŋ. 
COL.2.17	Ma juù ɨ̀nnù bə aa bə̂ àlɨləŋ ɨnnù jìi ɨ ka yǐ zì aà; lâ ànnù nɨ̂ŋkoŋ yìi a naŋsə ntswe ghu aa, a bə aa mbo Kristo. 
COL.2.18	Nɨ̀ tsuu bii ŋù tsù à fi'isə ghuu a ŋkàŋ ǹloŋ mə a tɨ̀ɨ̀ nɨ mə nɨ̀ ka nsɨgɨsə ɨbɨɨ nu ghuu a nsyɛ, ŋkɨ mmii nɨ baangel, nswoŋə nɨ mə bo yə nɨ̂ ǹjə̀ə̀ təə təə, ŋ̀ŋii nɨ̂ nû jyaa adàŋə̀ dàŋə̀ ǹyoŋə nɨ̂ bə̂ àmɔ̀ɔ̀ntə ɨnnù, jyaa jìi à nɨ jì bâmɨŋsɔ̀ŋə aa, 
COL.2.19	kaa wa'à bàŋnə̀ ǹtɨŋnə nàa a nu Kristo yìi mə à nɨ atu a mbô m̀bɨ̀ɨ̀ nû ǹtsɨ̀m, ǹjɛ'ɛ nɨ̂ ɨ̀dɨgə nû tsɨ̀m jìi mə ɨ tsugɨsə mɨ̂ŋgàŋə̂ mya ghu nu, ŋ̀kwi nɨ a ajàŋ yìi mə Nwìŋgɔ̀ŋ a lɔ̀ɔ̀ aà.
COL.2.20	M̀bə a bə mə nɨ̀ lɛɛ̀ ŋ̀kwo bu bɨ̀ Kristo, ntsya ɨzwì jìi mə ɨ bu'utə mbi yù aa, a tɨgə̀ ŋ̀ghɨrə akə mə tâ nɨ̀ ka ntswe ntswêntɨ̀ɨ̂ yùù tsi'ì tso yì bà fàa mbi aa ɛ? A ghɨ̀rə akə mə nɨ̀ ka nyu'unə bə bɨ̀nɔ̀ŋsə̀ bɨ mbi bù aa ɛ? 
COL.2.21	“Nɨ̀ tsuu tswa, Nɨ̀ tsuu ywe'etə, Nɨ̀ tsuu mɔ̀ɔ̀ntə̀” 
COL.2.22	(Ŋghaa laa nloŋ aa njoo jìi mə ɨ wàŋsə̀ m̀bɨ'ɨ a ajàŋ mə bɨ fà'à nɨ ju), yoŋə nàa nɔ̀ŋsə̀ bàmɨsɔ̀ŋ bo bɨ̀ ɨ̀nnù jìi mə bo dɨ̀'ɨ̀ bo aa ɛ? 
COL.2.23	Ma jû ɨ̀nnù mə bə̌ dɨ̀'ɨ̀ aa ɨ kɨrə̀ tsi'ì tsǒ mɨ̀tsyɛ̀ tswe ghu, ɨ kwɛtə̀ nɨ̂ bə̀ tâ bɨ̀ ka ŋgha'asə Nwì nɨ mânjì yî ǹtɨ̀nsə̀, ŋ̀kɨɨ ŋkwɛtə nɨ̂ waa mə bɨ̀ ka nsɨgɨsə nɨ mɨ̀bɨ̀ɨ̀ mɨ nû myaa a nsyɛ, ŋkɨɨ mɨrɨsə nɨ mɨ̀bɨ̀ɨ̀ mɨ nû myaa; lâ kaa annù ma yû yî tsu kaa a wa'à kwɛtə̀ a ŋghɨ̀rə mə tâ bə̀ me'e ɨnnù jìi mə njyǎnû jyaa ɨ yə̀'ə̀ aà.
COL.3.1	Tsǒ mə nɨ̀ ywèènə̀ mə̂ nɨ nɨ̀wo bu bɨ̀ Krito nɨ̀ tɛ'ɛ mɨ̂ntɨɨ̀ muu bə nɨ̂ ǹjoo jìi mə ɨ tswe a aburə, wa adɨgə mə Kristo à tswe ghu, a mbɛ̀ɛ̀ nɨ̀kwɛɛ Nwì nî m̀mà'à aà. 
COL.3.2	Nɨ̀ tɛ'ɛ atû yuu bə a nɨ̂ ǹjoo jìi ɨ tswe aburə, ntsee bə nɨ jì fàa nsyɛ ɨ tɛ'ɛ. 
COL.3.3	Ǹloŋ mə nɨ̀ kwò mə̂, ǹtswêntɨ̀ɨ̂ yùù ɨ̀ tɨgə̀ ǹləəntə bo Kristo a mum Nwì aà. 
COL.3.4	Nòò yìi mə Kristo yìi à nɨ ntswêntɨ̀ɨ̀ yùù laa à ka yǐ kɨ zì aa, tâ bǔ bo tɨgə nzì a mûm nɨ̀gha'à ni.
COL.3.5	Tsǒ mə a bə ma mùu ajàŋ aa, nɨ̀ zwitə ɨ̀nnù jìi mə njyǎnu ɨ yə̀'ə̀tə ŋghɨ̀rə aà: mbə ànnǔ ajɨrə, ànnǔ nsɨŋ, ànnù nɨlòò, ànnǔ ŋka nyə̀'ə̀tə ɨnnù jî bɨ, ànnǔ ŋka nyə̀'ə̀tə njoo si'i, yìi mbə tɨgə mbə tsǒ ànnǔ mmii mɨ̀kobə aà. 
COL.3.6	Nwì a naŋsə nlwisə ntɔŋ a nu bə̀ ǹloŋ aa ma juù ɨ̀nnù. 
COL.3.7	Nɨ̀ lɛ sɨ kɨɨ ŋghɨrə nɨ̂ ɨ̀nnù ma jû wâ noò mə ɨ lɛ ntswe a nu bù nsa'a nɨ̂ ghuu aà.
COL.3.8	Lâ tsɨ̂tsɔ̀ŋ nɨ̀ fi'isə ɨnnù ma jya ɨ̀ tsɨ̀m mmi'i: àlwintɔŋ, àfìi mi'i, àbɨ'ɨntɨɨ, m̀bə̀gɨ̀tə bə̀, bo bɨ̀ mɨ̀ghàà mî fwɛ̀. 
COL.3.9	Nɨ̀ tsuu ɨbaŋnənnù atu bù nɨ bù kɨ swoŋə, ǹloŋ mə nɨ̀ sɔ̀rə̀ mə̂ marə̀ ghùù yî ǹlwèn wa bo bɨ̀ ɨ̀nnù jìi nɨ̀ lɛ sɨ ghɨ̀rə mbìì aa mmè'è 
COL.3.10	mbaŋnə ntɨgə mma'a a marə yî m̀fii wa, yìi mə Nwi a kwensə mə nɨ̀ ka nzi yi ntɨgə mfinə nɨ̂ yi, yìi mə à nɨ ŋgàŋnansə ghu aà. 
COL.3.11	Tsǒ mə a bə laa, kaa kwensə kaa à ka wa'à ghu bû ǹtswe a tɨtɨ̀ɨ bɨ̀tɨ̀zî Nwî bo bɨ̀ baYuda, bə̀ bìi mə bɨ ŋetə aa, bo bɨ̀ bìi kaa bɨ sɨ̀ ŋêtə̀ aa, bə̀ bìi bɨ kurə bə̀ aa, bo bɨ̀ bə̀ bìi bɨ tswe a ŋgɛ̀ɛ̀ aà, ɨ̀bù'ù bo bə̀ bìi kaa bo sɨ̌ ɨbù'ù bə aà, Kristo à tɨgə mbə ɨnnù tsɨ̀m ŋ̀kɨ ntswe a mum bo bɨtsɨ̀mə̀.
COL.3.12	Tsǒ bɔɔ bɨ Nwî bìi mə à tsɔ̀'ɔ bɨ laa, a kɨ̂ ŋ̀kɔŋ aa, nɨ̀ tɨ̀gə ŋwɛ'ɛ ŋko mɨ̀lɨ̀ŋnə̀, bo bɨ̀ ŋ̀ghɨ̀rə̂ ɨ̀nnù jî sɨgɨ̀nə̀, nɨ̂ ǹsɨ̀gɨ̀sə ɨbɨɨ nu a nsyɛ, a bɔ̀'ɔ ŋka mbɔnə, nɨ̂ àtàŋəntɨɨ, a nu bù, 
COL.3.13	ŋ̀ka ntswa mɨ̂ntɨɨ̀ muu bu nɨ bù, mə mbə annù a ka nyaŋə ŋù ǹloŋ ŋû yî mɔ'ɔ, nli'inə nɨ̂ ɨ̀fansənnù juu bu nɨ bù; ajàŋə mə Mmà'àmbi à lì'ìnə ɨfansənnù juu aa, nɨ̀ tswe nɨ̀ ŋ̀kɨ ŋka nlì'ìnə ɨfansənnù bə̂ bî mɔ'ɔ̀. 
COL.3.14	A nɨ̂ ɨ̀nnù ma jû tsɨ̀m, tâ àŋkɔ̀ŋnə̀ à bə ma ànnù yìi mə a naŋsə mboonsə nɨ̂ ɨ̀nnù tsɨ̀m ŋ̀kwerə aà. 
COL.3.15	Tâ m̀bɔɔnə̂ Kristo ya ɨ̀ ka ntsyasə nɨ̂ ghuu, nloŋ mə Nwì à lɛ twoŋə ghuu aa mə tâ nɨ̀ boonsə ntswe nɨ̂ m̀bɔɔnə a nî m̀bɨ̀ɨ̀ nu yì m̀fùùrə̀. Nɨ̀ kɨɨ mfa nɨ̂ m̀bɨ'ɨkə ghu mbô. 
COL.3.16	Tâ nɨ̀ghàà nɨ Kristo luu a mum mɨ̂ntɨɨ bù ǹlwi'i, nɨ̀ ka ndɨ'ɨ ŋkɨɨ ndɨ'ɨtə nɨ̂ ghuu ghu bu nɨ bù nɨ mɨ̀tsyɛ̀, ŋka nyəə nɨ bɨ̀psalm, mɨkòò mɨ ŋgha'asə Nwì, bo bɨ̀ mɨ̀kòò mɨ Azwì, m̀fa nɨ̂ m̀bɨ'ɨkə a mbo Nwì a mum mɨ̀ntɨɨ bù. 
COL.3.17	A nɨ̂ ɨ̀nnù tsɨ̀m jìi mə nɨ ghɨ̀rə̀ aa, a nɨ nɨ̀ghàà nɨ ntsù, kə̀ ànnû tsu yìi nɨ ghɨ̀rə̀ aa, nɨ̀ ka ŋghɨrə ŋgɔ̀ŋ ɨnnǔ tsɨ̀m a nɨ ɨ̀kǔm Mmà'àmbî Yesu, m̀fa nɨ̂ m̀bɨ'ɨkə a mbo Nwìŋgɔ̀ŋ Tà, ǹtsya ghu njɨ̀mə̀.
COL.3.18	Bàŋgyɛ̀ nɨ̀ ka nyu'unə bɨloò buu a ajàŋ yìi mə a ku'unə a nsi mi'i Mmà'àmbî aà. 
COL.3.19	Bɨ̀lòò nɨ̀ ka ŋkɔŋ bâŋgyɛ̂ buu, ntsee a nu bo kɨ tsə'ə.
COL.3.20	Bɔɔ, nɨ̀ ka nyu'unə bɨ̂taà buu bo bɨ̀ maà buu a nɨ̂ ŋ̀gɔ̀ŋ ɨ̀nnǔ tsɨ̀mə̀, ǹloŋ mə àa annù yìi mə ghɨ̀rə̀ M̀mà'àmbi a dorɨtə̀ aà. 
COL.3.21	Bɨ̀tà, nɨ̀ tsuu kɨ ghɨ̀rə tâ mɨ̀ntɔ̀ŋ mɨ bɔɔ̀ buu ka nlwi, ta wa'à kà ŋ̀ghɨrə mɨ̀tɨɨ̀ myaa ka mbɨ'ɨ (kwo).
COL.3.22	Ɨ̀bù'ù nɨ̀ ka nyu'unə bɨ̂taà buu nɨ̂ ɨ̀nnù tsɨ̀m, kaa wa'a ka nyu'unə aa tsi'ǐ a noò yìi mə bɨ lìì ghuu aa, bù kɨɨ̀ ǹlɔɔ bə mə bə̀ ka mbeentə nɨ̂ ghuu aa bə̂, nɨ ka mfa'a nɨ̂ ǹtɨɨ̀ ghuu tsɨ̀m, mbɔ'ɔ aa bə Mmà'àmbî. 
COL.3.23	A nɨ̂ ɨ̀nnù tsɨ̀m jìi mə nɨ fà'à aa, nɨ̀ ka mfa'a nɨ̂ ǹtɨɨ̀ ghuu tsɨ̀m, ŋka mfa'a tsǒ nɨ fà'à aa a mbô M̀mà'àmbî, kaa wa'a aa bə a mbo bə̀ fa'à, 
COL.3.24	nzi nɨ mə, Mmà'àmbî à ka yǐ tsɔ'ɔ afà'â yuu nɨ̂ ǹjoo jìi mə à lə̀ə a aburə a mbo bù aà. Wa nɨ fà'à aa a mbo Mmà'àmbî Kristo.
COL.3.25	A mbo bə̀ bìi bɨ ghɨ̀rə ɨbɨ aa, Nwì à ka yǐ kɨ kwi'inə ɨbɨ̂ waa wa a mbo bo ǹloŋ mə Nwì a lèntə bə̂ aa nɨ mânjì yìi à ku'unə aà.
COL.4.1	Bɨ̀tà bɨ abù'ù, nɨ̀ ka nlentə ɨbù'û juu nɨ mânjì yìi à tsìnə ŋkɨ kù'ùnə aa, nzi nɨ mə̀ nɨ̀ kɨ ntswe nɨ tà a aburə.
COL.4.2	Nɨ̀ ghɛɛ nɨ̂ m̀bìì ǹtəə ntɨnsə a mûm àtsà'àtə̀ Nwî, ŋ̀ka ntswe nɨkərə̀, mfa nɨ̂ m̀bɨ'ɨkə. 
COL.4.3	Nɨ̀ kɨɨ ntsa'atə nɨ̂ Nwî ŋ̀wa'atə nɨ̂ yi'i ghu, mə tâ Nwìŋgɔ̀ŋ à ŋa'a mânjì m̀fa tâ bì'ì ka ŋkɛ'ɛnə ntoò ya yìi ɨ̀ tswe alɔ̀'ɔ̀sə̀ mbɨ'ɨ Kristo yìi mə mə̀ tswe atsaŋ nloŋ ŋgaà yì aà. 
COL.4.4	Nɨ̀ tsa'atə Nwî mə tâ mə̀ zi ajàŋ yìi mə mbə mə̀ ghɨrə̀ ɨ naŋsə̀ ǹlaa nɨ mânjì yìi mə tswe nɨ̂ ghàa ghu aà.
COL.4.5	Nɨ̀ ka nzi akòrə̀ nɨzî yuu nɨ mânjì mɨ̀tsyɛ̀ bu bɨ bə̀ bɨ abɛɛ, nyə nɨ mə nɨ fà'à nɨ nòò ghuu sɨgɨnə̀. 
COL.4.6	Tâ nɨ̀ghàà nɨ ntsû nuu tâ nɨ̀ ka nlii tsǒ bɨ nu'u nɨ̀ fɨ̀ŋgwaŋə̀, tǎ ghɨ̀rə tâ nɨ̀ zi ajàŋ yìi mə mbə nɨ̀ fâ àkwi'i nɨ̀ghàà a mbo ŋù ǹtsɨ̀m yìi à bètə ghuu nɨ̂ ànnù aà.
COL.4.7	Tychicus yìi mə à nɨ̂ ǹdɨ̂m ghà yìi mə mə̀ kɔ̀ŋə aa, ŋ̀kɨ mbə ŋû àkòrə̂ ghà a mûm àfà'à, yìi mə a fà'à a mbô M̀mà'àmbi nɨ̂ ǹtɨɨ̀ yi tsɨ̀m aa, à ka tɨgə swoŋ ŋgɔ̀ŋ ɨ̀nnu tsɨ̀m m̀bɨ'ɨ ŋgaà yà. 
COL.4.8	À nɨ̂ ǹji'ì ànnù yìi mə mə̀ tòo yi a mbo bù aa, mə tâ nɨ̀ zi ajàŋ yìi mə ǹtswê yì'ì ɨ bə aa, tâ à kɨ ndɨɨntə mɨ̂ntɨ̀ɨ̂ muu. 
COL.4.9	Mə̀ kɨ ntoo Onesimus bo yu, mə a fà'à nɨ̂ ǹtɨɨ̀ yi tsɨ̀m, mbə ndɨ̂m ghà yii mə mə̀ kɔ̀ŋə, mə à kɨ mbə ŋû nɨ̀ bû ghùù aà. Bo ka tɨgə swoŋ ŋgɔ̀ŋ ɨ̀nnù tsɨ̀m jìi ɨ fɛ'ɛ fàa aa a mbo bù.
COL.4.10	Aristarchus, ŋù àkòrə̂ ghà a ndâtsaŋ, a tsà'àtə̀ ghuu bo Mark (yìi mə bo Barnaba nɨ bɔɔ nɨ̀ bɔɔ aa, yìi mə nɨ̀ kɨɨ̀ ǹtɛ'ɛ ŋkwɛrə adɨ'ɨtə̀ m̀bɨ'ɨ ŋgaà yì aa- bɛɛ a zi nɨ̀ kwɛrə̀ yi sɨgɨnə̀.) 
COL.4.11	Yesu wa yìi mə bɨ twoŋə nii nɨ Justus a tsà'àtə̀ ghuu. Ma bû àa tsì'ì bə̀ bìi mə bɨ tswe a tɨtɨ̀ɨ bì'i ŋgàŋafà'à ǹloŋ ànnù nɨfɔ̀ Nwì bìi mə bɨ ŋetə waa aà. Bo naŋsə ndɨɨntə nàa tsi'ì nɨ̂ m̀bə̂ ànnù. 
COL.4.12	Epaphras, yìi à nɨ ŋû nɨ̀ bù ghùu yî mɔ̀'ɔ aa, mbə ŋgàŋàfà'a Kristo aa, a tsà'àtə̀ ghuu. A naŋsə nto nɨ a mûm àtsà'àtə̀ Nwî ŋ̀gɔ̀ŋ bɨ̀nòò bɨtsɨ̀m, nloŋ ŋgaà yùù, mə mbə nɨ̀ naŋsə̀ ŋkwi ŋkɔ'ɔ naŋsə ntəə, ŋkɨ naŋsə nzi annù yìi mə Nwì a lɔ̀ɔ̀ aa tsɨ̀mə̀. 
COL.4.13	Mə̀ nɨ̂ àyəfə mbɨ'ɨ ŋgaà yì mə à nàŋsə mfà'à a mbo bù nɨ mɨ̀tɨ̀ɨ̀, bo bɨ̀ bə̀ bìi bɨ tswe a Laodicea, nɨ Hieapolis. 
COL.4.14	Lukas, docta yìi mə bì'ì kɔŋə aa, nɨ Demas, bɨ tsà'àtə̀ ghuu. 
COL.4.15	Nɨ̀ fa atsà'atə̂ ya a mbo bɨ̀lɨ̂m bì'inə̀ bìi bɨ tswe a Laodicea, ŋkɨ ntsa'atə Nympha bo ŋghotə ya mə ɨ bòòntə̀ ghu nda aà. 
COL.4.16	Nòò yìi mə nɨ̀ twòŋ mə̂ àŋwà'ànə̀ yû a tɨtɨ̀ɨ bù aa, nɨ̀ tsyâsə bɨ kɨ̂ ntwoŋə a nɨ̂ ŋ̀ghòtə ya mə ɨ̀ tswe a Laodiciea aà. Nɨ̀ kɨ nyə mə nɨ̀ twoŋə̂ àŋwà'ànə̀ ya mə a lo a Laodicea aà. 
COL.4.17	Tâ nɨ̀ swoŋə a mbo Archippus mə, “Yə mə ò fà'â ɨ̀fà'à wa mə ò lɛ ŋkwɛrə a mbô M̀mà'àmbi aa ŋghɛ̀ɛ̀ m̀maŋsə.”
COL.4.18	Mə̀ Paul mə tɨgə ŋwa'anə yulà àtsà'àtə̀ aa tsi'ì nɨ̀ yaa ambô, ka ŋwa'atə nɨ̂ àtsaŋə̀ yâ. Tâ ɨ̀bɔ̀ŋ Nwî ɨ̀ tswe a mbo bù.
1TH.1.1	Àŋwà'ànə̀ yìi mə a lo a mbo Paul, Silvanus, nɨ Timoti, ŋghɛɛ nɨ a mbo bə̀ bɨ Nwîŋgɔ̀ŋ Tà, nɨ Mmà'àmbi Yesu Kristo, bìi mə bɨ tswe a ndânwì a Thessalonica aà: tâ ɨ̀bɔ̀ŋ Nwî nɨ̂ m̀bɔɔnə̂ yì ɨ̀ tswe a mbo bù.
1TH.1.2	Bì'i fa nɨ̂ m̀bɨ'ɨkə a mbo Nwì a ŋgɔ̀ŋ bɨ̀nòò bɨ̂tsɨ̀m ǹloŋ ŋgaa yùù, kaa wa'à kaà a nnɨŋə̀ ghuu a mum àtsà'àtə̀ Nwî yi'i, ntsa'atə nɨ̂ Nwìŋgɔ̀ŋ Taà yi' inə̀ 
1TH.1.3	Ŋ̀wa'atə nɨ̂ àfà'a abìintɨɨ̀ yuu, bo bɨ̀ ànwùgɨ̀nə akɔ̀ŋnə̀ yuu, bo bɨ̀ àjàŋ yìi mə nɨ̀ tɛ̀'ɛ atû yuu nyu'utə nɨ̂ M̀mà'àmbi Yesu Kristo ghu nɨ̂ àtàŋəntɨɨ aà. 
1TH.1.4	Bì'ì zi tsi'ì sɨgɨ̀nə̀, bɨlɨ̂m bi'i bìi mə Nwìŋgɔ̀ŋ à kɔ̀ŋ aa, mə nɨ̀ bɔ̀ bìi mə bɨ ntsɔ'ɔ; 
1TH.1.5	ǹloŋ mə kaa Ntoo yì ǹsɨgɨ̀nə̀ ya mə bì'ì lɛ nzi nɨ yu a mbo bù aa, kaa ɨ̀ lɛ ŋwa'à aa tsi'ì nɨ̀ nɨ̀ghàà nɨ tsù zî bə̂, ɨ̀ lɛ ŋkɨ nzi aa nɨ̀ mɨ̀dà'à bo bɨ̀ a mûm Àzwì Nwî, kaa ànnǔ ajɨ̀ŋkə̀ kaa a wa'à ghu tswê. Nɨ̀ zî ɨ̀jàŋ bə̂ bìi mə bì'ì lɛ mbə ghu a tɨtɨ̀ɨ bù, ǹloŋ aà ŋ̀gaa yùù. 
1TH.1.6	Nɨ lɛ sɨ tɨgə ŋŋe'esə nɨ̂ yi'i ŋkɨɨ ŋŋe'esə nɨ̂ M̀mà'àmbî, nloŋ mə nɨ lɛ ŋkwɛrə ntoo yì ǹsɨgɨ̀nə̀ ma yû aa a mûm ŋ̀gɨ'ɨ yì ŋ̀wè, lâ Àzwì Nwî a bâŋnə̀ ŋ̀ghɨrə nɨ̀ kwɛrə nɨ̀ nɨ̀dorə̀; 
1TH.1.7	ma mùu ajàŋ nɨ̀ tɨgə̀ m̀bə fɨgə̀ a mbo bə̀ bìi mə bɨ lɛ mbii Kristo a Macedonia bo ɨ̀ Achaia aà. 
1TH.1.8	Ǹloŋ mə kaa à sɨ tsi'ì ntoò M̀mà'àmbi ya bə̂ a ajàŋ yìi mə nɨ̀ sɛɛnsə ɨ ghɛɛ̀ a Macedonia bo bɨ̀ a Achaia aà, àjàŋə mə nɨ̀ nɨŋ ntɨɨ̀ ghuu a nu Nwì aa, a kɨ̀ mə̂ sɛɛnə ŋghɛ̀ɛ̀ a adɨgə tsɨ̀mə̀, maa ajàŋ, a tɨgə̀ m̀bə ayəfə yuu, kaa bì'ì wa'à nɨ̂ ànnû tsu bû ǹtswe a nswoŋə nloŋ ŋgaa yùù. 
1TH.1.9	Ǹloŋ mə bo bɨmbɔŋ bɨ swoŋə nɨ̂ ànnù ajàŋ yìi mə nɨ lɛ ŋkwɛrə yi'i aa, bo bɨ̀ àjàŋ yìi mə nɨ̀ lɛ mbəŋkə ghuu mma'atə a mmii mɨ̀ŋkobə, ntɨgə mfà'a nɨ a mbo Nwìŋgɔ̀ŋ yìi mə à tswe ntɨ̀ɨ̀ ŋ̀kɨ mbə yî ànnù nɨ̂ŋkoŋ aà. 
1TH.1.10	Ŋ̀kɨɨ ntɨgə nyu'utə nɨ̂ Mû yì Yesu, mə tâ à lo a aburə mbu mbɨ̀ɨ̀, là'à yu wa yìi mə Nwì à lɛ mbɨ̀ɨ̀nsə̀ a nɨwo aà, m̀bə Yesu yìi mə a fi'isə nɨ̂ yi'inə̀ a mûm àlwintɔŋə Nwî yìi mə a ka yǐ zì aà.
1TH.2.1	Nɨ̀ zi tsi'ì sɨgɨ̀nə̀, bɨlɨ̂m bi'i, mə ntswe yìi mə bì'ì lɛ ntswe a tɨtɨ̀ɨ bù aa, kaa ɨ̀ lɛ ŋwa'à aa adàŋ dàŋə̀ tsyâ. 
1TH.2.2	Nɨ̀ zi mə mbɔŋ tâ bì'ì ka nzi a mbo bù aa, boŋ bɨ̂ dɨ̀ mə ŋgɨ'ɨ a mbo bì'ì ŋkɨ mbəgɨtə yi'i a Philipi. La nɨ̀ zi mə ka mə a lɛ mbə ma mùu ajàŋ aa, Nwì yì'ì à lɛ mfa atàŋəntɨɨ a mbo bì'ì mə bì'ì kɛ'ɛnə ntoò Nwì yì ǹsɨgɨ̀nə̀ ya a mbo bù, ka mə bə̀ bî ghà'àtə̀ lɛ sɨ to nɨ mə tâ bì'ì tsuu swoŋə aà. 
1TH.2.3	Ànnù yìi mə bì'i gaansə mɨtɨ̀ɨ̀ mi'i a ŋghɨ̀rə mə tâ nɨ̀ zi aa, kaa a sɨ̀ aa a nɨ̂ àfansənnù kə̌ a nɨ̂ ànnù yìi mə kaa a sɨ̀ laa, kə̀ bə nɨ annǔ mbwe'esə̀. 
1TH.2.4	Ǹtoo yì sɨgɨ̀nə̀ ma yû, Nwì à beentə mfa a mbo bì'i mə tâ bì'ì ka nsɛɛnsə, kaa wa'a ka nsɛɛnsə aa bə a ŋghɨrə mə tâ nû bə̀ ɨ̀ ka mbɔŋə, ntsyatə a ŋghɨ̀rə mə tâ Nwì à ka ndorətə, à nɨ tsi'ì yù Nwì yìi mə à zi mɨ̂ntɨɨ̀ mi'i aà. 
1TH.2.5	Nwì à nɨ̂ àyəfə̂ yi'i mə, nɨ̀ zimə kaa bì'ì lɛ sɨ wa'à aa nɨ̀ghàà nɨ mbwe'esə̀ nìi mə nɨ ka kɨ ghɨ̀rə̀ tâ bə̀ ka ndorətə aa, lɔ̀gə̀ m̀fa'a nɨ nu. Kaa wa'à kɨ̀ɨ̀ m̀fa'a aa mbə̀rə̀sə̀ nyoŋə nɨ aa bə̂ àbèè yî tsu yìi mə a tswe ghu aà. 
1TH.2.6	Kaa bì'ì lɛ sɨ wa'à nɨ nɨ̀gha'a a mbo bə̀ lɔɔ̀, a mbo bù kə̀ a mbo bə̀ bi mɔ'ɔ̀, ka mə bì'ì lɛ ntswe nɨ̂ ŋ̀ka mbetə nɨ̂ àkwɛtə a mbo bù tsi'ì tso ŋgǎŋntoo Kristo aà. 
1TH.2.7	Lâ bì'ì lɛ sɨ bàŋnə̀ bɔnə nɨ nu bù tsi'ǐ a ŋgɨŋgɨŋ ajàŋ yìi mə ndè mu a lèntə̀ nɨ̂ bɔɔ bìi mə a ko'o aà. 
1TH.2.8	Tsǒ mə, ǹtɨɨ̀ yi'i ɨ lɛ sɨ yə'ə̀tə nɨ a nyə bù aa, kaa bì'ì lɛ ŋwa'a aa tsi'ì nɨ̀ ntoo yì ǹsɨgɨ̀nə̀ ya a mbo zî, bì'ì lɛ ŋkɨ mfa mɨbɨ̀ɨ̀ mɨ nû mi'i a mbo bù ǹloŋ mə bì'ì lɛ ŋkɔ̀ŋə̀ ghuu si'i si'i aà.
1TH.2.9	Nɨ̀ bə wa'atə sɨgɨ̀nə̀, a bɨlɨ̂m bi'i, boŋ nɨ̀ zî àjàŋ yìi mə bì'ì lɛ sɨ naŋsə mfa'a ŋkɨɨ nnwugɨnə aà, bì'ì lɛ sɨ fà'à a si'inə bo bɨ̀ nɨ̀tugə̀ a nyə mə tâ nɨ̀ wa'ǎ ŋgɨ'ɨ ka nyə a jɛ'ɛ bì'ì wa noò mə bì'ì lɛ sɨ sɛ̀ɛ̀nsə̀ ǹtoò Nwì ya a tɨtɨ̀ɨ bù aà. 
1TH.2.10	Bù a bɔ̀'ɔ Nwì, nɨ̀ nɨ bayəfə bi'i mə àkòrə̀ nɨzì yi'i a lɛ nlaa, ntsinə kaa àlɔ̀'ɔ̀ yî tsu kaa a wa'a a nɨ mɨ̀ghɨ̀rə̀nə̀ mɨ ɨnnù mi'i a nsi bù bìi mə nɨ̀ lɛ mbii Kristo aa tswê; 
1TH.2.11	nloŋ mə nɨ̀ zi mə bì'ì lɛ nlɔgə̀ ghuu aa tsǒ mə tà à tswe nɨ bɔɔ̀ bi aa, bì'ì lɛ sɨ dɨ'ɨtə nɨ̂ ghuu yî mɔ'ɔ yî mɔ'ɔ, ŋkɨɨ ndɨɨntə nɨ̂ ghuu, 
1TH.2.12	ŋkwààntə̀ nɨ̂ ghuu mə tâ àkòrə̀ nɨzì yuu tâ à ku'unə tsǒ yi bə biì mə Nwì à twòŋə a mûn ànnù nɨfɔ̀ yi bo bɨ̀ a mum nɨ̀gha'à ni aà.
1TH.2.13	Ànnù yî mɔ'ɔ yìi bì'i fa nɨ mbɨ'ɨkə a mbo Nwì ŋgɔ̀ŋ bɨ̀nòò bɨtsɨ̀m aa a nɨ mə nòò yìi mə nɨ̀ lɛ nyu'u nɨghàà nɨ Nwî nya a mbo bì'ì aa, nɨ̀ lɛ ŋkwɛrə ŋkɨ mbii, kaa nɨ̀ lɛ ŋwa'à bii aa tsi'ì tsǒ nɨ̀ghàà nìi mə nɨ lo aa mbo bàmɨsɔ̀ŋ, nɨ̀ lɛ mbii aa tsi'ì tsǒ nɨ̀ghàà nɨ Nwî yumbɔŋə̀, àa tsi'ǐ ayoo yìi nɨ nɨ ghu aà, nɨ̀ghàà ma nû nìi mə nɨ fà'à a tɨtɨ̀ɨ bù bə̀ bìi mə bɨ bii Kristo, ŋ̀kwensə nɨ̂ ghuu aà. 
1TH.2.14	Ǹloŋ mə m̀bà bɨlɨ̂m bâ, nɨ̀ lɛ sɨ tɨgə ŋŋe'esə nɨ̂ ŋ̀ghòtə Nwî a njɨ̌m Kristo Yesu jìi mə ɨ tswe a Yudea aà; ŋ̀kɨɨ yə nɨ̂ ŋ̀gɨ'ɨ yìi mə bə̀ bɨ ala'à buu bɨ lɛ sɨ nɨŋə nɨ a nu bù aa, tsi'ì a ŋgɨ̀ŋgɨ̀ŋ a ajàŋ mə ndanwì jìi mə ɨ tswe a Yudea aa ɨ lɛ sɨ kɨɨ nyə nɨ̂ ŋ̀gɨ'ɨ a mbo baYuda aà; 
1TH.2.15	bo bìi mə bɨ lɛ zwitə Mmà'àmbi Yesu nɨ ŋgǎŋtoo Nwî, ŋkɨ mfurə yi'i bì'ì fɛ'ɛkə̀, ŋ̀ghɨrə ntɔ̀ŋ Nwî ɨ naŋsə̀ ǹlwi aà. Bo nɨ̂ ŋ̀gàŋ kɨ̂bàà bə̂ bɨ̀tsɨ̀m. 
1TH.2.16	bo lɛ sɨ, kɨ̀ŋə̀ nɨ mə tâ bì'ì tsuu nɨ̂ ǹtoo yì sɨgɨ̀nə̀ ya a mbo batoo dàŋ ghɛ̀ɛ̀ tâ bo yu'u nyweenə. Bɨ lɛ ŋghɨ̀rə̀ ma mùu ajàŋ aa tâ ɨ̀bɨ̂ waa yìi mə bo lɛ sɨ ghɨ̀rə̀ nɨ a nsi mi'i Nwì aa, tâ ɨ̀ luu. Lâ tsɨ̂tsɔ̀ŋ wâ àlwintɔŋə Nwîŋgɔ̀ŋ a zì mə̀ ŋ̀kwɛtə waa!
1TH.2.17	Lâ a ŋghɛ̀ɛ a mbo bì'ì bɨlɨ̂m bi'i, bì'inə̀ tswè mə a njii njii kaa wa'à bù ǹyənə a nɨ mu àtɨɨ noò, ka mə a bə ma mùu ajàŋ aa, mɨ̀ntɨɨ mi'i mɨ tswe bì'inə̀ ŋ̀gɔ̀ŋ bɨ̀nòò bɨtsɨ̀m, bì'ì kɨɨ̀ ǹyə'ətə ŋgansə nɨ mitɨ̀ɨ̂ mi'i mə mbə bì'inə̀ bû ǹyənə. 
1TH.2.18	Bì'ì lɛ sɨ nlɔ̀ɔ̀ a zǐ a mbɛ̀ɛ̀ bù,- tsi'ì mə̀bɔŋ, Paul, a ŋgaa jî ghà'àtə̀- lâ Satan a kɨ̂ŋə̀ nɨ̂ yi'i. 
1TH.2.19	Ayoo yìi mə mbə bì'ì ka mbɛ, kə̀ nɨ̀dorə̂ ni'i, kə̀ mɨ̀yàrə̀nə̀ mɨ ŋgù'ù, mìi mə bì'ì ka yǐ kɨ tswòŋə̀ nɨ̂ nû yì'ì ghu a nsi mi'i Kristo a noò yìi à ka yǐ nzì aa, à nɨ̂ àkə̀ aa ɛ? À laa wa'à bu bə aa ɛ? 
1TH.2.20	Ǹloŋ mə nɨ̀ laa mbə nɨ gha'à ni'i ŋkɨ mbə nɨdorə̂ ni'i.
1TH.3.1	Ma mùu ajàŋ, tsǒ mə kaa bì'i lɛ ŋwa'à bù nzi ajàŋ yìi mə mbə bì'ì tswa mɨ̀ntɨɨ̀ mi'i aa, bì'ì lɛ ntɨgə mbii mə bì'ì ka tɨgə tswe a ala'a Athens, 
1TH.3.2	ɨ bàŋnə tɨgə too Timoti yìi mə à lɛ mbə mumaà yì'ì, ŋ̀kɨ mbə ŋgàŋafà'a Nwì ǹloŋ ntoò Kristo yì sɨgɨ̀nə̀ aa mə tâ à zi ŋkwɛtə ghuu a ŋghɨ̀rə mə tâ àbìintɨɨ̀ yuu tâ à ka ŋkwi 
1TH.3.3	ta tâ ŋù nɨ̀ bù tâ tsee lǒ kɨ tsɨ̀gɨnə nloŋ ŋgɨ'ɨ yìi mə nɨ yə aà. Nɨ̀ laa ntɛ'ɛ nzi mə bì'inə̀ tswe nɨ̀ ŋ̀ka nyə ŋgɨ'ɨ̀.
1TH.3.4	Nɨ̀ kɨ ŋwa'atə mə nòò wa mə bì'ì lɛ ntswe bi'inə̀ laa, bì'ì lɛ mbaa nswoŋ a mbo bù mə, bì'ìnə̀ tswe nɨ̀ yǐ ŋka nyə ŋgɨ'ɨ̀; tsi'ì fàa ajàŋ mə a fɛ̀'ɛ̀ mə̂ nɨ̀ kɨ̂ ǹyə aà. 
1TH.3.5	Ma mùu ajàŋ, tsǒ mə kaa mə̀ lɛ ŋwa'à zi ajàŋ yìi mə mbə mə̀ bû ǹtswa ntɨɨ̀ gha aa, mə̀ lɛ ntɨgə ntoo ŋkɨ̀ɨ̀ a mbetə ta zi a ajàŋ yìi àbìintɨɨ̀ yuu a bə aà, ǹloŋ mə mə̀ lɛ sɨ bɔ'ɔ mə mbə akwà'ànə̀ a lô ŋ̀kwà'ànə̀ ghuu nɨ̀ wô, tâ àfà'â yi'i à tsya adàŋə̀ daŋə̀.
1TH.3.6	Tsɨ̂tsɔ̀ŋ mə Timoti à bù mə̂ ǹlo a mbɛ̀ɛ bù m̀bɨɨ nɨ̂ ŋ̀kɨ̀ɨ̀ yî ǹsɨgɨ̀nə̀ nloŋ àbìintɨɨ̀ yuu bo bɨ̀ àkɔ̀ŋnə̀ yìi mə nɨ̀ tswe nɨ yu aa, ŋkɨ ŋkɛ'ɛnə mə nɨ wa'atə nɨ̂ yi'i nɨ̂ ǹtɨɨ yì sɨgɨ̀nə̀, a ŋgɔ̀ŋ bɨ̀nòò bɨtsɨ̀m, ŋkɨɨ nyə'ətə nɨ mə boŋ nɨ̀ yə yi'i aa, tsi'ǐ ajàŋ yìi mə bì'ì kɨɨ nyə'ətə nɨ a nyə bù aà. 
1TH.3.7	Ma mùu ajàŋ, bɨlɨ̂m mbâ, ka mə bɨ nɨŋ nɨ̂ m̀buu ŋ̀gɨ'ɨ tsɨ̀m a nu bì'ì, bì'ì kɨɨ̀ ǹyu'u nɨ̂ ǹyaŋə aa, ànnǔ abìintɨɨ yìi mə nɨ̀ tswe nɨ yuu aa, a bɔrəsə nɨ mɨ̀ntɨ̀ɨ mi'i. 
1TH.3.8	Tsɨ̂tsɔ̀ŋ bì'ì ka naŋsə tswe bɨtɨ̀ɨ̀, mə mbə nɨ̀ kɨ ntəə ntɨɨ a mûm M̀mà'àmbî.
1TH.3.9	Ǹloŋ mə mbə bì'ì naŋsə̀ mfa mbɨ'ɨkə a mbo Nwì aa mə akə nloŋ ghuu, nloŋ nɨdorə nìi mə bì'ì tswe nɨ nu a nsi mi'i Nwì ǹloŋ ŋgaa yùù aa ɛ? 
1TH.3.10	Bì'i tsà'àtə̀ nɨ̂ Nwî nɨ̂ ǹtɨɨ̀ yi'i tsɨ̀m a asì'ìnə̀ bo bɨ̀ nɨ̂tugə, mə mbə bi'inə̀ yǐ mbu nyənə, nɨ mɨnsi, ɨ fa ayoo yìi mə mbə tɛ'ɛ̀ m̀burə̀ ka kɨ boŋə a nɨ̂ àbìintɨɨ̀ yuu aà.
1TH.3.11	Tsɨ̂tsɔ̀ŋ tâ Nwìŋgɔ̀ŋ Taà yi'inə̀ yumbɔŋ, nɨ Mma'ambî a yi'inə̀, Yesu, tâ à tsyasə yi'i tâ bì'ì zi a mbo bù; 
1TH.3.12	tâ Ŋ̀gàŋmà'a yi'inə̀ tâ à kɨ ŋku'usə akɔ̀ŋnə̀ yìi mə nɨ̀ tswe nɨ yu, ŋ̀kɔŋnə nɨ̂ ghuu bù bu nɨ bù, ŋ̀kɨɨ ŋkɔŋə nɨ̂ bə̂ bɨ̀tsɨ̀m aà, tsi'ǐ ajàŋ yìi mə bì'ì kɨɨ ŋkɔŋə nɨ̂ ghuu aà. 
1TH.3.13	Ma mùu ajàŋ, tâ à ghɨrə tâ mɨ̀ntɨɨ̀ muu mɨ̀ laa, ntsuu nɨ̂ àlɔ̀'ɔ̀ lǒ tswe a nsi mi'i Nwìŋgɔ̀ŋ Taà yì'inə̀, fyâ noò yìi mə Ŋ̀gàŋmà'a yi'inə̀ Yesu à ka yǐ zì bo bɨ̀ bə̀ bɨ Nwî bɨtsɨ̀mə̀ aà.
1TH.4.1	A nlwì'ìsə mbǎ bɔɔ bɨ maà, bì'i dɨ'ɨtə nɨ̂ ghuu ŋkɨɨ mbu'u nɨ̂ m̀bo a mbo bù nɨ̂ Ɨ̀kǔm Mmà'àmbî Yesu mə, ajaŋ mə nɨ lɛ nyəgə a mbo bì'ì aà, a ku'unə ŋka ntswe ntswêntɨ̀ɨ̀ yùù nɨ mânjì yìi mə a ghɨ̀rə Nwì a dorɨtə̀, yìi mə nɨ̀ kɨ̀ mə̂ ǹlɔgɨ̀nə̀ ŋka ntswe aa, nɨ̀ ghɛɛ nɨ̂ m̀bìì tsi'ì maa ajàŋ. 
1TH.4.2	Ǹloŋ mə nɨ̀ kɨ nzi ndɨ'ɨ jya jìi mə bì'ì lɛ mfa a mbo bù, a ajàŋ yìi mə Mmà'àmbî Yesu à lɛ nswoŋ aà. 
1TH.4.3	Ànnù yìi mə Nwì a lɔ̀ɔ̀ aa, a nɨ aa mə tâ nɨ̀ laa mmaŋsə: mə tâ nɨ tsuu kɨ tsùùrə̀. 
1TH.4.4	Tâ ŋù yî mɔ'ɔ, yî mɔ̀'ɔ à ka nyɔ'ɔ ŋgwɛ̂ yì a nɨ mânjì yìi mə à laa ŋkɨ ŋghɨrə mə mbə bɨ gha'aə yi. 
1TH.4.5	Kaa wa'à ka nyɔ'ɔ aa bə nɨ mânjì àghə̀'ə̀nə̀ bâŋgyɛ̀, ŋ̀ka nloo bə̂, tsǒ bə̀ bɨ ɨ̀too jìi mə ɨ sɨ̀ Nwî zi aà. 
1TH.4.6	Tâ ŋù tsù à tsuu ŋkòbə annù a nu mu maà yì lǒ jɨtə a nɨ ànnù ma yû, ǹloŋ mə Mmà'ambi a nɨŋ ɨsa'a a nu bə̀ bɨ̀tsɨ̀m bìi mə bɨ ghɨ̀rə ɨjǎŋ ɨfansənnù ma jû aà, tsi'ì àjàŋ mə bì'ì lɛɛ̀ ǹtɛ'ɛ foo ŋwà'àsə̀ ghuu ghu aà.
1TH.4.7	Ǹloŋ mə kaa Nwì à lɛ ŋwa'à yi'inə̀ twoŋə aa mə tâ bì'inə̀ ka ghɨrə aa ànnǔ nsɨŋə, à lɛ mbàŋnə̀ ǹtwoŋə yi'inə̀ aa mə tâ bì'inə̀ ka ŋghɨrə aa ɨ̀nnù jìi mə ɨ laa aà. 
1TH.4.8	Ma mùu ajàŋ, ŋù yìi mə a tsa'a ma yû ànnù aa, kaa sɨ aa ŋùmɨ̀sɔ̀ŋ tsa'a, a tsa'a aa Nwì yìi mə a fa nɨ̂ Àzwì yi yî làà ya a mbo bù aà.
1TH.4.9	A ŋghɛ̀ɛ nɨ̂ ànnǔ a ŋka ŋkɔ̀ŋnə̀ ghuu bu nɨ bù tsǒ bɔɔ bɨ ma, kaa mbə bì'ì wa'à bù ka ŋwa'anə nloŋ ma yaà ànnù, ǹloŋ mə Nwì yumbɔ̀ŋ à dɨ̀'ɨ̀ mə̂, a mbo bù mə tâ nɨ̀ ka ŋkɔŋnə ghuu bu nɨ bù;
1TH.4.10	a kɨ̂ m̀bə annù nɨ̂ŋkoŋ mə nɨ kɔ̌ŋ bɨlɨ̂m buu bɨtsɨ̀m bìi bɨ tswe a mbù'u Macedonia bù laà. Lâ bì'i bu'u nɨ̂ m̀bo a mbo bù, bɨlɨ̂m bi'i, mə tâ nɨ̀ bu nnaŋsə ŋkɔŋə waa ŋghɛɛ nɨ̂ m̀bìì
1TH.4.11	ŋka ŋgaansə ada'â yuu a ntswe nɨ̀ m̀bɔɔnə, tâ ŋù yì mɔ'ɔ, yî mɔ'ɔ ka ntɛ'ɛ atû yi tsi'ì nɨ̂ àyii annù, ŋkɨɨ ŋka mfa'a nɨ̂ m̀bô muu, a ajaŋ mə bì'i lɛ ndɨ'ɨtə ghuu aa; 
1TH.4.12	mə tâ bə̀ bìi mə bɨ burətə̀ Nwî bii aa, tâ bɨ ka mbɔ'ɔ ghuu, tâ ŋù nɨbù tsee bə a ŋù dàŋ kɨ yu'utə nɨ̂ ǹjoo jìi mə a lɔ̀ɔ̀ aà.
1TH.4.13	Kaa bì'ì sɨ lɔ̀ɔ̀ mə tâ nɨ̀ tswe a mûm ɨ̀tugə, a bɨlɨ̂m bi'i, nloŋ annù bə̀ bìi bɨ kwòkə̀ mə̂ aà, mə tâ nɨ̀ tsuu ɨ kɨ jəŋnə, tsi'ì tsǒ bə̀ bìi mə kaa bɨ sɨ annû tsu bu mbɛ aà. 
1TH.4.14	Ǹloŋ mə, tsǒ mə bì'inə̀ bii mə Yesu à lɛ ŋkwo mbu mbɨ̀ɨ̀nə̀ nɨ wo aa, bì'inə kɨ nzi mə tsi'ì maa ajàŋ yìi mə, ǹtsya a njɨ̌m Yesu, Nwì à ka yǐ ghɨrə tâ bə̀ bìi mə bɨ kwòkə̀ mə̂ aa tâ bo bu mbɨ̀ɨ̀ fu bo bɨ̀ Yesu. 
1TH.4.15	Bì'ì kɛ̀'ɛ̀nə̀ nɨ ma yû ànnù ǹyoŋə aa nɨ nɨ̀ghàà nɨ Mmà'àmbi, mə bì'inə̀ bìi mə bì'inə̀ tswe bɨ tɨ̀ɨ̀ aa, ɨ yǐ burə ɨ ywe'e wa noò mə Mmà'àmbi à ka yǐ zì aa, kaa bì'inə̀ ka yǐ wa'à a mbii bə̀ bìi mə bɨ lɛɛ̀ ŋkwokə aa tsyà, ŋ̀kàŋ kaa a ka yǐ wa'ǎ maa ajaŋ bə̂.
1TH.4.16	Ǹloŋ mə Mmà'àmbi yumbɔŋ à ka yǐ lo a aburə ɨ sɨgə, ɨ ghàà nɨ̂ ǹjì yî ntɨ̀ɨ̀, a ajàŋ mə ǹdɨɨ̀ baangel wa à ka yǐ tɔŋnə ntwoŋ aa, tâ ǹtàŋ Nwì tâ ɨ̀ kɨ ŋghaa. Tâ bə̀ bìi mə bɨ lɛɛ̀ ŋ̀kwokə a mum Kristo aa tâ bo foo mbɨ̀ɨ̀nə̀; 
1TH.4.17	tâ bì'inə̀ bìi mə bɨ burə bɨtɨ̀ɨ̀ aa, là'à bi'inə̀ bya mə bì'inə̀ burə a njɨ̀m aa, tâ bɨ̀ tɨgə nlɔgə yi'inə̀ nɨ̀ bò bɨtsɨ̀m ŋkɔ'ɔ nɨ bu a mûm m̀bà'à a mbòo Mmà'àmbi a ndəŋ; maa ajaŋ tâ bì'inə̀ tɨgə ntswe bi'inə̀ bɨ̀ M̀mà'àmbi a ŋgɔ̀ŋ bɨ̀nòò bɨtsɨ̀mə̀. 
1TH.4.18	Ma mùu ajàŋ nɨ̀ tɨgə ŋka nlə'ətə mɨ̂ntɨɨ̀ muu bu nɨ bù nɨ nɨ̀ghàà ma nû.
1TH.5.1	Lâ bɨ̀lɨ̂m bâ, a ŋghɛ̀ɛ nɨ̂ ǹjwi kə̀ nòò yìi mə ma jû ɨ̀nnù ka yǐ fɛ̀'ɛ̀ ghu aa, kaa bì'ì ka wa'à bù ŋ̀ka ŋghɛnsə noò a ŋŋwà'ànə a mbo bù. 
1TH.5.2	Bù bûmbɔŋ nɨ̀ zi sɨgɨ̀nə̀ mə njwî M̀mà'àmbi ya ɨ̀ ka yǐ zì aa tsi'ì tsǒ ǹyə̀rə a wì'ìkə̀ ǹzi nɨ̂tugə aà. 
1TH.5.3	Wâ nòò mə bə̀ swoŋə nɨ mə “Bì'ì tswe nɨ̀ m̀bɔɔnə̀ kaa wa'à nɨ̀ ànnù tsu bɔ̀'ɔ̀” aa, a naa tsi'ǐ maa nòò mə ŋgɨ'ɨ ɨ ka bàŋnə̀ wì'ìkə fɛ̀'ɛ ɨ kuu a nu bo, a ŋgɨ̀ŋgɨ̀ŋ a ajàŋ yìi mə màŋgyɛ̀ yìi mə à tsɨ̀gə mu a wì'ìkə̀ ǹyu'u nɨ̂ ǹyàŋə aà. Maa noò, àdɨ̀gə a ŋkhə̌ ŋghɛ̀ɛ̀ ghu kaa a wa'à bə̂. 
1TH.5.4	Lâ bɨ̀lɨ̂m bâ, kaa bumbɔŋ nɨ̀ sɨ̀ aa mûm ɨ̀tugə tswê mə tâ ǹjwi mà ya ɨ̀ zi ŋwì'ìkə̀ m̀funə ghuu tsǒ ǹyə̀rə̂. 
1TH.5.5	Ǹloŋ mə nɨ̀ laa mə mbə bɔɔ ŋkà'à, m̀bə bɔɔ bɨ mfu'u àbɛ̀ɛ̀; kaa bì'inə̀ laa wa'à bɔɔ bɨ ɨtugə bo bǐ mfii ɨ̀dɨ̀gə̀ bə̂. 
1TH.5.6	Maa ajàŋ bì'inə̀ tsuu nɔ̀ŋ ɨ kɨ bwiiŋkə, ajàŋ yìi mə àbùgə̀ bə̂ a ghɨ̀rə̀ aa, a baŋnə ŋkù'ùnə̀ mə tâ bì'inə̀ tswe nɨkərə̀, ǹtswe nɨ̂ àlàa atû. 
1TH.5.7	Ǹloŋ mə bə̀ bìi mə bɨ bwii fɨlo aa, bɨ bwii aa nɨ̀tugə̀, bə̀ bìi mə bɨ mbaanə mɨlù'ù aa bɨ kɨɨ̀ m̀baanə aa nɨ̀tugə̀. 
1TH.5.8	Lâ m̀bə yìi mə bì'inə̀ nɨ bə̂ bɨ mfu'u àbɛ̀ɛ̀ aa, a ku'unə tâ bì'inə̀, yə mə̂ àtû yi'inə̀ à laa. .cm check this (tâ mɨ̀tsyɛ̂ mi'inə̀ (atû yi'inə̀ tâ à laa) (nɨ̂ àlaa atû) Bì'inə̀ wɛ'ɛ atsə̀'ə ntsò yî nɨgò yìi mə à nɨ bìintɨɨ bô àkɔ̀ŋnə̀ aà, ŋ̀kɨ nso atsə̀'ə atu ntsò yìi mə à nɨ ajàŋ yìi mə bì'inə̀ bɛ nɨ̂ ɨ̀loŋ̀ aà. 
1TH.5.9	Ǹloŋ mə kaa Nwìŋgɔ̀ŋ kaa à lɛ ŋwa'à yi'inə̀ ka'a aa mə tâ bì'inə̀ yǐ nyə ŋgɨ'ɨ nyoŋ aa a njɨm alwintɔŋə yi, à lɛ mbàŋnə̀ ǹtaŋtə aa mə tâ bì'inə̀ tswe nɨ̂ ɨ̀lòŋ yìi mə ɨ lwi'i nɨ̂koŋ, yìi mə bì'inə̀ kwɛrə ntsya aa a njɨ̌m Mmà'àmbi yi'inə̀ Yesu Kristo aà. 
1TH.5.10	M̀mà'àmbî Yesu Kristo wa yìi mə à lɛ ŋkwo nloŋ ŋkwi atû yi'inə̀ aa, mə kə̀ bì'inə̀ tswê bɨ̀tɨ̀ɨ̀ kə̀ bì'inə̀ kwo kwo, boŋ bì'inə̀ tswe bì'inə̀ nɨ̀ yù. 
1TH.5.11	Ma mùu ajàŋ a ku'unə mə tâ bì'inə̀ ka ndɨɨntə yi'inə̀ bi'inə̀ nɨ bì'inə̀ ta kɨ kwɛtə a yi'inə̀ a ŋkwî, tsi'ì àjàŋ yìi mə nɨ̀ tɛ̀'ɛ̀ mə̂ ǹlɔgɨnə a ŋghɨ̀rə aà.
1TH.5.12	Bɨ̀lɨ̂m bi'i, bì'i dɨ'ɨtə nɨ̂ ghuu mə, nɨ̀ ka mbɔ'ɔtə .cm (mfa awo'orə̀ a mbo) bə̂ bìi mə bɨ nwùgɨ̀nə̀ a tɨtɨ̀ɨ bù aa, jìi mə Mmà'ambi à lə̀ə mə tâ bɨ̀ ka nlentə ŋkɨɨ ndɨ'ɨtə nɨ̂ ghuu aà. 
1TH.5.13	Nɨ̀ ka naŋsə ŋkɔŋə ŋkɨɨ ŋŋɛntə nɨ̂ waa a ndəŋ nloŋ ɨfà'à yìi mə bo fà'à aa. Nɨ̀ tɨgə ntswe nɨ̂ m̀bɔɔnə̀ a tɨtɨ̀ɨ bù nɨ bù.
1TH.5.14	Bì'ì ghɛɛ nɨ̂ m̀bìì ǹtsa'asə nɨ̂ ghuu bɨlɨ̂m bi'i, mə tâ nɨ̀ ka ndɨ'ɨtə bɨ̂bwɛ̀rə̂, ŋ̀ka ndɨɨntə bə̀ bìi mə mɨ̀ntɨɨ̀ myaa mɨ bɔrə aà, ŋ̀ka ŋkwɛtə nɨ̂ bə̀ bìi mə bɨ bɔrə a mûm Àzwi aa, ŋ̀kɨ nzi ajàŋ yìi mə nɨ̀ ka tswa bə̀ bɨtsɨ̀m nɨ̂ àtàŋəntɨɨ̀ aà. 
1TH.5.15	Nɨ̀ yə mə kaa nɨ̀ sɨ annù yî bɨ a atû ànnù yî bɨ kwi'inə, m̀baŋnə yə mə nɨ ghɨ̀rə ɨbɔ̀ŋ a ŋgɔ̀ŋ bɨ̀nòò bɨtsɨ̀m a nu bù yî mɔ'ɔ yî mɔ̀'ɔ, bo bɨ̀ a nu bə̀ bɨ̀tsɨ̀mə̀. 
1TH.5.16	Nɨ̀ ka ndorətə a ŋgɔ̀ŋ bɨ̀nòò bɨtsɨ̀m. 
1TH.5.17	Nɨ̀ ka ntsa'atə nɨ̂ Nwì a ŋgɔ̀ŋ bɨ̀nòò bɨtsɨ̀m ǹtsuu kɨ kaa. 
1TH.5.18	Nɨ̀ ka mfa mbɨ'ɨkə a mbo Nwì nɨ̂ ŋ̀gɔ̌ŋ ɨ̀nnǔ tsɨ̀m jìi mə ɨ tsi'i nɨ̂ ghuu aà; ǹloŋ mə à nɨ ànnù yìi mə Nwì a lɔ̀ɔ̀, yìi mə à fà'à mə a mbo bu ǹtsya a njɨ̌m Yesu Kristo aà. 
1TH.5.19	Nɨ̀ tsuu mɔ'ɔ Azwì Nwì kɨ bwɛtə bə̂. 
1TH.5.20	Nɨ tsuu nɨghàà nìi mə nto Àzwì Nwì a ŋ̀kɛ̀'ɛ̀nə a mbo bù. 
1TH.5.21	Nɨ̀ ka ŋkwa'anə ɨnnù tsɨ̀m; ŋ̀ka ntswa nɨ̂ ɨ̀nnù jìi mə ɨ ku'unə aa ntugɨtə. 
1TH.5.22	Nɨ̀ ka ntsu'uə nɨ̂ ɨ̀bəŋ ɨnnù jî bɨ̂ tsɨ̀mə̀. 
1TH.5.23	Nwìŋgɔ̀ŋ yìi mə a fa mbɔɔnə aa à ka si'i ghuu tâ nɨ̀ laa mmaŋsə; ɨ lə̀ə àzwì yuu, nɨ mɨ̀ntɨɨ̀ muu, nɨ mɨ̀bɨ̀ɨ̀ mɨ nû muu, tâ mɨ̀ bɔŋ, kaa wa'à nɨ̂ àlɔ̀'ɔ̀ tswê wâ noò mə Mmà'àmbî yi'inə Yesu Krito à ka yǐ bǔ bɨ̀ɨ̀ aà. 
1TH.5.24	Yu wa mə à twòŋə ghuu aa, a lə̀ə ŋkà'â yì, à ka kɨɨ yə ya ghɨ̀rə nɨ̀ laa maŋsə malâ.
1TH.5.25	Bɨ̀lɨ̂m bi'i, nɨ̀ ka ntsa'atə nɨ̂ Nwî a atu bì'ì.
1TH.5.26	Nɨ̀ tsa'atə bɨlɨ̂m bi'inə̀, ǹnɔŋə nɨ̂ mɨ̀ghəgə̀ myaa nɨ̂ àkɔ̀ŋnə̀ Nwî.
1TH.5.27	Mə̀ dɨ̀'ɨ̀tə ghuu nɨ̂ ɨ̀kǔm Mmà'àmbi mə tâ nɨ̀ twoŋə aŋwà'ànə̀ yû a mbo bɨ̀lɨ̂m bi'inə̀ bɨtsɨ̀mə̀.
1TH.5.28	Tâ ɨ̀bɔ̌ŋ Mmà'àmbî yi'inə̀, Kristo Yesu, ɨ̀ lwi'i a mbo bù.
2TH.1.1	Àŋwà'ànə̀ yìi mə a lo a mbo Paul nɨ Silas nɨ Timoti ŋ̀ghɛɛ nɨ mbo bə̀ bɨ Nwî Taà yìinə̀ nɨ Mmà'àmbî Yesu Kristo mə bɨ tswe a ndânwì a Thessanica aà;
2TH.1.2	Tâ ɨ̀bɔ̀ŋ nɨ̂ m̀bɔɔnə̀ yìi mə ɨ lo mbo Taà yì'inə̀ Nwì bo bɨ̀ M̀mà'àmbî kristo aa, tâ ɨ̀ tswe a mbo bù.
2TH.1.3	Bɨ̀lɨ̂m bâ, a ku'unə boŋ bi'i fa mbɨ'ɨkə a mbo Nwì a ŋgɔ̀ŋ bɨ̀nòò bɨ tsɨ̀m ǹloŋ ŋkwitû ghuu, ŋ̀loŋ mə àbìintɨɨ̀ yuu a naŋsə ŋkwi tsi'ì sɨgɨ̀nə̀, àkɔ̀ŋnə̀ yìi mə nɨ kɔ̀ŋnə̀ ghuu bu nɨ bù ghu aa, a kɨɨ̀ ŋghɛɛ nɨ̂ m̀bìì. 
2TH.1.4	Ma mùu ajàŋ, bì'i tɨgə ntərə nɨ̂ yi'i nloŋ ŋgaa yùù a mbô ŋ̀ghòtə Nwî jî mɔ'ɔ nloŋ mə nɨ̀ tswâ àbìintɨɨ̀ yuu a tɨɨ̀, ǹtswe a mûm ŋ̀gɨ'ɨ yìi mə nɨ yə, bo bɨ̀ ajàŋ yìi mə bɨ tsɔ'ɔ nɨ̂ àkòrə̀ yuu aà.
2TH.1.5	Ma yû a dɨ̀'ɨ̀ nɨ mə ajàŋ yìi mə Nwì a tsɔ'ɔtə mɨsa'a aa, a tsinə̂, ma mùu ajàŋ, nɨ̀ ka yǐ kɨɨ kù'ùnə a ŋkuuu a mûm ànnù nɨfɔ̀ Nwî yìi mə nɨ yə nɨ̂ ŋ̀gɨ'ɨ ghu aà. 
2TH.1.6	À nɨ aa tsi'ì ànnù yìi mə a ku'unə a ŋghɨ̀rə aà, ajàŋ mə Nwì à kà'a mə yu ka yǐ nɨŋ ŋgɨ'ɨ a nu bə̀ bìi mə bɨ ghɨ̀rə̀ nɨ̀ yə̂ nɨ̀ ŋ̀gɨ'ɨ aà, 
2TH.1.7	ɨ bàŋnə ghɨrə tâ bù bìi nɨ yə ŋgɨ'ɨ aa, nɨ bì'ì, tâ bì'inə̀ fwɛtə wâ noò mə Mmà'àmbə̂ Yesu à ka yǐ lǒ aburə ɨ sɨgə bo bɨ̀ baangel bi bɨ̂ wè a mûm ǹjwà mɔ'ɔ tâ bɨ̀ yə aà. 
2TH.1.8	À ka yǐ sɨgə aa, aŋkwi'inə̂ annu, a ŋnɨŋ ŋgɨ'ɨ a nu bə̀ bya mə kaa bɨ sɨ̀ Nwî zi, bo bɨ̀ a nu bya bìi kaa bɨ sɨ ntoò M̀mà'àmbî Yesu ya yu'unə aà. 
2TH.1.9	Ŋ̀gɨ'ɨ yìi mə Nwì à ka yǐ nɨŋ a nu bo aa, ɨ̀ ka yǐ bə aa ajàŋ mə à ka yǐ bwɛsə waa ŋgaa yî mɔ̀'ɔ, ɨ kɨ̀ŋə̀ waa mə tâ bɨ yi ŋwa'a a mbɛɛ Mmà'àmbi bo bɨ̀ a mum nɨ̀gha'à ni nî wè koòntə̀, 
2TH.1.10	wa njwi mə à ka yǐ zǐ a ŋkwɛrə nɨ̀gha'à ni bo bɨ̀ àghu'usə̀ a mbo bə̀ bi, a mbo bə̀ bɨ̀tsɨ̀m bìi mə bɨ bii yi aà. Nɨ̀ ka yǐ kɨɨ bə bə̂ bî mɔ'ɔ a tɨ̀ɨ bo maa njwî nloŋ mə nɨ̀ lɛ mbii ntoò ya mə bì'i lɛ nzi nɨ yu a mbo bù aà. 
2TH.1.11	A bə̂ ǹji'ì ànnù yìi mə bì'i tsà'àtə̀ nɨ̂ Nwî a ŋgɔ̀ŋ bɨ̀nòò bɨ̂tsɨ̀m ŋ̀wa'atə nɨ̂ ghuu ghu aà, mə tâ Nwìŋgɔ̀ŋ yi'inə̀ à ghɨrə ghuu tâ nɨ̀ ku'unə nɨ bə̀ bìi mə à twǒŋ aa, ŋkɨ ŋghɨrə mə ɨ̀nnù jî sɨgɨ̀nə̀ jìi mə nɨ̀ kà'a mə nɨ ka kɨ ghɨ̀rə a mûm àbìintɨɨ̀ aa, tâ à fa a mbo bù a njɨm mɨ̀dà'a mi. 
2TH.1.12	Ma mùu ajàŋ ta ghɨ̀rə mə tâ Ɨ̀kum Yesu Kristo tâ ɨ̀ tswe nɨ nɨ̀gha'a a mbo bù, tâ nɨ̀ kɨ ŋkwɛrə nɨgha'a ghu mbo, a njɨm àbɔ̀ŋəntɨɨ Nwîŋgɔ̀ŋ yì'inə abɔ̀'ɔ Mmà'àmbî Yesu Kristo.
2TH.2.1	Ŋ̀ghɛɛ nɨ̂ àjàŋ yìi mə Mmà'àmbi Yesu à ka yǐ bǔ bɨ̀ɨ̀ tâ bì'inə̀ ghotə a mboo yi aa, bì'i bu'u mbo a mbo bù mbâ bɨlɨ̂m bi'i, 
2TH.2.2	nɨ̀ tsuu mmà'àtə mə tâ ɨ̀zwi ji mɔ'ɔ kə̀ nɨghàà nî tsu mə nɨ̀ kwɛrə, kə̀ àŋwà'ànə̀ yìi mə bɨ swoŋ mə a lo a mbo bì'ì ǹswoŋ nɨ mə Ǹjwî M̀mà'àmbi ya ɨ̀ zì mə̂ aa, tâ à waŋsə mbùrə̀ mɨtsyɛ̀ muu, kə̀ ŋkɨɨ ntsɨgə mɨ̂ntɨɨ̀ muu bə̂. 
2TH.2.3	Nɨ̀ tsuu mà'àtə mə tâ ŋù a bwe'esə ghuu a nɨ mânjì yî tsù; ǹloŋ mə kaa Ǹjwî M̀mà'àmbi ya kaa mbə ɨ wa'à zì tɨghə̂ nòò atɨ̀ɨ atu wa mə bə̀ ka kɨ tuu Nwî aa, à fòò mə̂ ǹzi. Tâ ŋu wa yìi à sɨ nɔ̂ŋsə̀ Nwì ləə aa, yu wa yìi a tɨgə ŋghɛɛ a mbwɛ aa, tâ à kɨ mfɛ'ɛ nɨ̂ ǹsi nɨ̀ ǹsî. Yu wa yìi mə Nwì à kà'à mə̂ mə yu ka yǐ tsə ŋgɨ'ɨ ghu nu aà.
2TH.2.4	A nɨ yu wa yìi mə à ka yǐ kɨ to nɨ̂ Nwî ɨ tɨgə ŋŋɛɛ nɨ̂ ɨ̀bɨɨ nû yì mə yu tsyatə ǹjoò tsɨ̀m jìi mə bɨ twoŋə nɨ bɨ̀nwì, kə̀ mə bɨ mii aà. A ghɨ̀rə̀ maa ajàŋ aa, a bâŋnə̀ ǹtɨgə nlɨgə aləŋə̂ yi a ndâmà'a Nwì ǹtɨgə nswoŋə nɨ mə yu bə aa Nwì. 
2TH.2.5	Nɨ̀ sɨ wa'atə̀ mə à nɨ annù yìi mə mə̀ lɛ nswoŋ a mbo bù wa noò mə bì'inə̀ lɛ ntswe aa ɛ? 
2TH.2.6	Tsɨ̂tsɔ̀ŋ nɨ̀ zî ànnù yìi mə a tswa nɨ̂ ŋ̀gàŋkɨ̀bàa Nwì ghû mə tâ à tsuu zì aà. A yu'utə aa nòò yìi mə Nwì à kà'à mə̂ ǹləə mə tâ à fɛ'ɛ nɨ̂ ǹsi nɨ̀ ǹsi aà. 
2TH.2.7	Wa Ɨ̀fà'a ŋû àtɨ̀ɨ atu ma ghû, ɨ tɛ̀'ɛ̀ mə̂ ǹlɔgɨnə nɨ̂ àlɔ̀'ɔ̀sə̀. À kɨ mbə tsi'ì yu wa mə a kɨ̀ŋə̀ yi aa mə a ghɨ̀rə mə tâ à tsuu fɛ̀'ɛ̀ nɨ̂ ǹsi nɨ̀ ǹsî ɨ ywe'e a noò yì mə yumbɔŋ à ka yǐ lò yi aà.
2TH.2.8	Maa noò mə à ka yǐ tɨgə fɛ'ɛ nɨ̂ ǹsi nɨ̀ ǹsi aa, tâ Mmà'àmbî Yesu Kristo à zwitə yi nɨ̂ àzwǐ ntsù yi, ɨ tsə ŋgɨ'ɨ ghu nu nɨ nɨ̀gha'à ni wa noò mə à ka yi fɛ'ɛ aà. 
2TH.2.9	Nòò ǹzǐ ŋgàŋàtɨ̀ɨ atu mà ghû à ka yǐ kù'ù aa, tâ mɨ̀fà'à mɨ Satan tâ mɨ̀ ka ŋghɛɛ nɨ̂ m̀bìì tsi'ì nɨ̀ mɨ̀tɨ̀ɨ̀ mî wè, tâ ɨ̀lènsə̌ mbwe'esə̀ bo bɨ̀ ɨ̀nnù jî yɛ̌yɛrə mbwe'esə̀ ɨ̀ ka mfɛ'ɛ. 
2TH.2.10	Ɨ̀nnǔ jî bɨ ɨ ka yǐ kɨ fɛ̀'ɛ bwe'esə aa bə̀ bìi mə bɨ tswe nɨ̀ m̀bwɛ aà, ǹloŋ mə bo lɛ ntuu a ŋkɔ̀ŋə̂ ànnù nɨ̂koŋ ta yweenə aà. 
2TH.2.11	Ma mùu ajàŋ, Nwìŋgɔ̀ŋ a toò nɨ̂ àfə̀sə̀ yî tɨ̀ɨ̀ mə tâ bo ka mbii nɨ̂ ɨ̀nnù jìi mə à nɨ àbaŋnənnù. 
2TH.2.12	A ghɨ̀rə̀ maa ajàŋ aa mə tâ bə̀ bìi mə bɨ sɨ annù nɨ̂ŋkoŋ bii, mbaŋnə ŋkɔ̀ŋə̀ nɨ̂ ŋ̀ghɨ̀rə̂ ɨ̀nnù jìi mə kaa ɨ̀ sɨ̀ tsinə̀ aa, tâ bɨ̀ yǐ ŋkuu ɨsa'à.
2TH.2.13	La bì'ì tswe nɨ̀ ŋka mfa mɨyà a ŋgɔ̀ŋ bɨ̀nòò bɨ̂tsɨ̀m ǹloŋə ghuu, bɨlɨ̂m bì'i bìi mə Mmà'àmbi à kɔ̀ŋə aà, nloŋ mə Nwìŋgɔ̀ŋ à lɛ ntsɔ'ɔ ghuu nlɔgɨnə aa tsi'ǐ a nlɔ̀gɨ̀nə̂, mə tâ nɨ̀ yi nyweenə, ntsya nɨ ajàŋ yìi mə Àzwì Nwî a si'i ghuu mə nɨ̀ laa, bo bɨ̀ àjàŋ yìi mə nɨ bii nɨ̂ ànnù nɨ̂ŋkoŋ aà. 
2TH.2.14	À nɨ̂ ǹji'ì ànnù yì mə à lɛ ntwoŋə ghu ǹtsya aa a njɨ̌m ǹtoò yì'ì yî ǹsɨgɨ̀nə̀ ya, mə tâ nɨ̀ yǐ ŋkwɛrə nɨgha'a nɨ Mmà'àmbî yì'inə̀ Yesu Kristo. 
2TH.2.15	M̀bɛ̀ɛ mə a bə ma mùu ajàŋ aa mba bɨlɨ̂m m̀bâ, nɨ̀ təə ntɨɨ nɨ̂ ɨ̀nnù jìi mə bì'ì lɛ ndɨ̀'ɨ̀ a mbo bù ǹloŋə Kristo, jìi mə bì'ì lɛ nswoŋ bə nɨ̀ ǹtsù, kə̀ ŋ̀wa'anə bə̂ ŋ̀wà'ànə̀ aà.
2TH.2.16	Tâ M̀mà'àmbî yì'inə̀ Yesu Kristo, nɨ Taà yì'inə̀ Nwîŋgɔ̀ŋ yìi mə à lɛ ŋkɔ̀ŋə̀ yi'inə̀ ǹtsya a njɨ̌m àbɔ̀ŋəntɨɨ̀ yi ndɨɨntə nɨ̂ ghuu a ŋgɔ̀ŋ bɨ̀nòò bɨ̂tsɨ̀m, ŋkɨɨ ŋghɨrə nɨ mə tâ nɨ̀ ŋka mbɛ nɨ̂ ɨ̀lòŋ yìi mə ɨ ka yǐ zì aa, 
2TH.2.17	tâ à tɨgə nlə'ətə nɨ̂ mɨ̀ntɨɨ̀ muu, ŋka ŋghɨrə nɨ mə tâ mɨ̀ntɨɨ̀ muu ka mfi'isə nɨ mɨ̀ghàà mî sɨgɨ̀nə̀ ŋkɨɨ mfa'a nɨ̂ ɨ̀nnù jî sɨgɨ̀nə̀.
2TH.3.1	A lwì'ìsə a bɨlɨ̂m bi'i, nɨ̀ ka ntsà'àtə̀ nɨ̂ Nwî ŋ̀wa'atə nɨ̂ yi'i, mə̂ m̀bə̂ ǹtoò M̀mà'àmbi ya ɨ kâ ŋ̀ghɛɛ nɨ̂ m̀bìì ŋ̀ka nsɛɛnə nɨ̂tɨ̀ɨ̀, ŋka ŋkwɛrə nɨ̂ nɨ̀gha'a a ajàŋ yìi mə ɨ̀ lɛ ŋkɨ ŋkwɛrə a tɨtɨ̀ɨ bù aà. 
2TH.3.2	Nɨ̀ kɨɨ ntsa'atə nɨ̂ Nwî mə tâ à kwɛrə yi'i a mbô ŋ̀gǎŋ abɨ̀'ɨ ntɨɨ bo bɨ ŋgǎŋghɨ̀rə ɨ̀nnù jî bɨ̂, ǹloŋ mə kaa ŋù ntsɨ̀m kaa à burətɨ ntoo ya bii aà. 
2TH.3.3	Lâ M̀mà'àmbi a lə̀ə ŋkà'â yì, à ka nɨŋ mɨ̀tɨ̀ɨ̀ a nu bù ɨ kɨɨ bɛ ghuu a mbo Ŋù yî m̀bɨ wâ. 
2TH.3.4	M̀mà'àmbi a ghɨ̀rə̀ bì'ì naŋsə̀ ǹzi a laa mə nɨ ghɨ̀rə̀ ŋ̀kɨɨ ghɛɛ nɨ̂ m̀bìì a ghɨ̀rə ɨ̀nnù jìi mə bì'i swoŋə a mbo bù aà. 
2TH.3.5	Tâ M̀mà'àmbi tâ à tsyasə ghuu tâ nɨ̀ ku'usə nzi àkɔ̀ŋnə̀ Nwî bo bɨ̀ àtàŋəntɨɨ Kristo.
2TH.3.6	Bɨ̀lə̂m bi'i, bì'ì swoŋ a mbo bù nɨ̂ Ɨ̀kǔm Mmà'àmbî Yesu Kristo mə nɨ̀ ka ntsu'utə bɨlɨ̂m bi'inə̀ bìi mə à nɨ bɨ̂bwɛ̀rə kaa ŋkɨ'ɨ̀ nɨ̀ ɨ̀nnù jya mə bì'ì lɛ ndɨ̀'ɨ̀ mbo bo aa yòŋə̀ aà. 
2TH.3.7	Bùbɨmbɔŋ nɨ̀ zi tsi'ì sɨgɨ̀nə̀ mə nɨ̀ tswe nɨ̀ ŋ̀ka ŋghɨ̀rə̀ ɨ̀nnù juu aà tsi'ì ajaŋ yìi bì'ì lɛ sɨ ghɨ̀rə̀ aà. Nòò wa mə bì'inə̀ lɛ ntswe aa, kaa bì'ì lɛ ŋkɨ'ɨ̀ bɨ̂bwɛ̀rə bə̂. 
2TH.3.8	Kaa bì'ì lɛ ŋkɨ'ɨ̌ ayoò tsu a mbo ŋù kwɛrə tɨ̀ tû. Bì'ì lɛ sɨ bàŋnə̀ m̀fa'a ŋkɨɨ nwugɨnə, m̀fa'a nɨ asi'inə bo bɨ̌ a nɨ̂tugə, mə mbə bì'ì tsuu lǒ bə abè'è a nu ŋù nɨ̀bǔ ghùù. 
2TH.3.9	Bì'ì lɛ sɨ ghɨ̀rə̀ ma mùu ajàŋ kaa kɨ'ɨ̀ bə aa mə kaa bì'ì lɛ ŋwa'à nɨ̂ àdà'à tswə̂ a mbetə mə tâ nɨ̀ dɨɨntə yi'i. Bì'ì lɛ sɨ ghɨ̀rə̀ ma mùu ajàŋ aa tâ à bə alènsə a mbo bù mə tâ nɨ̀ ka nyoŋə. 
2TH.3.10	Nòò wa mə bì'inə̀ lɛ ntswe aa, bì'ì lɛ sɨ swoŋ a mbo bù mə, “Ŋù yìi mə à tùû m̀fà'a aa, tâ à tsuu kɨɨ kɨ jɨ.” 
2TH.3.11	Bì'i swoŋ laà aa nloŋ mə bì'ì yu'u mə bɨ̀bwɛ̀rə bɨ tswe a tɨtɨ̀ɨ bù kaa kɨ'ɨ̀ nɨ̀ ànnǔ tsu fa'à ǹtsyatə ŋka ŋghaa nnɨŋə nɨ̂ mɨ̀ntsû myaa a nɨ̂ ɨ̀nnù bə̂. 
2TH.3.12	Nɨ̂ Ɨ̀kǔm Mmà'àmbî Yesu Kristo, bì'ì swoŋ a mbo bə̀ ma bû, ŋ̀wa'asə nɨ̂ waa mə tâ bo ka mfa'a ɨfà'â waa nɨ̂ m̀bɔɔnə, ŋka mfa'a tâ kɨ kwɛrə ayoo yìi mə bo ka kɨ jɨ aà. 
2TH.3.13	Lâ, a mbo bù, bɨlɨ̂m bi'i, nɨ̀ tsuu lǒ kaa a ŋghɨ̀rə ànnù yìi mə a ku'unə aa bə̂. 
2TH.3.14	M̀bə ŋù yì mɔ'ɔ a tswe ghu a tɨtɨ̀ɨ bù mə kaa à sɨ ntoo yù mə bì'i too fàa a mûm àŋwà'ànə̀ yulà aa yu'unə̀, m̀bə a bə maa ajàŋ, nɨ̀ lênsə̀ yi, ǹtsuu nɨ̂ ànnù a ŋghɨ̀rə bu bo lǒ tswe, ta tâ àtû yi â dɨrə. 
2TH.3.15	Lâ tâ nɨ̀ tsuu yi lɔ̀gə tsǒ ŋ̀gàŋkɨ̀bàâ ghùù bə̂. Tâ nɨ̀ baŋnə ŋwà'àsə̀ yi tsô ǹdɨ̂m ghùù.
2TH.3.16	Tâ M̀mà'àmbi mbɔɔnə yumbɔŋ à fa mbɔɔnə a mbo bù a ŋgɔ̀ŋ bɨ̀nòò bɨtsɨ̀m, a nɨ bɨ̀mânjì bɨtsɨ̀mə̀. Tâ M̀mà'àmbi tâ à tswe a mbo bù bɨtsɨ̀mə̀. 
2TH.3.17	Tsi'ì nɨ̀ àbô ya mə̀mbɔŋ, a ŋwà'ànə̀ mə̀ ŋ̀ŋwa'anə ma mulà mɨghàà ntsà'àtə nɨ̂ ghuu ghu. À nɨ̂ àjàŋ mə mə san ɨ̀ŋwà'ànə̀ tsɨ̀m aà, ŋkɨ mbə ajàŋ mə mə ŋwà'ànə̀ aà. 
2TH.3.18	Tâ ɨ̀bɔ̌ŋ Mmà'àmbî Yesu Kristo tâ ɨ̀ tswe a mbo bù bɨtsɨ̀mə̀.
1TI.1.1	Àŋwà'ànə̀ yû a lo aa a mbo mə̀ Paul yìi mə mə̀ nɨ ŋgàŋntoò Kristo Yesu ǹyoŋə nɨ̂ ǹdɨ'ɨ̀ Nwî ŋ̀gàŋywèènsə yì'inə̀ nɨ yì Kisto Yesu yìi mə bì'inə̀ bɛ aà. 
1TI.1.2	Ŋ̀ghɛɛ nɨ a mbo Timoti, mû ghà yî ànnù nɨ̂ŋkoŋ a mûm àbìintɨɨ̀. Tâ Nwìŋgɔ̀ŋ Tà nɨ Kristo Yesu M̀mà'àmbî yì'inə̀ fa ɨ̀bɔ̀ŋ Nwî, nɨ̂ ŋ̀ko mɨ̀lɨ̀ŋnə Nwì, nɨ̂ m̀bɔɔnə̂ Nwì a mbo wò.
1TI.1.3	Àjàŋə mə mə̀ lɛ sɨ ghɛ̀ɛ a Macedonia aa mə̀ lɛ mbu'utə mbo a mbo wò mə tâ ò tswe a Efeso tǎ swoŋ a mbo bə̀ bî mɔ'ɔ mə tâ bɨ̀ tsuu annù Nwî yi dàŋ ɨ kɨ dɨ̀'ɨ̀. 
1TI.1.4	Swoŋ a mbo bo mə tâ bo tsuu lɔ̀gə̀ noò wàà ɨ ghɛ̀nsə a nɨ ǹjyàlà'à bo bɨ̀ a ŋka nsəŋtə mɨ̀wàà mɨ ŋgwɛ̀'ɛ̀ bə̀ mìi kaa ndùû waa sɨ lwì'ì aa, ǹloŋ mə ma jyaà ɨ̀nnù ɨ ghɨ̀rə̀ aa mə tâ bə̀ ka ŋwa'atə bə̂ ɨ̀nnù jìi ɨ zǐ a atu bo bo swûŋnə̀ ghu, mbaŋnə mmà'àtə annù yìi mə Nwìŋgɔ̀ŋ a mɨ̀rɨ̀sə̀ yi'inə̀ ghu, mə tâ bì'inə̀ aa nzi a mûm àbìintɨɨ̀ aà. 
1TI.1.5	Ǹji'ì ànnù yìi mə mə swoŋ annù ma yû aa à nɨ mə tâ bì'inə̀ ka ŋkɔŋnə bì'inə̀ nɨ bì'inə̀ nɨ̂ àkɔ̀ŋnə̀ yìi mə a lò aa a mûm ǹtɨɨ yì làà bò ǹtɨɨ yìi mə ɨ sa'a nɨ̂ bə̀ aa, yìi ɨ laa, nɨ̂ àbìintɨɨ annù nɨ̂ŋkoŋə̀. 
1TI.1.6	Bə̀ bî mɔ'ɔ bɨ mà'àtə̀ mə̂ ma juù ɨ̀nnù, ǹtɨgə njɨŋə, ŋghɛɛ ŋkuu nɨ mɨ̀ghàà mɨ swùŋnə̀ mɨ adàŋə̀ dàŋə̀, 
1TI.1.7	ǹlɔɔ nɨ mə bo bə ŋgǎŋndɨ̀'ɨ nɔ̀ŋsə̀ tɨ ghə mə bo zî ànnù yìi mə bo swoŋ aa atû yaa a laa ghu, tɨ ghə̂ mə atû yaa a kɨ nlaa nɨ̂ ànnù ya yìi mə bo dɨ̀'ɨ̀ nɨ̂ tɨ̀ɨ̀ aà.
1TI.1.8	Bì'inə̀ zi mə nɔ̀ŋsə̀ à bɔ̀ŋ aa, mə mbə ŋù à ka mfa'a nɨ ghu a nɨ mânjì yìi à tswe nɨ̂ m̀fà'a nɨ̀ ghù aà. 
1TI.1.9	Ǹloŋ mə bì'inə̀ zi ma yû à laà, mə kaa bɨ lɛ ŋkɨ'ɨ̀ nɔ̂ŋsə̀ ghɨ̀rə̀ aa a mbo bə̀ bìi mə ànnû yaa a tsinə, bɨ lɛ mbàŋnə̀ ŋ̀ghɨrə aa a mbo ŋ̀gǎŋwo nɔ̀ŋsə̀ bo bɨ̀ ŋ̀gàŋatɨ̀ɨ atu, bo bɨ̀ a mbo bɨ̀tɨ̀ bɔ'ɔ̀ Nwî, nɨ ŋgǎŋghɨ̀rə ɨnnù jì bɨ, nɨ a mbo bə̀ bìi mə kaa bɨ sɨ̀ laa, bə̀ bìi mə bɨ bə̀gɨ̀tə̀ Nwî aa, nɨ a mbo bə̀ bìi bɨ zwitə bɨ̂taà byaa aa, bo bɨ̀ bə̀ bìi mə bɨ zwitə bɨ̂maà byaa, nɨ bə̀ bìi mə bɨ kee bə̂, 
1TI.1.10	bo bɨ̀ a mbo ŋ̀gàŋatsùùrə̀, bo bɨ̀ a mbo m̀bâŋnə nlɔ̀gə̂ m̀bâŋnə̀, nɨ ŋ̀gǎŋyə̀rə bə̀, nɨ̂ ŋ̀gǎŋntswɛɛ̀ ɨ̀bǎŋnənnù, nɨ ŋgǎŋkàâ àbǎŋnənnù, bo bɨ̀ a mbo bə̀ bìi mə bɨ ghɨ̀rə ɨnnù jî mɔ'ɔ jìi mə kaa ɨ̀ sɨ̌ ku'ùnə̀ nɨ̂ ànnù Nwî yi annù nɨ̂ŋkoŋ aà, 
1TI.1.11	kaa ŋkɨ'ɨ̀ yòŋə̀ nɨ nɨ̀gha'a nɨ ntoo yì ǹsɨgɨ̀nə̀ ya nloŋ Nwî yìi mə bì'inə̀ gha'asə aa, ǹtoo ya mə à nɨ̀ŋə a ntərɨ̀nə̌bo mə̀ aà.
1TI.1.12	Mə fa mbɨ'ɨkə a mbo Kristo Yesu M̀mà'àmbî yì'inə̀ yìi a fa mɨda'a a mbo mə̀ nloŋ mə à lɛ nyə gha mə̀ ku'ùnə̀ mə mbə mə̀ fa'à a mbo yu nɨ̂ ǹtɨɨ̀ ghâ tsɨ̀m, a tsɔ'ɔ̀ gha a mum àfà'a yu aà. 
1TI.1.13	Ka mə à lɛ mbə a mbìì mə̀ bəgɨ̀tə̀ nɨ̂ Nwì, ǹtsɔ'ɔ nɨ̂ àkòrə Kristo ŋ̀kɨɨ mbəgɨtə nii aa, lâ à lɛ ŋko mɨlɨ̀ŋnə̀ ghà, ǹloŋ mə mə̀ lɛ sɨ ghɨ̀rə̀ aa nɨ bù'ù, kaa mburə tɨ a Nwî biì. 
1TI.1.14	Ɨ̀bɔ̌ŋ Mmà'àmbî yì'inə̀ ɨ lɛ naŋsə nswi'inə nloŋ ŋgaà yà, nɨ̂ àbìintɨɨ, nɨ̀ àkɔ̀ŋnə̀ yìi mə a tswe a nu Kristo Yesu aà.
1TI.1.15	Nɨ̀ghàà nûlà nɨ təə̀, ŋ̀ku'unə a mbii tsi'ì nɨ̀tsɨ̀mə̀: mə Kristo Yesu à lɛ mfɛ̀'ɛ̀ fàa mbi aa a nyweensə ŋgǎŋghɨ̀rə̂ ɨ̀nnù jî bɨ, mə̀ bə̂ ǹtsyàmbìì a tɨtɨ̀ɨ bo. 
1TI.1.16	Lâ ǹji'ì ànnù yìi mə Kristo à lɛ ŋko mɨlɨ̀ŋnə̀ ghà ghu aa ɨ bə mə, tsi'ì tsǒ ǹtsyàmbìì ŋ̀gàŋghɨ̀rə̂ ɨ̀nnù jì bɨ, tâ Yesu Kristo tâ à dɨ'ɨ annǔ ntswântɨɨ̀ yi ya mə a kɔ'ɔ ntsɨrə aa a nu mə̀ tâ à bə alènsə̀, a mbo bə̀ bya bìi mə bɨ ka nɨŋ mɨ̂ntɨɨ̀ myaa ghu nu ta tswe nɨ̂ ǹtswêntɨ̀ɨ̀ yìi ɨ̀ lwì'i nɨ̂ŋkoŋ aà. 
1TI.1.17	Tâ nɨ̀gha'a nɨ̂ àghu'usə̀, tâ tswe a mbo M̀fɔ̀ ŋ̀gù'u ŋgu'u, tɨ kwô, yìi bɨ sɨ yə aa, mə à nɨ Nwîŋgɔ̀ŋ yû yɨgə̀ aa, nlwì'ì nɨ̂ŋkoŋə̀. Àmen.
1TI.1.18	Timoti, mû ghà, mə̀ nɨ̌ŋ ǹdɨ̀'ɨ yulà a mûm ǹtərɨ̀nə̌bo wò, yìi mə ɨ̀ yòŋə nɨ nɨ̀ghàà nìi ŋ̀gàŋntoò Nwì à lɛ nswoŋ a mbìì aà, nya mə nɨ lɛ ntsɔ'ɔ gho aà, tâ nɨ̀ ghɨrə mə tâ ò ka naŋsə nto ntsò yî sɨgɨ̀nə̀ wa nɨ nu. 
1TI.1.19	Naŋsə ntswa abìintɨɨ, nɨ̂ àlàa ntɨɨ̀; bə̀ bî mɔ'ɔ, ntsya a njɨ̌m ajàŋ mə bo tùù mə̂ àlaa ntɨɨ aa, bə̀ bî mɔ'ɔ bɨ mè'è mə̂ àbìintɨɨ̀ yaa a ghɛɛ̀ ŋ̀koŋə a ŋkì. 
1TI.1.20	A tɨtɨ̀ɨ bə̀ ma bû Hymenaeus nɨ Alexander bo tswe ghu, bo bìi mə mə̀ fà mə a mbo Satan mə tâ bo yəgə nzi mə kaa a sɨ̀ ku'ùnə̀ a mbə̀gɨ̀tə Nwì.
1TI.2.1	Ànnù yî wè yìi mə a tswe ghu aa a bə mə mə dɨ'ɨtə ghuu mə nàa mbu'u mbo a mbo Nwì ǹtsa'atə nɨ̂ Nwî, ŋ̀wa'atə nɨ̂ bə̀ bî mɔ'ɔ, ŋkɨɨ mfa nɨ̂ m̀bɨ'ɨkə a atu bə̀ bɨ̀tsɨ̀mə̀, 
1TI.2.2	a atu bɨ̀fɔ̀, bo bɨ̀ bə̀ bì wè bɨtsɨ̀m, mə mbə bì'inə̀ ka mbɔɔ ŋe'esə ntswe, ŋkɨ ntswe nɨ̂ m̀bɔɔnə a mûm ǹtswêntɨ̀ɨ bì'inə̀, a ŋka mbɔ'ɔ Nwì ŋkɨɨ mbɔ'ɔtə nɨ̂ bə̂ a nɨ̂ ŋ̀gɔ̀ŋ bɨ̂mânjì bì'inə̀ bɨ̂ tsɨ̀mə̀ 
1TI.2.3	Ma yû ànnù a bɔŋ ŋkù'ùnə̀ a nsi mi'i Nwì, Ŋ̀gàŋywèènə̂ yi'inə̀ 
1TI.2.4	yìi mə a kɔ̌ŋ mə tâ ŋ̀gɔ̀ŋ bə̀ bɨ̀tsɨ̀m yweenə, ǹzi annù nɨ̂ŋkoŋ nloŋə Nwî, 
1TI.2.5	ǹloŋ mə Nwìŋgɔ̀ŋ à naa tsì'ì yì mɔ̀'ɔ̂, ŋù yìi mə à tə̀ə a tɨtɨ̀ɨ bə̀ bo bɨ̀ Nwì a kɨ̂ m̀bə aa tsi'ì yì mɔ̀'ɔ̂, ŋù ma wa a bə aa Kristo Yesu, 
1TI.2.6	yìi mə à lɛ mfa ɨbɨɨ nû yi a nɨ mɨ̀tsu'unə̀ mɨ atu mɨ bə̂ bɨ̀tsɨ̀mə̀. Nòò Nwì à lɛɛ̀ ŋ̀ku'u a ghɨrə̀ a fɛ'ɛ̀ ǹlaa nɨ̂ ǹsi nɨ̀ ǹsî. 
1TI.2.7	Àâ ǹji'ì ànnù yìi mə Kristo à lɛ ntsɔ'ɔ gha ghu mə mə̀ ka nswoŋə annû yi, ŋkɨ mbə ŋgàŋntoò Kristo, mbə ndɨ̀'ɨ̀nnù a mbo bɨ̀tɨ̀zî Nwî, a mûm àbìintɨɨ nɨ̀ ànnù nɨ̂ŋkoŋə̀. (Wa mə swoŋ aa tsi'ì ànnù, kaa mə̀ sɨ aa ɨ̀nnù tswɛɛ)
1TI.2.8	Ma mùu ajàŋ, mə lɔ̀ɔ mə, a nɨ̂ ŋ̀gɔ̀ŋ ɨ̀dɨ̀gə tsɨ̀m, tâ m̀bâŋnə̀ ka ntsa'atə Nwî, ŋŋɛɛ nɨ̂ mbô myaa mìi mɨ laa, a ndəŋ, ǹtsuu ntɔŋ kɨ lwìsə̀, ŋkɨ ntsuu kɨ yɔ̀ŋə̀.
1TI.2.9	A ŋkɨ ŋghɛɛ ghu, tâ bàŋgyɛ̀ ka ŋwɛ'ɛ nû jyaa tâ ɨ̀ ku'utə, a nɨ mânjì mɨ̀tsyɛ̀, kaa ŋkɨ'ɨ ɨtû jyaa ka mba'à, ŋkɨɨ ntsuu njoo jìi bɨ naŋsə nɨ̂ àtɨ̀ɨ̀ gold aa kɨ wɛ'ɛ, kə̀ bə̂ m̀bum njoo atɨ̀ndùù jìi bɨ twoŋə nɨ pearl aa, ǹtsuu ɨtsə̀'ə atɨ̀ndùù kɨ wɛ'ɛ, a ndɨ'ɨ ajàŋ mə bo bɔŋ a nyə aà, 
1TI.2.10	m̀baŋnə ŋka ŋghɨrə nàa ɨnnù jî sɨgɨ̀nə̀, jìi ɨ ku'unə a mbo bàŋgyɛ̀ bìi bɨ bii mə bo bɔ'ɔ Nwî aà. 
1TI.2.11	A ku'unə mə tâ màŋgyɛ̀ à ka nyəgə ɨnnù tsi'ì àtsi tsi, ŋ̀ka yu'unə a nɨ bɨ̀mânjǐ bɨtsɨ̀mə̀. 
1TI.2.12	Kaa mə̀ sɨ̀ gha bii mə tâ màŋgyɛ̀ à ka ndɨ'ɨ annù, kə̀ ŋkɨ ntswe nɨ̂ àdà'à a atû m̀bâŋnə̀, tâ à ka tswe tsi'ì àtsi tsi. 
1TI.2.13	Ǹloŋ mə bɨ lɛ mfòò ǹnaŋsə aa Adam tɨ Eva. 
1TI.2.14	Kaa bɨ lɛ ŋkɨ'ɨ aa Adam bwe'esə̀. Bɨ lɛ mbàŋnə̀ m̀bwe'esə aa màŋgyɛ̀ wa a tɨgə̀ ŋ̀wo nɔ̂ŋsə̀ Nwì. 
1TI.2.15	Lâ màŋgyɛ̀ à ka yǐ yweenə tsya aa a njɨ̌m ǹjwe bɔɔ̀, mə mbə a ghɛɛ nɨ̂ m̀bìì nɨ̂ àbìintɨɨ, bo bɨ̀ àkɔ̀ŋnə̀, ŋ̀kɨ nlaa, ŋ̀ghɨrə nɨ̂ ɨ̀nnù aa a nɨ mânjì yìi à kù'ùnə aà.
1TI.3.1	Nɨ̀ghàà nûlà nɨ təə̀, ŋ̀ku'unə a mbiì: m̀bə ŋù a ka nyə'ətə a mbə̂ ǹdɨ̀ɨ̂ ǹdânwì, boŋ a yə̀'ə̀tə̀ aa ŋ̀ka mfà'â ɨ̀fà'à yî sɨgɨ̀nə̀. 
1TI.3.2	Lâ tâ ǹdɨ̀ɨ̂ ǹdânwì à bə ŋû yìi mə mbə bɨ wa'ǎ ɨfɨ̀rə̂ yi ka mfa, tâ à kɨ mbə ŋû màŋgyɛ̌ mɔ̀'ɔ̂, m̀bə atsǐkə ŋû, mbə ŋû yìi a tsyɛ̀sə̀ nii, mbə ŋû yìi mə kaa à sɨ ndùu nû yi swi'i, mbə ŋû yìi mə a kwɛrə bɨgɨ̀ɨ̀, ŋ̀kɨ mbə ŋû yìi mə mbə a dɨ'ɨ̀ ànnù, 
1TI.3.3	kaa kɨ'ɨ̀ nɨ̀ mɨ̀lù'ù nô m̀baanə, kaa kɨ'ɨ̀ nɨ̀ fɨ̀kɔ̀rə̀ tô m̀baŋnə mbɔnə, kaa kɨ'ɨ̀ nɨ̂ àyɔ̀ŋ kɔ'ɔ̀, kaa kɨ'ɨ ŋkabə si'i kɨ ŋkɔŋə. 
1TI.3.4	Tâ à bə ŋû yìi mə a sa'a ndâ yì ɨ sɨgɨ̀nə̀, ŋ̀ghɨrə nɨ mə tâ bɔɔ̀ bi ka nyu'unə ŋkɨɨ mbɔ'ɔtə nɨ̂ bə̀ a ɨdɨgə tsɨ̀mə̀, 
1TI.3.5	ǹloŋ mə mbə ŋù a tsuu nsa'à ǹdâ yì zi boŋ mbə a tɨgə̀ ǹlentə ŋghotə̂ Nwì aa mə akə aa ɛ? 
1TI.3.6	Tâ à tsuu ŋû yìi mə à ghɛ̀sə mbii Kristo tsi'ì bìì aa bə, boŋ à ka kɨ ŋee ɨbɛ̀'ɛ̂ ji nɨ kɨ̀ntə̀rə̀, ɨ tɨgə wǒ a njo tsǒ Devil. 
1TI.3.7	A ŋghɛ̀ɛ nɨ̀ mbìì, tâ à bə ŋû yìi mə bǎbɛɛ beentə nii tsi'ì sɨgɨ̀nə̀, tǎ tâ bɨ̀ wa'à lò ŋ̀ka ŋghaantə nii tâ à wo a ŋkɨ̀rə̀ Devil.
1TI.3.8	À kɨ mbə ajàŋə mə bɨ̀kwɛtə̀ bɨ ŋghotə bɨ tswe nɨ̀ m̀bə bə̀ bìi bə̌ bɔ'ɔ waa, kaa ŋkɨ'ɨ̀ nɨ̀ mɨ̀ghàà mi mbaa ghàà, ntsee bɨ̂nono kɨɨ bə, kaa ŋkɨ'ɨ̀ nɨ̀ ǹjoo ŋkòbə̀ ghotə̀. 
1TI.3.9	Tâ bo naŋsə ntswa annù nɨ̂ŋkoŋ ya yìi mə bɨ dɨ̀'ɨ̀ mə̂ a fɛ'ɛ̀ ǹlaa aa, nloŋə abìintɨɨ aa nɨ̂ àlaa ntɨɨ̀. 
1TI.3.10	Bɨ tswe nɨ̀ m̀foo nywe'etə̂ waa, bɛɛ mə bo dɨ'ɨ mə kaa bo sɨ̀ nɨ̂ àlɔ̀'ɔ̀ tswê, bɨ ma'àtə̀ bo tɨgə̀ m̀fa'a a mûm ŋ̀ghòtə tsi'ì tsǒ bɨ̀kwɛtə̀. 
1TI.3.11	A ku'unə mə tâ bàŋgyɛ̂ byaa kɨ mbə bə̂ bìi mə bə̌ bɔ'ɔ, kaa ŋkɨ'ɨ nɨ̂ ŋ̀gɨ'ɨ nɨ̂ ɨ̀kùm bə̂ tâ, lâ m̀baŋnə mbə ɨtsǐkə bə̂, m̀fa'a nɨ̂ ŋ̀gɔ̀ŋ ɨ̀nnǔ tsɨ̀m nɨ̂ ǹtɨɨ̀ waa tsɨ̀mə̀.
1TI.3.12	A ku'unə mə tâ ŋ̀kwɛtə̀ ŋ̀ghòtə a bə ŋû màŋgyɛ̂ mɔ̀'ɔ̂, ŋka ntswa ndâ yì bo bɨ̀ bɔɔ̀ bi sɨgɨ̀nə̀, 
1TI.3.13	Ǹloŋ mə bɨ̀kwɛtə̀ bìi bɨ fà'a ɨfà'â waa sɨgɨ̀nə̀ aa, bo təə nɨ̂ àbwarə yì sɨgɨ̀nə̀, ŋkɨ ntswe nɨ àtàŋəntɨɨ a mûm àbìintɨɨ̀ yaa a nu Kristo Yesu.
1TI.3.14	Mə̀ ka zǐ a mbɛ̀ɛ wò a nɨ mû àtɨɨ noò, lâ mə ŋwà'ànə aŋwà'ànə̀ yû a mbo wò aa a ndɨ'ɨtə wò, 
1TI.3.15	tà m̀bɛɛ mə̀ tɛ'ɛ ntɨgə a nzǐ, ò zî àjàŋə mə a ku'unə mə tâ ò ka ŋghɨrə ɨnnù a mûm ŋ̀gwɛ̀'ɛ Nwì aà; ma yû à nɨ ŋghotə̂ Nwì wa yìi mə à tswe ntɨ̀ɨ̀ aa, m̀bə ntə'ə̀ ǹda, ŋkɨ mbə ŋgɔ̀'ɔ̀ àtsənda yì ǹtɨ̀nsə̀, mə ɨ̀ tswa annǔ nɨ̂koŋə aà. 
1TI.3.16	Kaa à sɨ annnù mə mbə bɨ lɨgɨ̀tə̀ bə̂, mə, ànnǔ ajàŋə mə bì'inə ŋgha'asə Nwì, yìi mə à lə̀ə̀ntə a mi'i bə̀ aa, à nɨ̂ ànnù yî wè, ànnù ma ya a bə mə lɛ,
1TI.3.16	À lɛ nzì a nɨ màrə̀ ŋù mɨ̀sɔ̀ŋ
1TI.3.16	Àzwì Nwî a dɨ'ɨ̀ mə ànnǔ yi lɛ ntsinə
1TI.3.16	baangel bɨ yə̂ yi,
1TI.3.16	bɨ swoŋə̀ ànnû yi a ɨtoo ɨtoo,
1TI.3.16	bə̀ fàa mbi bɨ nɨ̂ŋ ǹtɨɨ̀ waa ghu nu,
1TI.3.16	Nwìŋgɔ̀ŋ a lɔgə̀ yi ŋkɔ'ɔ ŋghɛɛ nɨ ghu a aburə nɨ nɨ̀gha'à.
1TI.4.1	Lâ Àzwì Nwî a swoŋ a laa mə à ka yǐ kɨ bə a noò ǹjɨ̀m tâ bə̀ bî mɔ'ɔ ma'atə abìintɨɨ ya ntɨgə nyu'u nàa ɨnnǔ ɨzwì jìi ɨ bwe'esə bə̂ bo bɨ̀ ɨnnù jìi mə bɨ̀demon dɨ̀'ɨ̀ aà. 
1TI.4.2	Ŋ̀gǎŋabagɨlə̀ jìi mə mɨ̀ntɨɨ̀ myaa mɨ kwò mə̂ tsi'ì tsǒ bɨ tɔɔ nɨ̀ mɔ'ɔ aa, baa yǐ tɨgə kɨ sɛ̀ɛ̀nsə̀ nɨ̂ ɨ̀nnù ma jû. 
1TI.4.3	Bə̀ ma bû bɨ dɨ'ɨ̀ nɨ mə kaa a sɨ̀ ku'unə̀ a nyɔ'ɔ̀, kaa wa'à kɨ ŋku'unə a njɨ m̀buu mɨjɨ mi mɔ'ɔ̀. Lâ a mbuu mɨjɨ ma jû aa a lɛ naŋsə Nwî mə tâ bə̀ bìi mə bɨ bii Nwî aa, ŋkɨ bə bə̂ bìi mə bɨ zì mə annù nɨ̂ŋkoŋ aa, tâ bɨ̀ ka njɨ mfa nɨ̂ m̀bɨ'ɨkə a mbo Nwì. 
1TI.4.4	Wa ŋ̀gɔ̀ŋ ǹjoò tsɨ̀m jìi mə Nwì à lɛ naŋsə aa ɨ bɔŋə̂, tâ bɨ̀ tsuu ayoò tsu kɨ tuu mə mbə bɨ kwɛrə mfa mbɨ'ɨkə, 
1TI.4.5	ǹloŋ mə maa ajàŋ, bɨ ghɨ̀rə̀ mə̂ mɨ̀jɨ mya mɨ laa ntsya a njɨ̌m nɨ̀ghàà nɨ Nwî bo àtsà'àtə̀ Nwî.
1TI.4.6	Ò bə fa ndɨ'ɨ mà jû a mbo bɨ̀lɨ̂m bì'inə̀ bya, boŋ ò ka bə ŋgàŋàfà'a Kristo Yesu yî ǹsɨgɨ̀nə̀ ǹloŋ mə bɨ ko'o nòo nɨ mɨ̀ghàà mɨ ntoò Kristo yìi bì'inə̀ bii aa, bo bɨ̀ ɨ̀nnù jî sɨgɨ̀nə̀ jya jìi bì'inə̌ dɨ̀'ɨ, ò kɨɨ̀ ǹyoŋə aà. 
1TI.4.7	Lâ tsuu nɨ annû tsu a ŋghɨ̀rə bu bɨ̀ ɨ̀tɨ̀rə njyàlà'à jìi mə Nwî à sɨ̀ ghu tswê aa lǒ tswe. Mɨ̀rɨ̀sə ɨbɨɨ nû gho a ŋka mbɔ'ɔ Nwì. 
1TI.4.8	Ŋ̀ka mɨ̀rə̀sə̂ ǹjyǎnnu, a bɔ̀ŋtə a nɨ mânjì yî mɔ̀'ɔ̂, lâ ŋ̀ka mɨ̀rɨ̀sə̂ gho a nɨ ànnǔ mbɔ'ɔ Nwì a bɔ̂ŋ a nɨ bɨ̀mânjì bɨtsɨ̀m ǹloŋ mə a tswe nɨ̂ ŋ̀kà'a nloŋ ntswêntɨ̀ɨ̀ yìi ɨ̀ lwì'i nɨ̂ŋkoŋ aa, tsɨ̂tsɔ̀ŋ bo bɨ̀ a nɨ nòò ǹlwì'ì ǹjɨ̀mə̀. 
1TI.4.9	Nɨ̀ghàà ma nû nɨ təə̀ ŋ̀ku'unə a mbii tsi'ì nɨ̀tsɨ̀mə̀. 
1TI.4.10	Bì'inə̀ naŋsə̀ ŋ̀gaansə nɨ mɨ̀tɨ̀ɨ̂ mì'inə̀, ǹnwugə nɨ̂ nû yi'inə̀ aa a ntswe nɨ̂ ǹtswêntɨ̀ɨ̀ ma yû mə Nwì à kà'à aà ǹloŋ mə bì'inə̀ bɛ, ǹtɛ'ɛ ɨtû jì'inə a nu Nwì yìi mə à tswe ntɨ̀ɨ̀ aa, mbə yu wa yìi mə à nɨ ŋgàŋnywèènsə bə̀ bɨ̀ tsɨ̀m aà, ǹnaŋsə bə aa ŋ̀gàŋywèènsə bə̀ bìi mə bɨ nɨŋ mɨ̂ntɨ̀ɨ̂ myaa a nu yu aà.
1TI.4.11	Yə mə o swoŋə ɨnnù ma jû ŋ̀kɨɨ ndɨ'ɨ nɨ̂ waa ghu.
1TI.4.12	Tsuu lǒ mà'àtə mə bə̀ ka ntsa'a nòo nloŋ mə ò nɨ mûŋkhə aa bə̂. Bàŋnə mbə fɨgə̀ à mbo bə̀ bìi mə bɨ bii Nwî aa, a nɨ nɨ̀ghàà nɨ ntsû no, nɨ àkòrə̀ nɨzì yo, nɨ̂ àkɔ̀ŋnə̀, nɨ̂ àbìintɨɨ, nɨ àjàŋə mə ɨnnù jo ɨ laa aà. 
1TI.4.13	M̀bɔŋ tâ mə̀ zi, lɔ̀gə̀ noò ŋ̀ka ntwoŋ àŋwà'ànə̀ Nwî a mbo bə̀, ǹdɨ'ɨtə ŋkɨɨ ndɨ'ɨ nɨ̂ waa ghu. 
1TI.4.14	Ka mfà'à nɨ mɨ̀tə̀ŋnə̀ mya mìi mə Àzwì Nwî a lɛ mfa a mbo wò a ajàŋ mə ŋgǎŋntoo Nwì lɛ ŋkɛ̀'ɛ̀nə̀, wa noò mə ŋghòtə̂ bɨ̀lɨ̀ɨ bɨ ndânwì ya bɨ lɛ nswoŋ ɨnnù a mbo wò ŋ̀kɨ nɔŋsə mbô myaa a atu wò aà. 
1TI.4.15	Ka ŋghɨ̀rə̀ ma jû ɨ̀nnù naŋsə mfa ɨbɨ̀ɨ nû gho ghu, tâ bə̀ bɨ̀tsɨ̀m yə a ajàŋ mə o ghɛ̀ɛ̀ nɨ̂ m̀bìì aà. 
1TI.4.16	Ka ntsyɛ̀sə̀ nɨ̂ ɨ̀bɨ̀ɨ nû gho, bo bɨ̀ nɨ̂ ɨ̀nnù jìi o dɨ̀'ɨ̀ aà. Naŋsə ntswa ŋkwo ghu, ǹloŋ mə ò bə kɨ ghɨ̀rə̀ maa ajàŋ boŋ ò ka yweensə ɨbɨ̀ɨ nû gho ɨ kɨɨ yweensə bə̂ bìi mə bɨ yu'u annù yìi o swoŋə aà.
1TI.5.1	Tsùu a nû ǹdɨɨ̀ kɨ tsə'ə bə̂, bàŋnə ŋka ndɨ'ɨtə nii tsi'ì tsǒ ajàŋə mə o ghàà a mbo taà ghò; ka nləŋtə bɔɔjɔ̀ŋ tsi'ì tsǒ bɨ̀lɨ̂m bô, 
1TI.5.2	ǹlɔgə bɨlɨɨ bɨ bâŋgyɛ̀ tsi'ì tsǒ bɨ̀ndê bô; lɔ̀gə bɔɔ ŋgɔ̀ɔ̀ tsi'ì tso bɨ̀jààntə̂ bô, ǹsi'i nlaa bu bo.
1TI.5.3	Ka mbɔ'ɔtə bɨkwi'i bɨ bâŋgyɛ̀ bìi à nàŋsə mbə bɨkwi'i aà. 
1TI.5.4	Mbə ŋkwi'i màŋgyɛ̀ a tswe nɨ bɔɔ̀ bi kə̀ bɔɔ bɨ bɔɔ̀ bi, a ku'ùnə̀ mə tâ bɔɔ bya foo ndɨ̀'ɨ annù ya mə bo yəgə a ŋka ŋghɨ̀rə a mûm ànnù Nwî aa a ŋgwɛ̀'ɛ bo, tǎ kwi'inə ɨbɔ̀ŋ a mbo bɨ̀taà byaa bo bɨ̀maà byaa nloŋ mə Nwìŋgɔ̀ŋ a beentə ajàŋə annù ma yû. 
1TI.5.5	Màŋgyɛ̀ yìi mə à nàŋsə mbə ŋkwi'i bɨ ma'àtə̀ yi a tswê yu yu aa, à nàŋsə ntɛ'ɛ amɔ̀ɔ̀ntə̂ yi a nu Nwì, ŋ̀ghɛɛ nɨ̂ m̀bìì ǹyə'ə nɨ a mbo Nwì, ǹtsa'atə nɨ̂ Nwî nɨ̂tugə nɨ̀ àsì'ìnə̀ 
1TI.5.6	Ŋ̀ghɛɛ nɨ̂ ŋ̀kwì'ì yìi mə a jɨ mbi aa, à tɛ̀'ɛ̀ mə̂ ŋ̀kwo, ka mə à bùrə ntswe ntɨ̀ɨ̀ aà. 
1TI.5.7	Fa ndɨ'ɨ mà yû a mbo bo, tǎ tâ bo wa'à nɨ̂ ànnù yî ghààntə̀ yî tsu a nu bo tswê. 
1TI.5.8	M̀bə̂ ŋù à tsuu ŋgǎŋgwɛ̀'ɛ̂ jyaa kɨ lèntə, ǹnaŋsə ntsuu yìi ŋgwɛ̀'ɛ̀ kɨ lèntə, bəə boŋ à mè'è mə̂ aa abìintɨɨ ya, ǹtɨgə mbu mbɨ'ɨ ntsya ŋû yìi kaa à sɨ̀ Nwî biì.
1TI.5.9	Ŋwà'ànə̀ tsi'ì ɨ̀kǔm ŋkwi'i yìi mə kaa à burə tɨ ɨlòò mɨghum mi nto'o tsyâtə̀, yìi mə à lɛ ŋkɨ yɔ'ɔ aa tsi'ì a ŋûmbâŋnə̀ yî m̀fùùrə̀. 
1TI.5.10	Tâ à kɨ mbə ŋû yìi mə bə̀ naŋsə nzi yi nloŋ ɨnnù jî sɨgɨ̀nə̀ jìi mə a ghɨ̀rə̀ aa, tsi'ì tsǒ ànnǔ ŋko'o bɔɔ̀ sɨgɨ̀nə̀, ànnǔ ŋkwɛrə bɨ̀gɨ̀ɨ̀, a ajàŋ mə à lɛɛ̀ ǹsi'i mɨkòrə̀ mɨ bə̂ bɨ Nwî, ŋ̀kwɛtə bə̂ bìi mə bɨ tswe a ŋgɨ'ɨ, ŋkɨ naŋsə mfa ɨbɨɨnû yi a ŋka ŋghɨ̀rə ɨnnù jî sɨgɨ̀nə̀ a nɨ bɨ̀mânjì bɨtsɨ̀mə̀.
1TI.5.11	Tsùù ghô ɨ̀kǔm ŋkwi'i yìi mə à bùrə a nɨ mûŋgɔ̀ɔ̀ aa lǒ ŋwà'ànə̀, ǹloŋ mə ɨ̀nnù jìi mə njyǎnû yì ɨ yə̀'ə̀tə̀ aa, ɨ ka ghɨ̀rə mə tâ à lɔɔ mə yu bǔ yɔ'ɔ, mmà'àtə a ŋka mfà'à a mbo Kristo. 
1TI.5.12	Maa ajàŋ tâ bo tɨgə ŋkuu a njo, a mbo Kristo, ǹloŋ mə bô wò mə akàà yi mbìì yìi mə bo lɛ ŋwàrə̀ bo bo aà. 
1TI.5.13	A tɛ'ɛ ntsuu bə la bə, boŋ bo yə̀gə̀ mə̂ a ŋka ghɛ̀nsə nòò, ŋ̀kuu nɨ mɨ̀la'a mfɛ̀'ɛ̀, kaa wa'a aa tsi'ì ŋ̀ghɛ̀nsə nòò bə̂, bo kɨ̀ mə̂ ǹyəgə fɨswoŋ, ǹnɨŋə nɨ̂ àbô yaa nɨ̂ àfà'à badàŋ, ŋ̀ghaa nɨ̂ ɨ̀nnù jìi mə kaa bo sɨ̀ nɨ̂ ŋ̀ghaa tswê, 
1TI.5.14	Tsǒ mə a bə laà aa, màa swoŋ mə tâ bɨ̀kwì'ì bìi mə bɨ burə nɨ bɔɔŋgɔ̀ɔ̀ aa, tâ bo bu nyɔ'ɔ, ǹjwe bɔɔ, ŋ̀ka nlentə ndâ jyaa sɨgɨ̀nə̀, ǹtsuu lǒ fa abwarə mə tâ ŋ̀gàŋkɨ̀bàà wa à ka mbəgɨtə yi'inə̀. 
1TI.5.15	Ǹloŋ mə bǐ mɔ'ɔ bɨ tɛ̀'ɛ̀ mə̂ m̀fa'a nyòŋə̀ Satan. 
1TI.5.16	Tsɨ̂tsɔ̀ŋ, m̀bə màŋgyɛ̀ yìi mə à bìi Kristo mbə a tswe nɨ bə a ŋgwɛ̀'ɛ yu mə bɨ nɨ bɨkwi'i, a ku'ùnə̀ mə tâ à ka ŋkwɛtə waa; tâ bɨ̀ tsuu ŋghotə nɨ̀ àbè'è si'i si'i lǒ bè'èsə̀. Tǎ tâ ŋ̀ghòtə zi ajàŋə mə mbə ɨ kwɛtə̀ bɨ̀kwì'ì bya mə à nàŋsə mbə bɨkwi'i aà.
1TI.5.17	A bɔŋ mə tâ bɨ̀ naŋsə ŋka mbɔ'ɔtə bɨlɨɨ bɨ ndânwì bìi bɨ fà'a sɨgɨ̀nə̀ a ntsyàsə bə̀ aa, ŋkɨ nnaŋsə ntsɔ'ɔ nɨ̂ ɨ̀fà'â waa, naŋsə mbə bya bìi bɨ nwùgə nû yàà a nswoŋə annù Nwì bo bɨ̀ a ndɨ̀'ɨ̀ aà. 
1TI.5.18	Ǹloŋ mə àŋwà'ànə̀ Nwî a swoŋ mə, “Tsùu ntsǔ mbɔ̀ŋ kwerə a noò yìi mə ɨ nwùgə̀ mɨsaŋə aà.”
1TI.5.19	Tsùù gho lǒ bii annù yìi mə bɨ nɨŋə a nû ǹdɨ̀ɨ ndânwì tɨ ghə̌ mə bɨ̀yəfə bi baa kə̀ bi tarə bɨ dɨɨntə̂. 
1TI.5.20	Ɨ ghɛɛ nɨ bə̀ bya mə bɨ tɨ̀ŋnə̀ a ŋghɨ̀rə ɨnnù jɨ̂ bɨ aa, ka ŋghààntə̀ waa a nsi bə̀ bɨ̀tsɨ̀mə̀ tǎ tâ àbùgə̀ bə̂ yə ŋka mbɔ'ɔtə.
1TI.5.21	A nsi mi'i Nwì nɨ Kristo Yesu, nɨ baangel bìi mə bɨ tsɔ'ɔ waa laa, mə̀ swòŋə a mbo wò ŋ̀kwantə mə tâ ò ka nləə ma juù ǹdɨ'ɨ, ǹlentə nɨ̂ ɨ̀nnù a nɨ mânjì yìi à tsìnə aà. Tsuu lǒ ghɨ̀rə annû tsu a ndɨ̀'ɨ mə o sa'a ɨsa'a njɨ̀mə̀. 
1TI.5.22	Tsùu wàŋsə̀ ɨ kɨ nɔ̀ŋsə mbô mo a atu bə̀, ǹtsuu kɨɨ lǒ nɨŋ abô yo a nɨ̂ àfànsənnù ŋû dàŋə̀. Lə̀ə mbɨ̀ɨ̀nû yò tâ ɨ̀ laa. 
1TI.5.23	Tsuu tsi'ì ŋ̀kì bǔ kɨ nno, ka mbɔɔ no mɨlu'u a mûntsìrə̂ ǹloŋ nɨbùm no nya mə nɨ gha'a mfa ŋgɨ'ɨ aà ŋ̀kɨ nloŋ ajàŋə mə o ghɔ̀ɔ̀ntə̀ ŋ̀ghɔɔntə aà. 
1TI.5.24	Ɨ̀fansənnù bə̂ bî mɔ'ɔ ɨ naŋsə mfɛ̀'ɛ̀ ǹtəə bɨ yə̂, ǹdɨ'ɨ nɨ mə ǹjò ɨ̀ tswe a abàa bo, lâ ɨ̀bɨ bə̂ bî mɔ'ɔ bɨ tɨgə̀ ǹyə aa bə a njɨ̀mə̀. 
1TI.5.25	À kɨ mbə ajàŋə mə ɨnnù jî sɨgɨ̀nə̀ jî mɔ'ɔ ɨ kɨɨ mfɛ'ɛ ntəə bɨ yə̂. Ɨ laa bə tɛ'ɛ tsuu fɛ̀'ɛ təə bəə boŋ kaa mbə ɨ wa'à tsi'ǐ a adɨgə lɔ̀'ɔ̀sə̀ tswê.
1TI.6.1	À bɔŋ mə tâ ɨ̀bù'u tsɨ̀m ɨ̀ zi mə a ku'unə a ŋka mbɔ'ɔtə bɨ̀taà byaa a nɨ̂ ɨ̀nnù tsɨ̀m, tǎ tâ ŋù tsù à tsuu lǒ bə̀gɨ̀tə ɨkum Nwî kə̌ annù Nwì ya mə bì'inə dɨ̀'ɨ̀ aà. 
1TI.6.2	Ɨ̀bù'ù jìi mə bɨ̀taà byaa bɨ nɨ̂ ŋ̀gǎŋmbii Kristo aa tsee waa kɨ tsa'a nloŋ mə bo bo tɨgə aa bɔɔ bɨ ma aà; m̀baŋnə ŋka mfa'a ɨfà'â waa nɨ mânjì yìi à kù'ùsə mbɔ̀ŋ aa, nloŋ mə bo fà'à aa a mbo bə̀ bìi mə bɨ bii Kristo bo kɨ̂ ŋ̀koŋə waa aà.
1TI.6.2	Ka ndɨ̀'ɨ ŋkɨɨ nswoŋə aa tsi'ì ɨ̀nnù juà. 
1TI.6.3	M̀bə ŋù à ka ndɨ'ɨ annnù yìi kaa a sɨ̀ ku'ùnə̀ nɨ nɨ̀ghàà nɨ annù nɨ̂ŋkoŋ nya mə à nɨ ni Mmà'àmbî Yesu Kristo aà, kə̀ ɨ̀nnù jya jìi mə ɨ sɨ̀ boòntə̀ a nɨ̂ ǹdɨ̀'ɨ nloŋə annǔ mbɔ'ɔ Nwì, 
1TI.6.4	ŋù ma wa a ŋee nû yì ŋ̀kɨ nluu nɨ̂ ànnù kɨ̂ntə̀rə̀, kaa wa'ǎ aa annû tsu zî. Ànnǔ ŋee nu a tswe ghu nu aa tsǒ nɨ̀ghɔ̀ɔ̀, a kɔ̂ŋə̀ ànnǔ nswùŋnə bo bɨ̀ a ŋka yɔ̀ŋə bo bɨ̀ bə̀ nɨ̂ ǹji'ì mɨ̀ghàà. Àjàŋ ma yû a zî nɨ̂ àghə̀'ə̀nə̀ bo bɨ̀ àyàtə̀, ŋ̀ghɨrə bə̀ bəgɨtə nɨ̂ bə̀ bɨ Nwî ŋ̀kɨɨ ŋwa'atə nɨ̂ ɨ̀mɔ̀ɔ̀ntə̀ jî bɨ̂, 
1TI.6.5	ŋkɨ ntswe aa tsi'ǐ a ŋka nyɔ̀ŋə ŋkɨɨ nswuŋnə bo bɨ̀ bə̀ bìi mɨntɨɨ̀ myaa bɨ'ɨ si'i, kaa annù nɨ̂koŋ kaa a wa'ǎ a ntɨɨ bo tswê, bo wa'atə̀ nɨ mə annǔ mbɔ'ɔ Nwì a bə aa mânjì m̀fù'û ŋ̀kabə̀. 
1TI.6.6	Lâ ŋ̀ka mbɔ'ɔ Nwì a zì nɨ̂ àbèè yî wè, mə mbə bì'inə̀ bii mə àyoo yìi bì'inə̀ tswe nɨ yu aa a ku'unə̀. 
1TI.6.7	ǹloŋ mə kaa bì'inə̀ lɛ wa'à nɨ̂ ayoò tsu fàa mbi fɛ̀'ɛ̀, kaa mbə bì'inə̀ wa'ǎ ayoò tsu fàa mbi kɨ nlɔgə a noò yìi bì'inə̀ kwo aà. 
1TI.6.8	Maa ajàŋ mbə bì'inə̀ tswe nɨ mɨ̀jɨ bo bɨ̀ ɨ̀tsə̀'ə̀ jî wɛ̀'ɛ̀ bì'inə̀ ka ndorɨtə. 
1TI.6.9	Bə̀ bìi mə bɨ yə̀'ə̀tə a mbə ŋgǎŋkabə aa, ɨ̀kwà'ànə̀ ɨ yə waa, bo wô nɨ a mûm ɨ̀taa jî ghà'àtə̀, ɨ̀yə̀'ə̀tə̀ jìi mə à nɨ jî àjɨ̀ntə̀ aa ɨ swuŋə̀ nɨ̂ waa mma'a, nləənsə nɨ̂ waa, ǹta nɨ̂ ŋ̀gɨ'ɨ a nu bo. 
1TI.6.10	Ànnǔ ŋkɔ̌ŋ ŋ̀kabə à nɨ̂ ŋ̀gàŋ yìi ɨbɨ̂ tsɨ̀m ɨ too ghu aà. Àâ ànnû ǹyə̀'ə̀tə̂ ŋ̀kabə si'i mə a ghɨ̀rə̀ mə̂ mə tâ bə̀ bi mɔ'ɔ mme'e abìintɨɨ̀ yaa, nnɨŋ ɨla'a jî ghà'àtə̀ a mûm ǹtɨɨ bo.
1TI.6.11	Lâ a ŋghɛ̀ɛ nɨ wò, ŋù yìi mə o bɔ'ɔ nɨ̂ Nwî aa, ka ŋkhə ɨnnù ma jû tsɨ̀mə̀; ǹnaŋsə ntɛ'ɛ atû yo a nɨ̂ ànnǔ ŋka ŋghɨrə ɨ̀nnù jìi ɨ tsinə aà, ànnǔ a ŋka mbɔ'ɔ Nwì, àbìintɨɨ, nɨ̂ àkɔ̀ŋnə̀, ànnǔ ŋka ntswâ ǹtɨɨ, bo bɨ̀ ànnǔ ŋka mbɔnə̀. 
1TI.6.12	Ka nto ntsǒ abìintɨɨ yì sɨgɨ̀nə̀ wâ, ǹtswa ntswêntɨ̀ɨ̀ tɨ̀ mɛ̀ yìi mə Nwì à lɛ fa a mbo wò fyâ noò mə ò lɛ ntəə mbii a nsi mi'i bɨ̀yəfə bî ghà'àtə̀ aà. 
1TI.6.13	A nsi mi'i Nwì yìi a fa ntswêntɨ̀ɨ̀ a mbô ǹjoò tsɨ̀m, nɨ a nsi mi'i Kristo Yesu yìi à lɛ naŋsə swoŋə annù nɨ̂ŋkoŋ a nsi Pontius Pilate, wa noò mə à lɛ sɨ tsɔ'ɔtə ɨsa'à yi aa, 
1TI.6.14	mə̀ swòŋə a mbo wò ŋ̀kwantə mə tâ ò ləə ndɨ'ɨ Nwî jya tâ ɨ̀ laa, nɨ̂ mânjì yìi mə mbə ŋù a wa'à fɨ̀rə̀, ǹywe'e a njwi yìi Mmà'àmbi Yesu Kristo à ka yǐ zì aà. 
1TI.6.15	À ka yǐ fɛ̀'ɛ tsi'ǐ a noò yìi à kù'ù aa, a ajàŋ mə a lə̀ə Nwìŋɔ̀ŋ, yìi mə bì'inə̀ gha'asə aà, a bə tsi'ì yù mbə Mbu'utə̀mbî, mbə mfɔ̀ bɨ̀fɔ̀, nɨ̂ Mmà'àmbi bɨ̀ m̀mà'àmbî. 
1TI.6.16	À nɨ tsi'i yù yìi à tswe nɨ̂ŋkoŋ, ǹtwe a mûm ŋ̀kà'à yìi mə kaa mbə ŋù a wa'à ghu koòntə̀, mbə yu yìi mə kaa ŋù à lɛɛ̀ ŋ̀wa'à yə, kaa mbə wa'à kɨ̀ ǹyə. Tâ à tswe nɨ̂ àghu'usə̀ nɨ mɨ̀dà'à a mbu'utə bə̀ nɨŋkoŋə̀. Amen.
1TI.6.17	A ŋghɛ̀ɛ a mbo bə̀ bìi bɨ tswe nɨ̀ ŋ̀kabə fàa mbi aa, naŋsə kwantə waa mə bɨ̀ tsuu nû jyaa kɨ ŋee, ǹtsee atû yaa a nɨ̂ àfù'ù yìi mə a tsyǎ tsyà aa kɨ tɛ'ɛ, mbaŋnə ntɛ'ɛ atû yaa a nu Nwì yìi mə a fa njoò tsɨ̀m tɨ lɨŋə̀ a mbo bə̀ mə bàa njɨ nɨ nɨ̀dorə aà. 
1TI.6.18	Mə tâ bo ka ŋghɨrə ɨbɔ̀ŋ tâ àfù'û yaa bə ŋghɨ̀rə̂ ɨ̀nnù jî sɨgɨ̀nə̀, ŋ̀ka ŋwaŋsə mfa kaa wa'à gɨtə̀ nɨ̂ àbo, 
1TI.6.19	maa ajàŋ tâ bo ka nləə afù'ù yìi à nɨ atsəndâ yaa yî sɨgɨ̀nə̀ yìi bo bɔɔ a nɨ nòò yìi a zì aà, tǎ zi ajàŋ yìi mə mbə bo tswâ ǹtswêntɨ̀ɨ̀ ya yìi à nɨ yî ànnù nɨ̂koŋə aà.
1TI.6.20	Wò, Timoti, naŋsə nlə̀ə annù ya yìi bɨ lɛ mfa a mbo wò aà. Ka ŋkhə mɨghaa mya mìi mə bə̀ bìi mə bɨ sɨ Nwî bɔ'ɔ bɨ ghàà, ǹlɨgɨtə nɨ nɨ̀ghàà nɨ Nwî ghu, mbwe'esə ntwoŋə nɨ mɨ̀tsyɛ̀ aà. 
1TI.6.21	Ǹloŋ mə bə̀ bî mɔ'ɔ lɛɛ̀ m̀mɔɔntə mə bo tswe nɨ̀ mu, àjàŋ ma ya a ghɨrə̀ bo fânə̀ mânjì àbìintɨɨ̀ wa aà.
1TI.6.21	Tâ ɨ̀bɔ̀ŋ Nwì tswe a mbo bù.
2TI.1.1	Àŋwà'ànə̀ yû a lo aa a mbo mə̀ Paul, ŋ̀gàŋntoò Kristo Yesu nɨ̂ ŋ̀kɔ̀ŋə Nwì yìi mə à lɛ ntwoŋə gha mə mə̀ ka nswoŋ annù a àjàŋə mə à lɛ ŋkà'à mə yu ka fa ǹtswêntɨ̀ɨ̀ a mbo bə̀ a mum Kristo Yesu aa, 
2TI.1.2	ŋghɛɛ nɨ a mbo Timoti mû ghà yìi mə mə̀ kɔ̀ŋə aa. Tâ Taà Nwì bo bɨ̀ Kristo Yesu, Mmà'àmbî yì'inə̀, tâ à fa ɨbɔ̌ŋ yi nɨ̂ ŋ̀ko mɨ̀lɨ̀ŋnə̀ bo bɨ̀ m̀bɔɔnə a mbo wò.
2TI.1.3	Mə fa mbɨ'ɨkə a mbo Nwìŋgɔ̀ŋ yìi mə mə fà'à ghu mbo nɨ̂ àlaa ntɨɨ aa, tsi'ì tsǒ mə bɨ̀taà lɛ sɨ ŋkɨɨ mfa'a aa, a noò yìi mə mə wa'atə noo a ŋgaa ŋgaa a nɨtugə nɨ a asinə a mûm àtsà'àtə̀ Nwî aà. 
2TI.1.4	Àjàŋ yìi mə mə̀ yi ŋwa'atə mɨlàâ mo aa, mə̀ yə'ə̀tə̀ mə mə yə ghô tǎ tâ ǹtɨɨ̀ gha ɨ luu nɨ nɨ̀dorə̀. 
2TI.1.5	Àbìintɨɨ̀ yi annù nɨ̂ŋkoŋ ya a zì nɨ atu mə̀, mbə abìitɨɨ ya mə a lɛ mfòò ǹtswe a nu maà ghò Lois, mə a kɨ ntswe a nû ǹdè ghò Eunice tsɨtsɔ̀ŋə̀ aa, mə̀ zi a laa mə a kɨ ntswe a nu wò.
2TI.1.6	Mə̀ tɨgə̀ m̀bu ŋwa'atə nɨ a mbo wò mə ò ku'usə mbɨ̀ɨ̀nsə̀ mɨtəŋnə mɨ Nwî mya mə mɨ tswe a nu wò ǹyoŋ a ajàŋ mə mə̀ lɛ nnɔ̀ŋsə mbô ma a atu wò aà. 
2TI.1.7	Ǹloŋ mə kaa Nwì à lɛ ŋkɨ'ɨ aa Àzwǐ atsɨ̀gɨ̀nə mɨbɛ̀ a mbo bì'inə̀ fâ, à lɛ mbàŋnə̀ m̀fa aa Àzwì mɨda'a nɨ yǐ akɔ̀ŋnə̀, nɨ yǐ ntswâ ɨ̀bɨ̀ɨnû. 
2TI.1.8	Tsuu kɨ bɔ'ɔ a ŋka nswoŋ annù ǹloŋ Mmà'àmbî yì'inə̀, kə̀ ǹloŋ ŋgaà yà, ŋ̀gàŋàtsaŋ yì bə̂. Bàŋnə nyə mə ò tswe nɨ̀ àbwarə a ŋkɨɨ nyə̂ ŋ̀gɨ'ɨ nloŋ ntoo yì ǹsɨgɨ̀nə̀ ya nɨ mɨ̀dà'à mɨ Nwî, 
2TI.1.9	yu wa yìi mə à lɛ nyweensə yi'inə̀ ǹtwoŋə yi'inə̀ mə tâ àkòrə̀ nɨzî yi'inə̀ ghu nsi tâ à tsinə ŋkɨ laa aa, kaa ŋkɨ'ɨ̀ twoŋ nloŋə aa bə̂ ɨ̀fà'â yì'inə̀ yî tsu bə, mbaŋnə nloŋ aa bə àtaŋtə̀ yi yumbɔŋ, bo bɨ̀ ɨ̀bɔ̀ŋ Nwî wa yìi mə à lɛ mfa a mbo bì'inə̀ a mum Kristo Yesu a ŋgu'u ŋgu'u aà. 
2TI.1.10	Tsɨ̂tsɔ̀ŋ à fɛ̀'ɛ̀sə̀ mə ɨbɔ̀ŋə̂ yi wa ɨ yɛntə nyoŋ a ajàŋə mə Ŋgàŋnyèènsə̂ yì'inə̀ Kristo Yesu à zì mə̂ aà, yu wa yìi mə à bwɛ̀sə̀ mə̂ nɨwo, ǹtɨgə nzi nɨ̂ ǹtswêntɨ̀ɨ̀, nɨ̂ ànnù tɨ kwo a mûm ŋ̀kà'à, ǹtsya a njɨ̌m ntoo yì ǹsɨgɨ̀nə̀ ya aà. 
2TI.1.11	Nwì à lɛ ntsɔ'ɔ gha mə mə̀ bə ŋgàŋntoo ŋka nswoŋə ŋkɨɨ ndɨ'ɨ nɨ̂ ǹtoo yì ǹsɨgɨ̀nə̀ ma yû. 
2TI.1.12	A bə̂ ǹji'ì ànnù yìi mə mə yə ŋgɨ'ɨ fàa ajàŋ laa, lâ kaa mə̀ sɨ atu dɨ̀rə̀ ǹloŋ mə mə̀ zi ŋû yìi mə̀ nɨ̌ŋ ntɨɨ̀ gha ghu nu aà. Mə̀ kɨ nzi a laa mə à zî àjàŋ yìi mə mbə yu bɛ annù ya mə à lɛ nnɨŋ a mûm ǹtərɨ̀nə̌bo mə̀ aa, ɨ ghɛɛ ywe'e wa Njwî.
2TI.1.13	Ka nyòŋə mânjì mɨ̀ghàà mî tsìnə̀ mya mə ò lɛ nyu'u a mbo mə̀ a mûm àbìintɨɨ nɨ̂ àkɔ̀ŋnə̀ ya yìi mə a tswe a mum Kristo Yesu aà. 
2TI.1.14	Ka mbɛ annù nɨ̂ŋkoŋ yì sɨgɨ̀nə̀ ya yìi mə Àzwi Nwî yìi a tswe a mûm nu bì'inə̀ aa, a nɨŋ a mûm ǹtərɨ̀nə̌bo wò aà.
2TI.1.15	Ò zi mə bə̀ bɨtsɨ̀m bìi mə bɨ tswe a mbù'u Asia aa, bɨ mà'àtə̀ mə̂ ghâ tsi'ì bɨ̀tsɨ̀mə̀, Phygelus nɨ Hermogenes bɨ kɨ̀ mə̂ m̀ma'atə. 
2TI.1.16	Tâ Nwìŋgɔ̀ŋ à ko mɨlɨ̀ŋnə̀ ŋ̀gwɛ̀'ɛ̀ Onesiphorus ǹloŋ mə a gha'asə ŋghɨrə ntɨɨ̀ gha ɨ fwɛtə̀ aà. Kaa à lɛ ŋkɨ'ɨ̌ atu ŋka ndɨrə nloŋ atsaŋ yìi bɨ koo gha ghu aà. 
2TI.1.17	Lâ nòò yìi mə à lɛ nzì ŋ̀ku'u a ala'a baRoma aa à lɛ nnaŋsə nlɔɔ gha tsi'ì nɨ̀tɨ̀ɨ̀ ǹyə ghâ. 
2TI.1.18	Tâ M̀mà'àmbi â ghɨrə tâ à yi nyə ŋkomɨ̀lɨ̀nə̀ M̀mà'àmbi wa njwî ǹtsɔ̀'ɔ̀tə mɨ̀sa'à. Ò kɨ nnaŋsə nzi mbuu mɨfà'à mìi à lɛ sɨ fà'à a ala'a Ephesus aà.
2TI.2.1	Wò, mû ghà, tɨ̀nsə̀ a nɨ̂ ɨ̀bɔ̀ŋ wa yìi bì'inə̀ tswe ghu a mum Kristo Yesu aà. 
2TI.2.2	Ɨ̀nnù jya tsɨ̀m mə ò lɛ yu'u mə̀ swoŋə̀ a nsi bɨ̀yəfə bî ghà'àtə̀ aa, nɨŋ a mûm ntərɨ̀nə̌bo bə̀ bìi mə ò zi, m̀bii mə mbə bɨ kɨ̂ ŋ̀ka ndɨ'ɨ a mbo bǐ mɔ'ɔ aà. 
2TI.2.3	Yə mə ò kɨ ntswe nɨ̂ àbwarə a mbii ŋ̀gɨ'ɨ tsi'ì tsǒ ŋùsogyɛ̀ Kristo Yesu yî ǹsɨgɨ̀nə̀. 
2TI.2.4	Kaa mbə ŋùsogyɛ̀ a wa'ǎ adɨgə ɨfà'à tswê m̀bu ŋka nɨŋə nɨ̂ àbô yi a nɨ ànnu badàŋə̀ dàŋə, ǹloŋ mə à zi mə àtu annù yìi yu tswe ghu aa, à nɨ̂ ŋ̀ka ghɨ̀rə̂ ànnù ya yìi mə ŋù yìi mə à lɔ̀gə yi a afà'à a lɔ̀ɔ̀ aa. 
2TI.2.5	A kɨ mbə ŋgɨŋ ŋgɨ̀ŋ mə kaa mbə bɨ kɨ'ɨ ŋgù'u ŋù nɨ̀khə̀ yarə̀ tɨ ghə̀ mə à màŋsə nɨ̀khə̀ nya nyoŋ a njɨ̌m nɔ̀ŋsə̀ 
2TI.2.6	A kɨ mbə ŋû ǹlɨgə mɨ̀nsòò wa yìi mə a fà'à nɨ̂tɨ̀ɨ̀ aa mə mbə a jɨ mɨ̀jɨ mìi mə bɨ foo m̀mù'ù a nsoo aà. 
2TI.2.7	Ka naŋsə ŋwa'atə atu nɨ ɨnnù juà mə mə swoŋə aà. Ǹloŋ mə Mmà'àmbi à ka ghɨ̀rə tâ ò naŋsə nzi ɨnnù tsɨ̀m tâ àtu yo laa ghu.
2TI.2.8	Ka ŋwa'atə Yesu Kristo mə à lɛ nyweenə nɨ nɨ̀wo aà, m̀bə ŋû àtsə David, a ajàŋ yìi mə mə̀ lɛ sɨ swoŋə a mûm ǹtoo yì ǹsɨgɨ̀nə̀ yà ya aa, 
2TI.2.9	ǹtoo yì ǹsɨgɨ̀nə̀ ya mə mə yə ŋgɨ'ɨ ghu bɨ koò ghà nɨ̀ mɨ̀ka'a tsi'ì tso ŋ̀gàŋàfànə̀ aà. Lâ kaa bɨ sɨ̀ nɨghàà nɨ Nwî bâŋnə̀ ŋ̀koo. 
2TI.2.10	Tsǒ mə a bə laa, mə kwɛrə ŋgɔ̀ŋ ɨ̀nnù tsɨ̀m nɨ̂ àtàŋəntɨɨ nloŋ ŋkwi atu bə̀ bìi mə Nwì à tsɔ'ɔ aa mə mbə bo yî ŋ̀kɨ nyweenə, ŋkwɛrə nɨgha'à ni nìi nɨ lwi'i nɨ̂ŋkoŋə̀ aà.
2TI.2.11	Nɨ̀ghàà nulà nɨ təə ŋkù'ùnə̀ a mbiì:
2TI.2.11	Mbə bì'inə̀ kwo bi'inə̀ nɨ̀bo,
2TI.2.11	boŋ bì'inə̀ àa yǐ kɨ tswe bɨ̀tɨ̀ɨ̀ bi'inə̀ nɨbò.
2TI.2.12	M̀bə bì'inə̀ taŋ ntɨɨ,
2TI.2.12	boŋ bì'inə̀ àa yǐ kɨɨ kɨ bu'utə mbi bì'inə̀ nɨ̀bò.
2TI.2.12	M̀bə bì'inə̀ tuu yi,
2TI.2.12	boŋ àa yǐ kɨɨ tuu yi'inə̀.
2TI.2.13	M̀bə bì'inə̀ tsuu ŋkà'â yi'inə̀ bǔ kɨ lə̀ə̀ a ajàŋ mə bì'i nə̀ lɛ mbii yi aa,
2TI.2.13	bəə boŋ àa ghɛ̀ɛ̀ nɨ̂ m̀bìì ɨ kɨ lə̀ə ŋkà'â yi- ǹloŋ mə kaa mbə a kɨ'ɨ ɨbɨɨ nû yi tuu aà.
2TI.2.14	Ka ŋwa'atə ɨnnù ma jû a mbo bo, ǹswoŋ a mbo bo a nsî M̀mà'àmbi mə tâ bo ka ŋkhə a annǔ ŋka nswùŋnə nloŋ mɨghàà mə kaa à sɨ nɨ̂ ɨ̀bɔ̀ŋ yî tsu zi, mbaŋnə nta nɨ̀ bə̂ ŋgɨ'ɨ a nu bə̀ bìi mə bɨ yu'u aà. 
2TI.2.15	Ka ŋgaansə mɨtɨ̀ɨ̂ mo a nzǐ nɨ̀ ɨ̀bɨɨnû gho a nsi Nwì tsi'ì tsǒ ŋù yìi mə a beentə, tsi'ì tsǒ ŋ̀gàŋàfà'à yìi kaa à sɨ̀ nɨ̂ ànnǔ ndɨ̀rə àtu tswê. Ǹtswa nɨ nɨ̀ghàà nɨ annù nɨ̂ŋkoŋ nya a nɨ mânjì yìi à kù'ùnə aà. 
2TI.2.16	Ka ŋkhə̀ mɨghàà mɨ ajɨ̀ŋtə̀ mìi mə kaa mɨ sɨ annǔ mbɔ'ɔ Nwì swoŋ aa ǹloŋ mə mbuu mɨghàà ma jya ɨ bàŋnə̀ m̀furə nɨ̂ bə̀ mə bɨ̀ ka ŋkhə Nwî ŋ̀ghɛntə nɨ̂ ghɛ̀ntə̀. 
2TI.2.17	M̀buu mɨghàà ma jya mɨ bə aa tsi'ì tsǒ àbwɛ̀ yìi mə a kurə njyǎnû aà. Bə̀ bìi mə bɨ kùù mə̂ a nɨ̂ àjàŋə annù ma yû àa Hymenaeus bo Philetus, 
2TI.2.18	mə bô mà'àtə̀ mə̂ a mânjì ànnù nɨ̂ŋkoŋ wa, ǹta nɨ̂ ŋ̀gɨ'ɨ a nɨ̂ àbìintɨɨ bɔɔ bɨ Kristo bî mɔ'ɔ a jàŋ mə bo bàŋnə̀ ǹtɨgə nswoŋə nàa mə ànnǔ ajàŋ mə bì'inə̀ àa yǐ yweenə nɨ nɨ̀wo aa â tsyà mə̂. 
2TI.2.19	Lâ àtsənda Nwî yî tɨ̀ɨ̀ ya a təə̀, ǹtswe nɨ̂ àwen yûlà mə, “M̀mà'àmbi à zi bə̀ bìi mə à nɨ bi aà.”
2TI.2.20	A nɨ̂ ǹda yì ŋ̀wè, kaa njoo jìi bɨ nɨŋ njoo ghu aa kaa bɨ sɨ̀ aa tsi'ì nɨ̀ àtɨ̀ɨ̀ gold kə̀ àtɨ̀ɨ̀ silver ghɨrə̀. Bɨ baŋnə ŋkɔɔ jî mɔ'ɔ nɨ̂ àtì ŋ̀kɨ mbɔɔ jî mɔ'ɔ nɨ̀ àbɔ̀ɔ̀. Jǐ mɔ'ɔ bɨ fa'à nɨ ju nɨ̂ àba'atə̀, jǐ mɔ'ɔ kaa bɨ wa'à nɨ ju ba'atə̀. 
2TI.2.21	M̀bə̂ ŋù tsù a si'i nû yì ɨ laa a nɨ̂ ɨ̀nnù tɨ aba'atə̀ boŋ à ka tɨgə bə ayoo yìi mə mbə bɨ kâ m̀fa'a nɨ yu nɨ̂ àba'atə̀, tâ bɨ̀ yarə nlə̀ə̀ mə mbə̂ m̀bɔ̂ŋ nda wa a fà'à nɨ yu, ǹtaŋtə tâ à tswe a mfà'â ɨ̀fà'à yî sɨgɨ̀nə̀.
2TI.2.22	Tâ bu bɨ̀ bə̀ bìi mə bɨ twoŋ ɨkum Mmà'àmbi a nɨ̂ ǹtɨɨ yìi ɨ laa, tâ bǔ bo ka ŋkhə ɨnnù jìi mə njyǎnû bɔɔŋgwa'a ɨ yə̀'ə̀tə̀ aà, ǹtɛ'ɛ atû yuu bə nɨ̂ ɨ̀nnù jìi ɨ tsinə aà, nɨ̂ àbìintɨɨ, nɨ̂ àkɔ̀ŋnə̀ bô m̀bɔɔnə̂. 
2TI.2.23	Tsùù nɨ̂ ànnû tsu tswe nɨ àjɨ̀ŋtə aswùŋnə̀ tɨ mɨ̀tsyɛ̀ ǹloŋ mə ò zi mə a zì aa nɨ̀ àyɔ̀ŋə̀ aà. 
2TI.2.24	Kaa mbə ŋgàŋàfà'â M̀mà'àmbi a wa'à ŋû àyɔŋ bə̂. À bàŋnə ntswe aa nɨ̀ ŋ̀ka ŋghɨ̀rə̂ ɨ̀nnù jî sɨgɨ̀nə̀ a mbo ŋù ǹtsɨ̀m, m̀bə ndɨ̀'ɨ̀nnù yî ǹsɨgɨ̀nə̀, ǹtswa nɨ̂ ǹtɨɨ̀ yi, 
2TI.2.25	ǹtsisə nɨ̂ bə̀ bìi mə bɨ lɨ̀gɨ̀tə̀ nɨ̂ ànnù yi aa nɨ̂ àbɔnə̀. Nòò tsù Nwì à ka yǐ ghɨ̀rə tâ bo bəŋkə waa mbu nzì ǹzi annù nɨ̂ŋkoŋə̀. 
2TI.2.26	Maa ajàŋ tâ bo tɨgə ŋkhə ŋkɨ̀rə̀ Devil, yìi mə a tɨ bə aa lɛ à tɛ̀'ɛ̂ ŋ̀ko waa mə tâ bo ka ŋghɨrə annù yìi mə à kɔ̀ŋə aà.
2TI.3.1	A bɔŋ mə tâ ò zi mə nòò ǹlwì'î m̀bi à ka yǐ kɨ kù'u aa, tâ à bə ŋgù'û m̀bi yìi mə ɨ̀ dɨ̀rə si'i.
2TI.3.2	Bə̀ ka yǐ tɨgə kɔ̀ŋə̀ aa bə mɨ̀bɨ̀ɨ̀ mɨ nû myaa, ɨ kɔ̀ŋə̀ nɨ̂ ŋ̀kabə, ɨ tə̀rə̀ nɨ̂ àdàŋə̀ dàŋə̀, ɨ ŋee nɨ̂ nû, ɨ bəgɨtə̀ nɨ̂ bə̀, ɨ tɨ̀ɨ̀ nɨ̂ atu a mbo bɨ̀taà byaa bo bɨ̀maà byaa, kaa wa'à nɨ mɨyà fâ, ka wa'à nɨ̀ ɨnnù jìi mə Nwì à lɔ̀ɔ̀ aa ghɨ̀rə̀; 
2TI.3.3	kaa wa'à nɨ bə̀ lêntə̀ tsǒ bə̀ a ŋkɔ̀ŋə̂ waa. kaa wa'à biì nɨ̀ màŋsə̂ ɨ̀sa'à bo bɨ̀ bə̀ bî mɔ'ɔ, nta nɨ̂ ŋ̀gɨ'ɨ a ɨkum bə̀, mbə ŋgǎŋjɨ̂ m̀bî, ǹtsə'ə, mbaa nɨ̂ ɨ̀nnù jî sɨgɨ̀nə̀, 
2TI.3.4	m̀fee nɨ̂ ɨtû bə̂, mbu'unə ŋghɨrə nɨ̂ ɨ̀nnù, m̀fo'o nɨ kɨ̀ntə̀rə̀, ŋ̀kɔŋə nɨ̂ ɨ̀nnù jìi njyǎ nû jyaa ɨ yə̀'ə̀tə̀ aa ntsyà Nwî, 
2TI.3.5	ŋ̀kɨrə tsǒ bo biì ànnù Nwî la mbàŋnə̀ ǹtuu nɨ̂ àdà'à ya mə a tswe ghu aà. Ka ŋkhə ɨjàŋ bə̂ ma jyâ.
2TI.3.6	Ɨ̀jàŋ bə̂ ma jya ji mɔ'ɔ ɨ bàŋkə̀ ŋ̀kuu nɨ a ndùgə bə̀, ntswa nɨ bàŋgyɛ̀ bìi bɨ bɔrə aa nswùŋə̀ ǹyoŋtə nɨ bu a mbɛ̀ɛ bo, tsi'ì bàŋgyɛ̀ bìi mə m̀buu ɨbɨ ɨbəŋ ɨbəŋ ɨ luu a nu bo, bo yə'ə̀tə̀ nɨ ɨbɨ tsi'ǐ ɨbəŋ ɨbəŋ aà. 
2TI.3.7	Bàŋgyɛ̀ ma bù bɨ yəgə̀ nɨ̀ ɨ̀nnù tsɨ̀m jìi mə bɨ dɨ̀'ɨ a mbo bo aa, la kaa wa'à bàŋnə̀ ǹzi nɨ̂ ànnù Nwî yìi mə à nɨ annù nɨ̂ŋkoŋ aa. 
2TI.3.8	Tsǒ àjàŋ mə Jannes bo Jambres lɛ ntuu annù Moses aa, àâ àjàŋ yìi mə ɨ̀jàŋ bə̀ ma bû kɨɨ ntuu nɨ̂ ànnù nɨ̂ŋkoŋ ya, nloŋ mə bo nɨ bə̀ bìi mə àtû ya a bùrə̀ mə̂, àbìintɨɨ̀ yaa a kɨ̂ m̀bə yǐ mbwe'esə̀ aà. 
2TI.3.9	Lâ kaa bo ka wa'à ghɛ̀ɛ̀ nɨ̂ m̀bìì nɨ̂ ànnù ma yû tâ àgha'a a sa'atə, nloŋ mə àjɨ̀ŋtə̂ yaa ya a ka fɛ̀'ɛ bə̀ bɨ̀tsɨ̀m yə a ajàŋ mə bɨ lɛ ŋkɨ yə a yî bə̂ bû bi baa aà.
2TI.3.10	Lâ wò Timoti, ò nàŋsə̀ mə̂ ǹyəgə ɨnnù jya jìi mə̀ kɨ̀ sɨ dɨ̀'ɨ̀ aa, àkòrə̀ nɨtəə̀ ya, ǹji'ì ǹtswêntɨ̀ɨ̂ yà, àbìintɨɨ̀ ya, àtàŋəntɨɨ̀ ya, àkɔ̀ŋnə̂ ya, ajaŋ mə mə̀ lɛ sɨ tswa ntɨɨ̀ gha a nɨ nòò ŋ̀gɨ'ɨ aa, 
2TI.3.11	àjàŋ mə bɨ lɛ sɨ tsɔ'ɔ nɨ̂ àkòrə̂ ya aa, ŋgɨ'ɨ̀ jâ ɨ̀ tsɨ̀m, ànnù yìi mə a lɛ mfɛ̀'ɛ̀ a nu mə a ala'a Antioch aa, a ala'a Iconium, bo bɨ a ala'a Lystra, àjàŋə mə mə̀ lɛ mbii mbuu bɨ̂mânjì bìi mə bɨ lɛ sɨ tsɔ'ɔ akòrə̂ ya ghu aà; lâ M̀mà'àmbi à lɛ fi'isə gha a nɨ̂ ɨ̀nnù ma jû tsi'ì tsɨ̀mə̀. 
2TI.3.12	À nɨ̂ ànnù nɨ̂koŋ mə bə̀ bɨ̀tsɨ̀m bìi mə bɨ lɔ̀ɔ a ŋka bɔ'ɔ Nwì a mûm ǹtswêntɨ̀ɨ̂ yàà bo bɨ̀ Kristo Yesu aa, bɨ tswe nɨ̀ ŋ̀ka ntsɔ'ɔ akòrə̂ yaa; 
2TI.3.13	tâ ŋ̀gǎŋghɨ̀rə̂ ɨ̀nnù jì bɨ, bo bɨ̀ ŋ̀gǎŋmbwe'esə̀, tâ ɨ̀bɨ̂ waa ɨ̀ ka ghɛɛ tsi'ì nɨ̀ m̀bìì tâ bo bwe'esə nɨ̂ bə̀ bî mɔ'ɔ ŋkɨɨ mbwe'esə nɨ mɨ̀bɨ̀ɨ̀ mɨ nû myaa. 
2TI.3.14	Lâ a nɨ yòo ŋgaa, ghɛ̀ɛ̀ nɨ̂ m̀bìì a nɨ̂ ɨ̀nnù jya mə ò lɛ nyəgə ŋkɨ naŋsə mbii aà, ǹzi nɨ̂ bə̂ bìi mə ò lɛ nyəgə a mbo bo aa, 
2TI.3.15	bo bɨ̀ àjàŋ yìi mə, ǹlɔgɨnə a mûŋkhə, ò lɛ nzi nɨghàà nɨ Nwì nya nìi bɨ ŋwa'anə a mûm àŋwà'ànə Nwî yî làà aà, nìi mə nɨ dɨ'ɨtə nɨ̂ gho, tâ ò tsyɛsə a ajàŋ yìi mə mbə ò yweenə̀ ǹtsya a njɨ̌mə̂ àbìintɨɨ a nu Kristo Yesu aà. 
2TI.3.16	Nɨ̀ghàà nɨ Nwî nɨ tsɨ̀m nɨ lo aa a mbo Nwì, a fə'ə nɨ̀ Àzwî yi, bɨ lɔgə̀ ǹdɨ'ɨ nɨ̂ ànnù nɨ̂ŋkoŋ ghu a mbo bə̀, nsa'a nɨ bə̀ ǹloŋ ɨnnù jìi kaa ɨ sɨ̀ ku'ùnə̀, ǹtsisə nɨ̂ ɨ̀fansənnù, ŋkɨ mmɨrɨsə nɨ̂ bə̀ a ŋka ŋghɨ̀rə̂ ɨ̀nnù jìi ɨ tsinə aa, 
2TI.3.17	mə tâ ŋù yìi mə a fà'a a mbo Nwì aa, tâ à zi ɨnnù maŋsə, ŋkɨ ntswe nɨ̂ ǹjoò tsɨ̀m jìi mə mbə a kâ ŋghɨrə ɨnnù tsɨ̀m jìi ɨ bɔŋ aà.
2TI.4.1	Timoti, mə̀ swòŋə a mbo wò ŋ̀kwantə nɨ a nsi mi'i Nwì nɨ Kristo Yesu yìi mə à ka yǐ sa'a bə̂ bɨ̀tɨ̀ɨ̀ bo bɨ̀ bɨ̀ku bɨ bə̂, nɨ̂ àjàŋ yìi mə à lɛ mfɛ̀'ɛ̀ fàa mbi bo bɨ̀ ànnù nɨfɔ̂ yi aa, mə 
2TI.4.2	tâ ò ka nswoŋ ntoo ya ŋka ntswa'atə, a noò yìi mə à kù'ùnə, bo a noò yìi kaa à sɨ̀ ku'unə̀, ŋ̀ka ŋghɨrə tâ bə̀ yə mbii, ŋ̀ghaantə nɨ̂ waa, ŋ̀kɨɨ ndɨ'ɨtə nɨ̂ waa, ǹtsuu lǒ kɨ bɔrɨkə a ntswâ ǹtɨɨ ajàŋ mə o dɨ̀'ɨ̀ nɨ̂ ǹtoo yâ. 
2TI.4.3	Wa nòò a zǐ mə kaa bə̀ ka wa'à bù ŋ̀ka ŋkwɛrə ɨnnù yǐ sɨgɨ̀nə̀ ya mə bì'inə̀ dɨ̀'ɨ̀ aa, lâ ɨ̀tôŋnə̀ jyaa ɨ ka bàŋnə kɨ tsugɨ̀tə tâ bo ka ŋkɔŋə ŋhòtə bɨ̀dɨ̀'ɨ̀ bɨnnù bìi mə baa kɨ swoŋə bə̂ ànnù yìi bo kɔ̀ŋə̀ aà; 
2TI.4.4	ɨ bàŋnə mmà'àtə a ŋka nyu'utə annù nɨ̂ŋkoŋ ɨ bàŋnə ɨ ghɛɛ kuu a mûm ǹjyàlà'à. 
2TI.4.5	Lâ ŋ̀ghɛɛ nɨ wò, tswe nɨ̂ àlaa atu a ŋgɔ̀ŋ bɨ̀nòò bɨ tsɨ̀m, m̀bii nɨ̂ ŋ̀gɨ'ɨ, mfa'a nɨ̂ ɨ̀fà'à evangelio wa, ta tâ àtu afà'â yo tâ à luu.
2TI.4.6	Ǹloŋ mə a ŋghɛ̀ɛ a nɨ mə̀, nòò à kù'ù mə̂ mə bɨ̀ fa gha mmà'à Nwî ghu, nòò ǹlô ghà fàa atu nsyɛ à zì mə̂. 
2TI.4.7	Wa mə̀ tò mə̂ fɨkɔ̀rə̀ fî sɨgɨ̀nə̀ fyâ, mə̀ màŋsə̀ mə̂ nɨkhə̀ nyâ, mə̀ lə̀ə̂ àbìintɨɨ yâ. 
2TI.4.8	Tsɨ̂tsɔ̀ŋ, wa bɨ tàŋtə̀ mə atsə̀'ətu nɨfɔ̌ bə̂ bìi ànnù yaa a tsinə aa, yìi mə Mmà'àmbî, yu wa yìi mə a tsɔ'ɔtə mɨsa'a a nɨ mâŋjì yìi à tsìnə aa, à ka yǐ tsɔ'ɔ ɨfà'â gha ghu wa Njwî. Kaa wa'ǎ aa tsi'ì ɨ̀ gha mə̀ mə̀ bə̂, à ka yǐ kɨɨ tsɔ'ɔ yî bə̂ bìi mə bɨ kɔ̀ŋə̀,ŋ̀kɨɨ mbɛ nɨ̂ noò wa yìi à ka yǐ fɛ̀'ɛ zì ghu aà.
2TI.4.9	Gaansə mɨtɨ̀ɨ̂ mo ŋwàŋsə nzǐ nyə ghâ 
2TI.4.10	ǹloŋ mə Demas yìi mə à tɨ̀gə ŋkɔ̀ŋ bə yulà m̀bi aa, à mè'è mə̂ gha ŋghɛ̀ɛ̀ yi a ala'a Thessalonika; Crescens à ghɛ̀ɛ̀ mə a Galatia, Titus a ghɛɛ̀ a ala'a Dalmatia. 
2TI.4.11	A tɨ̀gə ntswe tsi'ì bì'i Lukas. Ò tɨ zǐ ò lɔgə̀ a Mark bǔ yu zî, ǹloŋ mə à zî àjàŋ mə mbə yu naŋsə̀ m̀fa'a mbo mə̀. 
2TI.4.12	Wa mə̀ tòo Tychicus a ala'a Ephesus. 
2TI.4.13	Ò tɨ zǐ, ò lɔgə̀ akutə̀ ya mə mə̀ lɛ mmà'àtə̀ a mbo Carpus a ala'a Troas, bo bɨ̀ ŋ̀ŋwà'ànə̀ jyâ; ǹtsuu ŋŋwà'ànə̀ jya mə bɨ ŋwa'anə nɨ̂ ŋgùù aa lǒ lì'ìnə̀. 
2TI.4.14	Alexander ŋù ǹtwî àlàà wa à kɨ̀ nàŋsə nləənsə ghâ, wâ M̀mà'àmbi à ka yǐ tu yi nɨ mɨ̀ghɨ̀rɨ̀nə̀ mɨ ɨnnû mi. 
2TI.4.15	Kɨ ŋka ntsyɛ̀sə̀ bu yu, ǹloŋ mə a burə nto ntoò yi'inə̀ yu tsi'ì nɨ̀ mɨ̀tɨ̀ɨ̀.
2TI.4.16	Àjàŋ yìi mə mə̀ kɨ̀ kɔ̀'ɔ a ŋgɔ̀'ɔ̀ kɔrə̀ ŋ̀ghaa ghu a ŋgaa yî ǹtsyàmbìì aa, kaa ŋù tsù à kɨ̀ wa'à gha dɨ̀ɨ̀ntə̀; bə̀ bɨ̀tsɨ̀m kɨ̀ mè'e a ghâ. Tâ Nwì à tsuu ma yaa annù tsô ànnù yî bɨ̂ yaa yǐ mɔ'ɔ ɨ lɔ̀gə̀. 
2TI.4.17	Lâ M̀mà'àmbî à kɨ̀ təə bì'iyu, m̀fa mɨda'a a mbo mə̀ mə mə̀ naŋsə nswoŋ ntoo ya ghu ɨ̀ luu, mə mbə bɨ̀tɨ̀zî Nwî bɨtsɨ̀m bɨ̀ yu'ù. Maa ajàŋ à kɨ̀ fì'ìsə a gha a ntsǔ nnààŋgwyɛ̀. 
2TI.4.18	M̀mà'àmbi àa fi'isə gha a nɨ̂ ŋ̀gɔ̀ŋ ɨ̀bɨ̂ tsɨ̀m, ɨ yweensə gha mə tâ mə̀ kuu a mûm ànnù nɨfɔ̂ yi yi aburə. Tâ nɨ̀ghà'à nì wè tswe ghu mbo, ǹlwì'ì nɨ̂ŋkoŋə̀. Amen.
2TI.4.19	Tsà'àtə̀ Prisca bo Aquila, bo bɨ̀ ŋ̀gwɛ̀'ɛ̀ Onesiphorus. 
2TI.4.20	Erastus à kɨ̀ bu ntswe yi fu a ala'a Korinto; mə̀ lɛ mmà'àtə Trophimus a Miletus nɨ nɨ̀ghɔ̀ɔ̀. 
2TI.4.21	Naŋsə ŋgaansə mɨtɨ̀ɨ̂ mo nzǐ mbɔŋ tâ nòò m̀fə'ə à ku'u. Wa Eubulus a tsà'àtə̀ nòô. Pudens nɨ Linus, nɨ Claudia bo bɨ̀ bɨ̀lɨ̂m bì'inə̀ bɨtsɨ̀m kɨɨ ntsa'atə nòô. 
2TI.4.22	Tâ M̀mà'àmbi a tswe bo bɨ̀ àzwî yo, tâ ɨ̀bɔ̀ŋ Nwî ɨ̀ tswe bu yu.
TIT.1.1	Àŋgwà'ànə̀ yuà a lo aa a mbo Paul yìi mə à nɨ ŋgàŋàfà'a Nwì, ŋ̀kɨ mbə ŋ̀gàŋtoò Yesu Kristo aà. Yesu à lɛ ntoo gha mə tâ mə̀ ghɛɛ ŋka ŋkwɛtə bə̂ bìi mə Nwî à tsɔ̀'ɔ nɨ̂ bi aa, mə tâ bo bii yiɨâ àbìintɨɨ̀ yaa a ka ŋkwi, ŋ̀kɨ ŋka ŋghɨrə nɨ mə tâ bo zi annù nɨ̂koŋ yìi mə a ɨswe a mûm ànnù Nwî aà. 
TIT.1.2	Mɨ̀ŋgàŋ mɨ annù nɨ̂ŋkoŋ mà mû mɨ tswe aa nɨ̂ ǹtswêntɨ̀ɨ̀ yìi mə ɨ̀ tswe nɨ̂ŋkoŋ yì yìi mə bì'inə̀ bɛ aà. Nwìŋgɔ̀ŋ yìi mə kaa à sɨ abaŋnənnù tswɛ aa, à lɛɛ̀ ŋka'a ntswêntɨ̀ɨ̀ ma yû a mbo bì'inə̀ m̀bɔŋ tâ m̀bi lɔgɨnə. 
TIT.1.3	Nòò à lɛɛ̀ ŋku'u aa, a ghɨrə̀ ǹtoo mà yû ɨ fɛ'ɛ̀ nɨ̂ ǹsi nlaa. À lɛ mfa ntoo mà yû a mbo mə̀, swoŋ mə mə̀ tɨgə̀ ǹlaansə yìi Nwîŋgɔ̀ŋ ŋ̀gàŋywèènsə yì'inə̀.
TIT.1.4	Mə ŋwà'ànə aŋwà'ànə̀ yuà aa a mbo Titus yìi mə à nɨ mû ghà yî ànnù nɨ̂ŋkoŋ a mûm àbìintɨɨ yìi mə bì'iyu tswe nɨ̀ yù aà.
TIT.1.4	Tâ Nwìŋgɔ̀ŋ Tà bo bɨ̀ Kristo Yesu ŋ̀gàŋyweensə yì'inə̀, ghɨrə ɨbɔŋ a nu wò ŋkɨ nɨŋ m̀bɔɔnə a nu wò.
TIT.1.5	Mə̀ lɛ mmà'àtə gho a ala'a Crete aa mə tâ ò maŋsə ntaŋtə ɨbùgə ɨnnù jìi mə ɨ lɛ mburə aa ŋ̀kɨɨ ntsɔ'ɔ bɨ̂lɨɨ bɨ ndânwì nɨ mɨ̀kurə mɨ̀tsɨ̀m. Wa'atə ɨnnù jìi mə mə̀ lɛ nswoŋ mə tâ ò ghɨrə aa: 
TIT.1.6	a ku'unə mə tâ ǹdɨɨ̀ndânwì à bə ŋû yìi mə kaa à sɨ̀ nɨ̂ àlɔ̀'ɔ̀ tswê; à tswe nɨ̀ ǹtswe nɨ̀ màŋgyɛ̀ tsi'ì yì fùùrə̀ tâ bɔɔ̀ bi kɨ mbə bə̂ bìi mə bɨ nɨŋ mɨ̂ntɨɨ̀ myaa a nu Kristo, ǹtsuu kɨ ɨ tsə'ə kə̀ kɨɨ tɨ̀ɨ̀ nɨ̂ àtû. 
TIT.1.7	Ǹloŋ mə ɨ̀fà'a Nwî ɨ tswe aa a mbo ǹdɨɨ̀ ǹdânwì aa, a bɔŋ mə boŋ à laa ntswe tɨ̂ àlɔ̀'ɔ̀. Tâ ǹdɨɨ ǹdânwì à tsuu nu kɨ ŋee, ǹtsuu ntɔŋ ɨ kɨ wàŋsə lwìsə̀, ǹtsuu mɨlù'ù kɨ no baanə, ntsuu fɨkɔ̀rə̀ ɨ kɨ to, ntsuu ŋkabə si'i ɨ kɨ furə. 
TIT.1.8	Ǹdɨ̀ɨ̂ ǹdânwì à tswe nɨ̀ ŋ̀ka ŋkwɛrə bɨ̂gɨ̀ɨ̀ a nda yu, ɨ kɨɨ kɔ̀ŋə̀ nɨ̂ ànnù yìi mə a ku'unə. À tswe ŋkonɨsyɛsə̂, ɨ yə nɨ mə àkòrə̀ nɨ zì yi a ku'unə. Tâ ɨ̀nnù ji ɨ laa a nsi mi'i Nwì, ŋ̀kɨ ŋkaa nsa'a nɨ̂ ɨ̀bɨɨ nû yì. 
TIT.1.9	À tswe nɨ̀ nàŋsə ntswâ ǹtoo yî ǹsɨgɨ̀nə̀ ya mə ɨ̀ kù'ùnə mbii aa, ǹtswa tâ ɨ̀ tɨnsə̀, tâɨ̀bə tsi'ì wa ajàŋ mə bɨ lɛ ndɨ̀'ɨ̀ ghu mbo aà. Ma mùu ajàŋ boŋ ka zǐ ndɨ'ɨ ànnù Nwî yìi mə a bɔŋ a mbo bə̀ ta kɨɨ kɨ kweentə nɨ a mbo bə̀ bìi mə bɨ lɨ̀gɨ̀tə̀ aa, ɨ wa'asə̀ nɨ̂ waa ghu.
TIT.1.10	Bə̀ bî ghà'àtə̀ bɨ̀ naŋsə tswe ghu, ɨ bu kɨ swoŋ aa bə baYuda bìi bɨ bii krìsto ntɨɨ nɨ mə bɨ̀ ka ŋetə bə̂ aa, bìi mə bɨ Lɨgə tsi'ì lɨgə mə mbə bɨ wa'à tsisə aa, m̀bwe'esə nɨ̂ bə̀ bî mɔ'ɔ, ŋ̀ghaa nɨ mɨ̀ghàà mɨ dàŋə̀ dàŋə̀. 
TIT.1.11	A ku'unə mə tâ bɨ̀ tsu'unə waa, nloŋ mə bo nɨŋə nɨ̂ àbùùrə̀ a mûm ŋ̀gwɛ̀'ɛ̀ jî ghà'àtə̀, ǹdɨ'ɨ nɨ̂ ɨ̀nnù jìi mə kaa bo sɨ̀ nɨ̂ ŋka ndɨ̀'ɨ tswê, ŋ̀ghɨ̀rə mà mùu ajàŋ ǹloŋ aa mə bɨ furɨtə ŋkabə nyòŋə̀. 
TIT.1.12	Ŋù àla'à wàà yî mɔ̀'ɔ yìi mə à nɨ ŋgàŋtoò nwì waa, à lɛ nswoŋə mə, “BaCreta bɨ̂tsɨ̀m à nɨ̂ ŋ̀gǎŋswoŋəbaŋnənnù, m̀bə nnaà mɨtsɛ'ɛ jìi mɨ̀ntɨɨ̀ myaa mɨ fii aa, bo jɨ̂ tsi'ì jɨ̀ kaa wa'à fà'à.” 
TIT.1.13	Ma yuù ànnù mə à swoŋ nloŋ ŋgaà yàà aa, à nɨ tsi'ì ànnù nɨ̂koŋə̀. À nɨ̂ ǹji'ǐ annù yìi mə ò tswe nɨ̀ ŋwenə̀ waa tsi'ǐ mbə̂ ànnù ta tâ bo tswe nɨ̂ àbìintɨɨ yìi mə a ku'unə aà; 
TIT.1.14	ta wa'à ka nnɨŋə mɨ̂ntɨɨ̀ myaa nɨ̂ ǹjyàlà'à jìi mə baYuda sa'a aa, kə̀ nɨ ndɨ'ɨ bɨ bə̂ bìi mə bɨ tuu nɨ̂ ànnù nɨ̂ŋkoŋə aà. 
TIT.1.15	Ɨ̀nnǔ tsɨ̀m ɨ laa ŋkù'ùnə̀ a mbo bə̀ bìi mə ɨ̀nnǔ jaa ɨ kɨ nlaà; lâ a mbo bə̀ bìi mə ɨ̀nnù jaa ɨ sɨ̀ laa, kaa bo wa'à ǹtɨɨ̀ waa a nu Kristo kɨ nnɨŋ aa, kaa ànnù yî tsu a sɨ̀ a mbo bo laà ǹloŋ mə ɨbɨ tà mə ŋgɨ'ɨ nɨ̂ mɨ̀ntɨɨ̀ myaa bo m̀mɔ̀ɔ̀ntə jyaa. 
TIT.1.16	Bo swoŋə nɨ mə bo zi Nwî, la mɨ̀ghɨ̀rə̀nə̀ mɨ annû myaa mɨ bâŋnə̀ ǹtuu nɨ mə kaa bô sɨ̀ Nwî zî. Bo fumsə nɨ̂ àzwì bə̂, ǹtɨɨ nɨ̂ àtu a mbo Nwì, kaa wa'à kù'ùnə̀ mə mbə bo ghɨrə̀ ànnù yî sɨgɨ̀nə̀ yî tsu.
TIT.2.1	Lâ a ŋghɛ̀ɛ nɨ wò, ka ndɨ'ɨ naa annù Nwî yìi mə a ku'unə̀ nyoŋ a ndɨ̀'ɨ̂ aà. 
TIT.2.2	Nɨ̀ ka ndɨ'ɨtə bɨlɨɨ bìi mə bɨ tswe a tɨtɨ̀ɨ bù aa tâ bo tsuu mɨlù'ù ɨ kɨ no ɨ baanə, ŋ̀ghɨrə nɨ mə tâ bə̀ ka bɔ'ɔtə nɨ̂ waa, ŋka nɨsyɛsə nɨ̂ waa, ŋ̀kɨ ŋkaa ntswa nɨ̂ ɨ̀bɨɨ nû waa; tâ àbìintɨɨ̀ yaa nɨ̂ àkɔ̀ŋnə̀ yaa bo bɨ̀ à àtàŋəntɨɨ̀ yaa tâ àtɨnsə. 
TIT.2.3	Nɨ̀ kɨ ntswe nɨ̂ ǹdɨ̀'ɨ̀tə bɨ̀lɨ̀ɨ bɨ bâŋgyɛ̌ buu mə tâ àkòrə̀ nɨ zî yaa tâ bə tsi'ì tsǒ yì bâŋgyɛ̀ bìi mə ɨ̀nnù jyaa ɨ tsinə bo kɨɨ̀ m̀ba'atə nɨ̂waa aà. Tâ bo tsuu bə̂ a njɨ̀m ɨ kɨ ghàà, ɨ tsuu ɨbù'ù a mbo mɨ̀lù'ù ɨ kɨɨ bə. Tâ bo ka ndɨ'ɨ nɨ̂ ànnù yìi mə a ku'unə aà. 
TIT.2.4	Bo bə kɨ dɨ̀'ɨ̀ nɨ̂ ànnù yìi mə a ku'unə aa boŋ bo aa kɨ mɨ̀rə̀sə̀ nɨ bàŋgyɛ̀ bìi mə bo burə ka kɨ kuu nɨ a mûm nɨ̀yɔ'ɔ̀ kùù aa mə tâ bɨ ka kɔŋ bɨloò byaa nɨ bɔɔ̀ byaa, 
TIT.2.5	ŋ̀ka ntsyɛsə nɨ̂ waa, kaa wa'à tsùùrə̀, ŋ̀ghɨrə nɨ̂ ɨ̀nnù jìi mə màŋgyɛ nɨ̀yɔ'ɔ à tswe nɨ̀ ŋka ŋghɨrə a nda aà, ŋghɨrə nɨ̂ ɨ̀nnnù jî sɨgɨ̀nə̀, ǹyu'unə nɨ bɨloò byaa, ta tâ bə̀ tsuu afɨ̀rə nɨ̀ghàà nɨ Nwî lo kɨ fa.
TIT.2.6	A ŋgɨŋgɨ̀ŋ, nɨ̀ kɨ ntswe nɨ̂ ŋ̀ka ndɨ'ɨɨə nɨ̂ bɔɔ̀ ŋgwa'a buu mə tâ bɨ̀ ka nɨsyɛsə nɨ̂ waa. 
TIT.2.7	A nɨ ɨnnu tsɨ̀m, ò tswe nɨ mbə àlènsə̀ yî sɨgɨ̀nə̀ a nɨ mɨ̀ghɨ̀rə̀nə̀ mɨ ɨnnù mô. Ŋ̀ka naŋsə ndɨ'ɨ nɨ̂ ànnù Nwì yìi mə a ku'unə aa à ajàŋ mə mbə bə̀ bɔ'ɔtə̀ aà. 
TIT.2.8	Ta nɨ̀ghàà nìi mə nɨ fɛ̀'ɛ a tsǔ wò aa tâ nɨ̀ bə nî sɨgɨ̀nə̀, nìi mə mbə ŋù wa'à ŋ̀kà ǹlɨgɨtə, ta tâ ɨ̀tu ŋ̀gàŋkɨ̂bàâ ji'inə̀ ɨ̀ dɨrə ajàŋ yìi mə kaa mbə bɨ wa'à nɨ̂ ànnù yî bɨ a nswoŋ a ŋgaa bì'inə̀ tswê.
TIT.2.9	A ku'unə mə tâ ɨ̀bù'ù ɨ̀ ka nyu'unə̀ bɨ̂taà byaa, ŋ̀ka mfa'a nɨ a mbo bo nɨ mânjì yìi mə bo ka kɨ dorətə nɨ ɨnnnù tsɨ̀m aà. Tâ bo tsuu mɨghàà a mbo kɨ kwi'itə, ɨ tsa'a nɨ waa. 
TIT.2.10	Ǹtsuu nɨ̂ waa kɨɨ yə̀rə̀. Tâ bo ka mbaŋnə ndɨ̀'ɨ̀ nɨ mə bo nɨ̂ ɨ̀bù'ù jî sɨgɨ̀nə̀, ŋ̀ghɨrə nɨ̂ ɨ̀nnù tsɨ̀m nɨ̂ ǹtɨɨ̀ waa tsɨ̀m, ma mùu ajàŋ, ŋ̀ghɨrə nɨ mə tâ bə̀ yə mə ànnù Nwî Ŋ̀gàŋyweensə yì'inə̀, ya mə bì'inə̀ dɨ̀'ɨ̀ aa a naŋsə mbɔ̀ŋə̀.
TIT.2.11	Ǹloŋ mə Nwì à fì'ìsə̀ mə̂ ɨ̀bɔ̀ŋ yi fàa mbi aa mə yu yweensə bə̂ bɨ̀ tsɨ̀m ghu. 
TIT.2.12	Ɨ̀bɔ̀ŋ ma ghû ɨ mɨrɨ̀sə̀ nɨ̂ yi'inə mə tâ bì'inə̀ ka ntuu ɨnnù jìi kaa sɨ̀ jî Nwî bə aa, bo bɨ̀ ɨ̀nnù jî bɨ jìi mə mbi yə̀'ə̀tə̀ aa, ŋka ntsyɛsə mə tâ àkòrə̀ nɨzì yi'inə̀ a mûm mbi yù tâ à tsinə, mbə yî Nwî. 
TIT.2.13	M̀bɛ nɨ̂ m̀bɔɔnə ya yìi mə bì'inə yu'utə, a ajàŋ yìi mə Nwì yì'inə̀ yî ŋ̀wè nɨ Ŋ̀gàŋyeensə yì'inə̀ Yesu Kristo à ka yǐ zì a mum nɨgha'à ni aà. 
TIT.2.14	Kristo à lɛ mfa ɨbɨɨ nû a atu bì'inə̀ mə yu tsu'u atû yi'inə̀ a mum ŋgɔ̌ŋ ɨ̀nnù jî bɨ tsɨ̀m, ta ghɨ̀rə tâ bì'inə̀ laa ŋku'unə nɨ bə̀ bi, bìi mə bɨ yə̀'ə̀tə a ŋka ŋghɨ̀rə ɨnnù jî sɨgɨ̀nə̀.
TIT.2.15	Ka ndɨ̀'ɨ̀ nɨ̂ ɨ̀nnù majû a mbo bə ŋ̀ka ndɨ'ɨtə ŋkɨɨ ŋwenə nɨ̂ waa nɨ̂ àdà'a tsɨ̀m yìi mə Kristo à fa a mbo wò aa. Tsuu bii tâ ŋù nɨbò yî tsù tâ à ka ntsa'a nòô.
TIT.3.1	Wa'atə a mbo bo bɨ̀ɨsɨ̂m mə tâ bo ka nyu'unə bɨsa'a bɨ ala'a bo bɨ̀ bɨ̀tà bɨ ala'à. Bɛɛ bo ka nyu'unə nɨ̂ waa bɨ ndorətə a ŋka ŋghɨrə ɨnnù jìi mə ɨ ku'unə aa bɨ̀nòò bɨ̂tsɨ̀mə̀. 
TIT.3.2	Tâ bɨ̀ tsuu ɨnnù jî bɨ a ŋgaa ŋù tsù ɨ kɨ swoŋə. Ŋ̀ka ŋkhə nɨ̂ àyɔ̀ŋə̀, mbaŋnə ŋka mbɔnə, ŋkɨɨ nsaŋnə a mbo bə̀ bɨ̀tsɨ̀m. 
TIT.3.3	Ǹloŋ mə tsi'ì bì'inə̀, à lɛ mbə a mbìì aa, bì'inə̀ bə̂ ɨ̀jɨ̀ŋtə bə̂, ǹtɨɨ nɨ̂ àtû, m̀fanə mânjì, mbə ɨbù'ù a mbô m̀buu ɨnnù jî ghà'àtə jìi mə ǹjyǎ nû yì'inə̀ ɨ yə̀'ə̀tə ŋ̀kɨɨ ŋkɔŋə aà. Bì'inə̀ lɛ tswe nɨ àbɨ'ɨntɨɨ, bo bɨ̀ àghə̀'ə̀nə̀; bə̀ bàà nɨ̂ yi'inə̀, bì'inə̀ kɨɨ̀ m̀baa nɨ̂ waa. 
TIT.3.4	La nòò wa mə àbɔ̀ŋəntɨɨ bo bɨ̀ àkɔ̀ŋnə̀ Nwîŋgɔ̀ŋ Ŋ̀gàŋywèènsə yi'inə̀ a lɛɛ̀ m̀fɛ'ɛ aa, 
TIT.3.5	à lɛ nyweensə yi'inə̀. Kaa à lɛ ŋwa'à yi'inə̀ yweensə aa nloŋ ɨ̀nnù jî tsìnə̀ jî tsu jìi mə bì'inə̀ lɛ ghɨ̀rə̀ aa bə̂. À lɛ nyweensə yì'inə̀ nloŋ aa bə̂ ŋ̀ko mɨ̀lɨ̀ŋnə̀ yì, ǹsi'i yi'inə̀, ŋkwatə njwe yi'inə̀, mfa ntswêntɨ̀ɨ̀ yî m̀fii a mbo bì'inə̀ ǹtsya aa a njɨ̌mə Àzwì yî Làà maŋsə 
TIT.3.6	yìi à lɛ nswì'ì a nu bì'inə̀ a naŋsə̀ ŋ̀gha'a ntsya a njɨ̌m Yesu Kristo, Ŋ̀gàŋywèènsə yì'inə̀ aà. 
TIT.3.7	A lɛ ŋghɨ̀rə ma mùu jàŋ aa tǎ tsyǎ a njɨ̌m àbɔ̀ŋəntɨɨ̀ yi ŋghɨrə tâ ɨ̀nnû ji'inə̀ tsinə ghu nsi mi'i, tâ bì'inə̀ tɨgə bɨjɨbɨndâ bi ɨ yǐ tɨgə tswe nɨ̂ ǹtwêntɨ̀ɨ̀ yìi mə ɨ̀ lwì'i nɨ̂ŋkoŋ, ya yìi mə bì'inə̀ bɛ aà. 
TIT.3.8	Nɨ̀ghàà ma nû nɨ swoŋə aa tsi'ì ànnù nɨ̂ŋkoŋə̀.
TIT.3.8	Mə lɔ̀ɔ̀ mə tâ nɨ̀ kwee fɨ̂mfaa a nɨ̂ ɨ̀nnù ma jû ta tâ bə̀ bìi mə bɨ nɨŋ mɨ̂ntɨ̀ɨ̂ myaa a nu Nwì aa tâ bɨ̀ fa mɨbɨ̀ɨ̀ mɨ̂ nû myaa a ŋka ŋghɨ̀rə ɨ̀nnù jî sɨgɨ̀nə̀. Ɨ̀nnù majû ɨ ku'unə ŋkɨ mbɔŋ a mbo bə̀ bɨ̀tsɨ̀m aà. 
TIT.3.9	Lâ ka ntsyɛsə ghô ntsuu ɨ kɨ kuu a nɨ̂ ɨnnǔ nswùŋnə̀ jìi mə mbə wa'à ghuu kwɛtə̀ bə aà, bo bɨ̀ nɨ̌ annù a ŋka nsəŋ mɨwaa mɨ ŋgwɛ̀'ɛ̀ bə̀, ǹtsuu kɨ tonə, ǹtsuu kɨɨ yɔ̀ŋə̀ ǹloŋ ɨnnù Nɔ̂ŋsə̀, ǹloŋ mə kaa mayû a nɨ daŋs' daŋə̀ kaa a sɨ ŋû tsù kwɛtə. 
TIT.3.10	Mbə ŋù a tswe a tɨtɨ̀ɨ bù mə a zì nɨ̂ ǹyàtə, nɨ̀ wa'asə yi a ŋgaa yî m̀fùùrə̀ kə̀ ji baa, a tuu yu'utə, nɨ̀ tsùù nɨ̂ ànnù bu bo bǔ tswe. 
TIT.3.11	Nɨ̀ zi mə àjàŋə̀ ŋû ma yû à fànə̀ mə̂, ŋkɨ mbə ŋû yî m̀bɨ̂; à nɨ̀ŋ mə ɨsa'a a nu yu yumbɔŋə̀.
TIT.3.12	Bɛɛ mə̀ too Artemas kə̌ Tychicus a mbo wò ò wâŋsə̀ ǹzi ntsi'i gha a Nicopolis, nloŋ mə mə̀ kà'a mə mə̀ ka tswe ghu a noò àlòò. 
TIT.3.13	Yə mə mə ò kwɛ̀tə Zenas yìi mə à nɨ lawyer bo Apollos tâ bo ghɛɛ wa nɨghaà; ǹyə mə bo tswe nɨ̀ ǹjoò tsɨ̀m jìi mə bo lɔ̀ɔ̀ aà. 
TIT.3.14	Yə mə bə̌ bì'inə̀ yəgə a ŋka mfa ɨ̀bɨɨ nû waa a ŋghɨ̀rə ɨ̀nnù jî sɨgɨ̀nə̀ ta kɨ kwɛtə bə̀ nɨ̂ ǹjoo jìi mə bo lɔ̀ɔ̀ aa, a ka kù'ùnə̀ mə tâ bo tsuu noò wàà kɨ bwɛsə a dàŋə̀ dàŋə̀.
TIT.3.15	Bə̀ bɨ̀tsɨ̀m bìi mə bɨ tswe bì'ibo aa, bɨ too àtsà'àtə̀ a mbo wò. Tsà'àtə̀ bə̀ bìi bɨ kɔ̀ŋə̀ yi'i aa nloŋ mə bì'ì kɨ mbii Kristo aà. Tâ ɨ̀bɔ̀ŋ Nwî ɨ̀ lwi'i a mbo bù bɨtsɨ̀mə̀.
PHM.1.1	Àŋwà'ànə̀ yû a lo aa a mbo mə̀ Paul, ŋ̀gàŋàtsâŋ Kristo Yesu bo bɨ̀ a mbo Timoti, ǹdɨ̂m yì'inə̀, ŋ̀ghɛɛ nɨ a mbo Filemon, ǹsûkà'â yì'inə̀ yî ǹsɨgɨ̀nə̀, ŋù àkòrə̂ yì'inə̀ a adɨgə afà'à, 
PHM.1.2	bo bɨ̀ a mbo Affia, ǹjààntə̂ yì'inə̀, nɨ a mbo Arkipus, ŋù àkòrə̂ yì'inə̀ fàa mum fɨ̀kɔ̀rə̀, bo bɨ̀ a mbo ŋghòtə ya mə ɨ bòòntə a nda wò aà:
PHM.1.3	tâ ɨ̀bɔ̀ŋ Nwì nɨ m̀bɔɔnə yìi mə ɨ lò a mbo Nwìŋgɔŋ Taà yi'inə̀ nɨ a mbo Mmà'àmbî Yesu Kristo tâ tswe a mbo bù.
PHM.1.4	Mə fa mbɨ'ɨkə a mbo Nwìŋgɔ̀ŋ a ŋgɔ̀ŋ bɨ̀nòò bɨ tsɨ̀m a ajàŋ yìi mə mə tsà'àtə̀ nɨ̂ Nwì ŋ̀wa'atə nɨ̂ ghuu ghu aa, 
PHM.1.5	ǹloŋ mə mə yu'u akɔ̀ŋnə̀ bo bɨ àbìintɨɨ yìi ò tswe nɨ yu a nu Mmà'àmbi Yesu bo bɨ̀ bə̀ bɨ Nwî bɨ tsɨ̀mə̀. 
PHM.1.6	Mə kɨi ntsa'atə Nwî mə àjàŋ yìi mə o swoŋ annù ǹloŋ àbìintɨɨ̀ yo a mbo bə̀ aa, tâ à ghɨrə bə̀ naŋsə nzi ɨnnù jî sɨgɨ̀nə tsɨ̀m jìi à nɨ jì'inə̀ a mum Kristo aà. 
PHM.1.7	Wa ntɨɨ̀ gha ɨ nɔŋ nɨ̂ m̀bɔɔnə ŋkɨ nluu nɨ nɨ̀dorə, nyoŋə a njɨ̀mə àkɔ̀ŋnə̂ yo mba ndɨ̂m ghà, ǹloŋ mə mɨ̀ntɨɨ mɨ bə̂ bɨ Nwî bɨ tsɨ̀m mɨ tsya a njɨ̂m wò m̀fwɛtə.
PHM.1.8	Ǹloŋ ma yâ ànnù m̀bə mə̀ tse tǎŋ ntɨɨ tsi'ì tsǒ ndɨ̂m ghò a mum Kristo a nswoŋ a mbo wò mə tâ ò ghɨrə annù yìi mə a ku'unə a ŋghɨ̀rə aà. 
PHM.1.9	Lâ, ǹloŋ ajàŋ yìi mə mə̀ kɔ̀ŋə gho aa, mə bàŋnə̀ m̀bu'u aa m̀bô. Mə ghɨ̀rə̀ ma mùu ajàŋ ka mə à nɨ mə̂ Paul aa, ŋù yìi mə a ghàà nɨ tsusə̀ atû Kristo Yesu, mə à tɨ̀gə ŋkɨ mbə ŋgàŋàtsaŋ tsɨ̀tsɔ̀ŋ m̀bɨ'ɨ ŋkwî àtû yi aà- 
PHM.1.10	Mə bu'u mbo a mbo wò a atu Onesimus, yìi mə à kɨ ntɨgə mû ghà a mum Kristo a ndâ àtsaŋə aà. 
PHM.1.11	À lɛ mbə nɨ̂ noò yî mɔ'ɔ aa kaa a wa'à nɨ̂ àfà'à a mbo wò tswê, la tsɨ̂tsɔ̀ŋ, à nàŋsə tswe nɨ̂ ɨ̀fà'à a mbo wò ŋ̀kɨ ntswe nɨ ghu a mbo mə̀. 
PHM.1.12	Mə tsyàsə̀ nii fu a mbo wò, ǹnaŋsə ntsyasə aa ǹtɨɨ̀ ghâ. 
PHM.1.13	Boŋ mə̀ laa ndorɨtə a nlə̀ə yu a mbo mə̀ mə mbə a kâ m̀fa'a a mbo mə̀ nɨ̂ ŋ̀kwitu gho fàa noò mə mə̀ tswe a ndâtsaŋ nloŋ ntoo yì sɨgɨ̀nə̀ yû aa, 
PHM.1.14	lâ mə̀ bàŋnə ŋkɔ̀ŋtə mə kaa mbə mə̀ kɨ'ɨ annǔ tsu ghɨrə̀ tɨ̀ betə̀ gho ǹloŋ mə kaa mə̀ sɨ nɨ gho laa gàànsə̀ gaansə, a bɔŋ mə tâ ò ghɨrə bə nɨ̀ kɔ̀ŋə̂ yò.
PHM.1.15	Nòò tsù àâ ànnù yìi mə à lɛ mà'àtə̀ gho ŋkhə̀ yi a nɨ mû àtɨɨ noò aa, mə mbə a bu mbɨ̀ɨ̀ fu a mbo wò, bǔ yu tswê ǹlwi'i nɨ̂ŋkoŋə̀. 
PHM.1.16	La tsɨ̂tsɔ̀ŋ, kaa à sɨ̀ aa tsi'ì àbù'ù bə̂, à tsyàtə̂ àbù'ù, àa ndɨ̂m gho yìi mə ò kɔ̀ŋə yi a mum Kristo. Wa mə̀ naŋsə ŋkɔ̀ŋə̀ yi, lâ mə̀ wà'àtə mə ò bàŋnə ŋkɔ̀ŋə̀ yi ntsyatə ghâ, tsǒ mə à nɨ ndɨ̂m ghò ŋùmɨ̀sɔ̀ŋ ŋ̀kɨ mbu mbə ndɨ̂m ghò a mum Kristo aà. 
PHM.1.17	M̀bə a bə yìi mə ò lɔ̀gə a gha tsi'ì tsǒ ŋù yìi sɨ̌ fà'à abo mɔ'ɔ, ò kwɛrə̀ yi tsi'ì tsǒ ajàŋə mbə ò kɨ ŋkwɛrə gha aa. 
PHM.1.18	Mbə a bə yìi mə à lɛ mfànsə annû tsu a mbo wò, kə̀ ŋ̀kɨ ntswa gho nɨ̀ àyoò tsu, ò nɨŋə a nsi ɨkum mə̀. 
PHM.1.19	Wa mə̀ Paul mə naŋsə ŋwa'anə yulà aa tsi'ì nɨ̀ àbô yâ, wa mə̀ ka twu. Lâ wa'atə sɨgɨ̀nə̀ mə ɨbɨɨ nû gho wòmbɔŋ ɨ tswê ǹtɨ̀ɨ̀ a mum Kristo aa nloŋ ŋgaà yà. 
PHM.1.20	Tsǒ mə a bə laa, ndɨ̂m ghà, ghɨ̀rə annù yulà a nu mə̀ nɨ̂ ɨ̀kǔm Mmà'àmbî yì'inə̀. Tsi'ì tsǒ ndɨ̂m ghà a mum Kristo, ghɨ̀rə̂ ǹtɨɨ̀ gha fwɛtə.
PHM.1.21	Mə ŋwà'ànə̀ laa nloŋ mə mə nàŋsə nzi ajaŋə mə o yu'unə aà. La mə̀ zi mə ò ka ghɨ̀rə tsyàtə ajàŋə mə mə̀ swòŋə aà.
PHM.1.22	Kɨ ŋghɛ̀ɛ̀ nɨ̂ m̀bìì ǹtaŋtə ntsa'ànda bɨ̀gɨ̀ɨ̀ a mbo mə̀, ǹloŋ mə mə̀ bìi mə Nwìŋgɔ̀ŋ à ka yu'u nɨyə̀'ə̂ nuu ɨ fa gha fu a mbo bù.
PHM.1.23	Wa Epaphras, yìi bì'iyu tswe a atsaŋ mbɨ̀'ɨ ŋkwitu Kristo Yesu aa, a tsà'àtə̀ ghô, 
PHM.1.24	Mark, nɨ Aristarcus, nɨ Demas, nɨ Lukas, ŋ̀gǎŋkòrə̂ jya a mûm àfà'à, kɨɨ ntsa'atə nɨ̂ ghô. 
PHM.1.25	Tâ ɨ̀bɔ̌ŋ Mmà'àmbî Yesu Kristo tswe bo bɨ̀ àzwî yuu. Amen.
HEB.1.1	À lɛ mbə a mbìì Nwì a ghaà nɨ a mbo bɨ̀tà bɨ bɨ̂taà bi'inə̀ a ŋgaa jî ghà'àtə̀ bo bɨ̀ nɨ bɨ̀mânjì bî ghà'àtə̀ ntsya aa a njɨ̌m ŋgǎŋtoò ji; 
HEB.1.2	Lâ fàa ŋgù'ù a nlwì'ìsə Nwì à ghàà mə̂ a mbo bì'inə̀ ǹtsyà aa a njɨ̌m Mû yì. À lɛ nnaŋsə ŋgɔ̀ŋ ǹjoò tsɨ̀m faa mbi ntyà aa a jɨ̌m Mû yì ma ghû yìi mə à lɛ ntsɔ̀'ɔ nləə nɨ̂ ǹjɨ̂ndâ yì mə tâ à tswe a atû ǹjoò ji tsɨ̀mə̀.
HEB.1.3	Mû yì ma ghû a dɨ̀'ɨ̀ nɨgha'a nɨ Nwî a ajàŋ yìi mə a ŋwèènə̀ aa, ŋkɨɨ ndɨ'ɨ aa tsi'ì màrə̀ Nwì. À kɨ mbə yu yìi mə a lə̀ə mbi yu ntsɨ̀m tsi'ì nɨ nɨ̀ghàâ ni nìi mə nɨ tswe nɨ̀ mɨ̀dà'à aà. Nòò yìi mə à lɛ nzì nɨ̂ ànnǔ nsì'i ɨbɨ bə̂ bɨ tsɨ̀mə̀ aa, à lɛ ntɨgə ntswe a mbɛ̀ɛ nɨ̀kwɛɛ Nwì yìi mə à tswe nɨ̂ àdà'a tsɨ̀m aa nî mà'à a ndəŋə.
HEB.1.4	Nwì à lɛ ŋghɨrə mə tâ àdà'a Mû yì tâ à tsyatə yî baaŋgəl tsi'i ajàŋ yìi ɨ̀kùm wa mə à lɛ mfa a mbo Mû yì ɨ lɛ ŋkɔ'ɔnə ntsyatə myaa aà.
HEB.1.5	Kaa Nwì lɛ ŋwa'a a noò tsù a mbo angel yî tsù swoŋ mə,
HEB.1.5	“Ò nɨ Mû ghà,
HEB.1.5	sii, mə̀ nɨ Taà ghò.”
HEB.1.5	Kaa Nwì à lɛ ŋwa'à kɨ̀ ǹswoŋə a mbo angel yì tsù mə,
HEB.1.5	“Mə̀ ka bə Taà yì
HEB.1.5	ta à kɨ mbə Mû ghà.”
HEB.1.6	Nòò yìi mə Nwì à lɛ ntswe nɨ̂ ǹtoo mû yì yî ǹtsyàmbìì ma ghû fàa mbi aa, à lɛ mbù ǹswoŋ mə,
HEB.1.6	“Baangel bɨtsɨ̀m tâ bɨ̀ ka mmii nìi.”
HEB.1.7	À lɛ mbù ǹswoŋ nloŋ baangel bi mə,
HEB.1.7	“Bo bya mə bo fà'a a mbo yu Nwî aa, bo bə aa tsi'ì tsǒ fɨ̀fə̀rə̀,
HEB.1.7	ŋkɨ ghɨrə mə ŋgǎŋfà'a ji ma jû tâ ɨ̀ bə tsi'ì tsǒ nlwǎ mɔ'ɔ.”
HEB.1.8	Ŋ̀ghɛɛ nɨ̂ m̀bìì m̀baŋnə nswoŋ a mbo mû yì mə,
HEB.1.8	“Oò Nwì Tâ ànnù nɨfɔ̂ yo tâ à lwi'i tsi'ì nɨ̀ŋkoŋə̀!
HEB.1.8	O sa'a bə̂ bo aa nɨ mânjì yìi mə à tsìnə aà.
HEB.1.9	Ò kɔ̀ŋə annù yìi mə a tsinə̀ aa, m̀baa annù yìi mə a sɨ̀ tsinə̀ aà.
HEB.1.9	A nɨ nji'ì ànnù yìi Nwìŋgɔ̀ŋ, tsi'ì Nwìŋgɔ̀ŋ ghò, à tsɔ̀'ɔ̀ mə̂ gho,
HEB.1.9	ŋŋentə a ndəŋ, mfa nɨdorə a mbo wò ntsyatə ŋgǎŋakòrə̂ jô aà.”
HEB.1.10	À lɛ ŋkɨ nswoŋ mə,
HEB.1.10	“Tsi'ì wò, M̀mà'ambi, ò lɛ nlɔgɨnə a mbìì, nnaŋsə njoò tsɨ̀m a atu nsyɛ,
HEB.1.10	ǹlɔgə aa tsi'ì m̀bô mo nnaŋsə aburə ghu.
HEB.1.11	Ǹjoo mà jû tsɨ̀m ɨ ka yǐ bwɛ, lâ wò wòmbɔŋ ò ka yǐ lwì'ì nɨ̂ŋkoŋə̀; ǹjoò mà jû
HEB.1.11	tsi'ì tsɨ̀m ɨ ka yî lwěn sà'àkə̀ tsi'ì tsò ɨ̀tsə̀'ə̀
HEB.1.12	Ò ka yǐ kərə njoo mà jû tsi'ì tsǒ akutə̀
HEB.1.12	tâ bɨ̀ kwensə tsi'ì tsǒ àtsə̀'ə̀.
HEB.1.12	La wò m̀bɔŋ kaa ò sɨ kwensə,
HEB.1.12	ŋkɨ lwi'i nɨ̂ŋkoŋə̀, kaa ɨlòô jo ɨ wa'à mɛ̀.”
HEB.1.13	Nwi à lɛɛ̀ ǹswoŋ aa a mbo ghuu angel mə,
HEB.1.13	“Tswe fàa a mbɛ̀ɛ̀ àbo mə̀ yî mà'à,
HEB.1.13	nywe'e a noò yìi mə mə̀ ka nɔ̀ŋsə ŋgàŋkɨ̂bàà jô a nsyɛ
HEB.1.13	tâ ò tɛtə mɨkòrə̂ mo ghu aa ɛ?”
HEB.1.14	Baangel baŋnə ntɨgə mbə aa bɨ̀ wò aa ɛ? Tɨgə bo bə aa ɨ̀zwì jìi mə ɨ fà'a mbo Nwì; Nwì a toò nɨ̀ waa bo ghɛɛ̀ ŋkwɛtə nɨ̂ bə̂ bìi mə bo tswe nɨ̀ ǹjɨ̂ ɨ̀lòŋ aa ɛ?
HEB.2.1	Tsǒ mə a bə ma mùu ajàŋ aa, bì'inə̀ naŋsə ntɛ'ɛ atû yi'inə̀ a nɨ̂ ànnù ya mə bì'inə̀ lɛ nyu'u aa, mə tâ bì'inə̀ tsee lô m̀mà'àtə̀ ɨ tɨgə kɨ tsɨŋə ghɛ̀ɛ̀ nɨ mânjì yî dàŋə̀. 
HEB.2.2	M̀bə a bə mə ǹtoo ya mə baangel lɛ nzì ŋ̀kɛ'ɛnə aa, ɨ̀ lɛ ntɨ̀nsə̀, m̀bə ajàŋ yìi mə, ŋù ǹtsɨ̀m yìi mə kaa à lɛ ŋwa'à nɨ̂ ànnù yìi mə ǹtoo ya ɨ̀ lɛ sɨ swoŋ aa ghɨ̀rə̀, kə̀ ntɨɨ nɨ̂ àtu aa, bɨ lɛ nɨŋ njo yìi mə ɨ̀ kù'ùnə̀ aa ghu nu, 
HEB.2.3	bəə boŋ mbə bì'inə̀ kwaŋ aa mə akə mə mbə bi'inə me'ě ntoò ǹywèènsə bə̀ yî ŋ̀wè ma yû aa ɛ? A ntoo mà yû aa a lɛ mfòò ǹswoŋ tsi'ì M̀mà'àmbî, bə̀ bìi mə bɨ lɛ nyu'u ghu mbo aa, bɨ kɨɨ̀ ǹtɨgə ndɨɨntə a mbo bì'inə̀ mə nɨ̂ ànnù. 
HEB.2.4	Nwì à lɛ ŋkɨɨ ndɨɨntə nɨ̂ ntoo màyû yìi ŋgaa nɨ̂ ɨ̀lènsə̀, nɨ̂ ɨ̀nnùtsyâmbo, bo bɨ̀ ɨ̀nnù jî yɛ̌yɛrə tsi'i ɨbəŋ bəŋ, a bɔ̀'ɔ nɨ mɨ̀tə̀ŋnə̀ mɨ Azwì Nwì, mìi mə Nwì yumbɔŋ à lɛ sɨ yàtə̀ tsi'ǐ ajàŋ yìi mə yu kɔŋ aà.
HEB.2.5	Kaa Nwì à lɛ ŋwa'ǎ mbi, ya yìi mə bì'inə̌ swoŋə nɨ mə ɨ̀ ka yǐ zì aa, a mbo baaŋgəl fa mə tâ bɨ̀ ka nsa'a. 
HEB.2.6	Nloŋ mə a tswe a adɨgə yî mɔ'ɔ a mûm àŋwà'ànə Nwì mə,
HEB.2.6	“Ŋù à bə̀ aa akə̀ mə mbə ò kâ ŋ̀wa'atə nɨ̂ ɨ̀nnû yi,
HEB.2.6	kə̀ tsi'ì mu ŋù mə mbə o lèntə̀ nɨ̂ ànnù yi aa ɛ?
HEB.2.7	A nɨ mû atɨɨ noò ò lɛ ŋghɨ̀rə̀ yi a sɨgɨ̀tə̀ ǹtsyatə baaŋgəl,
HEB.2.7	la ò ŋɛntə yi, mfa nɨgha'a nì wè bo bɨ̀ ɨ̀ŋkùm nɨbɔ'ɔ ghu mbo tsǒ mfɔ̀
HEB.2.8	m̀fa joò tsɨ̀m ɨ nɔ̀ŋ ghu nji'i mɨkòrə̀ mə tâ à ka mbu'utə.”
HEB.2.8	Tsǒ mə a lɛ mfa njoò tsɨ̀m ghu mbo mə à ka mbu'utə aa, kaa àyoò tsu a lɛ wa'à ghu tswə̂ mə kaa à lɛ ŋwa'à nɨ̀ kà ǹsa'a tswê. La tsǒ mə a bə tsɨtsɔ̀ŋ aa, bì'inə̀ yə mə kaa à burətə̌ njoò tsɨ̀m ka nsa'a.
HEB.2.9	La bì'inə̀ yə Yesu yìi mə Nwì à lɛ ŋghɨ̀rə̀ a nɨ mû àtɨɨ noò a sɨgɨtə̀ ǹtsya baangel, ǹyə ŋgɨ'ɨ ŋkwo a atu bə̀ bɨ̀tsɨ̀m a njɨ̌m ɨbɔ̀ŋ Nwi aa, Nwì a tɨgə̀ ŋ̀nɛntə yi, mfa nɨgha'a bo bɨ̀ ɨ̀kùm nɨbɔ'ɔ ghu mbo tsǒ mfɔ̀, nloŋ ŋgɨ'ɨ ya yìi mə à lɛ nyə aà.
HEB.2.10	Ǹloŋ mə a lɛ ŋkù'ùnə̀ mə tâ Nwì yìi mə à lɛ naŋsə njoò tsɨ̀m, ɨ kɨ̂ ǹtswe aa ghu mbo aa, tâ à ghɨrə Kristo, yu wa yìi mə bə̌ tsyà ghu njɨ̀m mbɔŋ ŋyweenə aa, tâ à bɔŋ màŋsə̀ ǹtsya njɨ̌m ŋgɨ'ɨ yìi mə à lɛ yə a ŋghɨ̀rə mə tâ bɔɔ bì ghà'àtə̀ bɨ̀ tswe nɨ nɨ̀gha'a aà. 
HEB.2.11	Yesu ma wa mə a ghɨ̀rə nɨ mə tâ bə̀ laa maŋsə aa, yu bo bɨ̀ bə̀ byà bìi mə a ghɨ̀rə̀ bɨ laa aa, bo fɛ'ɛ aa a ŋgwɛ̀'ɛ̀ yî m̀fùùrə̀. À nɨ̂ ǹji'ì ànnù yìi mə kaa à sɨ atu dɨ̀rə̀ a ntwoŋə waa nɨ bɔɔ bɨ maà bi aà. 
HEB.2.12	Ǹtɨgə nswoŋ nɨ a mbo Nwì,
HEB.2.12	“Mə̀ ka kɨ swoŋə nɨ̂ ànnù yo a mbo bɔɔ bɨ maà bâ,
HEB.2.12	mə̀ ka kɨ gha'asə nɨ̂ gho a tɨtɨ̀ɨ ŋghotə̂ bə̂ bô.”
HEB.2.13	À lɛ ŋkɨ mbu nswoŋ a adɨgə yî mɔ'ɔ mə,
HEB.2.13	“Mə̀ ka lə̀ə̂ ǹtɨɨ̀ gha ghu nû.”
HEB.2.13	Ŋ̀kɨ mbu ŋkù'ùsə̀ ǹswoŋ mə,
HEB.2.13	“Mə̀ ghulà bi'i bɨ̀ bɔɔ bya bìi mə Nwì à fa a mbo mə̀ aà.”
HEB.2.14	Tsǒ mə bɔɔ ma bya a nɨ bə̀ bìi mə bɨ tswe nɨ njyanu bô àləə aa, Yesu yumbɔŋ à lɛ ŋkɨ ntɨgə nlɔgə marə̀ nû wàà, mə yu tɨgə kwo tǎ ta ŋgɨ'ɨ a nu yu wa yìi mə à tswe nɨ̂ àdà'à nɨ wo aa, yu ma ghû a bə aa Devil, 
HEB.2.15	ɨ kə̀tə̀ mɨ̂ŋkɨ̀rə̀ a nu bə̀ bɨ̀tsɨ̀m bìi mə annǔ mbɔ'ɔ nɨ̀wo a lɛ nɨŋ waa a ndâbù'ù a nɨ nòò ntsɨ̀m yìi mə bo lɛ ntswe bɨtɨ̀ɨ̀ aà. 
HEB.2.16	Ma mùu ajàŋ, tsi'ǐ annù nɨ̂ŋkoŋə̀, kaa a sɨ aa annù baaŋgəl lentə, a lèntə̀ aa bə̂ ànnù bə̂ bìi mə bɨ lo a ŋgwɛ̀'ɛ Abraham aà. 
HEB.2.17	Ǹloŋ ma yû ànnù, à lɛ ntswe nɨ̂ m̀bə tsi'ì tsǒ bɔɔ bɨ maà bi nɨ̂ ɨ̀nnù tsɨ̀m, mə yu tɨgə bə ŋgàŋmà'a Nwì yî ŋ̀wè yìi mə a ko mɨlɨ̀ŋnə̀ bə̀ ŋ̀kɨɨ mfa'a nɨ̂ ǹtɨɨ̀ yi tsɨ̀m a mbo Nwì, a ŋghɨrə mə tâ Nwì à si'itə ɨbɨ bə̂. 
HEB.2.18	Ǹloŋ mə, tsǒ mə yumbɔŋ à lɛ nyə ŋgɨ'ɨ a ajàŋə mə Devil à lɛ ŋkwà'ànə̀ yi aa, à zî àjàŋ yìi mə mbə yu a ka ŋ̀kwɛtə bə̂ bɨ̀tsɨ̀m bìi mə Devil a kwà'ànə̀ waa aà.
HEB.3.1	Ma mùu ajàŋ m̀bâ bɔɔ bɨ maà ba bìi bɨ laa màŋsə̀ aa, bìi mə Nwì à twoŋ ghuu bɨtsɨ̀m aa, nɨ̀ naŋsə ŋwa'atə Yesu yìi mə à nɨ ŋgàŋtoo Nwì yubɔŋ, ŋkɨ mbə ŋgàŋmà'a Nwì yî ŋ̀wè, a mûm ànnù Nwî yìi mə bì'inə̀ bii aà. 
HEB.3.2	À lɛ sɨ fà'à a mbo Nwì yìi mə à lɛ ntsɔ'ɔ yi aa tsi'ì nɨ̀ ǹtɨɨ̀ yi tsɨ̀m, tsi'ǐ ajàŋ yìi mə Moses à lɛ ŋkɨɨ mfa'a nɨ̂ ǹtɨɨ̀ yi tsɨ̀m a nda Nwì aà. 
HEB.3.3	Lâ Yesu ma ghû à tswe nɨ̀ nɨ̀gha'a nɨ nɨgha'atə̀ ntsya nìi mə Moses à tswe nɨ nu aà, tsi'ì tsǒ mə ŋù yìi mə à ghurə nda aa, à tswe nɨ̀ nɨ̀gha'a ntsyàtə nda ya aà. 
HEB.3.4	A laa mə a ndâ ǹtsɨ̀m aa a bɔɔ ŋû, la Nwì à nɨ yu yìi mə à bɔ̀ɔ njoò ɨ̀tsɨ̀m aà.” 
HEB.3.5	Moses à lɛ sɨ fà'a ɨ̀fà'a tsɨ̀m a nda Nwì tsi'ì nɨ̀ ǹtɨɨ̀ yi tsɨ̀m aa tsi'ì tsǒ ŋ̀gàŋàfà'à, a mbə̂ àyəfə nɨ̂ ɨ̀nnù jìi mə bɨ ka yǐ tɨgə swoŋə a njɨ̀m aà, 
HEB.3.6	Lâ ŋ̀ghɛɛ a nɨ Kristo, bɨ lɛ nlə̀ə̀ yi a bâŋnə̀ ǹtswe a atu ndâ Nwì m̀fa'a nɨ̂ ǹtɨɨ̀ yi tsɨ̀m aa tsi'ì tsǒ mû yì. Bì'inə̀ bə aa ndâ Nwì a ajàŋ yìi mə mbə bì'inə̀ ləə abììntɨɨ̀ yì'inə̀ tâ à tɨɨ, ŋkɨɨ ntərə nɨ̂ ànnù yìi mə bì'inə̀ bɛ aà.
HEB.3.7	Tsǒ mə a bə mùu ajàŋ aa, a ajàŋə mə Àzwì Nwî a swoŋə nɨ mə,
HEB.3.7	“Sii, mbə nɨ̀ tɨ yu'u njì Nwì,
HEB.3.8	nɨ̀ tseè mɨ̂ntɨɨ̀ muu kɨ kɨɨ tsǒ wa njwi mə nɨ lɛ sɨ tɨ̀ɨ atu a mbo Nwì
HEB.3.8	ǹtɨgə ŋkwa'anə nii wa anta'a mɨwɛ̀ɛ̀,
HEB.3.9	wa adɨ̀gə yìi mə bɨ̀taà buu bɨ lɛ ŋkwà'ànə̀ gha ghu
HEB.3.9	ǹtɨgə nyə ɨ̀nnù jìi mə mə̀ lɛ sɨ ghɨ̀rə̀ a atû ɨ̀lòò mɨghum mi nɨ̀kwà aà.
HEB.3.10	Ma mùu ajàŋ ǹtɔ̀ŋ gha ɨ lɛ ntɨgə nlwi a nu nɨ̀wàà nɨ bə̂ ma bya,
HEB.3.10	mə̀ swoŋ mə, ‘Bo fànə̀ mânjì ghà a mɨ̂ntɨɨ bo a ŋgɔ̀ŋ bɨ̀nòò bɨtsɨ̀m;
HEB.3.10	kaa bo lɛɛ̀ wa'ǎ bɨ̂m̀ânjî bâ zî.’
HEB.3.11	Mə̀ lɛ ntɨgə nlwisə ntɔŋ a nu bo, ŋ̀kaa nswoŋ mə, ‘Kaa bo ka yǐ wa'ǎ a mûm àfwɛtə̀ ya ya kuù.’ ”
HEB.3.12	Bɔɔ bɨ maà, nɨ̀ ka ntsyɛsə ghuu, mbɨ̀'ɨ̀ ŋù yî mɔ'ɔ tɨtɨ̀ɨ̂ bù a tswə nɨ̀ ǹtɨɨ yì bɨ, kaa wa'ǎ ntɨɨ̀ yi a nu mə̀ nɨŋ, ŋghɨrə nɨ mə tâ nɨ ma'atə Nwîŋgɔ̀ŋ yìi mə à tswe ntɨɨ aà. 
HEB.3.13	Nɨ̀ baŋnə ŋka ndɨ'ɨtə nɨ̂ ghuu bu nɨ bù a njwî tsɨ̀m, a nɨ nòò ǹtsɨ̀m yìi mə bɨ twoŋə nɨ “sìi aà” mə tâ ɨ̀bɨ tsuu lô bwe'esə̀ ŋû nɨ̀bù ghùù yî tsù ɨ ghɨ̀rə tâ ǹtɨɨ̀ yi tɨɨ. 
HEB.3.14	Ǹloŋ mə mbə bì'inə̀ bɨ̀ Kristo tswê nɨ̂ annù yî fùùrə̀ aa, tsi'ǐ ajàŋ mə bì'inə̀ lwi'i a mûm àbììntɨɨ ya yìi mə bì'inə̀ lɛ ntswe nɨ yu nlɔgɨnə̀ a mbìì aa ghɛɛ maŋsə, 
HEB.3.15	tsi'ì a ajàŋ yìi mə bɨ tɛ̀'ɛ̀ mə̂ foo nswoŋə aa, mə,
HEB.3.15	“Sìi, mbə nɨ yu'u njì Nwì,
HEB.3.15	nɨ̀ tsee mɨ̂ntɨɨ̀ muu lǒ kɨ kɨɨ,
HEB.3.15	tsǒ wa njwi mə nɨ̀ lɛ sɨ tɨ̀ɨ atu a mbo Nwì aà.”
HEB.3.16	Bə̀ ma bû mə bɨ lɛ nyu'u ŋka ntɨɨ atu aa, à lɛ mbə aa bɨ̀ wò aa ɛ? À lɛ ŋwa'ǎ aa bə̀ bya bɨtsɨ̀m bìi mə Moses à lɛ mfi'isə waa a ala'a Egipto aa bə aa ɛ? 
HEB.3.17	Bə̀ bìi mə bɨ lɛ ŋghɨ̀rə̀ ǹtɔ̀ŋə̂ yi ɨ lwî a atû ɨ̀lòò mɨghum mi nɨkwà, à lɛ mbə aa bɨ̀ wò lɛ? A lɛ ŋwa'ǎ aa bo bya mə bo lɛ ŋghɨ̀rə ɨbɨ, ntɨgə ŋkwokə wa atu nta'a mɨwɛ̀ɛ̀ aa bə aa ɛ? 
HEB.3.18	Baa à lɛ ŋkàà aa a mbo bɨ̀ wò mə kaa bo yǐ wa'ǎ wa mûm àdɨgə afwɛtə̌ yu kuu aa ɛ? Tɨgə bɨ lɛ ŋkà'à aa a mbo bo bə̀ bya bìi mə bɨ lɛ ntɨ̀ɨ atu aa ɛ? 
HEB.3.19	Ma mùu ajàŋ bì'inə̀ yə mə kaa bo lɛ ŋwa'à ghu kuu aa nloŋ mə kaa bo lɛ ŋwa'à nɨ̂ àbìintɨɨ tswe aà.
HEB.4.1	Tsɨ̂tsɔ̀ŋ a jàŋ yìi mə ŋkà'a ya a ŋkuu a mûm à mɨ̀ɨ̀ntə̀ ɨ̀ bùrə aa, a ku'unə mə tâ bì'inə̀ ka mbɔ'ɔ mbɨ̀'ɨ̀ ŋù nɨ̀bù ghùù yî tsù, a yî wa'à tɨ kuu ghu tswê. 
HEB.4.2	Ǹloŋ mə ntoo yì sɨgɨnə̀ ya ɨ̀ lɛ nzi a mbo bì'inə̀ aa tsi'ǐ ajàŋ mə ɨ̀ lɛ ŋkɨ nzi a mbo bo aà; lâ ǹtoo yìi mə bɨ lɛ yu'u aa, kaa ɨ̀ lɛ wa'ǎ waa kwɛtə̀, ǹloŋ mə kaa bo lɛ nyu'u aa kaa wa'à kwɛrə nɨ̀ àbìintɨɨ̀. 
HEB.4.3	Ǹloŋ mə bì'inə̀ bìi bì'inə̀ kwɛrə ntoo mà ya mbii aa, bì'inə̌ kuu maa a mûm àmɨ̀ɨ̀ntə̀, a ajàŋ yìi mə à lɛ nswoŋ nloŋ bo bya mə bɨ lɛ ŋwa'à bii aà,
HEB.4.3	“A ajàŋ yìi mə mə̀ lɛ ŋkàà a mûm àlwintɔŋə̀ ya aa,
HEB.4.3	‘kaa bo ka yǐ wa'ǎ a mûm àmɨ̀ɨ̀ntə̀ ya ya kuù.’ ”
HEB.4.3	Àâ ànnù yìi à lɛ nswoŋə ka mə à lɛ màŋsə afà'â yi a noò yìi mə à lɛ naŋsə mbi yù aà.
HEB.4.4	Ǹloŋ mə à laa ŋghàà a adɨgə yî mɔ'ɔ nloŋ njwi ji sàmbaa lâlà, “Nwì à lɛ mfà'a afà'â yi maŋsə, à tɨ̀ mə tɨ bə a nɨ̂ jwi ji sàmbaa, a mmɨɨ̀ntə̀.”
HEB.4.5	À laa ŋkɨ mbu nswoŋ a adɨgə yî mɔ'ɔ nloŋ tsi'ì ànnù ma yû mə,
HEB.4.5	“Kaa bo ka yǐ a mûm àmɨ̀ɨ̀ntə̂ ya kuù.”
HEB.4.6	M̀bə yìi mə a tswe tsɨtɔ̀ŋ mə à nɨ tsi'ì m̀bùmtə̀ bə̂ bî mɔ'ɔ mə baa yǐ kuu maa a mûm àmɨ̀ɨ̀ntə̀, tâ bə̀ bya mə bɨ lɛ mfòò ŋ̀kwɛrə ntoo yì sɨgɨ̀nə̀ ya kaa tâ bɨ̀ wa'à ghu bâŋnə̀ ŋ̀kuu nloŋə atɨ̀ɨ atû ya aa, 
HEB.4.7	Nwì a bû ǹləə njwi yì mɔ'ɔ nswoŋ mə, “Sìî,” ǹswoŋ ntsya aa a njɨ̌m mfɔ̀ David a noò yìi àgha'a nàŋsə̀ mə̂ ǹsa'atəaa, a mûm nɨ̀ghàà nuà mə bɨ fòò mə̂ ǹswoŋ aà,
HEB.4.7	“Sìi, mbə nɨ tɨ yu'u njì Nwì, nɨ̀ tsùù mɨ̂ntɨɨ̀ muu kɨ kɨɨ.” 
HEB.4.8	Ǹloŋ mə, Joshua à lɛ mbaa bə fa amɨ̀ɨ̀ntə̀ ya a mbo bo boŋ kaa Nwì à sɨ̀ bû ŋ̀ka ŋghaa nloŋ njwi yì dàŋə̀ a njɨ̀mə̀. 
HEB.4.9	M̀bə yìi mə a bə ma la aa, ǹjwî m̀mɨ̀ɨ̀ntə ɨ̀ tswe ghu a mbo bə̀ bɨ Nwî tsi'ì tsǒ ya mə Nwì à lɛ mmɨ̀ɨ̀ntə̀ ghu nɨ̂ ǹjwi ji sàmbaa aà; 
HEB.4.10	ǹloŋ mə ŋù ǹtsɨ̀m yìi mə a kuu a mûm àmɨ̀ɨ̀ntə̀ Nwî aa, a mɨ̀ɨ̀ntə̀ a nɨ à yìi anùgɨ̀nə̀ tsǒ mə Nwì à lɛ mmɨ̀ɨ̀ntə̀ a nɨ à yi aà.
HEB.4.11	A ku'unə mə tâ bì'inə̀ gaansə mɨtɨ̀ɨ̂ mì'inə̀ a ŋkuu a ma aa mûm à mɨ̀ɨ̀ntə̀, ǹtsyɛsə̀ m̀bɨ̀'ɨ̀ ŋù yì mɔ̀'ɔ a wô ǹtsya a njɨ̌m tɨ̀ bii bo bɨ̀ m̀buu atɨ̀ɨ atu bambìì ma yâ.
HEB.4.12	Nɨ̀ghàà nɨ Nwî nɨ tswê ǹtɨ̀ɨ̀ ŋ̀kɨɨ mfa'a, ǹtsə'ə ntsya munwi m̀bà'à m̀bɛ̀ɛ̀ tsɨ̀m, yìi mə a sò ŋ̀kuu nywe'e a nɨ̂ àdɨ̀gə̀ yìi mə ǹtɨ̀ɨ̀ bo Àzwì boontə ghu aa, ǹywe'e a adɨgə yìi mə mɨ̀kə̀rə̀nə̀ mɨ nu bo nɨ̀mfɔɔ boontə ghu aa, ŋkɨ nzi ɨmmɔ̀ɔ̀ntə̀ bo bɨ̀ ɨ̀nnù jìi mə mɨ̀ntɨɨ mɨ bə̂ yə̀'ə̀tə̀ aà. 
HEB.4.13	Kaa àyoò tsu yìi mə Nwì à lɛ nnaŋsə aa kaa mbə wa'à ghu nsi lə̀ə̀ntə̀. Lâ m̀baŋnə ŋŋa'anə, nnyɛntə a mi'i yu wa yìi bì'inə̀ ka yǐ fa akwi'i nɨghàà ghu mbo aà.
HEB.4.14	M̀bə yì mə bì'inə̀ tswe nɨ ŋgàŋmà'a Nwì yî ŋ̀wè yìi mə à kɔ̀'ɔ̀nə aa, yìi mə à lɛɛ̀ ǹtsya ŋkuu ŋghɛɛ a aburə, mbə Yesu Kristo, yìi mə à nɨ Mu Nwì aa, a ku'unə mə tâ bì'inə̀ tswa annù ya yìi mə bì'inə̀ bii tsi'ì tsǒ bə̀ bɨ Kristo aa tâ à tɨɨ. 
HEB.4.15	Ǹloŋ mə kaa bì'inə̀ sɨ̀ aa nɨ̀ ŋ̀gàŋmà'a Nwì yî ŋ̀wè yìi mə kaa m̀bə wa'à mɨlə̀ŋnə̀ yi'inə̀ ko aa tswê, a mɨlɨ̀ŋnə̀ yì'inə̀, bì'inə̀ bìi mə bì'inə̀ nɨ ɨbɔrəkə njoo aà. Bì'inə̀ baŋnə ntswe aa nɨ̀ ŋ̀gàŋmà'a Nwì yî ŋ̀wè yìi mə ŋgàŋmɨ̀nàŋ à lɛ ŋkwà'ànə̀ yi a nɨ bɨ̀mânjì bɨtsɨ̀m a ajàŋ mə a kɨɨ ŋkwa'anə nɨ̂ yi'inə̀ aà, lâ kaa a wa'a wò. 
HEB.4.16	Nɨ̀ swoŋtə ghuu ŋghɨrə tâ bì'inə̀ koontə a nsi abə̀rə̂ m̀bɔɔnə̀ nɨ nɨdorə ǹtsuu kɨ bɔ'ɔ, tâ kwɛrə ŋko mɨ̀lɨ̀ŋnə̀ bo bɨ̀ mbɔɔnə yìi mə à ka kɨ kwɛtə yi'inə̀ a noò ŋ̀gɨ'ɨ aà.
HEB.5.1	Bɨ tsɔ'ɔ nɨ̂ ŋ̀gàŋmà'a Nwì yî ŋ̀wè ǹtsɨ̀mə̀ aa a tɨtɨ̀ɨ bə̀ bi, mə tâ à ka ŋkwɛrə nɨ̂ ɨ̀nnû jyaa ŋghɛɛ nɨ ju a mbo Nwì, ŋkɨɨ mfa nɨ̂ ǹjoo bo bɨ̀ ǹjoo mmà'a Nwì ǹloŋ ɨbɨ̂ waa. 
HEB.5.2	M̀bə yìi mə yumbɔŋ à nɨ abɔrəkə ayoo, ŋkɨɨ mfansə nɨ̂ ɨ̀nnù a nɨ bɨ̀mânjì bî ghà'àtə̀ aa, a bɔnə a mbo bə̀ bìi mə kaa bɨ sɨ̌ annù zi ŋkɨɨ mfansə nɨ̂ ɨ̀nnù nɨ̂ bɨ̀mânjì bî ghà'àtə̀ aà. 
HEB.5.3	M̀bə yìi mə a bə ma mùu ajàŋ aa, à tswe nɨ̀ ŋ̀ka mfa njoo mmà'a Nwì ǹloŋ yìi ɨbɨ mbɔ̌ŋ kɨɨ fa nloŋ ɨbɨ ɨ̀bùgə̀ bə̂.
HEB.5.4	A mbǔ ŋghɛ̀ɛ̀ ghu, kaa ŋù à sɨ ɨbɨɨ nû yǐ ŋŋɛntə ntsɔ'ɔ nɨ ŋgàŋmà'a Nwì yî ŋ̀wè. À kɨ mbə tsi'ì Nwì yìi mə a tsɔ'ɔ nɨ̂ ŋû nɨ ŋgàŋmà'a Nwì yî ŋ̀wè, a ajàŋ yìi mə à lɛ ntsɔ'ɔ Aaron aà.
HEB.5.5	Àa tsi'ì ŋ̀gɨŋgɨ̀ŋ a ajàŋ yìi mə kaa Kristo à lɛ ŋwa'a ɨbɨɨ nû yi ŋŋɛntə̀ mə tâ bɨ̀ ghɨrə yi nɨ ŋgàŋmà'a Nwì yî ŋ̀wè. Lâ Nwì a bâŋnə̀ ǹswoŋ ghu mbo mə,
HEB.5.5	“Ò nɨ Mù ghà;
HEB.5.5	sìi, mə̀ tɨ̀gə̀ mə̂ m̀bə Taà ghò.”
HEB.5.6	Nwì a kɨ̂ m̀bu nswoŋ a adɨgə yî mɔ'ɔ mə,
HEB.5.6	“Ò nɨ̂ ŋ̀gàŋmà'a Nwì ɨ lwì'ì nɨ̂ŋkoŋə̀,
HEB.5.6	a ŋkǎŋ ŋgàŋmà'a Nwì Melkizedek.”
HEB.5.7	A mûm ǹtswêntɨ̀ɨ yu fàa nsyɛ, Yesu à lɛ sɨ tsà'àtə̀ nɨ̂ Nwî, m̀betə nɨ̂ ɨ̀nnù ghu mbo tsi'ì nɨ̀ mɨ̀tɨ̀ɨ̀ ǹyə'ə mɨ̀làà sɨgə̀, a mbo yu wa yìi mə à lɛ ntswe nɨ mɨ̀dà'à mə mbə a yweensə̀ yi a mbo nɨ̀wo aà. Nwɨ̀ŋgɔ̀ŋ a yu'u nɨ̀yə̀'ə̂ ni, nyoŋə aa a ajàŋ yìi mə à lɛ sɨ bɔ'ɔ nìi aà. 
HEB.5.8	Ka mə à lɛ mbə Mu Nwì aa, a yəgə̀ àyu'unə̀ ǹtsya aa a njɨ̌m ŋ̀gɨ'ɨ yìi à lɛ nyə aà. 
HEB.5.9	Nòò yìi mə bɨ lɛ ŋghɨ̀rə̀ a bɔ̂ŋ maŋsə aa, a bəŋ ntɨgə ŋû yìi mə a fa nɨ̂ ɨ̀lòŋ yìi mə ɨ̀ lwì'ì nɨ̂ŋkoŋ aa, a mbo bə̀ bìi mə bɨ yu'unə nìi aà. 
HEB.5.10	Maa ajàŋ, Nwì a tɨgə̀ ǹtsɔ'ɔ yi nɨ̂ ŋ̀gàŋmà'a Nwì yî ŋ̀wè a ŋkǎŋ ŋgàŋmà'a Nwì Melkizedek.
HEB.5.11	Ɨ̀nnù jî ghà'àtə̀ ɨ tswe ghu a nswoŋ a mbo bù ǹloŋə ma yû ànnù, la a tsyanə̀ a mbo bì'ì a ntɔ'ɔtə a mbo bù ǹloŋ mə a tsyanə a mbo bù a wàŋsə nyəgə̂ ànnù ǹzi aà. 
HEB.5.12	Ka mə boŋ nɨ̀ tɨ̀gə aa bɨ̀dɨ̀'ɨ̀bɨnnù tsɨ̂tsɔ̀ŋ aa, nɨ̀ burə ka kɨ lɔ̀ɔ̀ nɨ̂ ŋû mə tâ à bu ndɨ̀'ɨ̀ ghuu nɨ̂ ɨ̀nnǔ ntsyàmbìì a mum nɨ̀ghàà nɨ Nwî. Boŋ nɨ̀ laa ntɨgə ntsaa nɨ mɨ̀jɨ mì tsàà, lâ nɨ̀ burə̀ ka kɨ lɔ̀ɔ̀ aa tsi'ì nɨ̀bəə̀. 
HEB.5.13	Ŋù ǹtsɨ̀m yìi mə a nɔŋ nɨbəə aa, à bùrə aa mu yì m̀bɔrə̀, kaa mburɨtə annù yìi nɨ̀ghàà nɨ Nwî nɨ dɨ̀'ɨ̀ ǹloŋə ɨnnù jî tsìnə̀ aa zî. 
HEB.5.14	Lâ a mɨjɨ mì tsàà laa a jɨ bə̂ bìi bɨ̂ kwè mə̂ ǹtɨgə bɨlɨɨ̀, bìi mə bɨ̂ yə̀gə̀ mə̂, a nɨ̂ ǹtswêntɨ̀ɨ̀ yàà, ǹzi kwensə a tɨtɨ̀ɨ ànnù yî sɨgɨ̀nə̀ bo bɨ̀ yì bɨ̂ aà.
HEB.6.1	Tsǒ mə a bə ma mùu ajàŋ aa, bì'inə̀ ma'atə ɨ̀nnǔ ntsyàmbìi mbìì jìi mə bì'inə̀ lɛ nyəgə nloŋ ntoò Kristo aa, ŋ̀ghɛɛ nɨ̂ m̀bìì ŋ̀kwi ntɨgə bɨlɨɨ a mûm Àzwì. Kaa wa'à bù ka ndɨ'ɨ nɨ̂ ɨ̀nnù jî ǹtsyàmbìì tsǒ m̀mà'atə ŋ̀ka ŋghɨ̀rə ɨ̀nnù jî bɨ̂ jìi mə ɨ zì nɨ nɨ̀wo aa bo bɨ̀ ànnǔ nnɨŋ mɨ̀ntɨɨ̀ mi'inə̀ a nu Nwì, 
HEB.6.2	kə̌ annǔ a ŋka mmurə bə̀ a ŋkì, bo bɨ̀ a ŋka nnɔ̀ŋsə̂ m̀bo a atu bə̀, ànnù ǹloŋ annǔ nyweenə nɨ̀ nɨ̀wo, kə̌ annǔ nnɨŋ ɨ̀sa'a yìi mə ɨ lwi'i nɨ̂ŋkoŋ aa a nu bə̀. 
HEB.6.3	Lâ bì'inə̀ ka dɨ̀'ɨ̀ ɨ̀nnù ma jû mə mbə Nwì à bii!
HEB.6.4	Ǹloŋ mə kaa mbə bɨ wa'à bù ŋ̀ghɨrə tâ bə̀ bìi mə bɨ lɛɛ̀ m̀foo nyə ŋkà'à Nwî, ǹywe'etə mɨtəŋnə mìi mə mɨ lǒ a aburə aa, ŋ̀kwɛrə Azwì Nwî, 
HEB.6.5	ǹywe'etə ajàŋ yìi mə nɨ̀ghàà nɨ Nwî nɨ bɔŋ mbə aa, nywe'etə mɨda'a mɨ ŋgù'ù yî m̀fii yìi mə ɨ zì aa, kaa mbə bɨ wa'à bù ŋ̀ghɨrə mə tâ bo bəŋkə mɨ̂ntɨɨ̀ myaa ma'atə ɨbɨ̂ waa mbɨɨ fu a mbo Nwì. 
HEB.6.6	M̀bə bo bu ntuu Nwî, ǹtɨgə mbu ŋka ŋkweentə aa Mu Nwì yaa ŋgaa, ndɨrɨsə nɨ̂ àtû yi, bəə boŋ kaa mbə bɨ wa'à bù ghɨrə mə tâ bo mbəŋkə mɨ̂ntɨɨ̀ mya m̀bɨɨ fu a mbo Nwì. 
HEB.6.7	Ǹloŋ mə ǹsyɛ yìi mə m̀bəŋ ɨ loo ntsutə nɨ a ŋgaa ŋgaa, ŋ̀ghɨrə ǹjoo ɨ kwî ghu, mə bə̀ bìi mə bɨ bè ǹloŋ ŋgaà yàà ka njɨ aa, ɨ kwɛrə mbɔɔnə a mbo Nwì. 
HEB.6.8	Lâ m̀bə nsyɛ ya ɨ tswe, a ka ŋkɔ'ɔ naa bɨ̀ kə̀rə̀ kərə ghu bo bɨ̀nə̀gə̀, boŋ kaa bɨ sɨ annǔ tsu kwɛtə, a tɨgə̀ m̀bə aa mə Nwì à nɨŋ ndɔ̀ɔ̀ ghu atu ŋkɨ ntɨgə nlwi'isə ntɔ̀ɔ̀.
HEB.6.9	Ka mə bì'i ghàà ma mùu ajàŋ aa, a ŋghɛ̀ɛ nɨ̂ ŋ̀gàâ yùù, a njoo nɨbôŋ, bì'ì naŋsə nzi mə nɨ tswe nɨ̀ ɨ̀nnù jìi ɨ bɔŋ ntsyàtə̀, m̀bə jìi mə ɨ ka ghɨ̀rə̂ tâ nɨ̀ yweenə aà. 
HEB.6.10	Kaa Nwì à sɨ̀ ŋû yìi mə a jɨtə ŋkòbə̀ bə̂, kaa m̀bə a wa'ǎ afà'à yìi mə nɨ fà'à a mbo bə̀ bɨ Nwî aa lì'ìnə̀, bo bɨ̀ ajàŋ mə nɨ kɨɨ ŋkɔŋə nɨ̂ waa, nzi nywe'e tsɨ̂tsɔ̀ŋ aà. 
HEB.6.11	Bì'i yə̀'ə̀tə̀ mə tâ nɨ̀ ŋghɛɛ nɨ̂ m̀bìì tsi'ì maa ajàŋ ŋ̀ka mfa'a ɨ̀nnù tsɨ̀m nɨ mɨ̀ntɨɨ̀ muu mɨtsɨ̀m, ta a yi tɨ bə a njɨ̀m nɨ̀ kwɛrə ayoo yìi mə nɨ bɛ aà. 
HEB.6.12	Kaa bì'ì sɨ lɔ̀ɔ̀ mə tâ nɨ̀ ka mbɔrəkə, nɨ̀ ka ŋŋe'esə bə̂ bìi mə bɨ nɨŋ mɨ̀ntɨɨ̀ myaa a nu Nwì ŋkɨ ntswe nɨ̂ àtàŋəntɨɨ aa, ta yǐ kwɛrə ayoo ya yìi mə Nwì à kà'à aà.
HEB.6.13	Nòò wa yìi mə Nwì à lɛ ŋka ŋghɨrə ŋkà'â yì bo Abraham aa, kaa à lɛ ŋwa'à nɨ ŋù yì dàŋ yìi mə à lɛ ŋkɔ'ɔnə ntsya yi aa tswê mə mbə yu kaa ghu ɨ̀kumə, à lɛ ntɨgə nlɔ̀gə̀ aà àtu ɨbɨ̀ɨ nû yi ŋkaa ghu 
HEB.6.14	ǹswoŋ mə, “Tsi'ì ànnù nɨ̂ŋkoŋə̀, mə̀ ka yǐ nɨŋ mbɔɔnə a nu wò ɨ ghɨrə tâ ŋ̀gwɛ̀'ɛ̀ yò ɨ̀ gha'a.”
HEB.6.15	Tsǒ mə Abraham à lɛ ntswa ntɨɨ̀ yi ŋka nyu'utə aa, à lɛ ŋkwɛrə ŋkà'a yâ. 
HEB.6.16	Ŋù yi ntswe nɨ̂ ŋ̀kàâ ànnù aa, a kaà aa nɨ̀ ɨ̀kùm ŋû yìi mə à dɨ̀rə̀sə ntsyàtə yi, ma mùu ajàŋ àkàà ya a tswaà ànnù ya kaa bɨ wa'à bù ŋka nlɨgɨtə. 
HEB.6.17	Ma mùu ajàŋ, Nwì à lɛ ŋka nlɔɔ naŋsə ndɨ'ɨ tâ à laa a mbo bə̀ bìi mə à lɛ ka'a a mbo bo aa, mə kaa ŋkà'â yì kaa ɨ sɨ kwensə aa, à lɛ ntɨgə nlɔgə ɨkûm yi ŋkaa ghu. 
HEB.6.18	Ma la a bə mə ɨ̀nnù tswe ghu ji baa mə kaa mbə ɨ wa'à kwensə̀, ndɨ'ɨ nɨ mə kaa mbə Nwì a wa'ǎ abaŋnənnù swoŋə̀. Nloŋ ma juà ɨ̀nnù ji baa, bì'inə̀ bìi mə bì'inə̀ khə̀ ǹləəntə nɨ a nu Nwì tâ bì'inə̀ tswe nɨ̂ àtàŋəntɨɨ ŋka mbɛ nɨ̂ ànnù yìi mə bɨ ka'a a mbo bì'inə̀ aà. 
HEB.6.19	Ɨ̀nnù ma jû mə bì'inə̀ bɛ aa ɨ tɨgə mbə alaŋsə ŋgɔ̀'ɔ̀ yìi mə bì'inə̀ təə ghu ntɨɨ aà. Ànnù ma yû mə bì'inə̌ bɛ aa a ghɨrə nɨ mə tâ bì'inə̀ ntɨgə ŋkuu ŋhɛɛ wa adɨgə mmà'a Nwì yìi mə a laa màŋsə̀, tsi'ì wa a njɨ̀m àtsə̀'ə̀ ya mə a lɛ sɨ yàtə ndâmà'a Nwì, 
HEB.6.20	tsi'ì wa adɨgə yìi mə Yesu à tsyà mə mbìì yi'inə̀ ŋ̀ghɛɛ ghu aà, nɨ tsùsə̀ àtû yi'inə̀, ŋ̀kɨ mbə ŋgàŋmà'a Nwì yî ŋ̀wè yìi mə à lwì'i nɨ̂koŋ a ŋkǎŋ Melkizedek.
HEB.7.1	Melkizedek ma ghû a lɛ mbə mfɔ̀ Salem ŋ̀kɨ mbə ŋgàŋmà'a Nwìŋgɔ̀ŋ Àkɔ'ɔ̀ntsɨrə. Nòò yìi mə à lɛ mbòò Abraham a kwɛɛ̀ nɨ ntsò yìi mə à lɛ ntsya, ǹzwitə bɨ̂fɔ̀ bya bi nɨkwa aa, à lɛ nnɨŋ mbɔɔnə ghu nû; 
HEB.7.2	Abraham a yâtə̀ ǹjoo jyâ tsɨ̀m ɨ̀dɨ̀gə̀ ji nɨghum, ntɨgə mfa adɨgə yî fùùrè ghu mbô. Ǹji'ì ɨ̀kǔm Melkizedek yî ǹtsyàmbìì ɨ̀ bə aa mə m̀fɔ̀ ɨ̀nnù jìi ɨ tsinə aa, yìi mə ɨ̀ yòŋtə, tsi'ì tsǒ m̀fɔ̀ Salem aa, ɨ bə mə, m̀fɔ̀ m̀bɔɔnə̂. 
HEB.7.3	Kaa à sɨ̀ nɨ tà kə̀ ǹdè, kə̀ nɨ̂ ŋ̀kàŋ ŋgwɛ̀'ɛ̀ tswê. Kaa à sɨ̀ nɨ̂ ǹlɔ̀gɨ̀nə̀ kə̀ ǹlwì'i ǹtswêntɨ̀ɨ̀ yì tswê, m̀fìnə a Mu Nwì, m̀bə ŋgàmà'a Nwì yìi mə à lwì'i nɨ̂ŋkoŋ aà.
HEB.7.4	Naŋsə yə mbuù ŋù yî ŋ̀wè yìi mə Melkizedek à bə aà! Abraham, tâtsə̂ yi'inə̀ à lɛ mfà abwenə njoo jya yì fùùrə̀ atu nɨ̀ghum gho mbô, njoo jya mə à lɛ ŋkwɛrə a adɨgə ntsò aà. 
HEB.7.5	Ŋ̀gwɛ̀'ɛ̀ Levi yìi mə à nɨ ŋ̀gwɛ̀'ɛ̀ ŋ̀gǎŋmà'a Nwì aa, bo tswe nɨ̀ ǹdɨ'ɨ a mum nɔ̀ŋsə̀ Nwì mə bo ka ŋkwarə nɨ̂ àtɨɨ ayoo yì fùùrə̀ atu nɨ̀ghum a mbo bɔɔ bɨ maà byaa ka mə bo bɨtsɨ̀m lo aa a ŋgwɛ̀'ɛ Abraham aà. 
HEB.7.6	La ŋù ghuà mə à lɛ ŋwa'a aa a ŋgwɛ̀'ɛ̀ bo lo aa, à lɛ ŋkwɛrə atɨɨ ayoo yì fùùrə a atu nɨ̀ghum a mbo Abraham, ǹtɨgə nɨŋ mbɔɔnə a nu yu wa yìi mə à lɛ ntswe nɨ̂ ŋ̀kà'a ya aa. 
HEB.7.7	Kaa à sɨ annù yìi mə mbə bɨ kâ ǹlɨgɨtə bə̂ mə a mbɔɔnə a nu ŋù yî ŋ̀kəgə aa a nɨŋə nɨ̂ ŋù yî ŋ̀wè.
HEB.7.8	Faà bì'inə̀ yə mə a atɨɨ ayoo yì fùùrə̀ a atu nɨ̀ghum aa a kwɛrə bə̂ bìi mə bɨ kwo aà, lâ a ŋghɛɛ nɨ Melkizedek, a lɛ ŋkwɛrə ŋû yìi mə àŋwà'ànə̀ Nwî a swoŋ mə à tswe nɨ̀koŋə̀. 
HEB.7.9	Maa ajàŋ mbə bɨ tse swoŋ mə, Levi yumbɔŋ yìi mə à lɛ sɨ kwɛrə ɨtɨɨ njoo mà jû aa, à lɛ ŋkɨ mfa, ntsyaa njɨ̌m Abraham, 
HEB.7.10	Ǹloŋ mə Levi à lɛ mburə a ato'o Abraham wa noò wa mə Melkizedek à lɛ mbòò yi aà.
HEB.7.11	A lɛ mbaa mbə mə ɨfà'a ŋgǎŋmà'a Nwì jìi mə lɛ nlo a ŋgwɛ̀'ɛ Levi (ǹloŋ mə bə̀ lɛ ŋkwɛrə Nɔ̂ŋsə̀ ntsya aa a njɨ̌m bo) ɨ lɛ mbɔ̀ŋ maŋsə, bɛɛ boŋ ŋgàŋmà'a Nwì à lɛ mbù m̀fɛ'ɛ bə a ŋgwɛ̀'ɛ Melkizedek, kaa wa'à bə a ŋgwɛ̀'ɛ Aaron fɛ̀'ɛ aa ɛ? 
HEB.7.12	Ǹloŋ mə Nwì à bə kwensə mbuu ŋgǎŋmà'a Nwì bɛɛ boŋ Nɔ̀ŋsə̀ à ka kɨɨ kwensə. 
HEB.7.13	Ǹloŋ mə ŋù yìi mə bɨ swoŋ ɨ̀nnù ma jû ǹloŋ ŋgaa yì aa, à fɛ̀'ɛ̀ aa a ŋgwɛ̀'ɛ̀ yìi mə ŋù à lɛɛ̀ ŋ̀wa'à ghu fɛ'ɛ̀ ŋ̀ka mfa'a adɨgə nɨkentə nɨ mɔ'ɔ nɨ mà'a Nwì. 
HEB.7.14	A laa mə Mmà'àmbî yi'inə̀ à lɛ mfɛ̀'ɛ̀ aa a ŋgwɛ̀'ɛ Yuda, la nloŋ ŋgwɛ̀'ɛ̀ Yuda, kaa Moses à lɛ ŋwa'ǎ annǔ tsu swoŋ nloŋ annù ŋgǎŋmà'a Nwì.
HEB.7.15	Ma yû a tɨgə̀ ǹnaŋsə mfɛ'ɛ nlaa mə mbə ŋ̀gàŋmà'a Nwì, a bɨɨnə mbə tsǒ Melkizedek, 
HEB.7.16	yìi mə à tɨgə mbə ŋ̀gàŋmà'a Nwì, kaa wa'à yòŋə̀ aa bə nɔ̀ŋsə̀ yìi mə bɨ lɛ sɨ lə̀ə̀ ǹyoŋə naa ŋgwɛ̀'ɛ̀ yìi mə ŋù à lɛ mfɛ̀'ɛ̀ ghu aa, bɨ lɛ ntɨgə nyoŋə bə̂ mɨ̀dà'à mìi mə mɨ tswe nɨ̂ ǹtswêntɨ̀ɨ̀ yìi mə ka mbə bɨ wa'à bwɛsə̀ aà. 
HEB.7.17	Ǹloŋ mə a tswe a mûm àŋwà'ànə Nwì ǹloŋ yi mə,
HEB.7.17	“Ò nɨ ŋ̀gàŋmà'a Nwì ǹlwi'i nɨ̂koŋə̀,
HEB.7.17	a ŋkǎŋ ŋgàŋmà'a Nwì Melkizedek”
HEB.7.18	Bɨ lɛ ntɨgə mma'atə ndɨ'ɨ yî m̀bìì ya ǹloŋ mə kaa ɨ̀ lɛ ŋwa'à nɨ̂ àdà'à tswê, kaa wa'à nɨ̂ àfà'à kɨ mbu ntswe aà. 
HEB.7.19	(Ǹloŋ mə kaa nɔ̀ŋsə̀ kaa à lɛ sɨ wa'à ghɨ̀rə̀ tâ àyoò tsu a bɔŋ màŋsə̀); ma yû a zi nɨ̂ ànnù yìi mə bì'inə̀ bɛ, a bɔŋ tsyàtə yî nɔ̂ŋsə̀ yî m̀bìì wâ, bì'inə̀ tsyà ghu nyoŋtə nɨ a mbɛ̀ɛ Nwì.
HEB.7.20	A ŋghɛ̀ɛ ghu, kaa Nwì à lɛ ŋwa'à yi nɨ̂ ŋgàŋmà'a Nwì ləə̀ aa tɨ ghə mə à kàâ. Bɨ lɛ sɨ lə̀ə̀ nɨ̂ ŋ̀gǎŋmà'a Nwì ji mbìì aa tsi'ì tɨ̀ àkàà, 
HEB.7.21	la bɨ lɛ nlə̀ə̀ ghulà aa nɨ̂ àkàà,
HEB.7.21	“M̀mà'àmbi à kàà mə̂
HEB.7.21	kaa à ka wa'ǎ ntɨɨ̀ yi bû ŋ̀kwensə,
HEB.7.21	‘Ò nɨ ŋ̀gàŋmà'a Nwì ǹlwi'i nɨ̂koŋə̀.’
HEB.7.22	Ma yû a ghɨrə̀ mə tâ Yesu tâ à bə ŋû yìi mə a ghɨ̀rə mə tâ àkàà Nwî yìi mə a boŋtə ntsya aa, tâ à bə̀ yî ànnu nɨ̂ŋkoŋ.
HEB.7.23	Ǹgǎŋmà'a Nwì ji mbìì jya ɨ lɛ ŋgha'atə aa nloŋ mə nɨ̀wo nɨ lɛ ŋghɨ̀rə̀ mə tâ bo tsee tswe lwì'ì nɨ̂ŋkoŋ tsǒ ŋgǎŋmà'a Nwì; 
HEB.7.24	La annù ajàŋ mə Kristo à nɨ ŋgàŋmà'a Nwì aa, a lwi'i nɨ̂ŋkoŋ ǹloŋ mə yumbɔŋ à kɨ nlwì'ì nɨ̂ŋkoŋ aà. 
HEB.7.25	Maa ajàŋ à zî àjàŋ yìi mə mbə yu ka ǹyweensə bə̂ bìi mə bɨ tsyà ghu nu nyoŋtə nɨ a mbɛ̀ɛ Nwì a ŋgɔ̀ŋ bɨ̀nòo bɨ̀tsɨ̀m, nloŋ mə ŋ̀gɔ̀ŋ bɨ̀nòò tsɨ̀m à tswe ntsà'àtə̀ nɨ̂ Nwî a atu bo aà.
HEB.7.26	A lɛ ŋkù'ùnə̀ mə tâ bì'inə̀ tswe nɨ̂ àjàŋə ŋgàŋmà'a Nwì ma ghû, yìi mə à làa màŋsə̀, kaa wa'à nɨ̂ àlɔ̀'ɔ̀ yì tsu tswê, kaa wa'à nɨ̀ ɨ̀bɨ yì tsu tswê, kaa wa'à bo bɨ̀ ŋgǎŋŋghɨ̀rə ɨ̀nnù jì bɨ tswê, bɨ ŋentə̀ yi a ǹdəŋ, aburə. 
HEB.7.27	Kaa à sɨ̀ bû ǹtswe nɨ̂ ŋ̀ka mà'a Nwì a njwî tsɨ̀mə̀, ǹtsya nɨ̂ m̀bìì m̀ma'a nloŋ yìi ɨbɨ, m̀bɔŋ tɨgə bǔ mà'à ǹloŋ yî bə̂, a ajàŋ yìi mə ŋgǎŋmà'a Nwì ji mbìì ɨ lɛ sɨ ghɨ̀rə aà; à lɛ ghɨ̀rə̀ ma yû ànnù aa ŋgaa yî m̀fùùrə̀ a mbo bə̀ bɨ̀tsɨ̀m, wa noò mə à lɛ mfa ɨ̀ ɨbɨɨ nû yi tsi'ì tsǒ àyoo mà'a Nwì aà. 
HEB.7.28	Tsi'ǐ annù nɨ̂ŋkoŋ nɔ̀ŋsə̀ Moses a lə̀ə̀ bə̂ bìi mə bɨ bɔrə aa tso ŋgǎŋmà'a Nwì jî wè, la nɨ̀ghàà nɨ̂ àkàà nya, mə nɨ lɛ ntɨgə nyòŋə aa bə a njɨ̌m nɔ̀ŋsə̀ aa, nɨ tsɔ'ɔ Mu Nwì yìi mə bɨ ghɨ̀rə̀ mə à bɔŋ màŋsə̀ ŋgaa yî mɔ̀'ɔ aà.
HEB.8.1	Ànnù yìi mə bì'i swoŋ aa, a bə aa mə: bì'inə̀ tswe nɨ̀ ŋ̀gàŋmà'a Nwì yî ŋ̀wè, yìi mə à tswe a aburə, a abô mà'à, a mbɛ̀ɛ̀ àlə̀ŋə̀ nɨfɔ̀ Nwì Àkɔ'ɔntsɨrə. 
HEB.8.2	A fà'à tsǒ ŋgàŋmà'a Nwì wa nɨ̂ Adɨ̀gə̀ ya yìi mə a laa màŋsə̀ aa, tsi'ì ǹtàŋ annù nɨ̂koŋ wa, wa yìi mə à lɛ ŋghùrə Mmà'àmbi, ka wa'a bə ŋù mɨsɔ̀ŋ ghurè aà.
HEB.8.3	Bɨ tsɔ'ɔ ŋgàŋmà'a Nwì tsɨ̀m aa mə tâ à ka mfa njoo mmà'a Nwì ŋkɨɨ ntɔɔ nɨ̂ ǹjoo a nɨkentə nɨ mɔ'ɔ nɨ mmà'a Nwì, maa ajàŋ a tɨgə̀ ŋ̀ku'unə mə tâ ŋ̀gàŋmà'a Nwì ghulà tâ à kɨ ntswe nɨ̂ àyoo yìi mə yu ka kɨɨ fa. 
HEB.8.4	Yesu à lɛ mbaa tswe aa fàa nsyɛ boŋ kaa mbə a wa'ǎ ŋgàŋmà'a Nwì bə̂, ǹloŋ mə ŋgǎŋmà'a Nwì jya ɨ lɛ sɨ fa njoo mmà'a Nwì jya ǹyoŋə aa Nɔ̀ŋsə̀. 
HEB.8.5	Ǹtàŋ wa mə bo lɛ sɨ fà'à ghu aa, ɨ lɛ mbə aa àfɨ̀gɨ̀nə̀ kə̀ àlɨləŋə ntǎŋ mmà'a Nwì wa aburə, ǹloŋ mə nòò yìi mə Moses à lɛ ntswe nɨ̂ ŋghùrə̂ ǹtaŋ wa aa, Nwì à lɛ ndɨ'ɨtə yi nswoŋ mə, “Yə mə ò nàŋsə ŋghùrə̀ ǹyoŋ tsi'ì fɨ̀gə̀ wa mə mə̀ lɛ ndɨ̀'ɨ̀ a mbo wò wa atu nta'a aà.”
HEB.8.6	Lâ tsɨ̂tsɔ̀ŋ Yesu a fà'à aa afà'a ŋgàŋmà'a Nwì yìi mə ɨ bɔŋ tsyàtə̀ yî m̀bìì wa, nloŋ mə àkàà yìi mə à zi nɨ yu ŋloŋ ma yû ànnù aa, a bɔŋ tsyà yi m̀bìì yâ, tsǒ mə ŋkà'a yìi mə ɨ̀ tswe nɨ̀ àkàà ma yu ɨ̀ kɨ mbɔŋ ntsya yî m̀bìì yâ. 
HEB.8.7	Àkàà yi mbìì ya a lɛ mbaa tuu nɨ̂ àlɔ̀'ɔ tswe boŋ kaa bɨ sɨ̌ yìi mə a ywe'e ji baa bù warə. 
HEB.8.8	Lâ Nwì à lɛ mbàŋnə̀ fɨrə bə̂ bi nswoŋ mə:
HEB.8.8	Ǹjwi ji mɔ'ɔ ɨ zǐ, a swoŋ Mmà'àmbî,
HEB.8.8	mə mə̀ ka wàrə akàà yî fii bi'i bɨ̀ ǹji'ì ǹdâ Israel,
HEB.8.8	nɨ̂ ǹji'ì ǹdâ Yuda;
HEB.8.9	kaa a ka wa'à bə aa tsǒ àkàà ya mə mə̀ lɛ ŋwàrə̀ bi'i bɨ̀taà bya aa,
HEB.8.9	wa a njwi mə mə̀ lɛ ntswa waa nɨ̂ àbo,
HEB.8.9	a ntsyasə̂ waa tâ bo fɛ'ɛ a ala'a Egipto aà;
HEB.8.9	ǹloŋ kaa bo lɛ ŋwa'à nɨ̂ m̀bìì ghɛ̀ɛ a nlə̀ə akàa ya mə bì'i bo lɛ ŋwàrə̀ aà.
HEB.8.9	Mə̀ tɨgə̀ m̀mi'i waa, a nswoŋ Mma'ambî.
HEB.8.10	Àâ àkàà yìi mə mə̀ ka wàrə̀ bi'i ǹji'ì ǹdâ Israel aa â yuà mə:
HEB.8.10	ǹjwi mà jya ɨ bə zǐ, M̀mà'ambi a bû ǹswoŋ mə:
HEB.8.10	boŋ mə̀ ka nɨŋ bɨ̂nɔ̀ŋsə̀ ba a atu bo,
HEB.8.10	ɨ kɨɨ ŋwà'ànə̀ a mum mɨ̂ntɨɨ bo
HEB.8.10	mə̀ ka tɨgə bə Nwîŋgɔ̀ŋ wàà, tâ bo bə bə̂ bâ.
HEB.8.11	Kaa ŋù mɔ'ɔ a wa'à bu ka ndɨ'ɨ nɨ̂ ŋû nɨ̀ bò wàà yî mɔ̀'ɔ
HEB.8.11	kə̀ ŋù nɨ̀ bo a mumaà yì yî m̀bâŋnə̀ ǹswoŋə nɨ mə,
HEB.8.11	‘Yə mə ò zi a Nwî’
HEB.8.11	ǹloŋ mə bo bɨtsɨ̀m ka yǐ zi gha,
HEB.8.11	ɨ lɔ̀gɨ̀nə̀ nɨ bì kə̀gə ɨ kɔ'ɔ ywe'e ni bìi mə bɨ kɔ'ɔ ntsɨrə aà.
HEB.8.12	Ǹloŋ mə mə̀ ka tɨgə ko mɨlɨ̀ŋnə̀ wàà nɨ̂ ɨ̀bɨ̂ waa,
HEB.8.12	kaa wa'ǎ nɨ̂ ɨ̀bɨ̂ waa bû ŋ̀ka ŋwa'atə.”
HEB.8.13	M̀bə a ka ŋghaa annù ǹloŋ akàà yî fii, bəə boŋ a bə aa mə nòò àkàà yî lwèn ya à lɛɛ̀ ǹtsya, maa ajàŋ, àyoo yìi mə nòò yì à lɛɛ̀ ǹtsya a kɨ̂ ǹlwen aa, a tɨgə ntswe aa nɨ̀ m̀bwɛ̂.
HEB.9.1	Àkàà yi mbìì ya a lɛ ntswe nɨ bɨ̀nɔ̀ŋsə̀ ǹloŋ annǔ ŋgha'asə Nwì ŋ̀kɨ ntswe nɨ̂ àdɨ̀gə̀ yìi mə mbə bɨ kâ ŋ̀gha'asə Nwî ghu fàa nsyɛ aa. 
HEB.9.2	Bɨ lɛ ŋghùrə ntàŋ ŋkwasə nɨ àtsə̀'ə̀, bɨ lɛ sɨ twoŋə nɨ̂ kwasə̀ yî àbɛ̀ɛ̀ nɨ̂ Àdɨ̀gə̀ yìi mə a laa aà. Ma mùu Adɨgə, ǹjoo juà ɨ lɛ ntswe ghu: àyoo ntɛ'ɛ lâm wa, nɨ̂ àtɛtə̀ bo bɨ̀ Àbaa Nwì ya. 
HEB.9.3	A njɨɨ̌m atsə̀'ə̀ ya aa a lɛ tswe kwasə̀ yî mum yìi mə bɨ lɛ sɨ twoŋə nɨ Àdɨ̀gə̀ yî Nàŋsə̀ Ǹlaa aà, 
HEB.9.4	ghu aa a lɛ ntswe, nɨ̀kèntə̀ nɨ mɔ'ɔ nɨ gold nɨ ntɔɔ njoo jì lùmtə̀, ŋ̀kòm àkàà yà yìi mə bɨ lɛ ŋghɨ̀rə njɨ̀m àbɛ̀ɛ ntsɨ̀m nɨ gold aà; ghu mum aa a lɛ ntswe: sòtə̀ gold yìi mə mana wa à lɛ ntswe ghu aa bo àtì Aaron ya mə a lɛ ntotə aa, nɨ̂ ɨ̀bà'a ŋgɔ̀'ɔ jya ji baa mə bɨ lɛ ŋŋwà'ànə akàà ya ghu aà. 
HEB.9.5	Bɨ̀kerum bya bi baa mə bɨ lɛ sɨ dɨ̀'ɨ̀ nɨ mə Nwì à tswe wa adɨgə aa, bɨ lɛ ntswe ntsɨrə akusə ya mə bɨ twoŋə nɨ̂ àdɨgə ŋko mɨ̀lɨ̀ŋə̀ Nwì aà. Lâ tsɨtsɔ̀ŋ kaa mbə bi'inə̀ wa'à bù ka ntɛ nɨ̂ ǹjoo mà jû ǹtɔ'ɔtə.
HEB.9.6	Nòò yìi mə bɨ lɛ ntaŋtə ɨdɨgə ma mùu ajàŋ aa, ŋ̀gǎŋmà'a Nwì ɨ lɛ sɨ tɨgə ŋkuu wa mûm àdɨgə abɛɛ ǹtàŋ ya a ŋgaa ŋgaa, a mfà'a àfà'a ntaŋ wâ. 
HEB.9.7	Lâ a mum kwasə̀ wa mə à ywe'e bi baa, à lɛ sɨ kuu tsi'ì ŋ̀gàŋmà'a Nwì yî ŋ̀wè ŋ̀gaa yî m̀fùùrə̀ a atû àlòò, kaa wa'à kɨ̀ɨ̀ ŋ̀kuu tsi'ì tɨ ghə̂ à lɔ̀gə̂ àləə a ŋkuu mmà'a Nwì ghu, ǹloŋ ŋgaà yì bo bɨ̀ yì bə̀ bìi bɨ lɛ ŋghɨ̀rə ɨbɨ a mbu'u aà. 
HEB.9.8	A njɨ̌m ɨnnù ma jû, Àzwì Nwî a naŋsə ndɨ'ɨ nɨ mə mânjì ŋ̀kuu ŋghɛ̀ɛ̀ wa mûm ǹtàŋ kaa à lɛ mburə tɨ ŋa'anə̀, mə mbə bə̀ kuu ŋghɛ̀ɛ wa Adɨgə yî Ǹaŋsə̀ Ǹlaa, mə mbə ǹtàŋ yî ǹlwèn wa ɨ burə ntəə ghu. 
HEB.9.9	(Ntàŋ ma ghû ɨ bə aa àlènsə̀ yìi mə a dɨ̀'ɨ̀ nɨ̂ ànnù yìi mə a tswe tsɨtsɔ̀ŋ aà.) Ǹyoŋ a ajàŋ yìi mə bɨ taŋtə ma mùu ajàŋ aa, kaa ǹjoo jìi mə bə̌ fa mma'a nɨ̂ Nwî ghu aa, kaa ɨ sɨ̀ bə̂ àjàŋ yìi mə mbə ɨ ghɨrə̀ tâ ǹtɨɨ ŋû yìi mə à zi a ŋgha'asə Nwì ghu aa, tâ ɨ̀ naŋsə nlaa. 
HEB.9.10	Ɨ̀nnù ma jû ɨ lɛ ntswe nloŋ aa bə bɨ̀nɔ̀ŋsə̀ ǹloŋ annù mɨjɨ, bo bɨ mɨ̀lù'ù, kə̌ ɨnnǔ a ŋka nsi'i njoo, ma juù ɨ̀nnù, bɨ lɛ bè'èsə̀ bə̂ ghu nywe'e noò yìi mə Nwì à lɛ ŋkwensə ɨ̀nnù tsɨ̀m ɨ tɨgə̀ jì fii aà.
HEB.9.11	Nòò wa mə Kristo à lɛ nzì tsi'ì tsǒ ŋgàŋmà'a Nwì yî ŋ̀wè, ǹloŋ ɨ̀nnù jî sɨgɨ̀nə̀ jya mə ɨ zì mə̂ aa, à lɛ ntsyà aa a nɨ ǹtàŋ yìi mə ɨ lɛ ŋkɔ'ɔnə, ŋkɨ naŋsə mbɔŋə (kaa bɨ wa'ǎ aa nɨ̀ m̀bo ghùrə̀, ma la a bə mə kaa à lɛ wa'ǎ ayoo yìi mə bɨ naŋsə aa bə) 
HEB.9.12	ǹtɨgə ŋkuu a ŋgaa yî m̀fùùrə̀ wa mûm Àdɨ̀gə̀ yî Ǹàŋsə̀ Ǹlaa, kaa wa'ǎ aa àləə mbi kə̀ yì bɔɔ bɨ kaù lɔgə̀, m̀baŋnə̀ ǹlɔ̀gə̀ aa àləə nû yi, ma mùu ajàŋ, ǹtsu'u atu bə̂ ghu nɨ̂ŋkoŋə̀. 
HEB.9.13	M̀bə a bə mə àləə mbi kə̀ yì kaù yìi mə bɨ lɛ sɨ mìtə̀ nɨ annu bə̀ bìi mə kaa bɨ lɛ ŋwa'à laa, ŋkɨɨ ŋkumə nɨ̂ waa nɨ̂ àbu mu naà, a lɛ sɨ ghɨ̀rə̀ nɨ mə tâ ɨ̀bɨ̀ɨ̀ nu bə̂ ɨ̀ laa, 
HEB.9.14	bəə boŋ àləə nu Kristo yìi mə à lɛ mfa ɨbɨɨ nû yi yìi mə kaa ɨ lɛ ŋwa'à nɨ̂ àlɔ̀'ɔ̀ tswe, ǹtsya aa a njɨ̌m Azwî yi yìi mə a lwi'i nɨ̂koŋ aa, m̀bə a wa'à naŋsə̀ ǹsi'i mɨ̂ntɨɨ̀ mì'inə̀ mìi mɨ sa'a yi'inə̀ aa bo bɨ̀ mɨ̀fà'à mìi mə mɨ zì aa bə nɨ̀ nɨ̀wo aa, ntɨgə ghɨrə mə tâ bì'inə̀ ka mfa'a nɨ a mbo Nwìŋgɔ̀ŋ yìi mə à tswe ntɨ̀ɨ̀ aa ɛ?
HEB.9.15	Ma la bə mə Kristo à nɨ ŋù yìi mə a zì nɨ̂ àkàà yî fii ya atɨtɨ̀ɨ Nwì bo bɨ̀ bə̀ bya mə à twòŋ mə̂, ŋ̀ka'a mə bo ka yǐ tswe nɨ̂ ǹtswêntɨ̀ɨ̀ yìi mə ɨ̀ lwi'i nɨ̂koŋ tsǒ mə Krito à lɛɛ̀ ŋ̀kwo, nɨ̀wô ni nɨ tɨgə̀ ǹtsu'u atû yaa a nɨ̂ ɨ̀bɨ wa mə bo lɛ ŋghɨ̀rə̀ wa mûm àkàà yi mbìì ya aà. 
HEB.9.16	M̀bə bɨ ka ŋghaa annù ǹloŋ ndɨ'ɨ nɨ̀wô ŋù, boŋ bɨ tswe nɨ̀ m̀foo ndɨ'ɨ mə ŋù wa yìi mə à lɛ mfa ndɨ'ɨ ya aa à kwô. 
HEB.9.17	Bɨ yòŋə ndɨ'ɨ nɨ̀wô ŋù aa tsi'ǐ a noò yìi mə à kwò mə̂, ǹloŋ mə kaa mbə bɨ wa'à kà ǹyoŋ ndɨ'ɨ nɨ̀wo a noò yìi mə ŋù wa mə à dɨ̀'ɨ̀ aa, à bùrə ntɨ̀ɨ̀. 
HEB.9.18	Àa annù yìi mə tsi'ì àkàà yi mbìì ya bɨ lɛ sɨ lɔ̀gə̀ aa aləə ŋwàrə̀ ghu, mbɔŋ tâ àtəə. 
HEB.9.19	Nòò wa mə Moses à lɛ ŋkɛ̀'ɛ̀nə ndɨ'ɨ jya mə ɨ lɛ ntswe wa mûm àŋwà'ànə̀ nɔ̂ŋsə̀ ɨ tsɨ̀m a mbo bə̀ bɨ̀tsɨ̀m aa, à lɛ nlɔgə aləə bɔɔ bɨ kaù, bo yǐ mbi, a bɔ̀'ɔ ŋ̀kì, ŋkɨ nlɔgə àsìsì yî bagɨtə yìi mə bɨ ghɨrə nɨ mɨ̀nòŋ mɨ mbi aa bo bɨ̀ hyssop mitə aləə ya a nɨ̂ àŋwà'ànə̀ ya bo bɨ̀ a nu bə̀ bɨ̀tsɨ̀m, 
HEB.9.20	ǹswoŋə nɨ mə, “Àləə yù aa yǐ akàà ya mə Nwì à lɛ ŋwàrə̀ bu bo aà.” 
HEB.9.21	À lɛ ŋkɨ mmitə aləə ya fya a nɨ̂ ǹtàŋ bo bɨ̀ a nɨ̂ ǹjoo jya mə bɨ lɛ sɨ mii Nwî ghu aà. 
HEB.9.22	Tsi'ǐ annù nɨ̂ŋkoŋ, a njɨ̌m nɔ̀ŋsə̀, bɨ lɔ̀gə̀ aa aləə nsì'ì nɨ̂ ǹjoò tsɨ̀m ghu mə tâ ɨ̀ laa, bɛɛ mə bɨ yɨ̌ ŋkɨ tuu aləə saansə aa kaa bɨ wa'ǎ ɨnnù jî bɨ lì'ìnə̀.
HEB.9.23	Maa ajàŋ a lɛ ntɨgə ŋku'unə mə tâ bɨ̀ si'itə a fɨgə̀ njoo jya jìi mə ɨ lɛ ntswe a aburə aa tǎ tâ ɨ̀ laa maŋsə. Lâ ǹjoo aburə jya jumbɔŋ ɨ bâŋnə̀ ǹlɔɔ aa àyoǒ mmà'a Nwì yìi mə a bɔŋ ntsyàtə̀.
HEB.9.24	Ǹloŋ mə Kristo kaa lɛ ŋwa'à kuu ŋghɛɛ a mûm ǹtàŋ mmà'a Nwì yìi bɨ naŋsə nɨ̂ m̀bo, a bə̂ bə fɨ̀gə̀ ǹtàŋ mmà'a Nwì yî ànnù nɨ̂koŋ wa aa bə̂; à lɛ mbâŋnə̀ ŋ̀kuu ŋghɛɛ a tsi'ǐ aburə yumboŋ, mə yu tɨgə təə nɨ a nsi mi'i Nwì tsɨ̂tsɔ̀ŋ nɨ tsùsə̀ àtû yi'inə̀. 
HEB.9.25	Kaa à lɛ ŋwa'à kɨ ǹtswe nɨ̂ ŋ̀ka mfâ ɨ̀bɨɨ nû yi a mmà'a Nwì ghu aa a ŋgaa ŋgaa tsǒ mə ŋgàŋmà'a Nwì yî ŋwè wa à lɛ sɨ kuu wa ntǎŋ mmà'a Nwì, wa Adɨgə yì Nàŋsə̀ Ǹlàà Maŋsə, ɨlòo lòò, ŋkɨɨ ŋkuu nɨ̂ àləə yìi kaa à lɛ ŋwa'ǎ yi yu ŋgàŋmà'a Nwi wa bə aà. 
HEB.9.26	A lɛ mbaa bə aa ma mùu ajàŋ bəə boŋ Kristo à lɛ ntswe nɨ̂ ŋ̀ka nyə ŋgɨ'ɨ ŋgaa, nlɔgɨnə a noò yìi mə Nwì à lɛ naŋsə mbi aà. Lâ tsǒ mə a bə laà aa, à lɛ mfɛ̀'ɛ̀ nnzi aa tsi'ì ŋgàà yî m̀fùùrə̀, fàa noò ǹlwì'ì ǹjɨ̀m mə yu mà'à Nwî nɨ ɨ̀bɨɨ nû yi ɨ sì'i ɨbɨ bə̂. 
HEB.9.27	Tsǒ mə bə̀ tswe nɨ̀ ŋkwo aa tsi'ì ŋ̀gàà yî m̀fùùrə̀ a tɨ bə a njɨ̀m tâ bɨ̀ tsɔ'ɔtə mɨsa'à myaa aa, 
HEB.9.28	a ŋgɨŋ ŋgɨ̀ŋ Kristo yìi bɨ lɛ mfa yi aa ŋgàà yî m̀fùùrə̀ mə tâ à be'e ɨbɨ bə̂ bî ghà'àtə̀ aa, à ka tɨgə yǐ bǔ fɛ̀'ɛ a nɨ̂ ŋ̀gaa jìi ɨ ywe'e ji baà, kaa wa'à bù mfɛ'ɛ nzi aa nloŋ bə̂ annǔ ɨbɨ̂, àa yǐ fɛ̀'ɛ̀ aa a nyeensə bə̀ bìi mə bɨ yu'utə nii tsi'ì nɨ̀ mɨ̀ntɨɨ̀ myaa mɨtsɨ̀m aà.
HEB.10.1	Ǹloŋ mə nɔ̀ŋsə̀ a dɨ̀'ɨ̀ aa bə ɨ̀lɨləŋ ɨnnù jî sɨgɨ̀nə̀ jya jìi mə ɨ tswe nɨ̀ nzi aa, kaa kɨ'ɨ̀ naŋsə̀ ǹdɨ'ɨ aa ɨ̀nnù jya mə ɨ zì aa, kaa mbə ǹjoo mmà'a Nwì jya mə bɨ tɔ̀ɔ̀ a atû àlòò àtû àlòò ŋ̀kwatə aa, kaa mbə kɨ'ɨ̀ bə̂ bya mə bɨ yòŋtə a mbɛ̀ɛ̀ Nwì aa ghɨ̀rə̀ tâ bɨ̀ bɔŋ mmàŋsə̀. 
HEB.10.2	A lɛ mbaa mbə maa ajàŋ boŋ bɨ lɛɛ̀ wa'à kentə̀ a ŋka ntɔ̀ɔ̀ aa ɛ? Mbə a bə mə ŋgǎŋmà'anwi jya bɨ lɛɛ̀ ntɛ'ɛ nsi'i waa bɨ laa a ŋgaa yî m̀fùùrə̀, boŋ kaa ànnù yî bɨ yì tsu a sɨ ŋgɨ'ɨ a ntɨɨ bo bu mfa nloŋ ɨbɨ̂. 
HEB.10.3	Lâ a nɨ mbuu mmà'anwì ma ghû, bɨ bàŋnə̀ ŋ̀wa'atə aa ɨ̀nnù jî bɨ nɨ̂ àlòò nɨ̂ àlòò. 
HEB.10.4	Ǹloŋ mə kaa m̀bə̂ àləə nu mbɔ̀ŋ bo bɨ̀ yǐ mbi a wa'ǎ ɨbɨ bə̂ si'ìtə̀ ǹlɔ'ɔsə.
HEB.10.5	A bə̂ ǹji'ì ànnù yìi mə, nòò yìi mə Kristo, à lɛ nzì fàa mbi aa à lɛ nswoŋ mə,
HEB.10.5	“Ǹjoo jìi mə bɨ mà'à nòo ghu bo bɨ̀ jìi bɨ fa nɨ a mbo wù aa, kaa ò sɨ lɔ̀ɔ̀,
HEB.10.5	lâ, ò nàŋsə̂ m̀bɨ̀ɨ̀nu mfa a mbo mə̀.
HEB.10.6	Ka ò sɨ dorɨtə nloŋ njoo jìi mə bɨ tɔ̀ɔ̀ mma'a nɨ̂ gho ghu bo bɨ̀ jìi mə bɨ tɔ̀ɔ̀ ǹloŋ ɨ̀nnù jî bɨ aa lɔ̀ɔ̀.
HEB.10.7	Mə̀ tɨgə̀ ǹswoŋ mə, ‘Wa mə̀ zì mə̂ a ŋghɨ̀rə ànnù yìi mə o lɔ̀ɔ̀ aa mbǎ Nwîŋgɔ̀ŋ’.
HEB.10.7	À nɨ̂ àjàŋ mə bɨ ŋwa'anə mbɨ'ɨ ŋgaa yà a mum nɨ̀bù'ù nɨ àŋwà'ànə̀ nya aà.”
HEB.10.8	À lɛ mfòò ǹswoŋ mə, “Kaa ò sɨ kɔ̀ŋə kaa kɨ'ɨ̀ kɨ̀ɨ̀ ǹdorɨtə ǹloŋ njoo jìi mə bɨ m̀ma'a nɨ̂ gho ghu bo bɨ̀ ǹjoo jìi mə bɨ fa a mbo wù, bo bɨ̀ ǹjoo jìi bɨ tɔ̀ɔ̀ m̀ma'a nòo ghu aa, nɨ jìi bɨ tɔ̀ɔ̀ ǹloŋ ɨnnù jì bɨ̂.” (Bɨ fa ma jû ǹyoŋə aa nɔ̀ŋsə̀.) 
HEB.10.9	À lɛ ŋkù'ùsə̀ mə, “Wa mə̀ zì mə̂ a ŋghɨ̀rə ànnù yìi mə o lɔ̀ɔ̀ aà.” À lɛ mbwɛsə annù yi ntsyàmbìì aa mə yu lə̀ə yìi mə a yoŋtə aà. 
HEB.10.10	Ǹloŋ ŋkɔ̀ŋə̂ Nwì ma ya, bɨ sì'ì mə̂ yi'inə̀ bì'inə̀ laa, ntsya a njɨ̌m ajàŋ yìi mə bɨ lɛ nlɔ̀gə ɨbɨɨnu Yesu Kristo m̀fa mma'a Nwî ghu ŋgaa yî m̀fùùrə̀ aà. 
HEB.10.11	Ŋ̀gàŋmà'anwi ntsɨ̀m a təə ŋgɔ̀ŋ mɨ̀tugə mɨjwi mɨ̀tsɨ̀m a adɨgə afà'a yu, ǹtɔɔ nɨ̂ ǹjoo mma'anwi jìi mə, a ŋgɨŋ ŋgɨ̀ŋ, kaa mbə kɨ'ɨ ɨnnù jî bɨ sì'ìtə̀ aa ŋkwatə nɨ̂ ǹgàà. 
HEB.10.12	Lâ Kristo à lɛ mmà'à Nwîŋgɔ̀ŋ m̀bɨ'ɨ ɨ̀nnù jî bɨ nɨ̂ àyoo mmà'anwi yî fùùrə̀, ǹtswe a nsyɛ a mbɛ̀ɛ̀ nɨ̀kwɛɛ Nwì nî mà'à 
HEB.10.13	ǹyu'utə nɨ mə tâ bɨ̀ ghɨrə ŋgàŋkɨ̀bàâ ji tâ ɨ̀ tɨgə mbə atɛtə̀ mɨkorə̂ yi. 
HEB.10.14	Ǹloŋ mə à lɔ̀gə̀ mə ayoo mmà'anwì yî fùùrə̀ ǹsi'i bə̂ ghu mə bɨ̀ laa mbɔŋ màŋsə̀ nɨ̂ŋkoŋə̀. 
HEB.10.15	Àzwì Nwî a kɨ̂ m̀bə àyəfə a mbo bì'inə̀ a nɨ̂ ɨ̀nnù jìi à lɛ nswoŋ aà. À lɛ mfòò ǹswoŋ mə,
HEB.10.16	“À nɨ̂ àkàà yìi mə̀ ka wàrə̀ bi'ibo aa a yulà
HEB.10.16	mə mbə ǹjwi mà jya ɨ tsya, a swoŋ Mmà'àmbî:
HEB.10.16	Mə̀ ka nɨŋ bɨ̂nɔ̀ŋsə̀ ba a ntɨɨ bo,
HEB.10.16	ɨ kɨɨ ŋwà'ànə̀ a atu bo.”
HEB.10.17	A bû ŋ̀ku'usə mə,
HEB.10.17	“Kaa mə̀ ka wa'ǎ ɨnnù jî bɨ̂ jyaa bo bɨ̀ ɨ̀nnù jìi mə bo lɛ mfànsə̀ aa bù ŋ̀wa'atə”
HEB.10.18	Bɨ laa bə lì'ìnə̀ ma juù ɨ̀nnù bəə boŋ kaa ǹji'ì ànnù a ka ntɔ̀ɔ njoo mmà'anwì mbɨ'ɨ ɨnnù jî bɨ kaa ɨ̀ sɨ̀ bû mbə. 
HEB.10.19	Bɨ̀lîm bâ tsǒ mə bì'inə̀ naŋsə mbii mə, bì'inə ka yǐ kuu wa mum adɨgə ya mə a laa màŋsə̀ ǹtsya aa a njɨ̀m aləə Yesu aa 
HEB.10.20	à lɛ ŋŋa'a mânjì yî m̀fii yìi mə à tswentɨ̀ɨ̀ aa ntsya a njɨ̌m àtsə̀'ə̌ nyàtə̀ ya- la a bə mə, ǹtsya a njɨ̌m njyǎ nû yì. 
HEB.10.21	Tsǒ mə bì'inə̀ tswe nɨ ŋ̀gàŋmà'anwì yî ŋ̀kɔ̀'ɔ̀nə̀ yìi mə a lèntə ndâ Nwì aa, 
HEB.10.22	tâ bì'inə̀ yoŋtə ŋkòòntə̀ nɨ̂ ǹtɨɨ annù nɨ̂ŋkoŋ, nluu nɨ̂ àbììntɨɨ, nɨ mɨ̀tɨɨ mìi mə bɨ lɛɛ̀ ǹsi'i ɨ̀nnù jî bɨ̀ ghu aa, bo bɨ̀ mɨ̀bɨ̀ɨ̀ mɨ nu mìi mə bɨ lɛɛ̀ ǹsi'i nɨ̂ ŋ̀kì yî làà. 
HEB.10.23	Tâ bì'inə̀ tɛ'ɛ akòrə̂ yi'inə̀ tâ à tɨnsə a annù yìi mə bì'inə̀ bii mə bì'inə̀ bɛ aa, nloŋ mə bì'inə̀ zi mə Nwìŋgɔ̀ŋ à ka lə̀ə ŋkà'â yì. 
HEB.10.24	Tâ bì'inə̀ zi ajàŋ yìi mə bə bì'inə̀ ka ndɨɨntə yi'inə̀ bi'ìnə̀ nɨ bì'inə̀ a ka ŋkɔ̀ŋnə bo bɨ̀ a ŋka ŋghɨ̀rə ɨnnù jî sɨgɨ̀nə̀. 
HEB.10.25	A bì'inə̀ tsuu kɨ bɔrɨkə a ŋka ŋghotə ntswe tsi'ì tso mə bə̀ bî mɔ'ɔ ghɨ̀rə̀ aà. Tâ bì'inə̀ baŋnə ŋka ŋku'usə ndɨ̀ɨ̀ntə̀ nɨ̂ yi'inə̀ bi'inə̀ nɨ bi'inə̀ tsɨtsɔ̀ŋ ghulà mə Ǹjwî M̀mà'àmbi ya ɨ kù'ù ǹzi aà. 
HEB.10.26	Ǹloŋ mə kaa àyoo ma'anwì yî dàŋ kaa a sɨ̀ bû m̀bə a nsì'ìtə ɨbɨ ghu mə mbə bì'inə̀ zî ànnù yìi mə a ku'unə a ŋghɨ̀rə̀ aa, mbù ŋ̀ka ŋghɛɛ nɨ̂ m̀bìì a ŋghɨ̀rə ɨ̀nnù jî bɨ̂. 
HEB.10.27	Ma mùu ajàŋ a tɨgə̀ m̀baŋnə mbə aa bə mə tâ bì'inə̀ ka mbɔ'ɔ nɨ̂ ànnǔ ntsɔ'ɔtə mɨ̀sa'a ya mə a ka yǐ zì aa bo bɨ̀ mɔ'ɔ yî swèrə̀ swerə wa yìi mə ɨ ka yǐ tɔ̀ɔ̀ ŋ̀gàŋ kɨbàà M̀mà'à mbi aà. 
HEB.10.28	Ŋù yìi mə à lɛ ŋwò nɔŋsə̀ Moses aa, bɨ̀yəfə bi baa kə̀ bi tarə bə fɛ̀'ɛ təə swoŋ ajàŋ mə bo yə aa boŋ bɨ zwitə yi, kaa kɨ'ɨ̀ mɨlɨ̀ŋnə̀ kô. 
HEB.10.29	Nɨ̀ wa'atə mə a ka yǐ tɨgə bə aa mə akə a mbo ŋù yìi mə à tsà'a a Mu Nwì aa ɛ? Mə à lɔ̀gə a aləə ya yìi mə Nwì à lɛ ŋwàrə akàà ghu, ǹsi'i ɨbɨ̂ yi ghu mə tâ à laa nɨ̂ àyoo àdàŋə̀ àdàŋə̀ aa ɛ? À bə̀gɨ̀tə̀ aa Azwǐ ɨbɔ̀ŋ Nwî yâ. Yìi ŋgɨ'ɨ ɨ̀ ka yǐ swèrə tsyàtə̀. 
HEB.10.30	Nloŋ mə bì'inə̀ zi yu wa yìi mə à swoŋ mə, “Ŋ̀kwì'ìnə̂ ànnù à nɨ̂ ànnû yâ mə̀ ka kwi'inə̀.”
HEB.10.31	À nɨ̂ ǹnù yî swèrə̀ ǹswerə a wò a mûm m̀bo Nwì yìi mə à tswe ntɨ̀ɨ̀ aà.
HEB.10.32	Wa'atə̀ nɨ̀ a noò wa yìi mə à lɛɛ̀ ǹtsya aà, nòò wa mə nɨ̀ lɛ ŋkwɛrə ŋkà'à Kristo aa, ŋ̀gɨ'ɨ yì ǹtɨ̀ɨ̀ ɨ̀ lɛ ŋkuu a nu bù, lâ nɨ̀ tswâ ǹtɨɨ̀ ghuu ntsya ŋgɨ'ɨ yâ. 
HEB.10.33	Bɨ̀ lɛ sɨ bə̀gɨ̀tə̀ nɨ̂ ghuu ŋkɨɨ ndɨ nɨ̂ ŋ̀gɨ'ɨ a nu bù a ɨdɨgə mɨtaa, a nɨ bɨ̀nòò bî mɔ'ɔ a bâŋnə̀ ŋ̀ghɛ̀ɛ bu ŋghɛɛ mbii ŋgɨ'ɨ bu bɨ̀ bə̀ bî mɔ'ɔ bìi mə bɨ lɛ sɨ yə mbuu ŋgɨ'ɨ ma wa aà. 
HEB.10.34	Nɨ̀ lɛ mbii a nyə̂ ŋ̀gɨ'ɨ bǔ bɨ̀ ŋgǎŋatsaŋ; noò yìi mə bɨ lɛ ŋkwɛrə ŋgɔ̀ŋ njoò juu tsɨ̀m aa nɨ̀ lɛ mbeentə ma ya nɨ̀ nɨ̀dorə ǹloŋ mə nɨ̀ lɛ nzi mə ǹjoo jì wə̀ jìi mə ɨ tsya ma jya, jìi mə ɨ lwi'i nɨ̀koŋ aa ɨ ka yǐ tswe a mbo bù. 
HEB.10.35	Tsǒ mə a bə laa, tâ nɨ̀ tsuu ataŋəntɨɨ̀ yuu lǒ mà'àtə̀ bə̂, ǹloŋ mə a tswe nɨ̀ mɨ̀tə̀ŋnə̀ mî wè. 
HEB.10.36	Ǹloŋ mə nɨ̀ tswe nɨ̀ tswe nɨ̀ ǹtswântɨɨ ghuu ta kɨ ghɨ̀rə annù yìi mə Nwì a lɔ̀ɔ̀ aa ta kwɛrə ayoo yìi mə à kà'a a mbo bù aà.
HEB.10.37	“Ǹloŋ mə a tɨ̀gə tsi'ì mû àtɨɨ noò
HEB.10.37	tâ yu wa yìi mə à tswe nɨ̂ ǹzì aa, tâ à zi. Kaa à ka wa'à bù ǹtɨgɨtə.
HEB.10.38	Lâ ŋù yìi mə ànnû yi a tsinə aa, à ka tswe ntɨ̀ɨ̀ a njɨ̌m àbìintɨɨ̀,
HEB.10.38	lâ m̀bə a swuŋtə akòrə̂ yi mbɨɨ nɨ̂ ǹjɨ̀m,
HEB.10.38	bəə boŋ kaa mə̀ ka wa'à bi'iyu dorɨtə̀.”
HEB.10.39	Lâ kaa bì'inə̀ sɨ̀ bə̂ bìi mə bì'inə̀ swùŋtə akòrə̂ yi'inə̀ m̀bwɛ aa bə̂. Bì'inə̀ baŋnə bə aa bìi mə bì'inə̀ tswe nɨ̂ àbìintɨɨ a nyweenə.
HEB.11.1	Àbìintɨɨ à nɨ nàŋsə nzi annù tâ à laa nloŋ njoo jìi mə bì'inə̀ bɛ aà, a mbii njoo jìi mə kaa bì'inə̀ sɨ yə aà. 
HEB.11.2	Ǹloŋ mə a lɛ ŋghɨrə àbìintɨɨ mə tâ Nwìŋgɔ̀ŋ à beentə bɨtsyàbɨmbìì bɨ ŋgu'u. 
HEB.11.3	Bì'inə̀ tsya aa a njɨ̀mə àbìintɨɨ nzi mə Nwì à lɛ nnaŋsə mbi yù aa nɨ nɨ̀ghàâ ni. Ma la a bə mə njoo jìi mə bì'inə̀ yə aa, bɨ lɛ naŋsə aa nɨ̀ ǹjoo jìi mə bì'inə̀ sɨ yə aà.
HEB.11.4	A lɛ ŋghɨ̀rə abìintɨɨ mə tâ Abel à ma'a Nwî nɨ̂ àyoo mà'anwì yìi mə a lɛ mbɔ̀ŋ ǹtsya yî Kain aà. Nwìŋgɔ̀ŋ a tɨgə̀ m̀beentə yi mə à nɨ ŋù yìi mə ànnù yi a tsinə̂. Nwìŋgɔ̀ŋ à lɛ mbə ayefə yì ǹloŋ mə à lɛ ŋkwɛrə jìi njoo mà'anwì jya aà, ka mə à lɛ ŋkwo aa, à burə ka kɨ ghàà a njɨ̌m àbìintɨɨ̀ yi. 
HEB.11.5	À lɛ ŋghɨ̀rə abìintɨɨ mə bɨ̀ lɔgə Enoch ŋkɔ'ɔ ŋghɛɛ nɨ ghu mə tâ tsuu nɨwo lǒ yə. Bɨ lɛ nlɔ̀ɔ̀ yi kaa kɨ'ɨ̀ yə nloŋ mə Nwì à lɛ nlɔgə̀ yi aà. M̀bɔŋ tâ bɨ̀ ka nlɔgə yi aa bɨ lɛ mbeentə mə à nɨ ŋù yìi mə à ghɨ̀rə̀ Nwì a dorɨtə̀. 
HEB.11.6	Àbìintɨɨ a bə tuu bə boŋ kaa mbə ŋù tsù a wa'à ghɨ̀rə̀ tâ Nwì à dorɨtə, ǹloŋ mə ŋù tsɨ̀m yìi mə a yòŋtə̀ ŋ̀koontə nɨ a mbɛ̀ɛ Nwì aa, à tswe nɨ̀ m̀bìi mə Nwìŋgɔ̀ŋ à tswe ghu ntɨ̀ɨ̀ ŋkɨɨ ntəŋə nɨ bə̀ bìi mə bɨ naŋsə nlɔɔ nii aà. 
HEB.11.7	A lɛ ŋghɨ̀rə àbìintɨɨ mə tâ Noah à bii ajàŋ yìi mə bɨ lɛ ŋwà'àsə̀ yi ǹloŋ ɨ̀nnù jìi mə à lɛ mburə tɨ yə aa, ǹlɔgə noò ŋ̀kɔɔ abaŋə̀ yìi à lɛ ŋkuu ghu bo bɨ̀ ŋ̀kwɛ̀'ɛ̀ yì yweenə̀ aà. Ma mùu ajàŋ à lɛ ŋghɨ̀rə̀ bɨ nɨ̂ŋ ɨ̀sa'a a nû m̀bi a tɨgə̀ m̀bə ǹjɨ̂ndâ bə̀ bìi mə ànnù yaa a tsinə ntsyǎ a njɨ̀m abìintɨɨ aà. 
HEB.11.8	A lɛ ŋghɨ̀rə àbìintɨɨ mə tâ Àbraham à yu'unə wa noò mə Nwì à lɛ ntwoŋə yi mə tâ à ŋghɛɛ ŋkwɛrə abwenə̀nsyɛ yìi mə Nwì à lɛ ŋkà'à mə yu ka fa ghu mbo aà; à lɛ mfɛ̀'ɛ̀ ŋ̀ka ŋghɛɛ ka mə kaa à lɛ ŋkɨ'ɨ adɨgə yìi mə yu ghɛ̀ɛ̀ ghu aa zî aà. 
HEB.11.9	A lɛ ŋghɨ̀rə abìintɨɨ mə tâ à tɨgə ntswe wa nɨ̂ àbwènə nsyɛ ya mə Nwì à lɛ ŋkà'à aa tsi'ì tsǒ ŋgɨ̀ɨ̀, ǹlɛ nɨ a nɨ mɨ̀ntàŋ tsǒ Isaac nɨ Yakob, bìi mə à lɛ ŋkɨ mbə bə̀ bìi mə bɨ lɛ ŋkɨ ŋka'a abwenə nsyɛ mà yù a mbo bo aà. 
HEB.11.10	Ǹloŋ mə à lɛ sɨ lɔ̀ɔ̀ ǹjɔ̀'ɔ̀ àla'a ya yìi mə ɨ̀ tswe nɨ̂ ɨ̀tsənda, ŋù yìi mə a ghùrə̀ aa, nɨ ŋù yìi mə à nàŋsə̀ aa, a bə Nwì yumbɔŋə̀. 
HEB.11.11	A lɛ ŋghɨ̀rə àjàŋ yìi mə Abraham à lɛ ntswe nɨ̂ àbìintɨɨ mə Sarah à lɛ tswe nɨ mu ka mə à lɛ mbə àfɨ̀rə̀, lɛ boŋ ɨ̀lòô ji ɨ kɨ̀ mə̂ ǹtsya aà. À lɛ mbii aa nloŋ mə à lɛ nzi mə ŋù yìi mə à lɛ ŋkà'à aa, a lə̀ə̂ ŋ̀kà'â yì aà. 
HEB.11.12	A tɨgə̀ m̀bə ajàŋ yìi mə a nɨ ŋù yì m̀fùùrə̀ yìi à tɨ bə aa a tɨgə̀ aa a ŋkwo aa, bɨ lɛ njwe ŋgwɛ̀'ɛ̀ ghu ɨ gha'a mbə tsi'ì tsǒ mɨ̀njɔ̀ŋ mìi mə mɨ tswe a aburə kə̀ tsi'ì tsǒ àwaŋ yìi mə a tswe a aghəŋə ŋkì mɨyaa a ajàŋ mə kaa mbə bɨ wa'à səŋə aà.
HEB.11.13	Bə̀ ma bû bɨtsɨ̀m bɨ lɛ ŋkwokə a mûm àbìintɨɨ̀. Bo lɛ ŋkwokə a mûm àbìintɨɨ tɨ kwɛrə àyoo yìi mə bɨ lɛ ŋkà'à a mbo bo aa, lâ m̀baŋnə nyə njoo mà jya ɨ tswê a sà'a agha'à, lâ m̀bii mə bo ta'a mbə aa bɨ̀gɨ̀ɨ̀, mbə batoo faa atu nsyɛ̂. 
HEB.11.14	Ǹloŋ mə bə̀ bìi mə bɨ ghàà ma mùu ajàŋ aa, bo ghɨrə a laa mə bo lɔ̀ɔ aa ala'a yìi mə à nɨ̂ àyaa aà. 
HEB.11.15	Bo lɛ baa kɨ lə̀ə atû yaa kɨ wa'atə aa àbwènə nsyɛ ya mə bo lɛ mmà'àtə̀ aa boŋ bo lɛ nlɔ̀ɔ abwarə mbù m̀bɨɨ fu. 
HEB.11.16	Lâ bo lɛ mbàŋnə̀ ǹtɛ'ɛ atû yaa bə nɨ̂ àla'a yìi mə a bɔŋ ntsyàtə ma yâ, m̀bə ala'a yìi a tswe a aburə aà. A bə ànnù yìi mə kaa Nwìŋgɔ̀ŋ à sɨ atu dɨ̀rə̀ mə mbə bɨ twoŋə yi mə à nɨ Nwì wàà ǹloŋ mə à nàŋsə njɔ'ɔ̀ àla'a yì ǹsɨgɨ̀nə̀ ǹləə a mbo bo.
HEB.11.17	A lɛ ŋghɨ̀rə àbìintɨɨ mə tâ Abraham à lɔgə mû yì Isaac mə yu tɔ̀ɔ mmà'à Nwî ghu, wâ noò mə Nwì à lɛ ŋkwà'ànə̀ yi aà. Nwì à lɛ nlə̀ə ŋkà'à bo Abraham lâ a kɨ̂ m̀bu mbii a ntɔ̀ɔ a njwoŋ mû yì yî mɔ̀'ɔtə a mmà'a Nwì ghu. 
HEB.11.18	Nwì à lɛ nswoŋ ghu mbo mə, “Mə̀ ka tsyà aa a njɨ̌m Isaac ɨ fa ŋgwɛ̀'ɛ̀ yû mə mə̀ kà'à aa a mbo wò.”
HEB.11.19	Abraham à lɛ mbii mə Nwìŋgɔ̀ŋ mbə a yweensə̀ bə̀ nɨ nɨ̀wô ka mə bɨ kwô kwò aà. Lâ à nɨ mânjì yî mɔ'ɔ mbə bɨ swoŋ mə à lɛ ŋkɨ mbu ŋkwɛrə yi fu a ntsǔ nɨ̀wô.
HEB.11.20	A lɛ ghɨrə abìintɨɨ mə tâ Isaac à nɨŋ mbɔɔnə a nu Yakob bo Esau ǹloŋ ɨnnù jìi mə ɨ lɛ mburə tɨ zì aà. 
HEB.11.21	a lɛ ghɨ̀rə abìintɨɨ mə tâ Yakob à nɨŋ mbɔɔnə a nu bɔɔ bɨ Joseph wa noò mə à lɛ sɨ kwo aa, ntɨgə ntuŋnə ntswa atî yi mmii Nwî. 
HEB.11.22	A lɛ ghɨ̀rə àbìintɨɨ mə tâ Joseph à ghaa annù ajàŋ mə baIsrael ka yǐ fɛ̀'ɛ ala'a Egipto a noò yìi mə à lɛ sɨ kwo aa, ŋkɨ mfa ndɨ'ɨ ajàŋ yìi mə bɨ ka yǐ twiŋə yi aà.
HEB.11.23	A lɛ ŋghɨ̀rə abìintɨɨ mə tâ ta bɨ̀ Moses bo Ǹdè yì tâ bɨ̀ lɔ'ɔsə yi nɨ bɨ̀sàŋ bi tarə a noò yìi mə bɨ lɛ njwe yi aà. Bo lɛ nyə mə, a ŋkɨrə, mu wa à lɛ mbə mbɔ̀ŋ mû, kaa ŋkɨ'ɨ̌ nɔ̂ŋsə̀ m̀fɔ̀ wa bù m̀bɔ'ɔ. 
HEB.11.24	A lɛ ŋghɨ̀rə àbìintɨɨ mə tâ Moses à tuu yi mə tâ bɨ̀ tsuu yi nɨ mu mû M̀fɔ̀ Pharoah yî màŋgyɛ̀ kɨ twoŋə a noò yìi mə à lɛ ŋkwi aà. 
HEB.11.25	À lɛ mbàŋnə̀ tsɔ'ɔ mə yu ka kɨɨ bii ŋgɨ'ɨ yìi mə bɨ lɛ sɨ dɨ a nu bə̀ bɨ Nwî aà, ǹtsyatə a yu'u ɨbɔ̀ŋ yìi mə ɨbɨ zì nɨ ghu, ɨ bə̂ ɨ̀bɔ̀ŋ yìi ɨ tsyǎ tsyà aà. 
HEB.11.26	À lɛ mbeentə mə a bɔŋtə a nyə ŋgɨ'ɨ bo bɨ̀ àdɨ̀rə atu nloŋ Ayɔ'ɔ̀ Nwì à nɨ̂ àfù'ù yìi a tsyatə njoo àtɨ̀ndùu ala'a Egipto nloŋ mə à lɛ ntɛ'ɛ mi'ì mi a nɨ mɨ̀tə̀ŋnə̀ mìi mə mɨ ka yǐ zì aà.
HEB.11.27	A lɛ ŋghɨ̀rə àbìintɨɨ mə Moses à ma'atə ala'a Egipto kaa kɨ'ɨ̌ alwintɔŋə Mfɔ̀ wa bɔ'ɔ̀; ǹloŋ mə à lɛ ntswe nɨ̂ àtaŋəntɨɨ ŋ̀hɛɛ nɨ̂ m̀bìì tsi'ì tsò ŋù yìi à lɛ sɨ yə nɨ̂ Nwîŋgɔ̀ŋ yìi mə kaa bɨ sɨ yə aà. 
HEB.11.28	A lɛ ŋghɨ̀rə àbìintɨɨ mə tâ à lɔgɨnə annù Passa, ǹswoŋ mə tâ bɨ̀ tswerɨsə aləə ya a nɨ mɨ̀ntsù mɨ nda mə tâ Angel nɨwo wa tâ tsuu bɨtsyà bɨ mbìì bɨ bɔɔ baIsrael bi mbâŋnə̀ lǒ zwitə.
HEB.11.29	A lɛ ghɨ̀rə abììntɨɨ mə tâ baIsrael tâ bɨ̀ too Ŋ̀kì mɨyaa yî bagɨtə wa tsi'ì tsǒ bɨ too aa nɨ̂ ǹsyɛ yì nyoorə̂. Nòò yìi mə baEgipto lɛ nywiŋtə mə bɨ kɨɨ too aa, ŋ̀kì wa ɨ sɨgə ŋkoŋsə waa.
HEB.11.30	A lɛ ghɨ̀rə àbìintɨɨ mə tâ ɨ̀wùgə ala'a Jericho jya tâ ɨ̀ wokə a noò yìi mə baIsrael lɛ mben ŋkarɨsə ala'a ya ǹjwi ji sàmbaà.
HEB.11.31	A lɛ ŋghɨ̀rə abìintɨɨ mə tâ bɨ̀ tsuu akwàrə̀ Rahab bo bɨ̀ bə̀ bìi mə bɨ lɛ ntɨ̀ɨ atu a mbo Nwì aa zwitə, nloŋ mə à lɛ ŋkwɛrə bɨ̂tswɛ̀rə̀ bɨ baIsrael nɨ̂ m̀bɔɔnə̂ aà.
HEB.11.32	Mà bu ŋghɛ̀ɛ̀ nɨ̂ m̀bìì ŋ̀ka nsəŋtə aa ɛ? Kaa Nòò à sɨ̀ tswê a mbo mə̀ a ŋghàâ ànnù nloŋ Gideon, Barak, Samson, Jephah, David, Samuel, bo bɨ̀ ŋ̀gǎŋntoo Nwì. 
HEB.11.33	Ǹloŋə àbìintɨɨ bo lɛ mmà'a ntsò bo bɨ̀ ɨ̀too ɨtoo ntsya waa. Bo lɛ ŋghɨ̀rə annù yìi mə a tsinə aa, ŋkɨ ŋkwɛrə annù yìi mə Nwì à kà'à aà. Bo lɛ ŋkutə mɨ̂ntsù mɨ naàŋgwyɛ̀, 
HEB.11.34	m̀bwɛtə mɨ̂mɔ'ɔ mî tɨ̀ɨ̀, ŋkɨ ŋkhə kaa bɨ wa'à waa nɨ munwî ǹtsò zwitə̀. Bo lɛ mbə ɨbɔrəkə njoò lâ ǹtɨgə mbəŋ mbə bɨtɨ̀ɨ̀ bɨ bə̂ ǹtɨgə mbə tsi'ì ŋ̀gǎŋmà'â ǹtsò jî tɨ̀ɨ̀, ŋ̀gha'a ntsǔ ntsǒ ɨtoò. 
HEB.11.35	Ǹtsya a njɨ̀mə abìintɨɨ bɨ lɛ nyweensə bɨlɨm bɨ bâŋgyɛ̀ bìi mə bɨ lɛ ŋkwokə aa mfa a mbo bo. Bǐ mɔ'ɔ bɨ lɛ sɨ yə ŋgɨ'ɨ bɨ ghə bɨ mà'àtə̀ waa bo tuu tâ ɨ kwo a mûm ŋ̀gɨ'ɨ ɨ yǐ tɨgə bǔ yweenə ɨ tswe nɨ̂ ǹtswêntɨ̀ɨ̀ yìi mə ɨ̀ bɔ̌ŋ ntsyàtə̀ aà. 
HEB.11.36	Bɨ lɛ sɨ wyɛ̀ nɨ̀ bǐ mɔ'ɔ, ŋ̀ghɔɔ nɨ bǐ mɔ'ɔ, ŋ̀koo bi mɔ'ɔ nɨ̀ àtsaŋ, nlɔ̀gə̀ ŋ̀ghɛɛ nɨ bu a ndâtsaŋə̀. 
HEB.11.37	Bɨ lɛ ntumntə bîmɔ'ɔ nɨ̂ ŋ̀gɔ̀'ɔ̀, ŋ̀kwyɛ bî mɔ'ɔ ɨ̀tɨɨ baa, ǹzwitə bî mɔ'ɔ nɨ̀ munwî ǹtsò. Bǐ mɔ'ɔ bɨ karə̀ ŋ̀wɛ'ɛ nɨ̂ ŋ̀gùu mbînjə̀rə̀ bo bɨ̀ jǐ mbindɔŋ. M̀bə ŋgàŋâmfumə, bɨ tsɔ'ɔ̀ nɨ̂ àkòrə̂ yaa, ǹdɨ nɨ̂ ŋ̀gɨ'ɨ a nu bo. 
HEB.11.38	Kaa m̀bi yù ɨ̀ lɛ ŋwa'ǎ a mbo bo ku'ùnə̀. Bo tɨgə̀ ŋ̀ghaa ntsɨŋə ŋkarə nɨ a nta'a mɨwɛ̀ɛ̀ mɨ wɛ̀ɛ̀ tsi'ì tsǒ bə̀ bìi bɨ ŋkhə ntsò. Ǹlɛ nɨ a ɨtu mɨ̂nta'a bo bɨ̌ a mum ɨ̀bù'u ŋgoo bo bɨ̀ mɨ̀mborə a nsyɛ̂.
HEB.11.39	Ma buù bə̀ bɨ lɛ mbeentə waa mə bɨ lɛ nluu nɨ̂ abììntɨɨ̀, la kaa bo lɛ ŋwa'ǎ ɨ̀nnù jìi mə Nwì à lɛ ŋkà'à a mbo bo aa kwɛrə̀ 
HEB.11.40	ǹloŋ mə Nwì à lɛ ntaŋtə ataŋtə̀ yìi mə a bu mbɔ̀ŋ ǹtsya ma ya aa a mbo bì'inə̀, mə bo ka yǐ kɨɨ kɔ'ɔ luu tsi'ì bì'inə̀ nɨ̀bò bɨtsɨ̀mə̀.
HEB.12.1	Tsi'ì tsǒ mə bì'inə̀ tswe nɨ ǹnɔ̀ɔ̀ bɨ̂yəfə bɨ karɨsə̀ yi'inə̀ aa, â bì'inə̀ ma'atə ŋgɔ̀ŋ ɨ̀nnù tsɨ̀m jìi mə mbə ɨ kɨŋə̀ mânjì a mbo bì'inə̀ aa, bo bɨ̀ ŋ̀gɔ̀ŋ ɨ̀nnù jî bɨ ɨ̀tsɨ̀m jìi mə ɨ lɨ̀gɨ̀nə̀ ǹtɨŋnə nɨ a nu bì'inə̀ aa, ŋgaansə mɨtɨ̀ɨ̂ mi'inə̀, ǹtaŋ ntɨɨ, ŋka ŋkhə nɨkhə̀ nìi mə nɨ tswe a mbìi bì'inə̀ aà. 
HEB.12.2	Tâ bì'inə̀ tɛ'ɛ mi'î mì'inə̀ a nu Yesu yìi mə àbìintɨɨ̀ yì'inə̀ a lɛ nlɔ̀gɨ̀nə̀ ghu nu ŋkɨ lwi'isə ghu nu aà. À lɛ m̀bii ŋgɨ'ɨ ŋkwo a ati bàŋnə̀ bàŋnə̀ kaa ŋkɨ'ɨ̀ nɨ̀ àdɨ̀rə atu yìi mə àti bàŋnə̀ bàŋnə̀ a lɛ sɨ zì nɨ̀ yu aa bɔ'ɔ̀. Ǹloŋ mə à lɛ nzi nɨdorə nɨ̀ wè nìi mə nɨ lɛ sɨ yu'utə nii aà. Tsɨ̂tsɔ̀ŋ à tɨ̀gə ntswe a mbɛ̀ɛ̀ nɨ̀kwɛɛ Nwì yìi mə à ŋàŋnə a aburə aa nî mà'à.
HEB.12.3	Naŋsə ŋwa'atə̀ nɨ̌ mbuu ŋgɨ'ɨ yìi mə à lɛ nyə aa, nɨ̂ m̀buu kɨ̂bàà yìi mə ŋ̀gǎŋghɨ̀rə̂ ɨ̀nnù jî bɨ ɨ lɛ sɨ bàà nii ghu aa, maa ajàŋ, tâ nɨ̀ tsuu lǒ kaa, ɨ swùŋtə akòrə̂ yuu ɨ bɨ̀ɨ̀ nɨ̂ ǹjɨ̀m bə̂. 
HEB.12.4	A ajàŋ mə bu bɨ̀ ɨ̀nnù jî bɨ ɨ to aa, kaa nɨ̀ burə tɨ̀ to ŋghɛ̀ɛ̀ ǹywe'e a adɨgə yìi mə mbə nɨ̀ saansə̀ àləə̀ yuu ghu. 
HEB.12.5	Nɨ̀ lì'ìnə̀ mə̂ a adɨ'ɨtə̀ ya yìi mə Nwìŋgɔ̀ŋ a fa nɨ a mbo bù tsǒ bɔɔ̀ bi nswoŋə nɨ mə,
HEB.12.5	“Mû ghà tsuu kɨ tsa'a ajàŋ mə Mmà'àmbi a mɨ̀rɨ̀sə̀ nɨ̂ gho aa bə̂.
HEB.12.5	Tsuu lǒ kɨ swùŋtə akòrə̂ yo ɨ bɨ̀ɨ̀ nɨ̂ ǹjɨ̀m mə m̀bə a ka ntsisə nɨ̂ ghô.
HEB.12.6	Ǹloŋ mə Nwìŋgɔ̀ŋ a tsisə aa bə̀ bìi mə à kɔ̀ŋə̀ aa,
HEB.12.6	ŋ̀kɨɨ nnɨ̀ŋə nɨ̂ ŋ̀gɨ'ɨ aa a nu bə̀ bìi mə à lɔ̀gə mə à nɨ bɔɔ̀ bi aà.”
HEB.12.7	Nɨ̀ tswa ntɨɨ̀ ghuu a nɨ̂ àjàŋ yìi mə Nwì a mɨ̀rɨ̀sə̀ ghuu aà, a lèntə̀ nɨ̂ ghuu aa tsi'ì tsǒ bɔɔ̀ bi. Ŋ̀gɨ'ɨ yìi mə nɨ yə aa ɨ dɨ̀'ɨ̀ aa mə Nwìŋgɔ̀ŋ a mɨ̀rɨ̀sə̀ ghuu aa tsi'ì tsǒ bɔɔ̀ bi. Kə̀ mu yì tsù à tswe ghu yìi mə taà yì à sɨ mɨ̀rɨ̀sə̀ aa ɛ? 
HEB.12.8	M̀bə bɨ tsuu ghuu kɨ mɨ̀rɨ̀sə̀ tsi'ì tsô àjàŋ mə bɨ ŋkɨɨ mmɨ̀rɨsə bɔɔ bǐ mɔ'ɔ aa, bəə boŋ kaa nɨ̀ sɨ̌ bɔɔ̀ bi naŋsə mbə; boŋ nɨ̀ bə aa bɔɔ bɨ tɨ̂ tà. 
HEB.12.9	M̀bə bɨ̀tà bìi mə bɨ jwe yi'inə̀ fàa mbi aa, mbə bɨ ka mɨrɨsə yi'inə̀, bì'inə̀ kɨɨ mbɔ'ɔtə nɨ̂ waa, bəə boŋ kaa mbə bì'inə̀ wa'ǎ ɨbɨɨ nû yi'inə̀ sɨgɨ̀sə̀ a mbo Taà yì'inə̀ a mûm Àzwì ta ɨ tswe ntɨ̀ɨ̀ aa ɛ? 
HEB.12.10	Bɨ̀tà bî fàa nsyɛ bɨ mɨ̀rɨ̀sə̀ yì'inə̀ a nɨ mû àtɨɨ noò aa nɨ̂ ŋ̀kɔ̀ŋə̂ yàà, lâ Nwîŋgɔ̀ŋ a mɨ̀rɨ̀sə̀ nɨ̂ yi'inə̀ ŋ̀ghɨrə aa ɨbɔ̀ŋ a nu bì'inə̀, mə tâ bì'inə̀ kɨ nlaa maŋsə tsi'ì tsǒ yu. 
HEB.12.11	A nɨ̂ ŋ̀gɔ̌ŋ ɨnnǔ tsɨ̀m jìi mə Nwǐ a tsisə nɨ̂ yi'inə̀ aa, bì'inə̀ lɔ̀gə̀ maa noò tsi'ì tsǒ ànnù yî bɨ ŋka njəŋnə, kaa wa'à bàŋnə̀ ŋ̀ka ndorɨtə, lâ a tɨ bə a njɨ̀m bə̀ bìi mə bɨ mɨ̀rɨ̀sə̀ waa aa, bɨ koonə̀ mɨ̂ntà mìi mə mɨ zì nɨ̂ mbɔɔnə̀ ŋghɨ̀rə̀ bo ghɨrə̀ nɨ̂ ɨ̀nnù jìi ɨ tsinə aà.
HEB.12.12	Ka ŋɛntə̂ nɨ̀ m̀bô muu mìi mə mɨ kàà mə̂ aa a ndəŋə, ŋkɨ ntɨ̀nsə̂ nɨ̀ nɨ mɨ̀kù'ùtə̂ muu mìi mə mɨ tsɨ̀gɨ̀nə̀ aà. 
HEB.12.13	Nɨ̀ ghɨrə tâ mânjì yìi mə nɨ təə ghu aa tâ à tsìnə̀, tâ ɨ̀dɨ̀gə̀ jìi mə ɨ kwokə̀ a mɨka'a bù aa tâ ɨ tsuu lǒ fààkə̀, tâ ɨ̀ baŋnə ntɨɨ tɨ̀ɨ̀. 
HEB.12.14	Nɨ̀ ywe'etə a ka ntswe nɨ̀ m̀bɔɔnə bu bɨ̀ bə̀ bɨ̀tsɨ̀mə̀; ŋ̀kɨɨ ntəə nɨ̂ àkòrə̀ nɨzì yuu tâ à laa maŋsə nloŋ mə ŋù yìi mə àkòrə̀ nɨzì yi a sɨ̀ laa màŋsə̀ aa kaa à ka yǐ wa'ǎ Mmà'àmbi yə̂. 
HEB.12.15	Nɨ̀ ka ntsyɛsə ghuu, nyə mə tâ ŋù tsù à tsuu lǒ tswe tɨ kwɛrə̀ ɨ̀bɔ̀ŋ Nwî wâ. Tâ ŋù nɨ bù à tsuu lǒ bə tsi'ì tsǒ àtì nɨlwì tsegə yìi mə a fa ŋgɨ'ɨ, ŋ̀ghɨrə ɨ bəŋ ntɨgə nlɨ'ɨ yìi mbə lɨ'ɨ bə̀ bî ghà'àtə̀ aà. 
HEB.12.16	Tâ ŋù nɨ̀ bù ghùù yî mɔ̀'ɔ tâ tsuu lǒ bə ŋû àtsùùrə̀ kə̀ tsǒ ŋù yìi mə à sɨ Nwî bɔ'ɔ aa tsi'ì tsǒ Esau yìi mə à lɛ fèe abwarè yi tsǒ ǹdɨ̀ɨ̂ mu, ŋ̀kwɛrə mɨjɨ mɨ ŋgaà mɔ'ɔ ghu aà. 
HEB.12.17	Nɨ̀ zi mə à lɛ mbə a njɨ̀m aa a bû ŋ̀ka nlɔɔ mə yu tswe nɨ̂ m̀bɔɔnə̂ taà yì, lâ bɨ lɛ mfurə yi nloŋ mə kaa mânjì yìi mə mbə a kwensə̀ ànnù yìi mə à lɛ ŋghɨ̀rə̀ aa kaa à lɛ kɨ'ɨ̀ bə̂ ka mə à lɛ sɨ yə̀'ə̀ nɨ mɨ̀làà a mi'i yu aà.
HEB.12.18	Kaa nɨ̀ sɨ̀ zî aa tsi'ì tsǒ baIsrael lɛ nzì, a mbɛ̀ɛ nta'a yìi mə mbə bɨ wa'a mɔ̀ɔ̀ntə̀, ɨ khɨ̂ nɨ nɨ mɔ'ɔ; a mûm m̀fii ɨ̀dɨ̀gə̀, bo bɨ̀ ɨ̀dɨ̀gə̀ buurə̀ bùùrə̀, nɨ̂ àfìsə̀ yî tɨ̀ɨ̀, 
HEB.12.19	bo bɨ̀ ǹjì ǹtàŋ, nɨ̂ ǹjì ŋù. Nòò yìi mə bə̀ bya lɛ nyu'u njì ya aa, bo lɛ mbɔ'ɔ ntɨgə mbu'u nɨ̂ m̀bo nswoŋ nɨ mə kaa bo sɨ bù ŋ̀kɔŋ a nyu'u tâ bɨ̀ swoŋ ntoo yì mɔ̀'ɔ a mbo bo. 
HEB.12.20	Ǹloŋ mə ǹdɨ'ɨ jìi mə bɨ lɛ mfa a mbo bo ɨ swoŋə̀ nɨ mə, “M̀bə a tɛ'ɛ mbə tsi'ì nàà mə ɨ̀ mɔ̀ɔ̀ntə nta'a wa aa, bɨ tumntə̀ ǹzwitə!”
HEB.12.21	Ɨ̀dɨ̀gə̀ ɨ lɛ nswèrə̀ si'i si'i, Moses a tɨgə̀ ǹswoŋ mə, “Mə tsɨ̀gɨ̀nə̀ nɨ nɨ̀bɔ'ɔ̀.”
HEB.12.22	Lâ nɨ̀ baŋnə nzì aa a Nta'a Sion, bo bɨ̀ a njɔ̀'ɔ̂ àla'a Nwìŋgɔ̀ŋ yìi mə à tswe ntɨ̀ɨ̀ aa, Yerusalem yìi mə à tswe a aburə aa, nɨ bɨ̀angel a ŋkam nɨ̀ ŋ̀kàmə̀ bìi bɨ ghotə ntswe nluu nɨ nɨ̀dorə aà. 
HEB.12.23	Nɨ̀ zi aa a nɨ̂ ŋ̀ghòtə̂ yìi mə à nɨ yî bɔɔ bɨ Nwî bi ntsàmbìì bìi mə bɨ ŋwa'anə mɨkûm myaa a aburə aà. Nɨ̀ zì aa mbo Nwìŋgɔ̀ŋ yìi mə a sa'a ŋù ǹtsɨ̀m aa, bo bɨ̀ a mbô ɨ̀zwì bə̂ bìi mə bɨ ghɨ̀rə ɨnnù jìi ɨ tsinə, m̀bə bə̂ bìi bɨ kwi ŋkɔ'ɔ nluu aà. 
HEB.12.24	Nɨ̀ zì aa mbo Yesu yìi mə à zi nɨ̂ àkàà yî fii ya aa, a nɨ̂ àləə yìi mə bɨ mitə a ghaà ǹzi nɨ̂ ɨ̀bɔ̀ŋ yìi ɨ tsyatə yi aləə Abel aà.
HEB.12.25	Tâ nɨ̀ ka ntsyɛsə ghuu ǹtsuu lǒ tuu njì ŋù wa mə a ghàà aa bə̂. Bə̀ bìi mə bɨ lɛ ntuu njì ŋù wa mə à lɛ sɨ ghàà ŋ̀wa'asə nɨ̂ waa fàa nsyɛ aa kaa bɨ lɛ kɨ'ɨ̀ àjàŋ yìi mə mbə bɨ khə̂ zî. M̀bə bi'inə̀ yî ǹtɨgə ŋkhə aa mə akə mə mbə bi'inə̀ tuu njì ŋù wa yìi mə a ghàà ǹlo a aburə aa ɛ? 
HEB.12.26	Ǹjì Nwì ya, ɨ̀ lɛ ntsɨ̀gə nsyɛ̂ ǹtsɨ̀m maa noò. La tsɨ̂tsɔ̀ŋ à kà'à mə̂ mə, “Mə̀ ka kù'ùsə bǔ tsɨ̀gə mbî, kaa wa'a tsi'ì ǹsyɛ yuyu tsɨgə̀, mə̀ ka kɨɨ tsɨ̀gə aburə ghu bɔ̀'ɔ̀.”
HEB.12.27	Nɨ̀ghàà nya mə à swoŋ mə, “Mə̀ ka kù'ùsə bǔ tsɨ̀gə̀ aa,” nɨ naŋsə ndɨ'ɨ nɨ mə ǹjoo jìi mə bɨ lɛ nnaŋsə aa, bɨ ka tsɨ̀gə lɔ̀'ɔ̀sə tâ jìi mə mbə bɨ wa'à bù ntsɨgə aa tâ ɨ̀ tɨgə ntswe. 
HEB.12.28	Tâ bì'inə̀ ka mfa mbɨ'ikə a mbo Nwì ǹloŋ mə ànnù nɨfɔ̀ ya yìi mə bì'inə̀ kwɛrə aa, kaa mbə bɨ wa'à bù ǹtsɨgətə. Tâ bì'inə̀ ka mfa mbɨ'ɨkə ŋkɨɨ ŋgha'asə Nwî nɨ mânjì yìi mə à bɔŋ ghu mbo aa, ŋghu'usə nii ŋkɨɨ mbɔ'ɔ, 
HEB.12.29	ǹloŋ mə Nwìŋgɔ̀ŋ yi'inə̀ à laa mbə mɔ'ɔ yìi mə ɨ tɔ̀ɔ njoo aà.
HEB.13.1	Nɨ̀ ghɨrə tâ àkɔ̀ŋnə̌ yuu tsǒ bɔɔ bɨ ma tâ à ka ŋghɛɛ nɨ̂ m̀bìì. 
HEB.13.2	Nɨ̀ kɨɨ ŋka ŋwa'atə a ŋkwɛrə bɨ̀gɨ̀ɨ̀ a mɨla'a bù, ǹloŋ mə bə̀ bî mɔ'ɔ bɨ lɛɛ̀ ŋ̀kwɛrə baaŋgəl a mɨla'a bo tɨ zî. 
HEB.13.3	Nɨ̀ ka ŋwa'atə bə̂ bìi mə bɨ tswe a atsaŋ aa, tsǒ a tswě bǒ bo ghu; ŋ̀kɨɨ ŋwa'atə nɨ̂ bə̂ bìi mə bɨ dɨ̌ ŋgɨ'ɨ a nu bo aa ǹloŋ mə mbə a kɨ̂ m̀bə bu.
HEB.13.4	Tâ bə̀ bɨ̀ tsɨ̀m tswa annù nɨ̀yɔ'ɔ nɨ̀ àghu'usə̀, ǹtsuu nɨ̂ ǹsɨ̀ŋ a kuu nɨyɔ'ɔ kɨ zì; ǹloŋ mə Nwì à ka yǐ nɨŋ ɨsa'a a nu ŋ̀gàŋatsùùrə̀ bo bɨ̀ ŋ̀gàŋajɨrə̀.
HEB.13.5	Nɨ̀ tsuu annǔ ŋkabə ɨ lɔ̀gə tɛ'ɛ a mbìì, nɨ̀ ka mbii nɨ mə njoo jìi mə nɨ̀ tswe nɨ ju aa ɨ ku'unə a mbo bù; ǹloŋ mə Nwì à laa nswoŋ mə, “Kaa mbə mə̀ wa'à ghuu mè'è kaa ŋwa'à ghuu kɨ̂ ǹləə tâ nɨ̀ tswe tsi'ì tɨ̀ àyoò” 
HEB.13.6	M̀bə yìi mə a bə myaa ajàŋ aa, m̀bə bì'inə tɨgə̀ nswoŋ nɨ̂ àtàŋəntɨɨ mə,
HEB.13.6	“Mmà'àmbi à nɨ̂ ŋ̀gàŋkwɛtə̂ ghà,
HEB.13.6	kaa mə̀ ka wa'à kà mbɔ'ɔ;
HEB.13.6	mbə ŋù mɨsɔ̀ŋ a ghɨrə̀ àkə a nu mə̀ aa ɛ?”
HEB.13.7	Nɨ̀ ka ŋwa'atə bɨ̂tsyàsə̀ buu, bya bìi mə bɨ lɛ swoŋ nɨghàà nɨ Nwì a mbo bù a mbìi mbìì aà; nɨ̀ wa'atə a ajàŋ mə ntswê ntɨ̀ɨ̀ yàà ɨ̀ lɛ mbə aa, ŋka ŋŋe'esə nɨ̂ àbii ntɨɨ̂ yaa. 
HEB.13.8	Kaa Yesu Kristo à sɨ kwensə, aâ tsi'ì ŋ̀gɨ̀ŋ a ajàŋ mə à kɨ̀ bə a yɔɔ aa mə à bə sii, ɨ lǒ kɨɨ bə a yɔɔ, ɨ lwì'ì nɨ̂ŋkoŋə̀.
HEB.13.9	Nɨ̀ tsee mà'àtə tâ bə̀ ka mbwe'esə ghu nɨ̂ ɨ̀nnǔ mbuu mbuu jî fii jìi mə ɨ sɨ̀ ku'ùnə̀ aà. A baŋnə̀ ŋkù'ùnə̀ aa mə tâ mɨ̀ntɨɨ̀ muu ka ŋkwɛrə mɨtɨ̀ɨ̀ a nɨ̂ ɨ̀bɔ̀ŋ Nwî kaa kɨ'ɨ̀ bə a nɨ mɨ̀jɨ bə̂. Ǹloŋ mə ajàŋə mə bə̌ yòŋə bɨ̂nɔ̀ŋsə nloŋ mɨjɨ aa kaa a burə tɨ̀ waa nɨ̂ ànnû tsu kwɛtə̀ bə̂. 
HEB.13.10	Bì'inə̀ tswe nɨ̀ m̀buu nɨ̀kèntə̀ nɨ mɔ'ɔ nɨ mà'a Nwì yî mɔ'ɔ; ŋ̀gǎŋmà'a Nwì jìi mə ɨ fà'à wa mûm ǹtàŋ yî lwèn wa yìi nɨ tswe ghu aa kaa ɨ sɨ̀ nɨ̂ àdà'à tswê a njɨ̂ àyoo yìi mə bɨ tɔɔ ghu aà. 
HEB.13.11	Ŋ̀gàŋmà'a Nwì yî ŋ̀wè wa a kuu aa tsi'ì nɨ̀ àləə naà ya mə bɨ wa mma'a nɨ̂ Nwì ghu nloŋ ɨbɨ bə̀ aa wa adɨgə yî Nàŋsə̀ Nlaa, m̀baŋnə̀ mbè'è nɨ̂ m̀bà ya mfɛ̀'ɛ̀ wa balɨgə ǹtɔɔ nɨ a abɛɛ. 
HEB.13.12	À kɨ mbə ŋgɨ̀ŋ ŋgɨ̀ŋ a ajàŋ yìi mə bɨ lɛ nlɔ̀gə̀ Yesu m̀fɛ'ɛ nɨ ghu a mûm balɨgə a yə̂ ŋ̀gɨ'ɨ bɨ zwitə̀ yi mə tâ à ghɨrə bə̂ bi laa maŋsə ntsya a njɨ̌m àləə̀ yi. 
HEB.13.13	Maa ajàŋ a ku'unə mə tâ bì'inə̀ fɛ'ɛ a mûm balɨgə ŋghɛɛ ntsi'i yi tǎ kɨɨ kwɛrə mbə̀gɨ̀tə̂ ya yìi mə bɨ lɛ mbə̀gɨ̀tə̀ yi ghu aà. 
HEB.13.14	Nloŋ mə kaa bì'inə̀ sɨ̀ nɨ̂ ǹjɔ̀'ɔ̀ àla'a yìi mə a lwi'i nɨ̂ŋkoŋ aa faà tswê, m̀baŋnə nlɔ̀ɔ̀ aa ya mə a ka yǐ zì aà.
HEB.13.15	A ku'unə mə tâ bì'inə̀ tɨgə ntsya aa a nu Kristo, mfa nɨ̂ àyoo mmà'a Nwì yìi mə à nɨ agha'asə̀ aa, a ŋgɔ̀ŋ bɨ̀nòò bɨ̂tsɨ̀m, a mbo Nwì, m̀bə agha'asə yìi mə a fɛ̀'ɛ a ghoŋ ntsǔ bə̀ bìi mə bɨ swoŋ nî annǔ Ɨkûm yi aà. 
HEB.13.16	Nɨ tsuu lì'inə a ŋka ŋghɨ̀rə ɨ̀bɔ̀ŋ bo bɨ̀ a ŋka nyàtə ǹjoo jìi mə nɨ̀ tswe nɨ ju aa, ǹloŋ mə njoo mmà'a Nwì ma jû ɨ bɔ̀ŋə̀ nɨ̂ Nwî.
HEB.13.17	Nɨ̀ ka nyu'unə bɨ̂tsàsə̀ buu ŋkɨ ŋkaa nyoŋə nɨ̂ ɨ̀nnù jìi mə bo swoŋ aà; nloŋ mə bɨ bɛ nɨ annǔ ntɨɨ̀ yuu, ŋkɨ ntswe nɨ̂ àjàŋ yìi mə bɨ ka yǐ fa akwi'i a nsi mi'i Nwì nloŋ ŋgaa yùù aà. A bə̂ ǹji'ì ànnù yìi mə a ku'unə mə boŋ nɨ ghɨ̀rə̀ bo fa'à nɨ̀ àfà'â yaa nɨ nɨ̀dorə, nloŋ mə bo bə kɨ fà'à bə nɨ̂ àjəŋnə̀ boŋ kaa a ka wa'à ghuu kwɛtə̀.
HEB.13.18	Nɨ̀ ka ntsa'atə nɨ̂ Nwî ŋ̀wa'atə nɨ̂ yi'i, ǹloŋ mə bì'ì zi mə ntɨɨ̀ yi'i ɨ laa a nɨ̂ ànnù yìi mə bì'i fà'a aà. Bì'i lɔ̀ɔ̀ mə bi'i kɨ ghɨ̀rə ɨnnù tsɨ̀m jìi mə ɨ tsinə bə̀ bɔ'ɔtə̀ aà. 
HEB.13.19	Mə bu'u mbo a mbo bù tsi'ì nɨ̀tɨ̀ɨ̀ mə nɨ̀ bə kɨ naŋsə tsà'àtə̀ Nwî boŋ à ka ghɨ̀rə mə̀ waŋsə mbù m̀bɨɨ fu a mbo bù.
HEB.13.20	Tâ Nwìŋgɔ̀ŋ m̀bɔɔnə yìi mə à lɛ ŋghɨ̀rə̀ M̀mà'àmbî yi'inə̀ Yeso a bû m̀bɨɨnə a nɨwo aa, yu wa mə à nɨ ŋgàŋmbɛ̂mbi yì ŋ̀wè aa, nɨ̂ àləə̀ yi yìi mə bɨ lɛ ŋwàrə àkàà yìi mə a lwi'i nɨ̂ŋkoŋ ghu aa, 
HEB.13.21	tâ à fa njoo jì sɨgɨ̀nə tsɨ̀m jìi mə nɨ lɔ̀ɔ̀ aa, ta tâ nɨ̀ ka ŋghɨ̀rə ɨ̀nnǔ jìi mə Nwì a lɔ̀ɔ̀ aà. Tâ à ghɛɛ nɨ̂ m̀bìì ǹtɨgə fà'à nɨ̂ ɨ̀nnù jìi mə a kɔ̀ŋə̀ aa a nu bù ǹtsya aa a njɨ̌m Yesu Kristo, yìi mə nɨ̀gha'a nɨ̀tsɨ̀m ka tɨgə zì ghu mbo ɨ lwì'ì nɨ̂ŋkoŋə̀ aà. Amen.
HEB.13.22	Mə bu'u nɨ̂ m̀bo a mbo bù mbâ bɨlɨ̂m bâ, mə tâ nɨ̀ kwɛrə nɨghàà nɨ adɨ'ɨtə̀ nû sɨgɨ̀nə̀, ka mə mə̀ ŋwà'ànə nɨ ghu'utə̀ aà. 
HEB.13.23	Mə lɔ̀ɔ mə tâ nɨ̀ zi mə bɨ fì'ìsə̀ mə̂ mumaà yi'ìnə̀ Timoti a ndâtsaŋ. Mə yu'utə aà yi, à bə wàŋsə zì boŋ bì'iyu ka tɨgə zì bɨtsɨ̀m a mbɛ̀ɛ bù. 
HEB.13.24	Nɨ̀ tsa'atə bɨtsyàsə̀ buu bɨtsɨ̀m bo bə̀ bɨ Nwî bɨtsɨ̀mə̀. Bɨ̀lɨ̂m bi'inə̀ bìi mə bɨ tswe a Italy aa bɨ toò àtsà'àtə̀ a mbo bù bɨtsɨ̀mə̀. 
HEB.13.25	Tâ ɨ̀bɔ̀ŋ Nwî tâ à tswe a mbo bù bɨ tsɨ̀mə̀. Amen.
JAS.1.1	À nɨ mə̀ Jɛms, ŋ̀gàŋàfà'a Nwì nɨ yì Taà Yesu Kristo, mə tsà'àtə̀ ŋ̀gwƐ̀'Ɛ̀ baIsrael nɨghûm ǹtsòbaà yìi mə ɨ̀ ja'anə ntswetə a ɨdɨgə tsɨ̀m faa mbi aà.
JAS.1.2	Bɨ̀lɨ̂m bâ, nɨ̀ ka naŋsə ndorətə a nòò yìi mə mbuu ɨkwà'ànə tsɨm ɨ tsi'i ghuu aà; 
JAS.1.3	ǹloŋ mə nɨ bə tswa ntɨɨ̀ ghu ɨ tsyǎ àkwà'ànə̀ yìi mə a ywe'etə nɨ̂ àbìintɨɨ̀ yuu aa, boŋ nɨ̀ ka tɨgə tswe nɨ̂ àtàŋəntɨɨ̀. 
JAS.1.4	Nɨ̀ yə mə àtàŋəntɨɨ yuu a ghɛɛ nɨ̂ m̀bìì a mûm ŋ̀gɨ'ɨ tâ nɨ̀ tsuu lǒ kaa, tâ nɨ̀ kwi ŋkɔ'ɔ ntəə ŋku'unə, kaa wa'à nɨ àlɔ̀'ɔ̀ tswê. 
JAS.1.5	Lâ m̀bə ŋù nɨ̀bù a tɨ boŋ mɨtsyɛ̀, a ku'ùnə̀ mə tâ à tsa'atə Nwî ǹlɔɔ ghu mbô, boŋ à ka fa ghu mbô, ǹloŋ mə Nwì a fa njoo a mbo bə̀ bɨ̀tsɨ̀m nɨ̂ àbɔ̀ŋəntɨɨ̀, kaa wa'à lɨŋə̀ bə̂. 
JAS.1.6	Lâ bɛɛ a tɨ tsà'àtə̀ Nwî a nɨ̌ŋ ǹtɨɨ̀ yì ghu nû, ǹtsee kɨ jɨ̀ŋkə̀ bə̂. Ŋù ntsɨ̀m yìi mə a jɨ̀ŋkə̀ aa, à bə aa tsǒ akàŋə ŋkì mɨyaa yìi mə fɨ̀fə̀rə̀ a tii ŋghɛɛ mbù mbɨɨ nɨ yu aà. 
JAS.1.7+JAS.1.8	Àjàŋə̀ ŋû ma ya mə a lɔɔ nɨ mɨ̀ntɨɨ mi mbaa, ǹjɨ̀ŋkə̀ nɨ̂ jɨ̀ŋkə̀ nɨ̂ ɨ̀nnǔ ji tsɨ̀m aa, tâ à tsuu lǒ wa'atə mə mbə yu kwɛrə̂ àyoò tsu a mbo mmà'àmbî Nwì.
JAS.1.9	Ǹdɨm yi'inə̀ yìi mə à nɨ ŋù tɨ̀kùm aa à tswe nɨ̀ ŋ̀ka ndorətə a ajàŋ yìi mə Nwì à ŋɛ̀ntə yi a ndəŋ aà; 
JAS.1.10	tâ ǹdɨm yì'inə̀ yìi mə à nɨ ŋgàŋkabə aa tâ kɨɨ ŋka ndorətə a noò yìi mə Nwì à sɨ̀gɨ̀sə yi a nsyɛ aà, ǹloŋ mə ŋ̀gǎŋkabə ɨ ka yǐ wàŋsə̀ tsyà waa aa tsi'ì tsǒ ɨ̀bwì'i ŋgɛ̀ɛ̀ aà. 
JAS.1.11	Nòò a kɨ nta ntɨɨ aa, a tɔɔ̀ ŋ̀gɛ̀ɛ̀ ɨ yɔrə̀; ɨ̀bwì'i ji ɨ wôkə̀ a nsyɛ, nɨ̀bɔ̀ŋ ni nɨ mɛ̂. À kɨ mbə ŋgɨ̀ŋgɨ̀ŋ ajàŋ yìi mə ŋgàŋkabə à ka yǐ tsyà yi, a noò yìi mə a karə mfa'a nɨ̂ mɨ̀fà'â mi aà.
JAS.1.12	Nɨ̀dorə nɨ tswe a mbo ŋù yìi mə à lwì'i nɨ̂ àbìintɨɨ̀ a noò yìi mə ɨ̀kwà'ànə̀ ɨ zì ghu mbo aà ǹloŋ mə à bə tsyà m̀boo ɨ̀kwà'ànə̀ ma jû bəə boŋ à ka kwɛrə mɨyàrə̀nə̀ mɨ ŋgù'ù mi, tâ à bə ntswentɨ̀ɨ̀ ya yìi mə Nwì à kà'a a mbo bə̀ bìi mə bɨ kɔ̀ŋə̀ yi aà. 
JAS.1.13	M̀bə mbuu ɨ̀kwà'ànə̀ ma jû ɨ yi tɨ zǐ a mbo ŋù a tsuu lǒ swoŋ mə, “Ɨ̀kwà'ànə̀ jû ɨ lo aa a mbo Nwì.” Nloŋ mə kaa mbə bɨ wa'à Nwî nɨ̂ ɨ̀nnù jî bɨ kwa'ànə̀. Kaa yumbɔŋ a wa'à nii ŋû kɨɨ ŋkwa'anə nɨ̂ ànnù yî bɨ̂. 
JAS.1.14	Lâ bɨ kwà'ànə̀ ŋû aa wâ noò mə ɨ̀nnù jìi mə a yə̀'ə̀tə aa ɨ swùŋtə̀ mə̂ yi ŋko yi tsǒ mâtaà. 
JAS.1.15	Ɨ̀nnù jya mə a yə̀'ə̀tə̀ aa ɨ tɨgə̀ ghɨrə a tswê nɨ ju tsǒ mu ntɨgə njwe ɨfansənnù. Bɛɛ mə ɨ̀fansənnù jya ɨ yi ŋkɔ'ɔ nluu, ɨ jwe nɨ̀wô.
JAS.1.16	Tâ bɨ̀ tsuu ghuu lǒ bwe'esə mbâ bɔɔ bɨ maà bâ. 
JAS.1.17	Mɨ̀tə̀ŋnə̀ mî sɨgɨ̀nə̀ mɨtsɨ̀m bo bɨ̀ njoò jìi mə ɨ bɔŋ màŋsə̀ aa, tsi'ì tsɨ̀m ɨ lò aa aburə nsɨgə. Ɨ lò aa a mbo Nwìŋgɔ̀ŋ yìi mə à nàŋsə mɨ̂ŋkà'à mìi mə mɨ tswe a aburə aa, m̀bə yu yìi mə kaa à sɨ kwensə, kə̀ mbəŋkə tso alɨləŋ aà. 
JAS.1.18	A nɨ̂ ŋ̀kɔ̀ŋə̂ yì, à lɛ nnaŋsə yi'inə̀, ǹtsya aa a njɨ̌m nɨ̀ghàà nìi à nɨ nɨ̂ ànnù nɨ̂ŋkoŋ aà, mə tâ bì'inə̀ bə bɨ̂tsyà bɨ mbìì a tɨtɨ̀ɨ ŋ̀gɔ̀ŋ njoò tsɨ̀m jìi mə à lɛ nnaŋsə aà.
JAS.1.19	Bɔɔ bɨ maà bâ nɨ̀ ka ŋwa'atə annù yuà! A ku'unə mə tâ ŋù ǹtsɨ̀m tâ à ka ŋwaŋsə nyu'u ànnù, ǹtsee kɨ wàŋsə ghàa, ŋ̀kɨ tsee kɨ wàŋsə lwìsə̀ nɨ̂ ǹtɔ̀ŋə̀. 
JAS.1.20	Ŋù yìi mə a lwìsə ntɔŋ aa kaa a sɨ annù yî tsìnə̀ yìi mə Nwì a lɔ̀ɔ̀ aa ghɨ̀rə̀. 
JAS.1.21	Mamùu ajàŋ a ku'ùnə̀ mə nɨ̀ me'e ŋgɔ̀ŋ ɨ̀nnǔ nsɨŋ tsɨ̀m bo bɨ̀ àbɨ̀'ɨntɨɨ̀ tsɨ̀mə̀. M̀fa ɨbɨɨnnû ghuu a mbo Nwì, m̀bii nɨghàà nìi mə a bè a mûm ǹtɨɨ bù aà, à nɨ nɨ̀nghàà ma nû nìi mbə nɨ nyweensə ghuu aà.
JAS.1.22	Nɨ̀ tsuu atu ɨbɨ̀ɨ nû ghuu kɨ bwe'esə a ŋka nyu'utə nɨ̀ghàà nɨ Nwî tsi'ì yù'ùtə̀. A ku'unə mə tâ nɨ̀ ka mfa'a nɨ nu. 
JAS.1.23	Ŋù yìi a yu'utə nɨghàà nɨ Nwî tsi'ì yù'ùtə̀ kaa ŋkɨ'ɨ̀ nɨ nu fa'à aa, à bə aa tsi'ì tsǒ ŋù yìi mə à lèntə nsî yi nɨ̂ ŋ̀kè'è, ǹyə ɨ̀bɨ̀ɨ nû yi. 
JAS.1.24	A naŋsə nlii ɨbɨ̀ɨ nû yi wa aa, a lô ŋ̀ghɛɛ yi. Fɨ̀bàŋtə̀ tɨ tsyǎ a li'ìnə̀ ŋ̀kɨrə̀ yì yâ. 
JAS.1.25	Lâ ŋù yìi mə a naŋsə nlii bɨ̂nɔ̂ŋsə̀ bya bìi mə bɨ bɔŋ màŋsə̀, ŋ̀kɛtə nɨ mɨ̂ŋkɨ̀rə̀ mɨ atsaŋ a nu bə̀ aa, à bə tɛ'ɛ àtû yì nɨ bɨ̀nɔ̀ŋsə̀ ma bû, kaa wa'à yu'utə̀ tsi'ì yu'utə̀ m̀bu nlì'ìnə̀, lâ m̀baŋnə nləə nɨ bɨ̀nɔ̀ŋsə̀ bya, ŋ̀ghɨrə nɨ̂ ɨnnù jìi mə bɨ swoŋ aa, boŋ Nwì à ka nɨŋ mbɔɔnə nɨ̂ ɨ̀nnù tsɨ̀m jìi mə a ghɨ̀rə̀ aà.
JAS.1.26	M̀bə ŋù à tswe a tɨtɨ̀ɨ bù yìi mə à wà'àtə mə yu tɨnsə amûm ànnù Nwî lâ kaa wa'ǎ ajàŋ yìi mə mbə yu tswâ àləə̀ yi, boŋ ànnù Nwî yi ya à nɨ tsi'ì ànnǔ adàŋə̀ dàŋə̀. A kɨɨ̀ m̀bwe'esə aa ɨbɨɨ nû yì. 
JAS.1.27	Ànnù yìi mə Taà Nwìŋgɔ̀ŋ a lɔ̀gə̀ tsi'ì tsǒ ànnù Nwî yìi mə a naŋsə kù'ùnə̀, kaa àlɔ̀'ɔ̀ tswê aa, a nɨ̂ ŋka nləŋtə bɔɔ bɨti nɨ bɨ̀kwì'ì bɨ bâŋgyɛ̀ a mûm ŋ̀gɨ'ɨ bo. Ŋ̀kɨ mbə a ŋka mbɛ̂ ɨ̀bɨɨ nû gho tâ m̀bi tsuu lǒ sɨ̀ŋ, ɨ ta ŋgɨ'ɨ a nu wò.
JAS.2.1	Bɨ̀lə̂m bâ tsi'ì tsǒ ŋgǎŋmbii Taà yì'inə̀ Yesu Kristo, yìi à nɨ Mfɔ̀ nɨ̀gha'a aa, a ku'unə mə tâ nɨ̀ tsuu bə̂ ɨtu ɨtu kɨ lèntə̀, ǹyɔŋə bə̂ ŋ̀kɨrə yàà. 
JAS.2.2	Kə̀ bì'inə̀ lɔgə mə ŋgàŋkabə yìi mə à wɛ̀'ɛ karə̀ yìi mə bɨ naŋsə nɨ̂ àtɨ̀ɨ̀ gold bo bɨ̀ ɨ̀tsə̀'ə atɨ̀ndùù, à zǐ ŋkuu a mûm ŋghòtə bù, ŋ̀gàŋafum a kɨ̂ ǹzi ŋkuu ghu nɨ bɨ̀kùrə̀ bɨ atsə̀'ə̀ bi. 
JAS.2.3	M̀bə nɨ̀ gha'asə ŋû wa yìi mə à wɛ̀'ɛ ɨtsə̀'ə̀ jî sɨgɨ̀nə̀ aa, nswoŋ ghu mbo mə, “Tswe faa nɨ̂ àlə̀ŋ yî àkɔ̀'ɔ̀nə̀ falà.” M̀baŋnə nswoŋ a mbo ŋgàŋafumə wa mə, “Ghɛɛ ntəə filì, kə̀ jwè'ènə a nsyɛ a mbɛ̀ɛ̀ mɨ̀kòrə mə,” 
JAS.2.4	bəə boŋ o tɛ'ɛ bɨ̂nàndènə̀ a tɨtɨ̀ɨ bù, ǹlentə nɨ̂ ànnù ǹyoŋ nɨ̂ àjàŋ mə ɨ̀nnù jî bɨ ɨ tintə nɨ̂ gho aà.
JAS.2.5	Yu'utə̀ nɨ̀ m̀bâ bɨlə̂m bâ, wa Nwì à tsɔ̀'ɔ ŋgàŋafumə fàa mbi, ŋ̀ghɨrə mə tâ bo nɨŋ mɨ̂ntɨɨ̀ mya a nu Yesu Kristo, ɨ̀ baŋnə mbə ŋgàŋafù'u ànnù nɨ̂ŋkoŋ, ɨ yi njɨ annù nɨfɔ̀ yìi mə à kà'a a mbo bə̀ bìi mə bɨ kɔ̀ŋə̀ nii aà. 
JAS.2.6	Lâ nɨ tsa'a nɨ̂ ŋ̀gàŋafumə aa, bə̀ bìi mə bɨ nɨ̀ŋə̀ nɨ̂ ghu a nsyɛ, ŋ̀kɨɨ nswuŋə nɨ̂ ghuu ŋghɛɛ nɨ bù a nda mɨsa'a aa à nɨ aa bɨ̂wò aa ɛ? À sɨ̌ ŋgǎŋkabə bə aa ɛ? 
JAS.2.7	À nɨ tsi'ì bò mə bɨ ghàà nɨ̂ ɨ̀nnù jî bɨ nloŋ ɨkum yî sɨgɨ̀nə̀ wa mə bɨ fa a mbo bù aà.
JAS.2.8	La m̀bə ò ka naŋsə nlə̀ə m̀fɔ̀ nɔ̀ŋsə̀ Nwì wa yìi mə à tswê mûm àŋwà'ànə̀ mə, “Ka ŋkɔ̀ŋə ndɨ̂m ghò tsi'ì tsǒ o kɔ̀ŋə ɨbɨ̀ɨ nû gho aa,” boŋ ò ghɨrə̂ sɨgɨnə̀. 
JAS.2.9	Lâ m̀bə ò ka nlentə nɨ̂ bə̀ ǹyoŋə nɨ bə̂ ŋ̀kɨ̀rə̂ yàà bəə boŋ ò wò mə annù, nɔ̀ŋsə̀ a kɨ̂ ǹtswa gho tsi'ì tsǒ ŋù yìi mə kaa à sɨ nɔ̂ŋsə̀ ləə aà. 
JAS.2.10	M̀bə ŋù a ka nləə bɨ̀nɔ̀ŋsə̀ bɨ̀tsɨ̀m bɛɛ mə a ghɨrə ŋghɛ̀ɛ̀ ŋ̀wo yî m̀fùùrə̀ a nɨ mûnjìrə̂ annù boŋ à kɨ̀ mə̂ ŋ̀wo bɨ̀nɔ̀ŋsə̀ bya tsi'ì bɨ̀tsɨ̀mə̀. 
JAS.2.11	Ǹloŋ mə ŋù wa yìi mə à lɛ nswoŋ mə, “Tsuu ŋgwɛ ŋù lɔ̀gə̀ aa aa,” à lɛ ŋkɨ nswoŋ mə, “Tsuu zwitə.” Ma mùn ujàŋ, ò bə tsuu ŋgwɛ ŋǔ lɔ̀gə, lâ ɨ bàŋnə zwitə ŋû boŋ ò wo nɔ̂ŋsə̀. 
JAS.2.12	Tâ nɨ̀ghàâ nuu bo bɨ̀ mɨ̀ghɨ̀rɨ̀ə̀ mɨ ɨnnù muu tâ mɨ̀ bə tsi'ì tsǒ mì bə̂ bìi mə bɨ ka yì sa'a waa nɔ̀ŋsə̀ wa yìi mə à kɛ̀tə mɨ̂ŋkɨ̀rə̀ mɨ atsaŋ a nu bə̀ aa. 
JAS.2.13	Nloŋ mə kaa Nwì à ka yǐ wa'à mɨlɨ̀ŋnə̀ ŋù yìi mə kaa à sɨ mɨlɨ̀ŋnə̀ ko aa kɨ ŋko a noò nsa'a mɨ̀sa'à. Ŋ̀ko mɨ̀lɨ̀ŋnə̀ ɨ kayi tsyatə ntsɔ'ɔtə mɨ̀sa'à.
JAS.2.14	Bɔɔ bɨ maà, m̀bə ŋù a swoŋ mə yu tswe nɨ̀ àbìintɨɨ, kaa wa'à nɨ ɨ̀nnù jî sɨgɨnə bàŋnə̀ ghɨrə, a kwɛtə̀ yi aa nɨ̀ àkə aa ɛ? Kaa àjàŋə abìintɨɨ ma yû kaa mbə a wa'à yi yweensə̀. 
JAS.2.15	M̀bə mumaà yi'inə̀ yî m̀bâŋnə̀ kə̀ yì mâŋgyɛ̀ a boŋə nɨ̂ ɨ̀tsə̀'ə̀ a ŋwɛ'ɛ kaa wa'à nɨ̀ mɨ̀jɨ mìi mə ku'unə a njɨ a njwi njwi aa tswê, 
JAS.2.16	bɛɛ ŋù nɨ̀bô a swoŋ a mbo bo mə, “Tâ Nwì à nɨŋ mbɔɔnə a nu bù! Nɨ̀ ghɛɛ tâ nû juu ka nloontə ŋkɨɨ njɨ ywurə!” boŋ a ka kwɛtə waa aa nɨ àkə̀ mə mbə nɨ̀ tsuu njoo jya mə ɨ kwɛtə waa tâ bo tswe ntɨ̀ɨ̀ aa, ɨ fa aa ɛ? 
JAS.2.17	À nɨ ajàŋ yìi mə a kɨ mbə aà, mə mbə ò tswe nɨ̂ àbìintɨɨ yìi mə a sɨ ghɨ̀rə ò fa'a nɨ̂ ɨ̀nnù jî sɨgɨ̀nə̀ aà. Àjàŋə abìintɨɨ ma yû à nɨ̂ àkwo ayoò.
JAS.2.18	Lâ m̀bə ŋù yì mɔ̀'ɔ à tsi swoŋ mə, “Ò tswe nɨ̀ àbìintɨɨ̀, mə̀ bâŋnə̀ m̀fa'a nɨ̂ ɨ̀nnù jî sɨgɨ̀nə̀.” M̀bə a swoŋ ma mùu ajàŋ boŋ mə̀ ka kwi'i ghu mbo mə, “Dɨ̀'ɨ abìintɨɨ̀ yo ya a mbo mə̀, mə mbə ò tsuu ɨnnù jî sɨgɨ̀nə̀ kɨ ghɨ̀rə̀, boŋ mə̀ ka bàŋnə ɨ dɨ̀'ɨ abìintɨɨ̀ ya a nɨ̂ ɨ̀nnù jî sɨgɨ̀nə̀ jìi mə mə ghɨ̀rə aà.” 
JAS.2.19	Ò bìi mə Nwîŋgɔ̀ŋ à nɨ aa tsi'ì yî mɔ̀'ɔtə aa ɛ? A bɔŋə̀! Lâ, tsi'ì ɨ̀zwì jî bɨ ɨ kɨ mbii maa ajàŋə̀, ŋ̀kɨɨ ntsɨgɨnə ghu nsî. 
JAS.2.20	Ɨ̀tɨ̀rə̀ bə̂, nɨ lɔ̀ɔ nzi mə àbìintɨɨ yìi mə a sɨ ɨnnù jî sɨgɨ̀nə̀ fa'a aa, à nɨ àkwo ayoo aa ɛ?
JAS.2.21	A ŋghɛ̀ɛ̀ nɨ ta bɨ̀ bɨ̀taà yì'nə̀, Abraham, tɨgə̀ Nwì à lɛ nlɔ̀gə̀ yi tso ŋù yìi mə mɨ̀nnù mi mɨ tsinə ǹyoŋə aa nɨ̂ ànnù yî sɨgɨ̀nə̀ yìi mə à lɛ ŋghɨ̀rə̀ aà: à lɛ nlɔ̀gə mu yì, Isaac, ŋ̀ghɛɛ mà'à Nwî ghu a nɨkentə mɔ̀'ɔ. 
JAS.2.22	A laa mə Abraham à lɛ mbìì Nwì aa, ŋkɨɨ mfa'a, àbìintɨɨ̀ yi bo àfà'â yi a ghɛ̀ɛ̀ nɨ̂ àbo mɔ'ɔ̀. Àfà'â yi a ghɨrə̀ mə tâ àbìintɨɨ̀ yi ya tâ luu. 
JAS.2.23	Ma mùu ajàŋ ànnù yìi mə àŋwà'ànə̀ Nwî a lɛ nswoŋ aa a fɛ'ɛ̀ m̀boontə mə, “Abraham à lɛ nnɨŋ ntɨɨ̀ yì a nu Nwì, ma ya a ghɨrə̀ mə tâ Nwì à lɔgə yi nɨ ŋù yìi mə ɨ̀nnù ji ɨ tsinə aà.” Nwì a tɨgə̀ ǹlɔgə Abraham nɨ̂ ǹsûkà'â yì. 
JAS.2.24	Yə̂ nɨ̀, Nwì a lɔ̀gə̀ ŋû tsǒ ŋù yìi mə mɨ̀nnù mi mɨtsinə, ntsya aa a njɨ̌m ɨ̀nnù jî sɨgɨ̀nə̀ jìi mə a ghɨ̀rə̀ aà, kaa wa'à yòŋə̀ aa tsi'i a njɨ̀mə àbìintɨɨ̀ yi yu yu.
JAS.2.25	À lɛ ŋkɨ mbə tsi'ì ŋ̀gɨŋgɨ̀ŋ nɨ Rahab, àkwàrə̀ mâŋgyɛ̀ wâ. Nwì à lɛ nlɔ̀gə̀ yì tsǒ ŋù yìi mə ɨ̀nnù ji ɨ tsinə, ǹtsya aa a njɨ̌m ɨnnù yìi mə à lɛ ŋghɨ̀rə̀ aà, à lɛ ŋkwɛrə bɨ̂tswɛ̀rə̀ bɨ baIsrael bya a nda yu, ŋ̀kɨ mbu ŋghɨ̀rə̀ bɨ tsyâ nɨ mânjì yî dàŋ ŋ̀khə waa.
JAS.2.26	Ma mùu ajàŋ tsǒ mə mbə àzwì a tsuu a nu ŋù tswe, a bə̂ àkwo ŋû aa, àbìintɨɨ yìi mə a sɨ fà'à a kɨ mbə aa àkwo ayoò.
JAS.3.1	Bɨ̀lɨ̂m bâ, kaa sɨ̀ bɔ̂ŋ mə tâ bù bî ghà'àtə̀ bə ŋgǎŋdɨ̀'ɨ̂nnù, ŋ̀loŋ mə ɨ̀sa'a yi'inə̀ tsǒ ŋgǎŋdɨ̀'ɨnnù ɨ ka yǐ tɨ̀nsə̌ tsyàtə yî bə̂ bî mɔ'ɔ̀.
JAS.3.2	Bì'inə̀ bɨtsɨ̀m, bì'inə̀ gha'a fansə nɨ̂ ɨnnù. Lâ m̀bə ŋù yì mɔ'ɔ a tswe ghu yìi mə à sɨ nii ɨfansə ɨnnù ghɨrə a nɨ̂ ɨ̀nnù jìi mə a swoŋə aa, boŋ ɨ̀nnù ji ɨ bɔŋ màŋsə̀, a kɨ̂ ǹzi a ajàŋ yìi mə mbə yu tswâ ɨ̀bɨɨ nû yi tsɨ̀mə̀.
JAS.3.3	Bì'inə̀ nɨŋə nɨ̂ àtsaŋə a ntsǔ ləŋə ŋghɨrə nɨ mə tâ à ka nyu'unə nɨ̂ yi'inə̀. Maa ajàŋ bì'inə zi ajàŋ yìi mə mbə bì'inə ghɨrə a ghɛ̀ɛ̀ nɨ̂ m̀bɛ̀ɛ̀ yìi mə bì'inə̀ kɔŋ aa. 
JAS.3.4	Kə̀ tâ bì'inə̀ wa'atə annù ǹloŋ abaŋə ŋkì. Ka mə a faŋ faŋ a kɨɨ̀ ǹtii tsi'ì afìsə̀ yî tɨɨ̀ aa, bɨ tsisə aa tsi'ì nɨ̂ mû ǹtsirə̂ àtsisə̀, ǹswùŋə̀ àbaŋ a zî àjàŋ yìi mə mbə yu tsisə̀ a ghɛɛ̀ àjàŋ yìi mə à kɔ̀ŋ aà. 
JAS.3.5	A kɨ̂ m̀bə ŋgɨŋgɨ̀ŋ a nɨ̂ àləə yìi mə a tswe a ntsǔ mbì'inə̀ aà. Ka mə a kə'ə ŋkə'ə aa, mbə tsi kɨ kwɛ̀ɛ ntɨɨ̀ yi a nɨ̂ ɨ̀nnù jî wè jî wè jìi mə mbə a ghɨrə̀ aà.
JAS.3.5	Wa'atə ajàŋ yìi mə mbə tsi'ì ǹsàà mɔ'ɔ ɨ tɔɔ̀ ma mù'ù ǹta'a aà. 
JAS.3.6	Aləə a bə aa tsi'ì tsǒ mɔ'ɔ. A burə mbə aa m̀bî yìi mə ɨ̀ lùu nɨ̂ ɨ̀nnù ji bɨ̂, ǹtswe nɨ àdà'à a mûm nu bì'inə̀, ǹsɛɛnsə nɨ̂ ɨ̀nnù jî bɨ, ɨ ghɛɛ̀ nɨ̂ ɨ̀làâ a mûm nû bì'inə̀ tsi'ì tsɨ̀mə̀. Ǹtɔɔ nɨ̂ ǹtswê ǹtɨ̀ɨ yì'inə̀ tsi'ì tsɨ̀m nɨ̂ ɨ̀nsàà mɔ'ɔ yìi mə ɨ̀ lò aa tsi'ǐ a mɔ'ɔ Satan ǹzi. 
JAS.3.7	Ŋù mɨ̀sɔ̀ŋ à zî àjàŋ yìi mə mbə yu mɨrə̀sə̀ ŋ̀gɔ̀ŋ ǹnaa tsɨ̀m jìi mə tswê a nta'a kə̀ a mûm ŋ̀kì aà: kə̀ a bə bə nàà mɨtsɛ'ɛ, kə̀ bə bɨ̀sɨŋ, kə̀ ɨ̀bəŋ naà tsǒ nô, kə̀ nàa ŋkì, bɨ lɛɛ̀ ŋ̀kɨ ya'a mmɨrɨsə 
JAS.3.8	lâ kaa ŋû mɨ̀sɔ̀ŋ kaa a wa'à àjàŋ yìi mə mbə yu mɨrɨsə̀ aləə aa bàŋnə̀ ǹzi. Àləə a nɨ̂ àyoò yì bɨ̂ yìi mə a lɨgə tsi'ì lɨ̀gə̀, ǹstsyanə a ntsisə̂, ǹluu nɨ̂ ǹlɨ'ɨ yì m̀bɨ yìi mə mbə ɨ zwitə̀ ŋû aà. 
JAS.3.9	Bì'inə̌ lɔ̀gə̀ ŋ̀gha'sə nɨ̂ mma'àmbî Taà yi'inə̀ Nwîŋgɔ̀ŋ ghu. Ŋ̀kɨɨ mbu nlɔ̀gə̀ m̀bəgɨtə nɨ̂ bɨ̀lə̂m bi'inə̀ bìi mə Nwì à lɛ nnaŋsə waa bɨ finə̀ yi aa ghu. 
JAS.3.10	Mɨ̀ghàà mɨ ŋgha'asə Nwì bo bɨ̀ m̀bə̀gɨ̀tə̀ mɨ fɛ'ɛ̀ aa tsi'ì a ntsù yî fùùrə̀! Bɨ̀lə̂m bâ, Kaa a sɨ̀ kù'ùnə̀ a bə ma mùu ajàŋə̀. 
JAS.3.11	Kaa m̀bə naŋəbɨrə̀ yìi mə ŋ̀kì yî lèè ɨ fɛ̀'ɛ̀ ghu aa, kaa mbə a wa'à kɨ̀ mbu ka mfi'isə ŋ̀kì yî lwì. 
JAS.3.12	Bɨ̀lə̂m bâ, kaa m̀bə àtǐ kɔ̀ɔ̀ a wa'a mbàŋ sa'a bə̂, kaa àti lâmsì kaa mbə wa'ǎ ɨkɔ̀ɔ̀ koonə̀ bə̂. Kaa nɨ̀lɨ̀ nìi mə ŋ̀kì yî lwì ɨ fɛ̀'ɛ̀ ghu aa, kaa mbə nɨ wa'ǎ ŋkì yî nò kɨ mfi'isə.
JAS.3.13	Ŋù tsù à tswe a tɨtɨ̀ɨ bù yìi mə à tsyƐ̀sə sə ŋkɨɨ naŋsə nyu'u nɨ̂ ɨ̀nnù ɨ laa ghu atu aa ɛ? Tâ à ghɨrə tâ à fɛ'ɛ bɨ̀ yə tâ àlaa, ǹtsya aa a njɨm àkòrə̀ nɨzì yi yî sɨgɨ̀nə̀, ghɨ̀rə̀ nɨ̂ ɨ̀nnù jî sɨgɨ̀nə̀ a tɨ a kâ sɨ̀gɨsə nɨ̂ ɨ̀bɨ̀ɨ nû yi a nsyɛ à nɨ a ŋdɨ'ɨ̀ mɨ̀tsyɛ̀ mi ghu. 
JAS.3.14	Lâ m̀bə ò tswe nɨ̂ àghə̀'ə̀nə̀ a mûm ǹtɨɨ wò, nɨ̂ àlwi ntɔ̀ŋ, ŋ̀ka nlɔɔ tsi'ì àyoò ànnù ò tsuu ntɨɨ̀ gho kɨ kwɛ̀ɛ̀, ntuu nɨ̂ ànnù nɨ̂ŋkoŋə̀. 
JAS.3.15	M̀buu mɨtsyɛ̀ ma wa kaa ɨ sɨ̀ aa aburə lô. À nɨ mɨ̀tsyɛ̀ mî fàa mbî, kaa Azwì Nwî kaa a wa'à ghu tswê, mɨ baŋnə lò aa a mbô ɨzwì jî bɨ̂. 
JAS.3.16	Àdɨgə yìi mə àghə̀'ə̀nə̀ tswe ghu ŋù a lɔɔ̀ bə̂ ànnù yìi mə a ka kwɛtə yi aa,ɨ̀buurə annù ɨ kə ntswe ghu, a kɨ̂ ǹluu nɨ̂ m̀buu ɨ̀nnù jî bɨ jì ghà'àtə̀.
JAS.3.17	Lâ mɨ̀tsyɛ̀ mya mìi mə mɨ lo a aburə aa, mɨ tsyâmbìì m̀foo nlaa, ǹzi nɨ̂ m̀bɔɔnə, mbɔnə, nyu'utə nɨ̂ ànnu yìi bî bə̀ swoŋ aa, ŋ̀ko nɨ mɨ̀lɨ̀ŋnə̀, ŋ̀koonə nɨ mɨ̀ntàà mɨ ɨnnù jî sɨgɨ̀nə̀. Kaa ŋù yìi mə à tswe nɨ ma muù mɨ̀tsyɛ̀ aa kaa a kɨ'ɨ̀, kaa kɨ'ɨ̀ nɨ̀ bə̀ kɨɨ mbwɛ'ɛsə bə̂. 
JAS.3.18	Ɨ̀nnù jî tsìŋə̀ ɨ̀ laa mbə mɨjɨ mìi mə bɨ fù'ù nɨ̂ ǹjoo ŋgwɛ̀'ɛ̀ jìi mə bə̀ bìi mə bɨ zì nɨ m̀bɔɔnə bɨ bì nɨ̂ m̀bɔɔŋə̀ aà.
JAS.4.1	Ǹtsò bo bɨ̀ fɨ̀kɔ̀rə̀ fɨ̀ fìi tswe a tɨtɨ̀ɨ bù, lò aa fə ɛ? A sɨ njoo jì bɨ jìi mə mɨ̀ntɨɨ̀ muu mɨ yə̀'ə̀tə, kaa wa'a bii mə tâ nɨ̀ ŋe'esə̀ ntswe aa mə ghɨ̀rə̀ mə nɨ ka nto aa ɛ? 
JAS.4.2	Nɨ lɔ̀ɔ njoò, bɛɛ nɨ̀ yi ntsuu nɨ ju tswe aa, nɨ̀ tɨgə̀ ǹtaŋtə a nzwitə bə̀. Ǹtɨɨ̀ ghuu ɨ yə̀'ə̀tə njoò, lâ tsǒ mə kaa m̀bə nɨ̀ wa'à nɨ ju tswe aa, nɨ̀ tɨgə̀ ǹyɔ̀ŋə bù nɨ bù, ŋ̀kɨɨ ntɨgə ntonə bù nɨ bù. Kaa nɨ̀ sɨ nɨ ǹjoo jya tswe aa, nloŋ mə kaa nɨ̀ sɨ Nwî betə nɨ mə tâ à fa a mbo bù aà. 
JAS.4.3	Lâ nɨ̀ yi ntɛ'ɛ mbetə betə aa, kaa nɨ̀ wa'à kwɛrə aa nloŋ mə nɨ betə nɨ mânjì yìi à sɨ̀ ku'unə̀ aà. Nɨ betə njoo aa mə nɨ lɔ̀gə kɨ fà'à nɨ̂ ɨ̀nnù jìi mə ɨ ghɨrə nû juu ɨ ka mbɔŋə̀ aà.
JAS.4.4	Bǔ bə̂ bìi mə nɨ̀ bə tsǒ màŋgyɛ̌ nɨ̀yɔ'ɔ yìi mə a jɨ mâghàbə̀ aa, nɨ̀ sɨ̀ zi mə nɨ̀ bə kɨ kɔ̌ŋ mbi yù boŋ nɨ bàà aa Nwì a ɛ? Ma mùu ajaŋ a bə mə ŋù ntsɨ̀m yìi mə à nɨ nsûkà'a mbi aa, à nɨ ŋ̀gàŋkɨ̀bàa Nwì. 
JAS.4.5	Nɨ̀ tsuu lǒ lɔ̀gə mə àŋwà'ànə̀ Nwî a tswɛɛ annù mə swoŋ mə, “Àzwì ya mə Nwì à lɛ nnɨ̀ŋ a ntɨɨ bì'inə̀ aa a yə̀'ə̀tə̀ nɨ̂ ǹjoo tsi'ǐ mbə̂ ànnù. 
JAS.4.6	Lâ mbəənə yìi mə Nwì a fa nɨ a mbo bì'inə̀ aa, ɨ ghɨ̀rə̀ nɨ mə bì'ɨnə̀ baŋnə ntɨ̀nsə̀ ǹtsyǎ àzwǐ àyə̀'ə̀tə̀ ma yû. Ajǎŋ mə àŋwà'ànə̌ Nwî a swoŋ aa mə, “Nwìŋgɔ̀ŋ a tuu ŋgǎŋŋee nu, ǹnɨŋə nɨ̂ m̀bɔɔnə a nu bə̀ bìi mə bɨ bàŋnə̀ ǹsɨgɨsə nɨ̂ ɨ̀bɨɨnû waa a nsyɛ aà.”
JAS.4.7	Lâ, nɨ̀ sɨgɨsə mbɨ̀ɨ̀ nû yùù m̀fa a mbo Nwì, ŋ̀ka ntuu nɨ̂ ànnù Satan boŋ à ka kɨ ŋkhə nɨ̂ ghuu. 
JAS.4.8	Nɨ ka nyoŋtə nɨ a mbɛ̀ɛ Nwì tâ kɨ kaa nyoŋtə nɨ a mbɛ̀ɛ bù. Nɨ̀ si'i mbô muu mbâ, bu ŋgǎŋghɨ̀rə̂ ɨ̀nnù jî bɨ̂. Nɨ̀ ghɨrə tâ mɨ̀ntɨɨ̀ muu mɨ̀ laa mbâ bu bìi mə nɨ̀ tswe nɨ mɨ̀ntɨɨ mi mbaà. 
JAS.4.9	Nɨ̀ ka njəŋnə, ntɨgə mbo'o, ŋkɨɨ nyə'ə; tâ nɨ̀wyɛ̂ nuu baŋnə mbəŋ ntɨgə nɨyə̀'ə̀, ŋ̀ghɨrə tâ nɨ̀dorə̀ nuu nɨ̀ bəŋ ntɨgə ajəŋnə̀. 
JAS.4.10	Nɨ̀ sɨgɨsə mɨbɨ̀ɨ̀ mɨ nû muu a nsi Mmà'àmbì, boŋ à ka ŋɛntə ghuu a ndəŋə.
JAS.4.11	Nɨ̀ tsuu ghuu bù nɨ bù kɨ fɨ̀rə̀ mbâ bɨlɨ̂m bâ. Ŋù yìi mə a fɨ̀rə̀ muKristo, ŋ̀kɨɨ nsa'a nii aa, a lɨgɨ̀tə̀ aa Nɔ̀ŋsə̀ ŋ̀kɨɨ nsa'a nɨ̂ Nɔ̂ŋsə̀ wâ. M̀bə ò ka nsa'a nɨ̂ Nɔ̂ŋsə̀ bəə boŋ kaa ò sɨ̀ ŋû yìi mə a yu'unə nɔ̀ŋsə̀ aa bə̂, ò bàŋnə mbə aa ŋ̀gàŋsa'a mɨ̀sa'à. 
JAS.4.12	Nwîŋgɔ̀ŋ à nɨ tsi'ì yùyu yìi mə a fa nɨ̂ nɔ̂ŋsə̀ ŋ̀kɨɨ nsa'a aà. À nɨ tsi'ì yù mə mbə a yweensə̀ ŋû ŋkɨ nzwitə yi. O lɔ̀gə ɨbɨɨ nû gho aa nɨ̂ wò a ŋka ntsɔ'ɔtə ɨ̀sa'a ndɨ̂m ghò aa ɛ?
JAS.4.13	Naŋsə nyu'utə nɨ̀ m̀bâ bu bìi mə nɨ swoŋə nɨ mə, “À ka ghɨ̀rə bə sii, kə̀ à ka lǒ bə a yɔɔ tâ bì'ì ghɛɛ fìi njɔ̀'ɔ̀ àlà'à liì, ŋ̀ghɛɛ ntswe ghu a atû àlòò, ɨ taŋə mɨtaa ghu, ɨ naŋsə ɨ ɨswe nɨ̀ àbèè ghu aà.” 
JAS.4.14	Kaa nɨ̀ sɨ̌ ajàŋ mə ǹtswêntɨ̀ɨ̂ yùù ɨ̀ ka lǒ bə a yɔɔ aa zî. Nɨ̀ bə aa tsi'ì tsǒ m̀bà'à tɨ̀tugə yìi mə ɨ yi mfɛ̀'ɛ̀ ɨ bû ŋ̀wi'ikə mbwɛkə yi aà. 
JAS.4.15	M̀bə nɨ̀ bâŋnə̀ ǹswòŋə aa bə mə, “M̀bə Mmà'àmbi a beentə boŋ bì'ì ka tswe bɨtɨ̀ɨ̀, ɨ ghɨ̀rə̀ lâlà, kə̌ ɨ kɨɨ ghɨ̀rə̀ lilì.” 
JAS.4.16	Lâ tsɨ̂tsɔ̀ŋ nɨ ŋee nɨ̂ nû juu, ŋ̀kɨɨ ŋkwɛɛ nɨ̂ nɨ̀gô nuu, kaa a wa'à kù'ùnə̀.
JAS.4.17	A nlwì'ìsə, ŋù yìi mə à sɨ̌ annù yî sɨgɨ̀nə̀ yìi mə à zi mə a ku'unə a ŋghɨrə aa, ghɨ̀rə̀ aa, à ghɨ̀rə̂ bɨ̂.
JAS.5.1	Ŋ̀gǎŋkabə̀, yu'utə nɨ̌ annù yìi mə mə swoŋə nɨ a mbo bù aà. Nɨ̀ ka mbo'o, ŋkɨi nyə'ə nɨ̂ tɨ̀ɨ̀ nloŋ ŋgɨ'ɨ yìi mə ɨ zǐ a nu bù aà. 
JAS.5.2	Àfù'ù yuu a bwɛ̀ mə̂, ǹsə̀kə̀ ɨ̀ jɨ̂ ɨ̀tsə̀'ə̂ juu. 
JAS.5.3	Ǹtsə̀bə̀ ɨ̀ kô mə̂ gold ghùù a bɔ̀'ɔ nɨ silver ghùù. Ǹtsə̀bə̀ ma yu ɨ̀ ka bə ayəfə nɨ̂ ɨ̀nnù jìi mə nɨ ghɨ̀rə̀ aa, ɨ kɨɨ tɨgə kurə nɨ̂ ǹjya nû yùù tsi'ì tsǒ mɔ'ɔ. Nɨ̀ ghòtə ǹjoo jì ghà'àtə̀ ǹləə nɨ̂ ǹjwi julà mə nɨ njwi nlwì'ì ǹjɨ̀mə̀ aà. 
JAS.5.4	Kaa nɨ̀ burə tɨ̌ ŋkabə̀ bə̀ bìi mə bɨ fa'a a mûm mɨ̀nsòo bù aa tû. Yu'u nɨ̀ àjàŋ mə bo ghààntə̀ aà. Nɨ̀yə̀'ə̀ nɨ bə̂ bìi bɨ fù'ù mɨjɨ̂ muu a mûm ǹsòò aa nɨ̀ ghɛ̀ɛ̀ mə̂ ŋ̀ku'u a tôŋnə Nwìŋgɔ̀ŋ M̀bu'utə̀mbî. 
JAS.5.5	Ǹtswêntɨ̀ɨ̀ yùù ɨ̀ luu nɨ̀ ǹjoo jìi mə ɨ ghɨ̀rə̀ nû yùù ɨ bɔŋə̀ aà wa nɨ̀ nàŋsə mə̂ ǹjɨ mbî. Nɨ̀ jɨ̀ mə̂ mfaŋkə mfɛ'ɛ ntɨgə mbə tsǒ nàà jìi ɨ yu'utə nɨ̂ ǹjwi yìi mə bɨ ka wà waa ghu aà. 
JAS.5.6	Nɨ̀ sà'à mə̂ mɨ̂sa'a mɨ bə̂ bìi ɨ̀nnù jyaa ɨ tsinə aa, ǹnɨŋ ŋgɨ'ɨ a nu bo, ǹzwitə nɨ̂ bə̀ tɨ̂ ǹji'i, kaa bo wa'à wa kwɛ'ɛ̀.
JAS.5.7	Nɨ̀ ka ntswa mɨ̂ntɨɨ̀ muu mbâ bɨlə̂m mbâ, ǹywe'e a njwi yìi mə Mmà'àmbî à ka yǐ bǔ zì aà. Nɨ̀ yə̂ àjàŋ yìi mə ŋgàŋlɨgə mɨ̀nsòò a tswa ntɨɨ̀ yi nyu'utə nɨ mə tâ ǹsyɛ ghɨrə mɨ̀jɨ kɔ'ɔ aà. Ǹtswa nɨ̂ ǹtɨɨ̀ yi mbɛ nɨ̂ noò ǹtsû m̀bə̀ŋə̀ bo bɨ noò ǹtsyâbɛ̀ɛ̀ ta fù'ù mɨjɨ myâ. 
JAS.5.8	A ku'unə̀ mə tâ nɨ̀ ka kɨɨ ntswa mɨ̂ntɨɨ̀ muu. Nɨ̀ tswa abìintɨɨ̀ yu tâ à tɨ̂nsə ǹloŋ mə nòò ǹzi Taà yi'inə̀ à kòòntə̀ mə̂ aà.
JAS.5.9	Nɨ̀ tsuu ghuu nɨ bù nɨ bù kɨ ghààntə̀ m̀bâ bɨlə̂m bâ, ta tâ Nwìŋgɔ̀ŋ à tsuu ɨsa'a a nu bù lǒ nɨŋə. Wa ŋ̀gàŋ nsa'a mɨ̀sa'a wa à kòòntə̀ mə̂, wa à tə̀ə̀ a ntsǔndâ.
JAS.5.10	Bɨlə̂m m̀bâ, nɨ̀ ka ŋwa'atə ŋgǎŋtoo Nwî jya jìi mə ɨ lɛ sɨ ghàà nɨ Ɨ̀kǔm Mmà'àmbi aà. Nɨ̀ lɔgə waa tsi'ì tsǒ àlènsə̀ bə̂ bìi mə bɨ tswa ntɨɨ waa a noò ŋ̀gɨ'ɨ aà. 
JAS.5.11	Bì'inə̀ yə mə Nwì à lɛ nnɨŋ mbɔɔnə a nu boo aa ajàŋ yìi mə bɨ lɛ ntswe nɨ àtàŋəntɨɨ aà. Nɨ yu'u nɨ̂ ànnù ǹloŋə àtàŋəntɨɨ Hiob. Nɨ̀ kɨ nzi ajàŋə àfù'ù yìi mə à lɛ tɨ bə nɨ a njɨ̀m Nwì à fa ghu mbo aà. Tsi'ǐ annù nɨ̂ŋkoŋə̀, Mmà'àmbi a yu'u nɨyə̀'ə̀ nɨ bə̂, ŋ̀ko nɨ mɨ̀lɨ̀ŋnə̀ bə̂ bi.
JAS.5.12	A mbu ŋghɛ̀ɛ̀ ghu bɨ̂lə̂m bâ, ma ànnù à nɨ mə, nɨ̀ tsuu kɨ kàà. Nɨ̀ tsuu aburə, kə̌ nsyɛ, kə̌ ayoò tsu kɨ lɔ̀gə kàà ghu. Nɨ̀ ghɨrə tâ ɨ̀ɨ̀ŋə̂ ghùù à bə ɨɨ̀ŋə, tâ ŋ̀gaŋə̂ ghùù à kɨ mbə ŋgaŋ ta tâ Nwì à tsuu ɨsa'a a nu bǔ lǒ nnɨŋə.
JAS.5.13	Ŋù tsù a tɨtɨ̀ɨ bù à tswe a mûm ŋ̀gɨ'ɨ aa ɛ? A ku'unə mə tâ à ka ntsa'atə Nwî. Ŋù tsù a tɨtɨ̀ɨ bù a dorətə aa ɛ? A ku'unə mə tâ à ka nyəə ɨkòò ŋ̀gha'asə nɨ̂ Nwî ghu. 
JAS.5.14	Ŋù tsù à tswe a tɨtɨ̀ɨ bù yìi mə a ghɔ̀ɔ̀ aa ɛ? Tâ à too ŋkɨ̀ɨ̀ a mbo bɨ̀lɨ̀ɨ bɨ ndânwì tâ bɨ̀ zi ntsà'àtə̀ Nwî ghu atu, ǹyɔ'ɔ yi nɨ mɨ̀ghurə nɨ Ɨ̀kùm M̀ma'ambî. 
JAS.5.15	Àtsà'àtə̀ ma yû mə bɨ tsa'atə nɨ̂ àbìintɨɨ a ka ghùrə ŋû nɨ̀ghɔ̀ɔ̀ wa. Tâ M̀ma'ambî à bu mfa ntswêntɨ̀ɨ̂ yì fu ghu mbô, bɛɛ a bɛ yìi mə à fànsə annù boŋ Nwi à ka lì'ìnə ɨbɨ̂ yi. 
JAS.5.16	Ma mùu àjàŋ nɨ̀ ka mbii ɨfansə ɨ̀nnù juu bu nɨ bù, ŋ̀ka ntsa'atə nɨ̂ Nwî a atu bù nɨ bù. Ta tâ mɨ̀ghɔ̀ɔ̂ muu mɨ̀ ka mfwɛtə. Àtsà'àtə̀ Nwî ŋû yìi mə ànnû yi a tsinə aa a tswe nɨ̀ mɨ̀dàdà'à mî wè.
JAS.5.17	Elijah à lɛ mbaa ŋkɨ mbə ŋû mɨ̀sə̀ŋ tsǒ bì'inə̀. À lɛ ntsà'àtə̀ Nwî tsi'ì nɨ̀ ǹtɨɨ̀ yi ntsɨ̀m mə tâ m̀bəŋ tsuu loo. Kaa m̀bə̀ŋ ɨ wa'à kɨ̀ ǹloo a ala'a a atû ɨ̀lòò ji tarə nɨ̀ àtɨɨ̀. 
JAS.5.18	Ɨ̀lòò majya ɨ jyà mə̂ a bû ntsà'àtə̀ Nwî fu, m̀bə̀ŋ ɨ swi'ìnə̀ a aburə ŋghɨrə mɨ̀jɨ bû ŋ̀kɔ'ɔ fu a nsyɛ̂.
JAS.5.19	Bɨ̀lə̂m m̀bâ, m̀bə ŋù yì mɔ'ɔ a tɨtɨ̀ɨ bù a fà'à mânjì ànnù nɨ̂ŋkoŋ bɛɛ ŋù mɔ̀'ɔ a bû ǹswuŋtə yi mbɨɨ nɨ ghu fu, 
JAS.5.20	tâ nɨ̀ zi mə ŋù yìi mə à ghɨ̀rə ŋgàŋghɨrə ɨ̀nnù jî bɨ a ma'àtə̀ ɨ̀nnù jî bɨ̂ ji jya aa, à yweensə̂ ǹtɨɨ̀ yi a ntsǔ nɨ̀wô, ŋ̀ghɨ̀rə̀ bɨ li'ìnə̀ ɨ̀fansənnù jî ghà'àtə̀.
1PE.1.1	Àŋwà'ànə̀ yû a lo aa a mbo Peta yìi mə à nɨ ŋgàŋntoò Kristo aa ŋ̀ghɛɛ a nɨ mbo batoo bìi mə bɨ ja'a waa a ɨtoo ɨtoo bo tswê tsǒ batoo a ala'a Pontus, Galatia, Cappadocia, Asia, bo bɨ̀ Bithynia. 
1PE.1.2	A bə bə̀ bìi mə Nwìŋgɔ̀ŋ Tà à tsɔ'ɔ waa, nyarə nləə nɨ̂ bi a nzi yu, Àzwì Nwî a si'i bɨ laa, mə tâ bo ka yu'unə Kristo tâ bɨ̀ kɨ nyantə aləə̀ yi a nu bo. Tâ ɨ̀bɔ̀ŋ Nwì nɨ̂ mbɔɔnə̀ Nwì ɨ̀ tswe a nu bù ǹluu.
1PE.1.3	Bì'inə̀ ka ŋgha'a Nwìŋgɔ̀ŋ, Ta bɨ̀ M̀mà'àmbî yì'inə̀ Yesu Kristo. Ǹtsya a njɨ̌m ŋko mɨ̀lə̀ŋnə̀ yì yî ŋ̀wè bɨ bù mə̂ ǹjwe yi'inə̀ bì'inə̀ tɨgə̀ m̀bɛ nɨ̂ ǹtswêntɨ̀ɨ̀ yî mfii, a njɨ̌m àjàŋ yìi mə Kristo à lɛ nyweenə nɨ nɨ̀wo aà. Ma yû a tɨgə̀ ŋ̀ghɨrə mə tâ bì'inə̀ mbɛ nɨ̂ ŋ̀kà'â Nwì kaa wa'à kaà (kə̀ ǹjɨŋkə); 
1PE.1.4	m̀bɛ nɨ̂ a ŋkwɛrə njoo jìi mə kaa mbə kɨ'ɨ̀ bɨ'ɨ, kaa bɨ kɨ'ɨ ŋgɨ'i ghu ta, kaa jɨ wa'à kɨ̀ɨ̀ ŋ̀kwi'inə, jìi bɨ ləə a aburə a mbo bù aà, 
1PE.1.5	bù bìi Nwǐ a bɛ nɨ mɨ̀dà'â mi ntsya a njɨ̌m àbìintɨɨ yuu mə ànnǔ ajàŋə à ka yweensə ghuu aa, tâ à yi mfɛ̀'ɛ̀ bɨ̀ naŋsə nyə wa noò ǹlwì'î ǹjɨ̀mə̀.
1PE.1.6	Nɨ̀ ka ndorɨtə nloŋ ma yû ka mə a nɨ mû àtɨɨ noò nɨ̀ kaa yə ŋgɨ'ɨ nloŋ mbuu ɨkwà'ànə̀ jìi ɨ ka kɨ tsi'i ghuu, 
1PE.1.7	a nywe'etə a nyə mə àbìintɨɨ̀ yuu àa yî ànnnù nɨ̂ŋkoŋ. Tsi'ì àtɨ̀ɨ̀ gold yìi mə mbə bɨ tâŋgɨ'ɨ ghuu aa, bɨ yweetɨ a nɨ mɔ'ɔ, baa kɨɨ ywe'etə abìintɨɨ̀ yuu yìi a baŋnə ntɨ̀nsə̀ ǹtsya gold aa nɨ mɔ'ɔ, tà bɛɛ mə a tsya, bɨ fa àghu'usə̀ nɨ nɨgha'a nɨ̂ àŋanə̀ a mbo Nwì, wa njwi yìi mə bɨ ka yǐ dɨ̀'ɨ Yesu tâ à laa aà. 
1PE.1.8	Ka mə nɨ̀ bùrɨtə̀ yi yə aa, nɨ̀ kɔŋə yi, ka mə nɨ̀ sɨ nii yə aa nɨ̀ ǹnɨŋ ntɨɨ̀ ghuu ghu nu ŋkɨɨ ndorɨtə nɨ̂ mbuu nɨdorə yì wè yìi mə kaa mbə ntsù wa'à swoŋə̀. 
1PE.1.9	Nɨ naŋsə ndorɨtə aa nloŋ mə nɨ̀ kwɛrə ɨlòŋə̂ ghuu nyoŋ njɨ̌m àbìintɨɨ̀ yuu aà.
1PE.1.10	Ŋ̀gǎŋntoo Nwì jìi mə ɨ lɛ ŋkɛ̀'ɛ̀nə mə ɨbɔ̀ŋ Nwî yìi mə à nɨ ghuu ɨ zì aa, bo lɛ sɨ naŋsə nlɔɔ mbetə nɨ̂ ɨ̀nnù ǹloŋ annǔ nyweenə ma yû; 
1PE.1.11	bo lɛ sɨ betə nɨ̂ ŋû yìi mə kə̀ noò yìi mə Àzwì Kristo a lɛ ndɨ̀'ɨ̀ a mɨ̂ ǹtɨɨ bo mə à ka yǐ yə ŋgɨ'ɨ̀ ɨ yǐ kɨ tswe nɨ nɨ̀gha'a nìi nɨ yoŋ ghu aà. 
1PE.1.12	Bɨ lɛ ŋghɨ̀rə̀ a laa a mbo bo mə kaa bo lɛ ŋkɨ'ɨ̀ aa a mbo atu mbɨɨnû yaa fa'à, bo lɛ sɨ bàŋnə̀ mfa'a aa a mbo bù. Bɨ lɛ nzì nɨ̂ ǹtoo yì ǹsɨgɨ̀nə̀ ya aa a mbbo bù ǹtsya a njɨ̌m Àzwì Nwî yìi mə a lo a aburə nsɨgə aa, a bə̂ ɨ̀nnù jìi mə baangel bɨ lɛ sɨ yə̀'ə̀tə̀ a nzi tâ à laa.
1PE.1.13	Tâ nɨ̀ taŋtə mɨ̂ntɨɨ̀ muu, ntswe nɨ̂ àlaa atu, nnaŋsə ntɛ'ɛ atû yuu tsɨ̀m a nɨ̂ ɨ̀bɔ̀ŋ Nwî yìi mə nɨ̌ bɛ aa, mə ɨ ka yǐ zǐ wa noò yìi mə Yesu Kristo à ka yi bu fɛ̀'ɛ zì aà. 
1PE.1.14	Tsǒ bɔɔ bɨ ayu'unə̀, nɨ tsuu mà'àtə ɨbɨɨnû ghuu tâ ɨ̀nnù jìi mə ɨbɨɨnû ghuu ɨ yə̀'ə̀tə̀ aa tâ ɨ̀ ka ntsyasə nɨ̂ ghuu tsi'ì tsǒ ajàŋ mə nɨ̀ lɛ ntswe nɨ bɨ̀bù'ù a mbìì aà. 
1PE.1.15	Lâ tâ nɨ̀ kɨ nlaa a nɨ̂ ŋ̀gɔ̀ŋ ɨ̀nnù tsɨ̀m jìi mə nɨ ghɨ̀rə̀ aà, tsi'ì tsǒ mə yu wa yìi mə à lɛ ntwoŋə ghuu à làa aà. 
1PE.1.16	A ajàŋ mə àŋwà'ànə̀ Nwî a swoŋ aà, mə, “Nɨ̀ laa tsi'ì tsǒ ajàŋ mə mə̀ kɨ nlaa aà.” 
1PE.1.17	Tsǒ mə nɨ twoŋ nɨ̂ Nwî nɨ Taà ghùù a noò yìi mə nɨ tsà'àtə̀ Nwî aà, a bə yu wa yìi mə a lèntə ɨnnù bə̂ kaa ŋkɨ'ɨ nɨ̀ ǹjɨ̀m ŋù biì, nyoŋ aa bə nɨ mɨ̀ghɨ̀rə̀nə̀ mɨ ɨnnù myaa aa, tâ nɨ̀ ka nzi akòrə̀ nɨzì yuu nɨ nɨ̀bɔ'ɔ, a nɨ nòo ntsɨ̀m yìi mə nɨ̀ tswe a ɨtoo dàŋə̀ aà. 
1PE.1.18	Nɨ̀ zi mə bɨ lɛ ntsu'u atû yuu a nɨ ɨnnǔ adàŋə̀ dàŋə̀ jìi mə nɨ̀ lɛ nlɔgə̀ a nu bɨ̀taà buu aa, kaa à lɛ ŋkɨ'ɨ aa nɨ̀ ǹjoo jìi mə jɨ bɨ'ɨ tsi'ì tsǒ àtɨ̀ɨ silba kə̀ gold aa bə̂. 
1PE.1.19	Bɨ lɛ mbàŋnə̀ ǹtsu'u atû yuu aa nɨ̂ àləə tɨ̀ndùù Kristo ya, tsi'ì tsǒ yǐ mû m̀bînjə̀rə̀ tɨ̀ àlɔ̀'ɔ̀ kə̀ àbà. 
1PE.1.20	Nwìŋgɔ̀ŋ à lɛ ntsɔ'ɔ yi nləə mbɔŋ tâ bɨ̀ naŋsə mbi yù. Lâ bɨ kɨɨ̀ ǹdɨ'ɨ yi a nɨ̂ ǹjwi nlwì'ìnjɨ̀m jû m̀bɨ'ɨ ŋgaà yùù. 
1PE.1.21	Ǹtsya ghu njɨ̀m, nɨ̀ lə̀ə̂ ǹtɨɨ̀ ghu a nu Nwî, yìi mə à lɛ nyweensə yi nɨ nɨ̀wo, mfa nɨgha'a ghu mbo mə tâ àbìintɨɨ̀ yuu, nɨ̂ m̀bɛ̂ yùù, tâ ɨ̀ tswe a mum Nwì.
1PE.1.22	Tsi'ì tsǒ ajàŋ mə nɨ̀ sì'ì mə̂ mɨ̂ntɨɨ̀ muu mɨ laa, nyoŋə a ajaŋə mə nɨ yu'unə annù nɨ̂ŋkoŋ aa, ŋkɨ ntswe nɨ̂ àkɔ̀ŋnə annù nɨ̂ŋkoŋ a nu bɨ̀lɨ̂m buu aa, tâ nɨ̀ naŋsə ntswe nɨ̂ àkɔ̀ŋnə̀ a nu bù nɨ bù yìi mə a fɛ'ɛ aa mûm ǹtɨɨ bù. 
1PE.1.23	Bɨ bù mə̂ ǹjwe ghuu nɨ tɨgə̀ bə̀ bì fiì, kaa ŋkɨ'ɨ aa nɨ̂ ayoo ŋgwɛ̀'ɛ̀ yìi mə mbə a bwɛ̀ aa bə̂, m̀baŋnə mbə aa a nɨ̂ àyoo ŋgwɛ̀'ɛ̀ yìi mə kaa mbə a kɨ'ɨ̀ bwɛ̀ aà, ǹtsya aa a njɨ̀m nɨ̀ghàà nɨ Nwî nìi nɨ tswentɨ̀ɨ̀ ŋ̀kɨ nlwi'i nɨ̂ŋkoŋ aà. 
1PE.1.24	Ǹloŋ mə,
1PE.1.24	“Ǹjyǎnû ǹtsɨ̀m ɨ̀ bə aa tsi'ì tsǒ ŋ̀gɛ̀ɛ̀,
1PE.1.24	nɨ̀gha'à ni nɨ tsɨ̀m nɨ kɨ̂ m̀bə aa tsi'ì tsǒ ɨ̀bwì'i ŋgɛ̀ɛ̀.
1PE.1.24	Ŋ̀gɛ̀ɛ̀ ya ɨ yǐ mbɔrə aa, ɨ̀bwi'i ŋgɛ̀ɛ̀ jya ɨ wòkə̀ yi.
1PE.1.25	Lâ nɨ̀ghàà nɨ Mmà'àmbi nɨ lwì'ì nɨ̂ŋkoŋə̀.” 
1PE.1.25	Nɨ̀ghàà ma nya a bə̂ ǹtoo yì ǹsɨgɨ̀nə̀ ya mə bɨ lɛ nswoŋə a mbo bù aà.
1PE.2.1	Tsǒ mə a bə laa, tâ nɨ̀ mi'i ŋgɔ̀ŋ ɨnnǔ abɨ'ɨ ntɨɨ tsɨ̀m bo bɨ̀ ɨnnǔ mbwe'esə̌ tsɨ̀m,nɨ̂ àbagɨ̀lə̀ nɨ àghə̀'ə̀nə̀ bo bɨ̀ ŋ̀gɔ̀ŋ ɨ̀nnǔ ntâ ŋ̀gɨ'ɨ a nɨ̂ ɨ̀kùm bə̌ tsɨ̀m. 
1PE.2.2	Tâ nɨ̀ bə tsi'ì tsǒ bɔɔ bì bɔrə ŋka nyə'ətə nɨbəə nɨ Azwì nìi kaa bɨ sɨ fɔrɨnə̀ aa tâ nɨ̀ kwɛtə ghu nɨ̀ ŋkwi ŋkɔ'ɔ nyweenə, 
1PE.2.3	ǹl̀oŋ mə nɨ̀ ywè'ètə̀ mə abɔ̀ŋəntɨɨ Mmà'àmbi aà.
1PE.2.4	Nɨ̀ zi ghu mbô, a mbo ŋgɔ̀'ɔ̀ ya mə ɨ̀ tswe ntɨ̀ɨ̀, mə bə̀ lɛ ntuu, lâ Nwìŋgɔ̀ŋ a bâŋnə̀ ǹtsɔ'ɔ nɨ yì àtɨ̀ndùù a mbo yu aà. 
1PE.2.5	Tâ nɨ̀ kɨ mbə tsi'ì tsǒ ŋgɔ̀'ɔ̀ jìi mə ɨ tswe ntɨ̀ɨ̀ bɨ bɔɔ̀ nɨ̂ ghuu nɨ̂ ǹdâ Àzwì mə tâ nɨ̀ tswe a nɨ̂ àtu ɨfà'a mmà'a Nwì yìi a laa màŋsə̀ aa ta kɨ fa nɨ̂ ǹjoo mmà'a Nwǐ azwì jìi mə Nwìŋgɔ̀ŋ a bììntə ntsya njɨm Yesu Kristo aà. 
1PE.2.6	Ǹloŋ mə a tswe a mûm àŋwà'anə Nwì mə,
1PE.2.6	“Mə̀ tsɔ̀'ɔ̀ mə ŋgɔ̀'ɔ̀ àtɨ̀ndùù yî àŋanə̀
1PE.2.6	yìi mə mə bɔɔ a nɨ ŋgɔ̀'ɔ̀ nɨ̀buu nɨ ndâ Zion,
1PE.2.6	ta tâ ŋù ǹtsɨ̀m yìi à nɨŋ ntɨɨ̀ yì ghu nu aa
1PE.2.6	tâ à tsuu nɨ̂ àdɨ̀rə atu tswe.”
1PE.2.7	A mbo bù bìi mə nɨ̀ bii aa à nɨ ŋgɔ̀'ɔ̀ àtɨ̀ndùù, lâ à mbo bə̀ bìi mə kaa bɨ sɨ̀ bii aa,
1PE.2.7	“Ŋ̀gɔ̀'ɔ̀ ya mə bɨ̀ bɔɔ bɨ nda lɛ ntuu aa,
1PE.2.7	ɨ̀ bù mə̂ ǹtɨgə mbə ŋgɔ̀'ɔ̀ nɨ̀buu nɨ ndâ”
1PE.2.8	ŋ̀kɨ mbə,
1PE.2.8	“ŋ̀gɔ̀'ɔ mə ɨ̀ ka ghɨ̀rə tâ bə̀ kwantə ghu,
1PE.2.8	m̀bə alâŋsə ŋgɔ̀'ɔ̀ mə ɨ̀ ka ghɨ̀rə waa mə bo wo.”
1PE.2.8	Bo kwàntə aa nloŋ mə kaa bo sɨ nɨghàà nɨ Nwî yu'unə aà. A bə̂ àjàŋ mə mə̀ Nwì à lɛ ntɛ'ɛ ntsɔ'ɔ nləə aà.
1PE.2.9	Lâ nɨ̀ nɨ̂ ŋ̀gwɛ̀'ɛ̀ yìi mə Nwì à tsɔ̀'ɔ, mbə ŋgǎŋmà'a Nwì, Nwì yìi à nɨ Mfɔ̀ aa, mbə atoo yìi mə a laa màŋsə̀, mbə bə̂ bɨ Nwî yu mbɔŋ, mə tâ nɨ̀ ka ŋkɛ'ɛnə ɨnnǔ atsyâmbo jìi mə a ghɨ̀rə̀. Mbə yu wa yìi mə à lɛ ntwoŋə ghuu mfi'isə a mûm ɨ̀tugə, nzi nɨ bu a mûm ŋ̀kà'à yìi mə ɨ tsya mbo aà. 
1PE.2.10	À lɛ mbə a noò yî mɔ̀'ɔ aa kaa nɨ̀ wa'a bə̂ bî tsu bə̂, lâ tsɨ̀tsɔ̀ŋ nɨ nɨ bə̀ bɨ Nwî, maa noò, kaa nɨ̀ wa'à nɨ̂ ŋ̀ko mɨ̀lɨ̀ŋnə̀ Nwì tswê, la tsɨ̀tsɔ̀ŋ nɨ̀ tswe nɨ̀ ŋ̀ko mɨ̀lɨ̀ŋnə̀ yì.
1PE.2.11	Bɨ̀lɨ̂m mbâ bìi mə̀ kɔ̀ŋə aa, tsi'ì tsǒ bɨ̀gɨ̀ɨ̀ fàa mbi, tsi'ì tsǒ bə̀ bìi mə bɨ tswe atoo dàŋŋə̀ aa, tâ nɨ̀ ka ŋkhə ɨnnù jya jìi njyǎnu yə̀'ə̀tə̀, jìi mə ɨ mà'a ntsò bo bɨ̀ mɨ̀ntɨɨ̀ muu aà, 
1PE.2.12	Tâ nɨ̀ tswa akòrə̀ nɨzì yuu yî sɨgɨ̀nə̀ a tɨtɨ̀ɨ bɨ̀ tɨ̀ zî Nwî, tà bɛɛ bo tɨ ghàa ɨ swoŋə nɨ mə nɨ ghɨ̀rə ɨnnù jɨ̂ bɨ, boŋ bo ka yə ɨnnù jî sɨgɨ̀nə̀ jya mə nɨ ghɨ̀rə̀ aa, ɨ yǐ tɨgə kɨ gha'asə Nwî wa Njwî ǹtsɔ̀'ɔ̀tə mɨ̀sa'à.
1PE.2.13	Ǹloŋ ŋkwi atu Mmà'àmbi, nɨ̀ ka nyu'unə bə̂ bɨ̀tsɨ̀m bìi bɨ bɨ ləə mə bɨ̀ ka nsa'a ghuu aà; kə̀ a bə Kaisa yìi à kɔ̀'ɔ ntsɨrə aa, 
1PE.2.14	kə̀ bɨ̀gûmnàà bìi mə à too mə tâ bo ka nɨŋ njo a abàa bə̀ bìi bɨ fànsə ɨnnù aa, mbaŋnə mbeentə nɨ̂ bə̀ bìi mə bɨ ghɨ̀rə ɨnnù jìi ɨ ku'unə aà. 
1PE.2.15	Ǹloŋ mə à nɨ̂ ŋ̀kɔ̀ŋə̂ Nwì mə tâ nɨ̀ ka ŋghɨrə ɨnnù jìi ɨ tsinə aa, ta kutə mɨ̂ntsù mɨ ɨjɨ̀ŋtə̀ bə̂ bìi mə à nɨ bɨbu'u aà. 
1PE.2.16	Tâ àkòrə̀ nɨzì yuu à bə yî bə̂ bìi ka bɨ sɨ̀ waa nɨ̂ mɨ̀ŋkɨ̀rə̀ mî tsu kwerə̀. Lâ nɨ̀ tsuu annǔ ajàŋ yìi mə nɨ karə nɨ̂ àtû yuu aa, ɨ lɔ̀gə ɨ lɨ̀gə nɨ̂ ɨ̀làrə ɨ tsyǎ ghu a ŋghɨ̀rə ɨnnù jî bɨ̂. Tâ àkòrə̀ nɨ zî yuu tâ bə yî ŋgǎŋafà'à Nwî 
1PE.2.17	Tâ nɨ̀ ka ntwoŋ ɨkum a nu ŋù ǹtsɨ̀m, ŋka ŋkɔŋə nɨ bɨ̀lɨ̂m buu bìi mə bu bo bii Nwî aa, ŋka mbɔ'ɔ nɨ Nwî, ŋ̀ka ntwoŋə nɨ ɨkùm a nu Kaisa.
1PE.2.18	Ŋ̀gǎŋfà'à tâ nɨ̀ naŋsə ŋka nyu'unə bɨtà bɨ afà'â buu bɨ tsɨ̀m, ǹtwoŋə nɨ̂ ɨ̀kùm a nu bo, tâ tsuu bə aa tsi'ì a mbo bya mə bɨ dɨ̀'ɨ abɔ̀ŋntɨɨ ŋkɨ mbɔnə nɨ a nu bù aà. Tâ nɨ̀ kɨɨ nyu'unə nɨ̂ bya bìi mə bɨ tsə'ə aà. 
1PE.2.19	Nwìŋgɔ̀ŋ à ka kɨ beentə aa ŋù yìi mə mbə a yu'ù ǹyàŋə nloŋ ŋgɨ'ɨ yìi ɨ̀ kuu ghu nu tɨ ghə̂ à fànsə̂ ànnù aa, ǹloŋ mə à zî ànnù yìi mə Nwìŋgɔ̀ŋ a lɔ̀ɔ̀ aa, a laà. 
1PE.2.20	M̀bə a kwɛtə gho aa nɨ̀ àkə̀ mə mbə ò fansə annù baa ŋghɔɔ nòo ò kwɛrə nɨ̀ àtàŋəntɨɨ aa ɛ? Lâ m̀bə ò baŋnə ŋghɨ̀rə annù yìi a ku'unə, bɨ nɨŋ ŋgɨ'ɨ a nu wò ǹloŋ annù ma ya, ò kwɛrə nɨ̂ àtàŋəntɨɨ boŋ Nwìŋgɔ̀ŋ à ka beentə ghô. 
1PE.2.21	Ǹloŋ mə Nwìŋgɔ̀ŋ à lɛ ntwoŋə ghuu aa a nɨ̂ àjàŋə annù ma yû: àjàŋ yìi mə Kristo à lɛ nyə ŋgɨ'ɨ a atu bù aa, à lɛ ndɨ̀'ɨ̀ aa alènsə mə nɨ̀ tɨgə nyoŋə nɨ̂ ɨ̀bù'ù mɨkòrə̂ ji. 
1PE.2.22	Kaa à lɛ ŋkɨ'ɨ annû tsu fânsə̀, kaa annǔ mbwe'esə̀ yî tsu a wa'a ghu ntsù kɨ mfɛ'ɛ. 
1PE.2.23	Nòò yìi mə bɨ lɛ sɨ bə̀gɨ̀tə̀ yi aa, kaa lɛ ŋkɨ'ɨ mbə̀gɨ̀tə̀ yî tsù kwi'inə̀, nòò yìi à lɛ sɨ yə ŋgɨ'ɨ aa, kaa kɨ'ɨ bə̂ kɨ ŋka'atə. À lɛ mbàŋnə̀ ǹnɨŋ ntɨɨ̀ yi bə a nu yu wa yìi mə a lèntə ɨnnù bə̂ ɨ tsinə̀ aà. 
1PE.2.24	Kristo yu mbɔŋ à lɛ mbè'e ɨnnù jî bɨ̂ ji'inə̀ a ɨbɨɨ nu yu a ati bàŋnə̀ bàŋnə̀, mə bì'inə̀ kwo a mûm ɨ̀nnù jî bɨ, mbaŋnə ntswe ntɨ̀ɨ̀ a ŋka ŋghɨ̀rə̂ ɨ̀nnù jî tsìnə̀. Àjàŋə mə bɨ lɛ nnɨŋ ɨla'a ghu nu aa, bɨ lɛ mbàŋnə̀ ŋ̀ghurə aà ghuu. 
1PE.2.25	Ǹloŋ mə nɨ̀ lɛ mbə aa tsi'ì tsǒ mbinjə̀rə̀ jìi ɨ lɛɛ̀ m̀bwɛ, tsɨ̂tsɔ̀ŋ nɨ̀ bù mə̂ m̀bɨɨ fu a mbô Ǹtsèèmbi, bo bɨ̀ a mbo yu wa yìi mə a bɛ mɨ̂ntɨɨ̀ muu aà.
1PE.3.1	Tsi'ì maa ajàŋ a bɔŋ mə bù bâŋgyɛ̀ ka nyu'unə bɨloò buu, tà bɛɛ mə bǐ mɔ'ɔ bɨ tuu nɨ nɨ̀ghàà nɨ Nwî yu'unə̀ nɨ̀ kwɛrə̀ waa nzi nɨ bu a mbo Kristo, tsi'ì tɨ̀ nɨ̀ghàà nɨ ntsù, tâ à baŋnə bə aa bə a njɨ̌m àkòrə̀ nɨzì bâŋgyɛ̂ byaa, 
1PE.3.2	a ajàŋ mə bɨ yə̂ àjàŋ yìi mə nɨ bɔ'ɔtə nɨ̂ waa, àkòrə̀ nɨzî yuu a kɨ̂ laa aà. 
1PE.3.3	Nɨ̀ tsuu ghɨ̀rə mə nɨ̀bɔ̀ŋə̂ nuu bə bə nìi mə nɨ kù'ùsə̀ bə nɨ̀ ǹjoo jìi ɨ lǒ a abɛɛ, a ajàŋə mə nɨ̀ ba'a nɨ̂ ɨ̀nǒŋ ɨtû juu, ŋkɨɨ ŋwɛ'ɛ nɨ̂ ǹjoo jìi mə bɨ naŋsə nɨ ɨ̀tɨ̀ɨ̀ gold, kə̀ ŋ̀wɛ'ɛ nàa ɨtsə̀'ə̀ jî sɨgɨ̀nə̀. 
1PE.3.4	Tâ nɨ̀bɔ̀ŋə̂ nuu baŋnə bə bə nya nìi mə nɨ ləəntə a mum mɨ̀ntɨɨ bù, mbə ntsòndòrə ayoo wa yìi mə kaa à sɨ nii bwɛ, mə nɨ àzwì yî bɔ̀nə̀ kaa ŋkɨ'ɨ̀ nii ghaà, yìi mə a nsi mi'i Nwì, à nɨ̂ àyoo àtɨ̀ndùù aà. 
1PE.3.5	Àâ àjàŋ yìi mə bàŋgyɛ̀ bìi mə bɨ lɛ nlaa maŋsə, m̀bɛ nɨ̂ ɨ̀nnù jìi mə Nwìŋgɔ̀ŋ à lɛ ŋkà'à a mbo bo, bɨ lɛ sɨ dɨ̀'ɨ̀ nɨbɔ̀ŋə̂ nyaa a njɨ̌m àjàŋə mə bo lɛ sɨ bɔnə nyu'unə nɨ bɨ̀loò byaa aà. 
1PE.3.6	Tsi'ì tsǒ ajàŋ mə Sarah à lɛ sɨ yu'unə ndoò yì Abraham, ǹtwoŋə nii a nɨ taà aà. Nɨ̀ zi mə nɨ̀ laa ntɨgə mbə bɔɔ̀ bi tsɨtsɔ̀ŋə̀, mə mbə nɨ̀ ka ŋghɨrə annù yìi mə a tsinə aa, ntsuu kɨ mà'àtə mə tâ ànnû tsu ka mbosə ghuu.
1PE.3.7	Tsi'ì maa ajàŋ a bɔŋ mə tâ bù bɨloo ka nlentə bàŋgyɛ̂ buu nɨ mânjì yìi à kù'ùnə aà, ŋ̀kɨɨ m̀bɔ'ɔtə nɨ̂ waa nzi nɨ mə bo laa mbɔrə ntsya ghuu, ŋkɨ nzi nɨ mə Nwì à fâ ɨ̀bɔ̀ŋə̂ yi wa mə à nɨ ntswêntɨ̀ɨ̀ aa a mbo bǔ yu bɨ̂tsɨ̀mə̀. Nɨ̀ ka ŋghɨrə ma mùu ajàŋ tâ ànnù tsu tsuu atsà'àtə̀ Nwî yuu lǒ kɨ̀ŋə̀.
1PE.3.8	A nlwì'ìsə, tâ bù bɨtsɨ̀m nɨ̀ boonsə ghuu ntswe nɨ̂ àzwì yî fùùrə̀, ŋ̀ka ŋko nɨ̂ mɨlɨ̀ŋnə̀ ghùù bu nɨ bù, ǹtswe nɨ̂ àkɔ̀ŋnə̀ bɨlɨm, nɨ̂ ǹtɨɨ yì bɔ̀nə̀, ǹsɨgɨsə nɨ mɨ̀bɨ̀ɨ̀ mɨ nû muu a nsyɛ a nɨ̂ ɨ̀mɔ̀ɔ̀ntə̂ juu. 
1PE.3.9	Nɨ̀ tsuu annù yî bɨ a atû ànnù yî bɨ ɨ kwi'inə, ǹtsuu mbə̀gɨ̀tə̀ a atû m̀bə̀gɨ̀tə̀ kwi'inə. Nɨ̀ baŋnə ŋka ŋkwi'inə bə nɨ̀ m̀bɔɔnə, nloŋ mə Nwìŋgɔ̀ŋ à lɛ ntwoŋə ghuu aa mə nɨ̀ ka nnɨŋ mbɔɔnə a nɨ bə̀ ta tâ yù kɨɨ nɨŋə nɨ̂ m̀bɔɔnə a nu bù. 
1PE.3.10	Ǹloŋ mə,
1PE.3.10	“Ŋù yìi mə a kɔ̀ŋə ntswêntɨ̀ɨ aa,
1PE.3.10	ɨ kɨɨ yə mɨtugə mɨ njwi mì sɨgɨ̀nə̀ aa,
1PE.3.10	tâ à ka ntswa aləə̀ yi ǹtsuu ɨnnù jì bɨ kɨ swoŋə,
1PE.3.10	ntsuu ɨnnù kɨɨ kɨ tswɛɛ.
1PE.3.11	Tâ à bəŋkə yi, mma'atə ɨnnù jî bɨ,
1PE.3.11	ŋka ŋghɨrə ɨnnù jìi mə ɨ tsinə aa;
1PE.3.11	ŋ̀ka nlɔɔ mbɔɔnə nɨ̀ ǹtɨɨ̀ yi tsɨ̀m ǹlwi'i ghu.
1PE.3.12	Ǹloŋ mə Mmà'àmbi a ləŋtə bə̂ bìi mə annû yaa a tsinə aa,
1PE.3.12	ǹyu'u nɨ nɨ̀yə̀'ə̂ nyaa;
1PE.3.12	m̀furə nɨ̂ ǹsî yi a nu bə̀ bìi bɨ ghɨ̀rə ɨnnù jî bɨ aà.”
1PE.3.13	Ŋù yìi mə mbə a ləənsə̀ ghuu aa à nɨ̂ wò, mə mbə nɨ̀ ka naŋsə ŋkɔŋə a ŋghɨ̀rə ɨnnù jî sɨgɨ̀nə̀ aa ɛ? 
1PE.3.14	Lâ nɨ̀ laa tɛ'ɛ bə kɨ yə ŋgɨ'ɨ nloŋ ŋkwîtu annù yìi mə a tsinə aa, boŋ nɨ̀ ka yǐ kwɛrə mbɔɔnə̂. Nɨ̀ tsuu a waa kɨ bɔ'ɔ, ǹtsuu kɨɨ kɨ tsɨ̀gɨ̀nə̀. 
1PE.3.15	Lâ à mum ntɨɨ bù nɨ̀ ka bɔ'ɔ nɨ̂ Kristo tsi'ì tsǒ Mmà'àmbî, nɨ̀ ka ntaŋtə nû yùù a ŋgɔ̀ŋ bɨ̀nòò bɨ tsɨ̀m a mfâ àkwi'i a mbo ŋù ǹtsɨ̀m yìi mə a lɔ̀ɔ̀ mə yu betə ghuu nɨ̂ ànnù ǹloŋ annù ya yìi mə nɨ bɛ a mum mɨ̀ntɨɨ bù aà. Nɨ tɨ fa akwi'i ya, nɨ̀ kâ m̀bɔnə mbɔ'ɔtə nɨ̂ waa. 
1PE.3.16	Nɨ̀ ghɨrə tâ ǹtɨɨ̀ ghuu laa tà bɛɛ bɨ tɨ bə̀gɨ̀tə̀ ghuu, bə̀ bya bìi bɨ swoŋ ɨnnù jì bɨ mbɨ'ɨ akòrə̀ nɨzì yuu yî sɨgɨ̀nə̀ tsǒ ŋgǎŋyǒŋ Kristo aa, bo bâŋnə̀ ǹtswe nɨ̂ àdɨ̀rətû. 
1PE.3.17	Ǹloŋ mə a bɔŋtə a nyə̂ ŋ̀gɨ'ɨ nloŋ annù yìi a tsinə aa, mə mbə a bə ŋkɔ̀ŋə̂ Nwì, ǹtsyatə ŋghɨ̀rə̂ ɨ̀bɨ̂.
1PE.3.18	Ǹloŋ mə Kristo à lɛ mbaa ŋkɨ ŋkwo mbɨ'ɨ ɨnnù jî bɨ ŋgàà yî fùùrə̀, yu wa yìi mə ɨnnù ji ɨ tsinə aa, a kwô a atu bə̀ bìi kaa ɨnnù jya ɨ sɨ̀ tsinə̀ aa, mə mbə yu zî nɨ̀ bì'inə̀ a mbo Nwì. Bɨ zwitə̀ yi a nɨ̂ ǹjyǎnu a bâŋnə̀ ǹtswe nɨ̂ ǹtsêntɨ̀ɨ̀ a mûm àzwì. 
1PE.3.19	A mûm àzwì à lɛ ŋghɛ̀ɛ̀ ǹswoŋə annù Nwî a mbo ɨ̀zwì jìi ɨ lɛ ntswe a atsaŋ aa, 
1PE.3.20	m̀bə ɨ̀zwì jìi mə kaa ɨ lɛ kɨ'ɨ̀ nɨ̂ Nwî yu'unə̀, wa noò yìi mə Nwì à lɛ ntswa ntɨɨ̀ yi nyu'utə, wa ŋgù'u Noa, wa noò yìi mə Noa à lɛ sɨ kɔɔ abaŋ ya, mə mbùmtə̀ bə̂, mbə bə̂ bi nɨfwaa, bɨ lɛ nyweensə waa, ntsya a njɨ̌m ŋkì aà. 
1PE.3.21	Ànnǔ mmurə bə̀ a ŋkì, yìi mə à nɨ finə annù ma yû aa, a yweensə ghuu tsɨ̂tsɔ̀ŋə̀, kaa ŋkɨ'ɨ aa ayoo yìi a fi'i nsɨŋ a ɨbɨ̀ɨnu bə̂, m̀baŋnə mbə aa nɨ̀yə̀'ə̀ a mbo Nwì ǹloŋə alàa ntɨɨ, ntsya njɨ̌m annǔ nyweenə nɨ̀wo Kristo 
1PE.3.22	yìi mə à kɔ̀'ɔ̀ mə̂ ŋ̀ghɛɛ a aburə, ntɨgə ntswe a mbɛ̀ɛ̀ nɨkwɛɛ Nwì nî mà'à bo baangel nɨ ŋgǎŋsa'a abùrə̀ bo bɨ̀ ɨ̀dà'a tsɨ̀m jìi ɨ tswe a nji'i mɨkòrə yu aà.
1PE.4.1	Tsǒ mə Kristo à lɛ nyə ŋgɨ'ɨ a mûm ǹjyǎnu aa, tâ nɨ̀ ŋ̀kɨɨ ŋwa'atə nɨ̂ mà yû ànnù a tâ à ka mfa mɨtɨ̀ɨ̀ a mbo bù nloŋ mə ŋù yìi mə à yə̀ mə ŋgɨ'ɨ a mûn ǹjyǎnu aa, à mà'àtə̀ mə ɨnnù jî bɨ̂. 
1PE.4.2	Ma mùu ajàŋ kaa a wa'à bù ŋka ntswe nɨ̂ àbùgə noò yìi mə à tswe a mûm ǹjyanu aa ǹyə̀'ə̀tə̀ nɨ̂ bə̂ ɨ̀nnù jìi mə ŋù mɨ̀sɔ̀ŋ a lɔ̀ɔ̀ aà, baŋnə ŋka nyə'ətə bə̂ ɨ̀nnù jìi mə Nwìŋgɔ̀ŋ a lɔ̀ɔ̀ aà. 
1PE.4.3	Nɨ̀ mà'àtə ɨnnù jya mə nɨ̀ lɛ sɨ ghɨ̀rə̀ a mbìì aa, a bə̂ ɨ̀nnù jìi mə bɨ̀tɨ̀zî Nwî lɛ sɨ ghɨ̀rə̀ aà, ǹtswe nɨ̂ ǹtswêntɨ̀ɨ yàà a mûm ɨ̀buurə ɨnnù, bo bɨ̀ ɨ̀nnù jìi mə njyǎnu ɨ yə̀'ə̀tə aa, mbə ɨnnǔ nnô m̀baanə, mbə ɨnnǔ atsùùrə̀, ànnǔ ntɨɨ nɨjɨ, bo bɨ̀ ànnǔ mmii mɨ̀kobə yìi mə a fwɛ aà. Wa nòò wa mə nɨ̀ lɛ ntswe a mûm ɨ̀nnù ma jû aa à kù'ù mə̂! 
1PE.4.4	A gha'a waa tsɨ̂tsɔ̀ŋ a ajàŋ yìi mə kaa nɨ̀ sɨ bù m̀boonsə bu bo a ŋghɨrə ɨnnù naà jìi mə bə̌ tɨ̀ɨ̀ ghu kaa wa'a nɨ̂ ɨ̀bɨɨ nû waa tswâ aa, ǹtɨgə mbəgɨtə nɨ̂ ghuu. 
1PE.4.5	Lâ tâ bo zi mə bo ka yǐ fa akwi'i nɨghàà ǹloŋ ŋgaà yàà a nsi mi'i yu wa yìi mə à tàŋtə mə yu ka yǐ sa'a bə̀ bɨ̀tɨ̀ɨ̀ bo bɨ̀kû aà. 
1PE.4.6	À nɨ̂ ǹji'ì ànnù yìi mə bɨ lɛ ŋkɨ nswoŋ ntoo yì ǹsɨgɨ̀nə̀ ya, ǹswoŋ ŋkɨ nswoŋ a mbo bɨ̀ku aà, ǹloŋ mə, ka mə bɨ lɛ nsa'a waa a mûm ǹjyǎnu tsi'ì tsǒ bə̀ aa, tâ bo tɨgə ntswe a mûm àzwì tsi'ì tsǒ Nwì.
1PE.4.7	Wa nòò m̀mɛ̂ ǹjoò tsɨ̀m à tɨ̀gə a abô. A ku'ùnə̀ mə tâ nɨ̀ tswe nɨ̂ àlàa atu, ntsuu kɨ tsa'a tâ zi ajàŋə mə mbə nɨ̀ kâ ǹtsa'atə Nwî. 
1PE.4.8	Ànnù yì wè yìi mə a tswe ghuu aa a bə mə, tâ nɨ̀ tswe nɨ̂ àkɔ̀ŋnə̀ tɨ mɛ̀ a nu bù nɨ bù, ǹloŋ mə àkɔ̀ŋnə̀ a kusə ɨnnù jî bɨ jî ghà'àtə̀. 
1PE.4.9	Nɨ̀ ka ŋkwɛrə bɨgɨ̀ɨ̀ a mɨla'a bù, tɨ ka nnurɨkə ghuu bu nɨ bù. 
1PE.4.10	Nɨ̀ lɔgə mɨtəŋnə mya mìi mə Nwì à fa a mbo bù a atu nɨ atu aa, ŋ̀ka mfa'a nɨ mu a ŋkwɛtə bù nɨ bù tsi'ì tsǒ bə̀ bìi mə bɨ naŋsə nləŋtə nɨ̂ ǹjoo jìi mə Nwì à fa a mbo bo tsi'ǐ mbuu mbuu nɨ̀ ɨ̀bɔ̀ŋ yi aà. 
1PE.4.11	Ŋù yìi mə a swoŋ annù Nwî aa, tâ à ka nswoŋ annù yìi mə à kwɛ̀rə a mbo Nwì aà. Ŋù yìi mə a fà'à aa tâ à ka mfa'a nɨ mɨ̀tɨ̀ɨ̀ mìi mə Nwìŋgɔ̀ŋ a fa aà. Tâ a nɨ̂ ŋ̀gɔ̀ŋ ɨ̀nnǔ tsɨ̀m, tâ nɨ̀gha'aa ghɛɛ a mbo Nwìŋgɔ̀ŋ ǹtsya a njɨ̌m Yesu Kristo yìi mə nɨ̀gha'a nɨ̀ tsɨ̀m bo bɨ̀ mɨ̀dà'à mɨ tsɨ̀m, à nɨ mi nlwi'i nɨ̂ŋkoŋ aà. Àmen.
1PE.4.12	Bɨ̀lɨ̂m bà, tâ ànnù tsuu ghuu kɨ tsyǎ a nɨ mbuu ɨkwà'ànə̀ jî tɨ̀ɨ̀ jìi ɨ kuu a nu bù aa tsi'ì tsǒ à nɨ̂ ànnù yî fii mə a fɛ̀'ɛ̀ a nu bù. 
1PE.4.13	Nɨ̀ baŋnə ŋka ndorɨtə dorɨtə tsǒ ajàŋə mə nɨ̀ tswe nɨ àbwarə a mûm ŋ̀gɨ'ɨ̀ Kristo aa mə mbə nɨ̀ yî ŋ̀kɨ ntswe nɨ nɨ̀dorə ŋka ndorɨtə wa noò mə à ka yǐ zì a mum nɨ̀gha'a yu aà. 
1PE.4.14	M̀bə bɨ ka mbəgɨtə ghuu ǹloŋ ɨkum Kristo, boŋ mbɔɔnə̂ ɨ̀ tswe a nu bù ǹloŋ mə àzwi nɨgha'a ya mə nɨ Àzwì Nwîŋgɔ̀ŋ aa a tswe a nu bù. 
1PE.4.15	Lâ tâ ŋù nɨ̀bù ghùù à tsuu ŋgɨ'ɨ lǒ kɨ yə ǹloŋ mə à nɨ ŋû ǹzwìtə bə̀, kə̀ ǹyə̀rə, kə̀ ŋ̀gàŋàfànə̀, kə̀ ŋù yìi mə a nɨŋ abô yi nɨ̂ ɨnnù badàŋ. 
1PE.4.16	M̀bə ŋù nɨ̀bù a baŋnə ŋka nyə ŋgɨ'ɨ aa nloŋ mə à nɨ Kristen aa, a tsuù atu kɨ dɨ̀rə̀. A bâŋnə̀ ŋ̀ka ŋgha'asə Nwì ǹloŋ mə yu bii ɨkum Kristo aà. 
1PE.4.17	Ǹloŋ mə nòò à kù'ù mə̂ mə ànnǔ ntsɔ'ɔtə mɨ̀sa'a tâ à lɔgɨnə, ǹlɔgɨnə aa a nɨ ŋgǎŋgwɛ̀'ɛ̀ Nwî. M̀bə a baŋnə ŋka nlɔgɨnə aa a nu bì'inə̀ boŋ ǹlwì'i bə̀ bya mə bɨ tɛ'ɛ̀ wa'à nɨ̀ waa ntoò Nwì yî ǹsɨgɨ̀nə̀ ya yu'unə̀ aa ɨ̀ ka bə mə akə aa ɛ? 
1PE.4.18	Tsǒ ajàŋ mə àŋwà'ànə̀ Nwî a swoŋ aa:
1PE.4.18	“M̀bə a tsyanə a mbo bə̀ bìi mə ànnù ya a tsinə aa a nyweenə
1PE.4.18	bəə bə boŋ bɨ̀tɨ̀bɔ'ɔ̀ Nwî nɨ̂ ŋ̀gǎŋghɨ̀rə̂ ɨ̀nnù jì bɨ ɨ ka tswe fə aa ɛ?”
1PE.4.19	A ku'unə mə bə̀ bìi mə bɨ yə ŋgɨ'ɨ nɨ̂ ŋ̀kɔ̀ŋə̂ Nwì aa, tâ bɨ̀ ka ŋghɨrə annù yìi mə a ku'unə aà, m̀baŋnə mfâ mɨ̂ntɨɨ̀ myaa a mbo yu wa yìi mə à lɛ ŋka'a waa, nləə nɨ̂ ŋ̀kà'â yì aà.
1PE.5.1	Mə bu'u mbo a mbo bɨ̀lɨ̀ɨ bɨ ndânwì bìi bɨ tswe a tɨtɨ̀ɨ bù, tsǒ ǹdɨ̀ɨ̂ ǹdânwì yî mɔ'ɔ atɨtɨ̀ɨ bù, yìi mə à nɨ̂ àyəfə nɨ̂ ŋ̀gɨ'ɨ ya mə Kristo à lɛ nyə aa, ɨ yǐ kɨɨ tswe nɨ nɨ̀gha'a ni wa noò mə à ka yǐ zì aà. 
1PE.5.2	Nɨ̀ ka mbɛ mbinjə̀rə̀ Nwî jya mə à lə̀ə a mbo bù mə nɨ̀ ka nlentə aa nɨ̂ àbɔ̀ŋəntɨɨ̀, ǹtsuu kɨ lèntə aa tsǒ bɨ gaansə ghuu. Nɨ̀ ka mfa'a ɨfà'â ghuu nɨ nɨ̀dorə, ntsee kɨ fà'à ǹloŋ aa bə̂ ŋ̀kabə yìi bɨ tu ghuu ghu aà; ma la a bə̂ ànnǔ ndɨ̀rətâ! Tâ à baŋnə mbə aa nloŋ mə nɨ naŋsə ŋkɔŋ a mfà'a a mbo Nwì aà. 
1PE.5.3	Nɨ̀ tsee waa kɨ sa'a nɨ nɨ̀tsə'ə̀, nɨ̀ baŋnə ntswe tsǒ fɨ̀gə̀ a mbo bo. 
1PE.5.4	Tà Ǹtsèèmbi yì àkɔ'ɔ̀ ǹtsɨrə wa a yǐ nzì boŋ à ka yàrə ŋgù'û yùù nɨ̂ àtsə̀'ətu nɨfɔ̀ yî ŋ̀weenə̀ yìi mə kaa a sɨ kwì'ìnə̀ aà.
1PE.5.5	A ŋgɨŋ ŋgɨ̀ŋ, bù bə̂ bî kə̀gə̂, nɨ̀ ka nyu'unə bɨlɨɨ̀; ŋ̀wɛ'ɛ annǔ nsɨgɨsə nu a nsyɛ a nu bù nɨ bù tsô àtsə̀'ə̀ tsi'ì bù bɨ̂ tsɨ̀mə̀, ǹloŋ mə,
1PE.5.5	“Nwì à tuu nɨ̂ ànnù bə̂ bìi bɨ ŋee nû yàà aa
1PE.5.5	m̀baŋnə ŋghɨ̀rə̀ nɨ̂ ɨ̀bɔ̀ŋ a nu bə̀ bìi bɨ sɨgɨsə mɨbɨ̀ɨ̀ mɨ nû myaa a nsyɛ aà.”
1PE.5.6	Nɨ̀ ka nsɨgɨsə mɨbɨ̀ɨ̀ mɨ nû muu lâ a nsi mi'i Nwì yìi mə à tswe nɨ̂ àdà'à aa, tà nòò a yǐ ŋkù'ù a ŋɛntə̀ ghuu a ndəŋ. 
1PE.5.7	Nɨ̀ lɔgə ɨnnù tsɨ̀m jìi mə ɨ tsyà nɨ̂ ghuu ŋghɛɛ aa mfa gho mbô ǹloŋ mə àa yu yìi mə a lə̀ntə annù yuu aà.
1PE.5.8	Nɨ tswe nɨ̂ àlàa atu, ŋ̀ka ntswe nɨkərə̀. Ŋ̀gàŋkɨ̀bàâ ghùù, Devil, a karə ŋkəənsə nɨ̂ ghuu, mbɔ'ɔkə tsǒ nààŋgwɛ̀, ǹlɔɔ nɨ̂ ŋû mə yu ko mmì. 
1PE.5.9	Nɨ̀ təə ntɨɨ a mûm àbìintɨɨ̀ yuu, ŋka nto nii, nzi mə ŋgɨ'ɨ yìi mə nɨ yə aa, bɔɔ bɨ maà buu a ɨdɨgə tsɨ̀m fàa mbi bɨ kɨɨ nyə. 
1PE.5.10	Nòò yìi mə nɨ̀ bɔ̀ɔ̀ mə̂ ǹyətə ŋgɨ'ɨ ma yû aa, boŋ Nwìŋgɔ̀ŋ yìi mə ghɨ̀rə ɨ̀bɔ̀ŋ tsɨ̀m à nu bə̀ aa, yu yìi mə à twòŋə ghuu mə nɨ̀ yi ŋkuu mum nɨ̀gha'a nɨ Kristo nya mə nɨ sɨ mɛ̀ aa, à ka bǔ naŋsə ghuu tsi'ì yu mbɔŋ, ɨ ghɨ̀rə tâ nɨ̀ təə ntɨɨ, ɨ kɨɨ fa mɨtɨ̀ɨ̀ a mbo bù tâ nɨ̀ təə ntwiŋ mɨ̂ŋgàŋə̂ muu a nsyɛ̂. 
1PE.5.11	Tâ mɨ̀dà'â mi lwi'i ghu mbo nɨ̂ŋkoŋə̀. Àmen.
1PE.5.12	A gha aa a kwɛtə Silas, yìi mə mə zǐ mə à nɨ mu Kristo yìi mə a fà'à a mbo Kristo nɨ̂ ntɨɨ̀ yi tsɨ̀m aa, mə ta mə̀ ŋwa'anə mûntsìrə̂ àŋwà'ànə̀ yû a mbo bù. Mə̀ bu'u mbo a mbo bù, ŋ̀kɛ'ɛnə nɨ mə, wa à nɨ ɨbɔ̀ŋ Nwî yi annù nɨ̂ŋkoŋ wa ɨ ghuà; nɨ̀ tswa, ǹtəə ntɨɨ ghu.
1PE.5.13	Ŋ̀ghòtə yìi ɨ tswe a ala'a Babylon
1PE.5.14	Nɨ̀ ka ntsa'atə ghuu bu nɨ bù, ǹnɔŋə nɨ mɨ̀ghə̀gə̂ muu a njɨ̀mə̂ àkɔ̀ŋnə̀. Tâ m̀bɔɔnə ɨ tswe a nu bù bɨ tsɨ̀m bìi mə nɨ̀ bìi Kristo aà.
2PE.1.1	Àŋwà'ànə̀ yû a lo aa a mbo mə̀ Simon Peta, ŋ̀gàŋàfà'à bo bɨ̀ ŋ̀gàŋntoò Yesu Kristo, ŋ̀ghɛɛ a nɨ mbo bə̀ bìi mə Nwì à kɨ mfa abìintɨɨ yǐ atɨ̀ndùù a mbo bù tsi'ì tsô àyi'i a njɨ̌m annù yî àtsìnə̌ Nwìŋgɔ̀ŋ nɨ Ŋ̀gàŋywèènsə yì'inə̀ Yesu Kristo aà: 
2PE.1.2	Tâ ɨ̀bɔ̀ŋ Nwî nɨ mbɔɔnə̂ yì ŋ̀wè tâ ɨ̀ tswe a mbo bù ŋ̀gha'atə ŋghɛɛ a ajàŋə mə nɨ zi annù ǹloŋ ŋgaa Nwì nɨ Yesu Mmà'àmbî yì'inə̀.
2PE.1.3	Mɨ̀dà'à mɨ Kristo mìi Nwì à fa ghu mbo aa mɨ fà mə̂ yi'inə̀ nɨ ŋ̀gɔ̀ŋ ǹjoò tsɨ̀m jìi mə ǹtswêntɨ̀ɨ̂ yì'inə̀ ɨ lɔ̀ɔ̀ aa, bo bɨ̀ a ŋka mbɔ'ɔ Nwìŋgɔ̀ŋ, ǹtsya a njɨ̌m ajàŋə mə bì'inə̀ zi annù m̀bɨ'ɨ ŋgaà yì, yu wa yìi mə à lɛ ntwoŋə yi'inə̀ a mum nɨ̀gha'a yu bo bɨ̀ a mûm ɨ̀bɔ̀ŋə̂ yi aà. 
2PE.1.4	Ma mùu mânjì, a fâ ŋ̀kà'â yì yî ŋ̀wè bo yì àtɨ̀ndùù ya, mə mbə bì'inə̀ tsyâ ghu ŋkhə njoo mbi jìi bə̌ yə̀'ə̀tə ɨ tâ nɨ̀ ŋ̀gɨ'ɨ a nu bo aa, mbaŋnə ntɨgə ntswe nɨ̂ àbwarə a mum màrə̀ Nwì.
2PE.1.5	Ǹloŋ ma yû ànnù, nɨ̀ ka ŋgaansə mɨtɨ̀ɨ̂ muu, a ŋkù'ùsə ànnǔ ŋghɨ̀rə̂ ɨ̀nnù jî sɨgɨ̀nə̀ a atû àbìintɨɨ̀, a atu ŋ̀ghɨ̀rə̂ ɨ̀nnù jî sɨgɨ̀nə̀, tâ nɨ̀ ku'usə annǔ nzi Nwì, 
2PE.1.6	a atû ànnǔ nzi Nwì nɨ̀ ku'usə ànnǔ ntswâ ɨbɨɨ nu, a atu annǔ ntswâ ɨ̀bɨɨ nu, nɨ̀ ku'usə atàŋəntɨɨ, a atu àtàŋəntɨɨ, nɨ ku'usə annǔ ŋka mbɔ'ɔ Nwî, 
2PE.1.7	a atu annǔ a ŋka mbɔ'ɔ Nwî, nɨ ku'usə annǔ ŋka ŋkɔ̀ŋ bɨlɨ̂m buu, a atu annǔ ŋka ŋkɔ̀ŋ bɨlɨ̂m buu, nɨ̀ ku'usə akɔ̀ŋnə̀. 
2PE.1.8	Ǹloŋ mə mbə nɨ̀ ka ŋghɨrə ma jû ɨ̀nnù ma mùu ajàŋ ŋ̀ghɛɛ nɨ̂ m̀bìì bəə boŋ nɨ̀ ka kɨ fà'a sɨgɨ̀nə̀ ɨ kɨɨ koonə nɨ mɨ̂ntà a mûm ànnǔ a ajàŋə mə nɨ̀ zi Yesu Kristo Mmà'àmbî yì'inə̀ aà. 
2PE.1.9	Ǹloŋ mə ŋù yìi mə ma jû ɨ̀nnù ɨ boŋ ghu mbo aa, à nɨ̂ m̀fə̀'ə̀nə̀, kaa a kɨ'ɨ̀ nɨ̀ mbìì yə̂, boŋ à lɛɛ̀ ŋ̀kɨ li'inə mə bɨ lɛ mbaa nsì'ì yi a nɨ̂ ɨ̀nnù jì bɨ̂ ji jî lwènə̀.
2PE.1.10	Tsǒ mə a bə laa, bɨlɨ̂m bâ, tâ nɨ̀ ka ŋgaansə mɨtɨ̀ɨ̂ muu, a naŋsə mbii ajàŋ mə Nwìŋgɔ̀ŋ à twòŋə ghuu ŋkɨ ntsɔ'ɔ ghuu aa, ǹloŋ mə nɨ̀ bə kɨ ghɨ̀rə̀ ma mùu ajàŋ boŋ kaa mbə nɨ̀ wa'à wò. 
2PE.1.11	Ma mùu ajàŋ boŋ bɨ ka naŋsə ŋŋa'a mânjì yìi à tsyâmbo aa a mbo bù a ŋkuu a mûm ànnù nɨfɔ̌ tɨ mɛ̌ Mmà'àmbi nɨ̀ Ŋ̀gàŋnyweensə̀ yi'inə̀ Yesu Kristo.
2PE.1.12	Tsǒ mə a bə laa, mə̀ ka ghɛ̀ɛ̀ nɨ̂ m̀bìì a ŋka ŋwa'atə bù nɨ̂ ɨ̀nnù ma jû, ka mə nɨ̀ tɛ'ɛ nzi, ɨ kɨ̂ ǹtɨnsə a mûm ànnù nɨ̂ŋkoŋ yìi mə nɨ̀ tswe nɨ yu aà. 
2PE.1.13	Mə̀ wà'àtə mə a ku'unə mə, àjàŋ yìi mə mə̀ bùrə ntswe fàa mum ghulà ɨ̀bɨ̀ɨ nu aa, tâ mə̀ ka ntsɨgɨtə ghuu, ajàŋə mə mə wa'atə ma jû ɨ̀nnǔ a a mbo bù aà. 
2PE.1.14	Tsǒ mə mə̀ zi a laa mə nòò yìi mə̀ ka mà'àtə yulà ǹjyǎnu aa à tɨ̀gə a bo aa, a ajàŋə mə Mmà'àmbî yì'inə Yesu Kristo à dɨ̀'ɨ̀ mə a mbo mə̀ aà. 
2PE.1.15	Mə kɨɨ nlɔɔ mə mə yə mə, nòò yìi mə mə̀ mà'àtə̀ mə̂ ghuu aa, tâ nɨ̀ zi ajàŋ mə mbə nɨ̀ bû ŋ̀ka ŋwa'atə ma jû ɨ̀nnù a ŋgɔ̀ŋ bɨ̀nòò bɨ̀ tsɨ̀mə̀.
2PE.1.16	Kaa bì'ì lɛ ŋkɨ'ɨ lɔ̀gə̀ aa njyàlà'à jìi mə a wa'atə mɨ̀tsyɛ̀ mɨ bə̂ aa a ntɔ'ɔtə mɨ̀dà'à mɨ Mmà'àmbî yi'inə̀ Yesu Kristo bo bɨ̀ àjàŋ mə à lɛ nzì aà. Bì'ì bumbɔŋ, bì'ì lɛ nyə nɨgha'â ni nɨ mɨ̀dà'â mi. 
2PE.1.17	Ǹloŋ mə nòò wa yìi à lɛ ŋkwɛrə nɨgha'a bo bɨ̀ àghu'usə̀ a mbo Nwìŋgɔ̀ŋ Tà aa, ǹjì ya ɨ kɨ̂ ǹzi ghu mbo, a nɨ nɨ̀gha'a nɨ nɨfɔ̀ ǹswoŋə nɨ mə, “Àâ Mû ghà ghu aà, yìi mə mə̀ kɔ̀ŋə yi, ŋka naŋsə ndorɨtə nloŋ ŋgaà yì.” 
2PE.1.18	Bì'ì bumbɔŋ lɛ nyu'u njì ma yû a ajàŋ mə ɨ̀ lɛ ŋghàà a aburə aà. Ǹloŋ bì'ibo lɛ ntswe wa atu nta'a mə ɨ laa màŋsə̀ aà. 
2PE.1.19	Ma mùu ajàŋ bì'ì naŋsə mbù m̀beentə ntoo ya yìi mə ŋ̀gǎŋntoo Nwî ɨ lɛ nswoŋə aà. À ka bə annù yî sɨgɨ̀nə̀ a mbo bù a ntɛ'ɛ atû yuu a nɨ ma yû ànnù, tsi'ì tsǒ ŋ̀kà'à yìi mə ɨ ta a nɨ̂ àdɨ̀gə̀ yî fìì aa, ɨ ywe'e a noò yìi mə abɛ̀ɛ̀ a ka fu'u, ta tâ fɨ̀njɔ̀ŋ fɨ atùtugə tâ fɨ̀ fɛ'ɛ a mum mɨ̀ntɨɨ bù. 
2PE.1.20	A nɨ annǔ ntsyà m̀bìì, a ku'unə tâ nɨ̀ zi tâ à laa mə, kaa annù yìi mə ŋgǎŋntoo Nwî ɨ swoŋ a mûm àŋwà'ànə̀ Nwî aa, kaa à sɨ̀ aa annǔ amɔ̀ɔ̀ntə ŋû bə̂. 
2PE.1.21	Ǹloŋ mə kaa ànnǔ tsu yìi mə ŋgǎŋntoo Nwî ɨ swoŋ aa, lɛɛ̀ ŋ̀kɨ'ɨ aa a nɨ̂ ɨ̀nnù jìi mə bə̌ mɔ̀ɔ̀ntə̀ ǹswoŋə lò. Ɨ bàŋnə̀ ǹlo aa a mbo bə̀ bìi mə Àzwì Nwî a tintə a waa, bo kwɛrə a mbo Nwì ǹswoŋə.
2PE.2.1	Tsǒ mə ŋgǎŋntoo Nwî m̀bwe'esə ɨ lɛ mfɛ̀'ɛ a tɨtɨ̀ɨ bə̀ byâ, tsi'ì maa àjàŋ bɨ̀dɨ̀'ɨ̀ bɨ annǔ mbwe'esə̀ ka kɨɨ fɛ̀'ɛ̀ a tɨtɨ̀ɨ bù aà. Bo ka kɨɨ ŋŋe'esə zì nɨ̂ ɨ̀nnù jìi ɨ ka ta ŋgɨ'ɨ a nu bù, ɨ dɨ̀'ɨ̀ nɨ̂ ɨ̀nnǔ ɨbaŋnənnù ɨ kɨɨ tuu a Ta wa yìi mə à lɛ nyuu waa. Àjàŋ yìi mə bo ghɨ̀rə̀ maa ajàŋ aa, tâ à ghɨrə mə tâ bɨ waŋsə nta ŋgɨ'ɨ a nu bo. 
2PE.2.2	Bə̀ bì ghà'àtə̀ ka yǐ yòŋ bɨ̂ mânjì bɨ ɨbuurə ɨnnù jyaa jî swèrə̀ ǹswerə jya, tâ bɨ̀ tɨgə mbəgɨtə nɨ mânjì ànnù nɨ̂ŋkoŋ wâ. 
2PE.2.3	Àjàŋ mə bo kɔ̌ŋ ŋghotə̂ ǹjoo aa, bɨ̀dɨ̀'ɨ̀ bɨnnù bɨ mbwe'esə̀ ma bû ka yǐ fù'ù waa a nu bù, ajàŋ yìi mə bɨ ka yǐ kɨ swoŋə mɨghàà mɨ mbwe'esə̀ a mbo bù. Lâ bɨ tàŋtə̀ mə̂ a ŋû ǹsa'a waa ǹlɔgɨnə a ŋgu'u, kaa ŋù yìi mə à ka ta ŋgɨ'ɨ a nu bo aa, kaa a wa'à kɨ̀ɨ̀ m̀bwii.
2PE.2.4	Kaa Nwì à lɛ ŋkɨ'ɨ baangel bìi bɨ lɛ mfànsənnù aa lɨŋə̀ m̀baŋnə ntii waa mma'a a mûm àtsùmə mɔ'ɔ, ŋkoo waa a nɨ̂ àtsaŋ a mûm m̀fiì ɨ̀dɨ̀gə̀ bo yu'utə̀ nɨ̂ ǹjwî ǹtsɔ̀'ɔ̀tə mɨ̀sa'a yâ. 
2PE.2.5	Kaa Nwì à lɛ ŋkɨ'ɨ atu mbi yì m̀bìì lɨŋə̀, à lɛ mbàŋnə̀ ŋ̀ghɨrə ŋkì mɨyaa ɨ bwɛsə m̀bî bɨ̀ tɨ̀ bɔ'ɔ̀ Nwî ya, a bâŋnə̀ ǹyweensə aa tsi'ì a Noa yìi mə à lɛ sɨ swoŋə annù yìi mə a tsinə, bo bɨ̀ bə̀ bî mɔ'ɔ bi sàmbaà. 
2PE.2.6	Nwì à lɛ mbəŋ ǹjɔ̀'ɔ̀ ala'à Sodom bo Gomora a nɨ̂ àbù ajàŋ yìi mə à lɛ nɨŋ ɨsa'a a nu bo mburə ntsɨgə waa mbwɛsə aa mə tâ bo bə alènsə̀ a mbo bɨ̀tɨ̀ bɔ'ɔ̀ Nwî. 
2PE.2.7	Lâ à lɛ yweensə a Lot yìi mə ǹtɨɨ̀ yi ɨ lɛ sɨ bɨ'ɨ nloŋ ɨbuurənnǔ ŋgǎŋabɨ̀'ɨ ntɨɨ, bə̀ bɨ̀ tɨ̀ bɔ'ɔ̀ nɔ̂ŋsə̀ bya 
2PE.2.8	(nloŋ mə ɨ̀nnù jìi mə ŋù ma ghû mə ɨ̀nnû ji ɨ lɛ ntsinə aa à lɛ sɨ yu'u ajàŋ à lɛ ntswe a tɨtɨ̀ɨ bo aa, ɨ lɛ sɨ ghɨ̀rə mə tâ ǹtɨɨ̀ yi yìi ɨ lɛ ntsinə aa ka ntsə'ə a atû ǹjwi a atû ǹjwi nloŋ mɨghɨ̀rə̀nə̀ mɨ ɨnnù myaa mi tɨbɔ'ɔ̀ nɔ̂ŋsə̀.) 
2PE.2.9	Àjàŋ muù a dɨ'ɨ̀ nɨ mə Mmà'àmbî à zî àjàŋ yìi mə mbə yu yweensə̀ bə̀ bìi mə bɨ bɔ'ɔ Nwî a nɨ̂ ɨ̀kwà'ànə̀ jìi ɨ tsi'i waa laa, ŋkɨ nzi ajàŋ mə mbə yu nɨŋ njò a nu bə̀ bìi mə ɨ̀nnû jyaa ɨ sɨ̀ tsinə̀ aa, nləə waa ghu mum ɨ yǐ nywe'e wa njwî ǹtsɔ̀'ɔ̀tə mɨ̀sa'à; 
2PE.2.10	ǹnaŋsə nɨŋ aa a nu bə̀ bya mə bɨ yòŋə ɨdɔtə ɨnnǔ nsɨŋ jìi mə jyǎnû yaa ɨ yə̀'ə̀tə̀ aa, mbaŋnə ntsa'a nɨ̂ bə̀ bìi tswê nɨ̂ àdà'à a atu bo aà.
2PE.2.10	Bɨ̀dɨ̀'ɨ̀bɨnnù bɨ mbwe'esə̀ ma bû bo naŋsə̀ ŋ̀kwɛɛ nɨ mɨ̀ntɨɨ̀ myaa kaa wa'à bɔ'ɔtə nɨ a ŋka mbəgɨtə nɨ̂ baburə bya mə ŋwèènə̀ aà. 
2PE.2.11	Tsi'ì baangel bìi mə bo tɨɨ, ŋkɨ ntswe nɨ mɨ̀dà'à ǹtsya ŋgǎŋdɨ̀'ɨnnǔ mbwe'esə̀ ma jû aa kaa mbə bɨ kɨ'ɨ ɨnnù jî bɨ a mbə̀gɨ̀tə bo ghu a nsî M̀mà'àmbi swoŋə̀. 
2PE.2.12	Lâ bə̀ ma bû mə bɨ bə tsi'ì tsǒ nàà mɨtsɛ'ɛ mə bɨ jwe mə mbə bɨ ghɛ̂sə̀ ŋ̀ko nzwitə aa, ŋghɨrə nɨ̂ ɨ̀nnù tɨ mɨ̀tsyɛ̀ aa, bo burə̀ m̀ma'a nɨ mɨ̀ghàà mɨ mbə̀gɨ̀tə̀ a nɨ̂ ɨ̀nnù jìi mə kaa ɨtû jyaa sɨ̀ ghu laà. Baa ghɛ̀sə tswa waa, ɨ kɨɨ tsə ŋgɨ'ɨ a nu bo. 
2PE.2.13	Bɨ ka yǐ tu waa a nɨ̂ ŋ̀gɨ'ɨ tsi'ì tsô àjàŋ mə bo kɨɨ ŋghɨrə bə̀ bî mɔ'ɔ bɨ yə nɨ̀ ŋ̀gɨ'ɨ aà. Bo jɨ mbî yàà a si'inə, ŋghɨrə bə̂ ɨnnù jìi mə ɨ so'otə a atu bo. Bo zì mboonsə bubo a noò yìi mə nɨ jɨ mûm ŋ̀ghotə aa, mbə ɨlɔ'ɔ jî bɨ, ǹdɨrɨsə nɨ̂ àtû bə̂. 
2PE.2.14	Bo kɨɨ ŋkɔŋə aa tsi'ì ànnǔ ntɛ'ɛ̀ mi'ì myaa a nu bàŋgyɛ̀ bɨ ajɨrə̀, kaa mbə bo kɨ'ɨ ɨnnù jî bɨ yurə̀. Bo tswètə̀ nɨ bə̀ bìi mə bɨ burə tɨ kwi aa, ŋghɨ̀rə nɨ mə tâ bo wo. Bo mɨrɨ̀sə̀ mɨ̂ntɨɨ̀ myaa a ŋka ŋkotə njoò. Ǹdɔ̀ɔ̀ Nwì ɨ̀ tswe a atu bo. 
2PE.2.15	Bo mà'àtə̀ mə̂ mânjì yìi mə à tsìnə aa, ntɨgə mbwɛ mânjì wàà, bo yòŋ mə̂ mânjì yìi mə Balam mu Boer à lɛ nyòŋə̀, yu wa yìi mə à lɛ ŋkɔ̌ŋ mə yu tswe nɨ̂ àbìì a mûm ɨ̀nnù jî bɨ aà. 
2PE.2.16	Bɨ lɛ ŋghààntə̀ yi nloŋ ɨbɨ̂ yi. Jàkâsì yì à lɛ ŋghàà nɨ̂ ǹjì ŋù, ŋ̀kɨŋ annù yìi mə ŋgàŋntoò Nwì wa yìi à lɛ ŋghə̀ə yu burə baanə tsi'ì bàànə ghɨ̀rə̀ aà. 
2PE.2.17	Bə̀ ma bû bɨ bə aa tsi'ì tsǒ bɨ̀naŋəbɨrə̀ bìi mə bɨ yòòŋkə̀ mə̂, ŋ̀kɨ mbə tsi'ì tsǒ m̀bà'à yìi mə àfìsə̀ a tii ŋghɛɛ nɨ yu. Nwì à lə̀ə̀ mə adɨgə a mbo bo wa a mûm àtaa yì fìì ya mə a tso ntso aà. 
2PE.2.18	Bo ghàà mɨghàà mɨ kɨ̂ ǹtə̀rə̀ mi ajɨ̀ŋtə̀, ǹlɔgə nɨ̂ ɨ̀nnǔ atsùùrə̀ jìi mə njyǎnû jyaa ɨ yə̀'ə̀tə̀ aa, ntswetə nɨ̂ bə̂ ghu ŋko, bə̀ bìi mə bɨ ghɛnsə nlɔ̀gɨ̀nə ŋkhə mfɛ̀'ɛ a tɨtɨ̀ɨ bə̀ bìi mə bɨ tswe a mûm ɨ̀fansənnù aa. 
2PE.2.19	Bo ka'à nɨ mə bo ka kɛ̀tə̀ mɨ̂ŋkɨ̀rə̀ a nu bo, lâ bo bɨ̂mbɔŋ bɨ burə̀ ka kwerə waa nɨ mɨ̀ŋkɨ̀rə mɨ aghubə; nloŋ mə ànnù yìi mə kaa mbə ŋù a wa'a ɨbɨɨ nû yi ghu mbo kwɛrə aa, a tɨgə ŋghɨ̀rə̀ yi aa a nɨ̂ àbù'û yi. 
2PE.2.20	Ǹloŋ mə àjàŋ yìi mə bo lɛ ŋkhə annǔ nsɨŋ mbi jù, ŋyoŋ a njɨ̌m ajàŋ mə bo lɛ nzi Mmà'à mbî yi'inə̀ mə nɨ Ŋgàŋyweensə̂ yi'inə̀ Yesu Kristo aa, m̀bə bo bû ŋ̀ghɛɛ nnɨŋ ɨbɨɨ nû waa ghu ŋkwerə, ɨ kɨɨ̀ ǹtɨgə ntɨɨ ntsyà nɨ̂ waa aa, ma la a bə mə àtɨɨ nlwì'ì njɨ̀m ma yû a bù mə̂ m̀bɨ'ɨ ntsya yi ntsyàmbìì ya a mbo bo. 
2PE.2.21	Ǹloŋ mə a lɛ mbaa mbɔ̀ŋtə̀ a mbo bo mə boŋ kaa bo lɛ ŋkɨ'ɨ̀ a mânjì yî ǹtsìnə̀ wa zî. Ǹtsyatə ajàŋə mə mbə bo zi ŋkɨ mbu mbəŋkə waa mma'atə ndɨ'ɨ jì làà jya mə bɨ lɛ mfa a mbo bo aà. 
2PE.2.22	A fɛ'ɛ a nu bo laà aa nloŋ aa ajàŋ mə nɨ̀ghàà nî nanaa ni annù nɨ̂ŋkoŋ nya nɨ swoŋ mə, “M̀bu ya ɨ̀ bù mə̂ ŋ̀ghɛɛ njɨ afikə̀ yi ya fu.”
2PE.3.1	Bɨ̀lɨ̂m bâ bìi mə mə̀ kɔ̀ŋə aa, àâ ŋ̀wà'ànə̀ jìi ɨ ywe'e ji baa juà mə mə ŋwà'ànə a mbo bù. A mûm ɨ̀ŋwà'ànə̀ ma jû mə lɔ̀ɔ̀ aa ŋwà'àtə a mbo bù, ɨ kɨɨ tsɨ̀gɨ̀tə̀ mɨ̂ntɨɨ̀ muu bo bɨ̀ ɨ̀mɔ̀ɔ̀ntə̂ juu mə nɨ̀ ka ŋwa'atə nɨ̂ ɨ̀nnù jìi ɨ ku'unə̂ aà. 
2PE.3.2	Mə̀ ŋwà'ànə aa mə tâ nɨ̀ wa'atə mɨ̀ghàà mya mə ŋgǎŋntoo Nwî jìi ɨ laa màŋsə̀ ji annù nɨ̂ŋkoŋ jǐ ŋgu'u lɛ nswoŋə aa, bo bɨ̀ ǹdɨ'ɨ Mmà'àmbî Ŋ̀gàŋnywèènsə̂ yì'inə̀ yìi mə ŋ̀gǎŋntoò ji bɨ lɛ mfa a mbo bù aà.
2PE.3.3	Ànnù yi ntsyàmbìì yìi mə mə lɔ̀ɔ̀ mə nɨ̀ zi aa a bə mə, àa yǐ bə wa ngù'û m̀bi yì ǹlwì'ì ǹjɨ̀mə̀ aa tâ bə̀ bî mɔ'ɔ fɛ'ɛ ŋka ŋwyɛ nɨ̂ ànnù Nwî, ŋ̀ghɨrə bə̂ ɨ̀nnù jìi njyǎnû yàà ɨ yə̀'ə̀tə̀ aa 
2PE.3.4	m̀betə nɨ mə, “Yesu wa mə à lɛ ŋkà'a mə yu ka yìi bǔ bɨ̀ɨ̀ aa à fə̀ lɛ? Mə ǹlɔgɨnə a nsi bɨ̀taà bì'i bìi bɨ lɛɛ̀ ŋ̀kwokə aa, ǹlɔgɨnə a noò yìi bɨ lɛ nnaŋsə mbi yù aa, kaa ànnû tsu kaa a bùrə tɨ̀ kwensə̀ aà!” 
2PE.3.5	Bo tuù ŋ̀wà'àtə mə a ŋgu'u, Nwì a lɛ ŋghàa aa ghàà àbùrə̀ a fɛ'ɛ̀, ŋkɨ mbu ŋghàà ǹsyɛ ɨ fɛ̀'ɛ̂ a mûm ŋ̀kì, a lɔ̀gə̀ aa ŋkì naŋsə nsyɛ ghu; 
2PE.3.6	àâ ŋ̀kì ma ghû mə ɨ lɛ mbu ŋkɔ'ɔ nlwensə nsyɛ yìi ɨ̀ lɛ ntswe maa ŋgù'ù aa mbwɛsə. 
2PE.3.7	À kɨ bə aa tsi'ì nɨ̀ghàâ ni ma nû mə nɨ ləə aburə bô ǹsyɛ yìi mə tswe tsɨ̂tsɔ̀ŋə̀ aa mə tâ mɔ'ɔ yi ntɔ̀ɔ̀, ǹləə nyu'utə aà ǹjwî ǹtsɔ̀'ɔ̀tə mɨ̀sa'a, ǹjwi ya mə bɨ ka yǐ tsə ŋgɨ'ɨ a nû ŋ̀gàŋtɨbɔ'ɔ̀ Nwî.
2PE.3.8	Lâ bɨ̀lɨ̂m bâ, nɨ̀ tsee mâ ànnù ghuà lǒ lì'ìnə̀, mə a mbo Nwì, ǹjwi yì m̀fùùrə̀ à bə aa tsi'ì tsǒ ɨ̀lòo ntsù'ù, ɨ̀lòo ntsù'ù ɨ kɨ̂ m̀bə aa tsi'ì tso njwi yì m̀fùùrə 
2PE.3.9	Kaa à sɨ̀ bə aa mə Mmà'àmbi a wɛ̀'ɛ̀ a nlə̀ə̂ ŋ̀kà'â yì, tsi'ì tsǒ bə̀ bî mɔ'ɔ bɨ mɔ̀ɔ̀ntə̀ aa. A bàŋnə̀ ǹtswa aa ntɨɨ̀ yi ǹloŋ mə kaa sɨ lɔ̀ɔ̀ mə ŋù yì m̀fùùrə̀ à yi mbwɛ, a lɔ̀ɔ̀ aa bə mə tâ bə̀ bɨ̀ tsɨ̀m bəŋkə mɨ̂ntɨɨ̀ myaa, ma'àtə ɨbɨ̂ waa.
2PE.3.10	Lâ ǹjwî m̀mà'àmbi ya ɨ̀ ka yǐ zì aa tsǒ nyə̀rə̂. À ka yǐ bə maa njwi aa, tâ àbùrə̀ à ju'u nɨ ǹjì yî ǹtɨ̀ɨ̀ ŋghɛɛ mbwɛ, tâ ǹjoo jìi ɨ tswe a aburə aa tsi'ì tsǒ mɨ̀njɔ̀ŋ nɨ sàŋ nɨ nɨ̀nòò, tâ ɨ̀ kɨ ŋkhɨ ntso, tâ ǹsyɛ nɨ̂ ǹjoò tsɨ̀m jìi mə ɨ tswe ghu aa tâ mɔ'ɔ tɔɔ tâ ɨ̀ khɨ tsɨ̀mə̀.
2PE.3.11	Tsǒ mə njoo tsɨ̀m ɨ ka yǐ bwɛ ma mùu ajàŋ aa, bì'inə ntɨgə tswe nɨ̀ mbə aa ajàŋə mbuu bə̂ ghuu aa ɛ? A bɔŋ mə tâ mɨ̀ghɨ̀rɨ̀nə̀ mɨ ɨnnù muu laa, tâ nɨ̀ ka mbɔ'ɔ nɨ̂ Nwì, 
2PE.3.12	tǎ tɨgə bɛ ɨ kɨɨ ghɨ̀rə̀ nɨ mə tâ ǹjwî Nwì ya tâ ɨ̀ waŋsə nzì- là'a njwi ya mə àbùrə̀ a ka yǐ khɨ ɨ tso, tâ ǹjoò tsɨ̀m jìi ɨ tswe a aburə aa tâ mɔ'ɔ ɨ̀ tɔɔ tâ ɨ̀ saŋnə. 
2PE.3.13	Lâ a ajàŋə mə Nwì à kà'a aa, bì'inə̌ yu'utə nɨ̂ àbùrə̀ yî fii bo bɨ̀ ǹsyɛ yì m̀fii yìi mə ɨ̀ ka yǐ luu nɨ̂ ɨ̀nnu jìi ɨ tsinə aà.
2PE.3.14	Maa ajàŋ, a bɨlɨ̂m ba bìi mə mə̀ kɔ̀ŋə aa, tsǒ mə nɨ bɛ ɨnnù ma jû aa, nɨ̀ ka ŋgaansə mɨtɨ̀ɨ̂ muu mə tâ nɨ̀ yǐ tsee nɨ̂ àbà kə̀ àlɔ̀'ɔ̀ a nsi Nwì tswe, m̀baŋnə yì ǹtswe bə nɨ̀ m̀bɔɔnə bu bo. 
2PE.3.15	Nɨ̀ yə mə ǹji'ì ànnù yìi mə Mmà'àmbi à sɨ waŋsə̀ nzi aa, bə̀ aa abwarə mə a fa a mbo bù mə nɨ̀ yǐ nyweenə. Àâ àjàŋ yìi mə mumaà yì'inə̀ Paul, yìi bì'inə̀ kɔŋə aa, à lɛ ŋkɨ ŋwa'anə, a mbo bù, a nyoŋə a njɨ̌m mɨ̀tsyɛ̀ mìi mə Nwì à lɛ mfa ghu mbo aà. 
2PE.3.16	A ŋwa'ànə̀ ǹloŋ ma jû ɨ̀nnù, a nɨ̂ ɨ̀ŋwà'ànə̂ ji tsɨ̀m. Ɨ̀nnù jî mɔ̀'ɔ ɨ tswê ma mùu a mûm ɨ̀ŋwà'ànə̀, jìi mə ɨ tsyanə a nzi tâ à laa, bə̀ bî mɔ'ɔ bìi mə kaa bɨ sɨ̀ nɨ mɨ̀tsyɛ̀ tswe kaa mburə tɨ ŋkɨ ŋkwi aa, bɨ lɔgə̀ ǹtwɛɛ a nɨ̂ wàa mânjì, tsi'ì ajàŋə mə bo kɨ ntwɛɛ nɨ̂ ɨ̀dɨ̀gə ɨŋwà'ànə̀ Nwî jî mɔ'ɔ aà. Ŋ̀ghɨrə ma mùu ajàŋ, ǹtsə aa ŋgɨ'ɨ a nu bo bombɔŋə̀.
2PE.3.17	Lâ a mbo bù bɔɔ bɨmaà, nɨ̀ fòò mə̂ ǹszi ɨnnù ma jû. Mə tɨgə nswoŋ a mbo bù aa mə tâ nɨ̀ tsyɛsə ghuu, tâ bə̀ ma bû mə bɨ tɨ̀ɨ atu a mbo Nwì aa, tâ bɨ̀ tsee ghuu gaansə tâ nɨ̀ yoŋ ɨfansənnù bə̂ bìi mə bɨ sɨ nɔ̂ŋsə̀ ləə aa, mbwɛ mânjì wa yìi nɨ̀ təə ghuu àkòrə̂ yuu a tɨnsə̀ aà. 
2PE.3.18	Nɨ̀ baŋnə ŋka ŋkwi a mûm ɨ̀bɔ̀ŋ Nwî bɔ bɨ̀ ànnǔ ajàŋ mə nɨ kù'ùsə̀ ǹzi nɨ Mmà'àmbi yìi mə à nɨ Ŋ̀gàŋywèènsə̂ yi'inə̀ Yesu Kristo. Tâ nɨ̀gha'a tâ nɨ̀ tswe ghu mbo, ǹlɔgɨnə tsɨ̂tsɔ̀ŋ ŋ̀ghɛɛ nywe'e a nlwì'î m̀bî. Amen.
1JN.1.1	Bì'i ŋwà'ànə a mbo bù ǹloŋ aa Nɨghàà nɨ ntswêntɨ̀ɨ̀ nya mə nɨ lɛ ntswe nlɔgɨnə a bè'ènə aà. Bì'ì lɛ nyu'u annù ǹloŋ Nɨghàà ma nû. Bì'ì kə̀ mə̂ ǹyə nɨ mi'ì mi'i, bì'ì yə̀ mə̂, m̀bô mi'i mɨ kɨ̂ m̀mɔɔntə. 
1JN.1.2	Nòò yìi mə Ǹtswêntɨ̀ɨ̀ ma yû ɨ̀ lɛ mfɛ̀'ɛ̀ bɨ yənə̀ aa, bì'ì lɛ mbə bɨ̂yəfə, ma mùu ajàŋ, bì'ì tɨ̀gə̀ ŋ̀ghaa annù ǹloŋ ǹtswêntɨ̀ɨ̀ ma ya, ŋ̀kɨɨ ntɨgə nswoŋə nɨ̂ ànnù ǹloŋ ntswêntɨ̀ɨ̀ yìi ɨ̀ lwì'i nɨ̂ŋkoŋ, yìi ɨ̀ lɛ ntswe bo Tà, a ghɨrə̀ ŋ̀ghɨrə bì'ì zi aa, a mbo bì'ì. 
1JN.1.3	Ànnù yìi mə bì'ì yə ŋkɨ nyu'u aa, bì'i kɨɨ nswoŋə aa yu a mbo bù, mə mbə nɨ̀ kɨ̂ ǹtswê nɨ̂ ànnù yî mɔ'ɔ bì'inə̀, a bə̂ ànnù nɨ̂ŋkoŋ mə ǹtswe nɨ̂ ànnù yî mɔ'ɔ yìi mə bì'inə̀ tswe nɨ yu aa bì'inə̀ tswe aa bì'inə̀ bɨ̀ Tà nɨ Mû yì Yesu Kristo. 
1JN.1.4	Bì'i ŋwà'ànə̀ ma jû ɨ̀nnù a mbo bù aa, ta tâ nɨdorə̀ ni'inə̀ kɔ'ɔ nluu.
1JN.1.5	Àâ ǹtoo ya mə bì'ì yu'u ghu mbo ŋkɨɨ nswoŋə nɨ a mbo bù aa ɨ̀ yulà mə, Nwìŋgɔ̀ŋ à nɨ̂ ŋ̀kà'à, kaa m̀fìî ɨ̀dɨ̀gə̀ ɨ̀ wa'à ghu nu burə ntswe tswe. 
1JN.1.6	M̀bə bì'inə̀ ka nswoŋə nɨ mə bì'inə̀ tswe nɨ̀ ànnù yǐ fùùrə bì'inə̀ nɨbò m̀bu ŋka ntəə nɨ a mûm m̀fìî ɨ̀dɨ̀gə̀ boŋ bì'inə̀ tswɛɛ aa ɨnnù, kaa ŋkɨ'ɨ̀ nɨ ntswêntɨ̀ɨ̂ yì'inə̀ tswê ǹyoŋə aa ànnù nɨ̂ŋkoŋə̀. 
1JN.1.7	Bì'ìnə̀ bə bàŋnə kɨ təə a mûm ŋ̀kà'à, tsi'ì tsǒ ajàŋə mə yumbɔŋə̀ à tswe a mûm ŋ̀kà'à aa, boŋ bì'inə̀ aa tswe nɨ̂ ànnù yî mɔ'ɔ bì'inə̀ nɨ̀ bì'inə̀, tâ àləə Mû yì Yesu tâ à si'i ŋgɔ̀ŋ ɨ̀bɨ̂ yì'inə̌ ɨ tsɨ̀mə̀.
1JN.1.8	M̀bə bì'inə̀ ka nswoŋə nɨ mə bì'inə̀ sɨ̀ nɨ̂ ɨ̀bɨ tswê, boŋ bì'inə̀ bwe'esə aa mɨ̀bɨ̀ɨ̀ mɨ nû mi'inə̀, kaa annù nɨ̂ŋkoŋ a wa'ǎ a nu bì'inə̀ tswê. 
1JN.1.9	Lâ m̀bə bì'inə̀ ka mbii ɨfansənnù ji'inə̀, boŋ ajàŋə a lə̀ə ŋkà'â yì, ŋ̀ghɨ̀rə annù yìi a tsinə aa, à ka lì'inə̀ ɨfansənnù ji'inə̀, ɨ sì'i ŋgɔ̌ŋ ɨnnû ji'inə̌ ɨ tsɨ̀m jìi ɨ sɨ̀ tsinə̀ aà. 
1JN.1.10	M̀bə bì'inə̀ swoŋ mə kaa bì'inə̀ sɨ̌ annnù jî bɨ ghɨ̀rə̀ boŋ bì'inə twoŋə aà yi nɨ̂ ŋ̀gàŋàbaŋnənnù, kaa nɨ̀ghàâ ni nɨ wa'ǎ a nu bì'inə̀ tswê.
1JN.2.1	Bɔɔ ba bì kə̀gə̂, mə ŋwà'ànə̀ julà ɨ̀nnù a mbo bù aa mə tâ nɨ̀ tsuu ɨbɨ̀ kɨ ghɨ̀rə̀. Lâ m̀bə ŋù nɨbù a ghɨrə ɨbɨ, boŋ bì'inə̀ tswe nɨ̀ ŋù yìi mə a mbu'u mbo a nsi Tà ǹloŋ atû yi'inə̀, m̀bə Yesu Kristo, yu wa yìi mə annû yi a tsìnə aà. 
1JN.2.2	Bɨ tsyà aa ghu nu nsì'ìtə̀ nɨ̂ ɨnnù jî bɨ̂ ji'inə̀, kaa wa'ǎ aa tsi'ì ji'inə̀ si'itə̀, ŋkɨɨ si'itə nɨ jì bə̂ bɨ̀tsɨ̀m fàa mbî. 
1JN.2.3	Mânjì yìi mə mbə bì'inə̀ zi mə bì'inə̀ zi yi aa, à nɨ mə bì'inə̀ ka nləə ndɨ'ɨ̀ ji. 
1JN.2.4	Ŋù yìi mə a swoŋə nɨ mə “mə̀ zi yi,” lâ ŋ̀kaa kɨ'ɨ̀ nɨ̀ ǹdɨ'ɨ̂ ji ləə aa, à nɨ̂ ŋ̀gàŋàbaŋnənnù, kaa ànnù nɨ̂ŋkoŋ a wa'à ghu nu tswê. 
1JN.2.5	Ǹloŋ mə à nɨ tsi'ì ànnù nɨ̂ŋkoŋ mə àkɔ̀ŋnə̀ Nwì a nɨ nlunə a tswe aa a mbo ŋù yìi mə à lə̀ə̀ nɨghàâ ni. M̀bə bì'inə̀ kɨ̂ ǹtsya aa tsi'ì a njɨ̌m àjàŋ yulà nzi mə bì'inə̀ tswe ghu mûm nû. 
1JN.2.6	Ŋù yìi à swoŋ mə yu lwi'i ghu nu laa boŋ a yòŋə ɨbù'ù mɨkòrə̂ ji a ajàŋ mə à lɛ sɨ təə aà.
1JN.2.7	Bɨ̀lɨ̂m ba bìi mə mə̀ kɔ̌ŋ aa, kaa mə̀ sɨ aa ndɨ'ɨ yì m̀fii yì tsù ŋwa'anə, à bàŋnə mbə aa tsi'ì ǹdɨ'ɨ yì ǹlwèn ya mə nɨ̀ lɛ ntswe nɨ yu a nlɔ̀gɨ̀nə aà, ǹdɨ'ɨ yì ǹlwèn ma yû a bə nɨ̀ghàà nɨ Nwî nya mə nɨ̀ lɛ nyu'u aà.
1JN.2.8	Lâ m̀bə mə̀ tse kɨɨ swoŋ mə mə ŋwà'ànə̀ aa ndɨ'ɨ yì m̀fiì yìi mə bɨ yə nɨ̂ ànnù nɨ̂ŋkoŋə̂ yi a nu Kristo ŋkɨɨ nyə nɨ a nu bù, ǹloŋ mə ɨ̀tugə wa ɨ tsyà ŋ̀ghɛɛ nii, ŋ̀kà'a annù nɨ̂koŋ wa ɨ tɨ̀gə̂ ǹta. 
1JN.2.9	Ŋù yìi mə à swǒŋ mə yu tswe maa a mûm ŋ̀kà'à m̀burə kɨ bàa ndɨ̂m yì aa, à bùrə ntswe aa tsi'ì wa mûm ɨ̀tugə̀. 
1JN.2.10	Ŋù yìi mə a kɔ̀ŋə ndɨ̂m yì aa à tswe aa a mûm ŋ̀kà'à, kaa nji'ì ànnù yìi mə mbə a kwântə̀ ŋ̀wo aa kaa wa'à bə̂. 
1JN.2.11	Lâ ŋù yìi mə a bàa ndɨ̂m yì aa à tswe aa a mûm m̀fiì ɨ̀dɨ̀gə̀ ŋ̀kɨ mburə kɨ zì aa tsi'ì a mûm m̀fiì ɨ̀dɨ̀gə̀, kaa ŋkɨ'ɨ̌ adɨgə yìi mə yu ghɛ̀ɛ̀ ghu aa zî ǹloŋ mə ɨ̀tugə wa ɨ kɨŋ mi'ì mi.
1JN.2.12	Mə ŋwà'ànə a mbo bù bɔɔ bì kə̀gə aa nloŋ mə bɨ li'inə ɨfansənnù ju aa nloŋ ŋkwi atû yi. 
1JN.2.13	Mə ŋwà'ànə a mbo bù bɨ̂tà aa nloŋ mə nɨ̀ zi a yi, yu wa yìi mə à lɛ ntswe a nlɔ̀gɨ̀nə aà. Mə ŋwà'ànə a mbo bù bɔɔjɔ̀ŋ ǹloŋ mə nɨ̀ tsyà mə̂ ǹgàŋmbu'u ɨnnù jì bɨ̂ wâ aa. Mə ŋwà'ànə a m bo bǔ bôŋkhə aa nloŋ mə nɨ̀ zi a Ta aà. 
1JN.2.14	Mə ŋwà'ànə a mbo bù bɨ̂tà aa nloŋ mə nɨ̀ zi a yu wa yìi mə à lɛ ntswe a nlɔ̀gɨ̀nə aà. Mə ŋwà'ànə a mbo bù bɔɔjɔ̀ŋ aa nloŋ mə nɨ̀ tswe nɨ mɨ̀tɨ̀ɨ̀, nɨ̀ghàà nɨ Nwî nɨ kɨ̂ ǹlwi'i a mûm nu bù, nɨ̀ kɨ̀ mə̂ ǹtsya ŋgàŋmbu'u ɨnnù jì bɨ wâ aa.
1JN.2.15	Nɨ̀ tsuu mbi yù kə̌ njoo mbi jù kɨ kɔ̀ŋə̀. Ŋù à bə kɔ̌ŋ mbi yù, boŋ kaa ànnǔ ŋkɔ̌ŋ Tà a sɨ̀ ghu nu tswê. 
1JN.2.16	Ǹloŋ mə ǹjoò tsɨ̀m jìi ɨ tswe fàa mbi aa, tsǒ njoo jìi mə njyǎ nu ɨ lwà'à ghu aa, nɨ̀ jìi mi'i lwà'à ghu aa, bo bɨ̀ ǹjoo mbi tsɨ̀m jìi mə bə̌ ŋŋee nû yàà ghu aa, kaa à sɨ aa a mbo Tà lô. Ɨ bàŋnə̀ ǹlo aa a mbô m̀bî. 
1JN.2.17	M̀bi yǔ tsyà nii aà tsyà. Ǹjoo jya mə bə̌ lwà'à ghu aa ɨ ghɛɛ̀ bo yu. Lâ ŋù yìi mə a ghɨ̀rə ɨnnù jìi mə Nwìŋgɔ̀ŋ a lɔ̀ɔ̀ aa, a twê ǹlwi'i nɨ̂ŋkoŋə̀.
1JN.2.18	Bɔɔ̀ bâ, wa nòò ǹlwì'ì mbî à kà mə̂ aa ŋku'u, nɨ̀ lɛ mbaa nyu'u mə ŋgàŋnto Kristo wa à kà mə̂ aa nzi. Wa ŋgǎŋnto Kristo jî ghà'àtə̀ ɨ zì mə̂, a bə̂ àjàŋ mə bì'inə̀ zi mə àa nòò ǹlwì'î m̀bi aà. 
1JN.2.19	Bo lɛ mfɛ̀'ɛ̀ aà a tɨtɨ̀ɨ bì'inə̀, lâ kaa bo lɛ ŋwa'à bì'inə̀ bî mɔ'ɔ bə̂. Ǹloŋ mə bo lɛ mbaa tswe aa bì'inə̀ nɨ̀bò boŋ bo lɛ ŋghɛ̀ɛ̀ nɨ̂ m̀bìì ntswe bi'inə̀ nɨ̀bò. Lâ bo lɛ mfɛ̀'ɛ̀ waa, tǎ ghɨ̀rə tâ à laa mə kaa bo bɨ tsɨ̀m sɨ̀ aa bì'inə̀ bî mɔ'ɔ bə̂.
1JN.2.20	Lâ yu wa yìi mə à làa màŋsə̀ aa à yɔ̀'ɔ̀ mə̂ ghuu. Bù bɨ tsɨ̀m nɨ̀ kɨ̂ ǹzi annù nɨ̂ŋkoŋə̀. 
1JN.2.21	Kaa mə̀ sɨ a mbo bù ŋ̀wa'anə aa nloŋ mə kaa nɨ̀ sɨ̌ annù nɨ̂ŋkoŋ zî, lâ mə ŋwà'ànə̀ aa nloŋ mə nɨ̀ zi, ŋkɨ nzi mə kaa abaŋnənnù kaa a sɨ̌ a nɨ̂ ànnù nɨ̂ŋkoŋ lò. 
1JN.2.22	Màa ŋghə̀ ŋ̀gàŋàbaŋnənnù àa ŋù wa mə a tuu nɨ mə kaa Yesu à sɨ̌ Ayɔ'ɔ̀ Nwì wa bə̂ aa ɛ? Wa làa ŋgàŋnto Kristo wa à ghuà. M̀bə yu wa yìi mə a tuu nɨ̂ Ta nɨ Mu aà. 
1JN.2.23	Wa ŋù yìi mə a tuu Mu aa, kaa à sɨ̀ nɨ Tà bâŋnə̀ ǹtswe. Ŋù yii mə a bii annǔ Mu nɨ̂ ǹsi nɨ̀ ǹsi aa, à kɨ ntswe nɨ Tà.
1JN.2.24	Tâ nɨ̀ yə mə annù ya mə nɨ̀ lɛ nyu'u a nlɔ̀gɨ̀nə aa tâ à lwi'i bu bo. M̀bə ànnù ya mə nɨ lɛ nyu'u a nlɔ̀gɨ̀nə aa a lwi'i bu bo boŋ nɨ̀ ka lwì'i bu bɨ̀ Mu ŋ̀kɨ nlwi'i bu bɨ̀ Tà. 
1JN.2.25	Yulà à nɨ̂ àyoo ya mə à kà'a mbo bì'inə aà, ǹtswêntɨ̀ɨ̀ yìi ɨ̀ lwì'i nɨ̂ŋkoŋ aà.
1JN.2.26	Mə ŋwà'ànə ɨnnù julà a mbo bù nloŋ aa ŋgaa bə̀ bìi mə bɨ ka bwe'esə ghuu aà. 
1JN.2.27	Lâ àjàŋ ya yìi mə à lɛ nyɔ'ɔ ghuu aa, ǹyɔ'ɔ ma ya ɨ̀ lwi'i a nu bù. Kaa nɨ̀ sɨ bù ǹlɔɔ nɨ mə tâ ŋù tsù à bu ŋka ndɨ'ɨ ghuu, ǹloŋ mə ǹyɔ'ɔ ya mə à lɛ nyɔ'ɔ ghuu ghu aa ɨ dɨ̀'ɨ ɨnnù tsɨ̀m a mbo bù. Ɨ̀nnù jya ɨ kɨ̂ m̀bə annù nɨ̂koŋ, kaa kɨ'ɨ̌ abaŋnənnù bə̂. Àjàŋ yìi mə bɨ dɨ̀'ɨ̀ mə̂ ghuu aa, tâ nɨ̀ lwi'i ghu nû.
1JN.2.28	Tsɨ̂tsɔ̀ŋ, bɔɔ̀ bâ, lwì'i nɨ̀ ghu nu, tà nòò yìi mə à ka yǐ zì aa, kaa bì'inə̀ wa'à nɨ nɨ̀bɔ'ɔ tswê, kaa ŋkɨ'ɨ bàŋnə̀ ka ŋkhə nii bə̂ khə̀ nɨ̂ àdɨ̀rətu a ajàŋ mə a zì aà. 
1JN.2.29	Bì'inə̀ bə zi mə annû yi a tsinə boŋ bì'inə̀ kɨ nzi mə ŋù ǹtsɨ̀m yìi a ghɨ̀rə annù yìi a tsinə aa, a jwǐ yu.
1JN.3.1	Nɨ̀ yə mbuu akɔ̀ŋnə̀ yìi mə Taà yì'inə̀ à tswe nɨ yu a nu bì'inə̀, mə mbə a ka ntwoŋə nɨ̂ yi'inə̀ a nɨ bɔɔ̀ bi. A bə̂ ànnù nɨ̂ŋkoŋ mə bì'inə̀ nɨ bɔɔ̀ bi. Ǹji'ì ànnù yìi mə kaa mbi yù ɨ̀ sɨ̀ yi'inə̀ zi aa ɨ bə̀ aa mə kaa lɛ ŋwa'à yi kɨ nzi. 
1JN.3.2	Bɔɔ bɨ maà bìi mə̀ kɔ̀ŋə aa, tsɨ̂tsɔ̀ŋ bì'inə̀ bə aa bɔɔ bɨ Nwî; lâ kaa bì'inə sɨ̌ ajàŋ yìi mə bì'inə̀ ka yǐ bə aa naŋsə nzi. Lâ bì'inə̀ zi mə nòò wa mə à ka yǐ zì aa tâ bì'inə̀ tɨgə mbə aa tsǒ yu, ǹloŋ mə bì'inə̀ ka yǐ yə yi tsi'ì àjàŋ mə à nàŋsə mbə aà. 
1JN.3.3	Ŋù ntsɨ̀m yìi mə a bɛ, ǹnɨŋ ntɨɨ̀ yi ghuu nu aa, a lə̀ə̀ nɨ̂ ɨ̀bɨɨ nû yi ɨ laà tsǒ ajàŋ yìi mə yumbɔŋ à kɨ nlaa aà.
1JN.3.4	Ŋù yìi mə a ghɨ̀rə ɨbɨ aa a wò aa nɔ̀ŋsə̀ Nwì; ɨbɨ à bə̀ aa ŋwò nɔ̀ŋsə̀ Nwì. 
1JN.3.5	Nɨ̀ zi mə Yesu à lɛ nzì fàa mbi aa a nlɔ̀gə̂ ɨ̀bɨ yi'inə̀ ǹlɔ'ɔsə, ŋ̀kɨ nzi mə kaa à sɨ̀ nɨ̂ ɨ̀bɨ tswê. 
1JN.3.6	Kaa Ŋù nstɨ̀m yìi mə à lwì'i ghu nu aa kaa à sɨ bɨ ghɨ̀rə̀; kaa ŋù yìi mə a ghɨ̀rə ɨbɨ aa kaa à lɛɛ̀ ŋ̀wa'à yi yə̂, kaa wa'à yi kɨ nzi.
1JN.3.7	Bɔɔ bâ, tâ ŋù tsù à tsuu ghu lǒ bwe'esə. Ŋù yìi mə a ghɨ̀rə ɨnnù ɨ tsinə aa à tsìnə tsǒ ajàŋ mə Kristo à tsìnə aà. 
1JN.3.8	Ŋù yìi mə a ghɨ̀rə ɨbɨ aa, à nɨ mu Devil; ǹloŋ mə Devil a ŋghɨ̀rə ɨbɨ nlɔ̀gɨ̀nə̀ aa a anlɔ̀gɨ̀nə̂ m̀bî. Ǹji'ì ànnù yìi mə Mu Nwì à lɛ nzì ghu aa, à lɛ mbə aa a ntâ ŋgɨ'ɨ nɨ̂ ɨfà'a Devil.
1JN.3.9	Ŋù yìi a jwe Nwî ǹjwe yi aa, kaa à sɨ ɨbɨ ghɨ̀rə̀; ǹloŋ mə màrə̀ Nwì à lwi'i ghu nu, kaa a wa'ǎ ŋghɨ̀rə̂ ɨ̀bɨ bù ǹzi, ǹloŋ mə a yi aa a jwe Nwì aà. 
1JN.3.10	Ànnù yìi mə a ka dɨ̀'ɨ a ŋû yìi mə à nɨ mu Nwì kə̀ a ŋû yìi à nɨ mu Devil aa a yulà mə: ŋù yìi mə kaa à sɨ annù yìi mə a tsinə aa ghɨ̀rə̀ aa, kaa à sɨ mu Nwì bə̂, kə̀ ŋù yìi mə kaa à sɨ mu maà yì kɔŋə aà.
1JN.3.11	Àâ ǹtoo ya mə nɨ̀ lɛ nyu'u nlɔgɨnə a nlɔ̀gɨ̀nə̀ aà, mə bì'inə̀ aa ŋkɔŋə bi'inə̀ nɨ bì'inə̀, 
1JN.3.12	ntsee bə tsǒ Cain yìi mə à lɛ mbə mû ŋ̀gàŋmbù'unnù, ǹzwitə mu maà yì aà. Baa à lɛ nzwitə mumaà yì aa a ya? À lɛ nzwitə yi aa nloŋ mə mɨ̀ghɨ̀rɨ̀nə̀ mɨ nù mi lɛ mbɨ'ɨ mì mumaà yi mɨ bâŋnə̀ ǹtsinə aà.
1JN.3.13	Bɔɔ bɨ maà, nɨ̀ tsee kɨ yɛrə mə m̀bə̂ bə̀ bî fàa mbi ka mbaa ghuu. 
1JN.3.14	bì'inə̀ zi mə bì'inə̀ fɛ̀'ɛ̀ mə̂ a mum nɨ̀wo ntɨgə ntswe aa a mûm ǹtswêntɨ̀ɨ̀ ǹloŋ mə bì'inə̌ kɔ̀ŋnə̀ bi'inə̀ nɨ bì'inə̀ aà. Ŋù yìi mə à sɨ ndɨ̂m yì kɔŋə aa à lwì'ì aa a mûm nɨ̀wô. 
1JN.3.15	Ŋù yìi a bàa mu maà yì aa, à bə aa ŋù ǹzwìtə ŋù. Nɨ̀ zi mə kaa ŋù yìi a zwitə ŋû aa, kaa à sɨ̀ nɨ̂ ǹtswêntɨ̀ɨ̀ ya mə ɨ̀ lwì'i nɨ̂ŋkoŋə aa tswê.
1JN.3.16	Àâ àjàŋ yìi mə bì'inə̀ zi ayoo yìi mə àkɔ̀ŋnə̀ à nɨ yu aa, â yuà mə: Kristo à lɛ mfa ntswêntɨ̀ɨ̂ yì a atu bì'inə̀; ma mùu ajàŋ bì'inə̀ kɨ ntswe nɨ̂ ŋ̀ka mfa ntswêntɨ̀ɨ̂ yi'inə̀ a atu bɔɔ bɨ maà bi'inə̀! 
1JN.3.17	Lâ m̀bə ŋù a tswe nɨ̂ ǹjoo mbi jù, ǹyə mu maà yì yìi mə à fùmə aa, kaa wa'à mɨlɨ̀ŋnə̀ yi ko, bəə boŋ mbə a tɨgə̀ ǹdɨ'ɨ mə àkɔ̀ŋnə̀ Nwî a tswe a mûm ǹtɨɨ yu aa mə akə aa ɛ? 
1JN.3.18	Bɔɔ bâ bì'inə̀ tsee a akɔ̀ŋnə̀ aa bə nɨ̂ ǹtsù kə̀ nɨ nɨ̀ghàà kɨ dɨ̀'ɨ̀, lâ m̀baŋnə ŋka dɨ'ɨ a akɔ̀ŋnə̀ ya yìi mə a nɨ yǐ annù nɨ̂ŋkoŋ aa bə a nɨ mɨ̀ghɨ̀rɨ̀nə̀ mɨ ɨnnù mi'inə̀.
1JN.3.19	Ma mùu ajàŋ, bì'inə ka zi mə bì'inə̀ tswe a mûm ànnù nɨ̂ŋkoŋə̀; tâ mɨ̀ntɨɨ̀ mi'inə̀ tɨgə ntswe nɨ̂ m̀bɔɔnə a nsi mi'i Nwì, 
1JN.3.20	kə̀ a tɛ'ɛ mbə nòò yìi mɨ̀ntɨɨ mi'inə̀ sa'a nɨ̂ yi'inə̀ aà, ǹloŋ mə bì'inə̀ zi mə Nwì à tsyàtə ntɨɨ̀ yi'inə̀ ŋ̀kɨ nzi ɨnnù tsɨ̀mə̀ aà. 
1JN.3.21	Bɔɔ̀ bâ, mbə mɨ̀ntɨɨ̀ mi'inə̀ tsee yi'inə̀ kɨ sa'a boŋ kaa bì'inə̀ ka wa'à ka mbɔ'ɔ a ntswe a nsi mi'i Nwì; 
1JN.3.22	bì'inə̀ kiɨ̀ ŋ̀kwɛrə nɨ̂ ǹjoò tsɨ̀m jìi bì'inə̀ betə ghu mbo aa, nloŋ mə bì'inə̀ lə̀ə ndɨ'ɨ̀ ji ŋkɨɨ ŋghɨrə nɨ̂ ɨ̀nnù jìi mə ɨ ghɨ̀rə a dorɨtə̀ aà. 
1JN.3.23	A bə̂ ǹdɨ̀'ɨ̂ yì yâ ɨ̀ yuà, mə tâ bì'inə̀ nɨŋ mɨ̂ntɨɨ̀ mi'inə̀ a nɨ̂ ɨ̀kǔm Mû yì Yesu Kristo, ŋ̀kɨɨ ŋka ŋkɔŋnə bi'inə̀ nɨ bì'inə̀ a ajàŋ mə Kristo à lɛ ndɨ'ɨ aà. 
1JN.3.24	Bə̀ bɨ̀tsɨ̀m bìi bɨ lə̀ə ndɨ'ɨ Nwî aa, bɨ lwì'ì ghu nu tsǒ mə Nwì à kɨ nlwì'i a mum bo aà. Ànnù yì mə a ghɨrə mə bì'inə̀ zi mə à lwì'i a mûm ntɨɨ bì'inə̀ aa, à nɨ̂ Àzwî yi ya mə à fa a mbo bì'inə̀ aà.
1JN.4.1	Ɨ̀kà'â jyâ, nɨ̀ tsuu ɨzwǐ tsɨ̀m ɨ kɨ bii, mbaŋnə ŋka nywe'etə nɨ̂ ɨ̀zwì a nzi mə ɨ lo aa a mbo Nwì aa ɛ; ǹloŋ mə ŋgǎŋntoo Nwî m̀bwe'esə̀ jî ghà'àtə̀ ɨ fɛ̀'ɛ̀ mə a mbi. 
1JN.4.2	Mbə nɨ̀ zi Àzwì Nwî aa lalà: àzwǐ tsɨ̀m yìi mə a bii mə Yesu Kristo à lɛɛ̀ m̀fɛ'ɛ a mbi a mûm ǹjyǎnu aa, a lo aa a mbo Nwì, 
1JN.4.3	àzwǐ tsɨ̀m yìi mə kaa a sɨ̀ bii nɨ̀ nsi mə Yesu à lɛɛ̀ m̀fɛ'ɛ a mbi a mûm ǹjyǎ nu aa, kaa a sɨ̀ aa a mbo Nwì lô. Ma yû àzwì a baŋnə mbə aa àzwǐ ŋgaŋto Kristo, yìi mə nɨ̀ lɛ nyu'u mə à ka yǐ fɛ̀'ɛ, yìi mə à tɛ̀'ɛ̀ mə̂ ǹtswe a mbi tsɨ̀tsɔ̀ŋ aà.
1JN.4.4	Bɔɔ bâ, nɨ̀ lò aa a mbo Nwî, nɨ̀ kə̀ mə̂ ǹtsya waa; ǹloŋ mə yu wa yìi mə à tswe a mum bù aa, à tsyatə yu wa yìi mə à tswe a mûm m̀bi aà. 
1JN.4.5	Bo lo aa fàa mbî, maa ajàŋ ɨ̀nnù jìi mə bo swoŋ aa ɨ bə̂ ɨ̀nnǔ mbî, m̀bi ɨ kɨɨ nyu'utə. 
1JN.4.6	Lâ bì'inə̀ lo aa a mbo Nwî. Ŋù ǹtsɨ̀m yìi mə à zi Nwî aa, a yu'utə nɨ̂ ànnù yìi mə bì'inə̌ swoŋə aà, lâ yu wa yìi mə kaa à sɨ̀ a mbo Nwì lò aa, kaa à sɨ annù yìi bì'inə̌ swoŋ aa yu'utə. Àa mânjì yìi mə bì'inə tsyà ghu nzi nɨ̂ àzwǐ annù nɨ̂ŋkoŋ bo bɨ̀ àzwǐ mbwe'esə̀ aà.
1JN.4.7	Ɨ̀kà'â jyâ, bì'inə̀ aa ŋkɔŋnə yi'inə̀ bi'inə̀ nɨ bì'inə̀; ǹloŋ mə a kɔ̀ŋnə̀ a lo aa mbo Nwì, ŋù ǹtsɨ̀m yìi mə à kɔ̀ŋ bə̂ aa, a jwe Nwì, a kɨ̂ ǹzi Nwî. 
1JN.4.8	Ŋù yìi mə à sɨ bə̂ kɔŋ aa, kaa à sɨ̀ Nwî zî; ǹloŋ mə Nwì à laa mbə akɔ̀ŋnə̀. 
1JN.4.9	Nwì à lɛ ntsyà aa lâlà ǹdɨ'ɨ akɔ̀ŋnə̀ yi a mbô bì'inə̀, mə Nwì à lɛ ntoo a njwoŋ Mû yì a fɛ'ɛ̀ fàa mbi, mə mbə bì'inə̀ tsya ghu nu ntswe nɨ̂ ǹtswêntɨ̀ɨ̀. 
1JN.4.10	Àâ àkɔ̀ŋnə̀ yuà, kaa a sɨ̀ bə aa mə bì'inə̀ lɛ ŋkɔ̀ŋə̀ Nwî, a baŋnə mbə aa mə, à lɛ ŋkɔ̀ŋə̀ yi'inə̀ ǹtoo a Mû yì mə tâ à bə mânjì yìi mə bɨ ka tsyà ghu ɨ sì'ìtə ɨbɨ̂ yi'inə̀.
1JN.4.11	Ɨ̀kà'â jâ, m̀bə a bə mə Nwì à lɛ ŋkɔ̀ŋə̀ yi'inə̀ ma mùu ajàŋ, boŋ a ku'unə mə tâ bì'inə̀ aa kɔŋnə yi'inə̀ bi'inə̀ nɨ bì'inə̀. 
1JN.4.12	Kaa ŋù tsù à sɨ̀ ghu twê yìi mə à lɛɛ̀ ǹyə Nwî; bì'inə̀ bə kɨ kɔ̀ŋnə̀ yi'inə̀ bi'inə̀ nɨ bì'inə̀ boŋ Nwìŋgɔ̀ŋ à lwi'i a nu bì'inə̀, àkɔ̀ŋnə̀ yi a kɨ̂ ǹluu a nu bì'inə̀.
1JN.4.13	Bì'inə̀ ka tsyà aa laà ɨ zi mə bì'inə̀ lwi'i a mum Nwì a kɨ̂ ǹlwi'i a mum bì'inə̀, ǹloŋ mə à fà mə Azwî yi a mbo bì'inə aà. 
1JN.4.14	Bi'inə̀ yə̀ mə̂, ŋ̀kɨ mbə bɨyəfə, mə Tà à tòò mə a Mû yì, mə tâ à bə Ŋ̀gàŋywèènsə̂ m̀bî. 
1JN.4.15	Ŋù ǹtsɨ̀m yìi mə à bìi nɨ̂ ǹsi nɨ̀ ǹsi mə Yesu à nɨ Mu Nwì aa, Nwì à lwì'i ghu nû a kɨ̂ ǹlwi'i a nu Nwì. 
1JN.4.16	Ma mùu ajàŋ bì'inə̀ zi ŋkɨ mbii a akɔ̀ŋnə̀ yìi Nwì à tswe nɨ yu a nu bì'inə̀ aa. Nwìŋgɔ̀ŋ à nɨ̂ àkɔ̀ŋnə̀, ŋu yìi mə à lwì'i a mum àkɔ̀ŋnə̀ aa à kɨ nlwì'ì aa a mum Nwì, Nwì a kɨ̂ ǹlwi'i ghu nû. 
1JN.4.17	Nwì à ghɨ̀rə̂ àkɔ̀ŋnə̂ yi a luu a nu bì'inə̀ aa mə tâ bì'inə̀ yi wa'à nɨ nɨ̀bɔ'ɔ wa njwî ǹtsɔ̀'ɔ̀tə mɨ̀sa'a tswê, ǹloŋ mə àjàŋ yìi mə à bə aa, àâ àjàŋ yìi mə bì'inə̀ kɨ mbə fàa a mûm m̀bi aà. 
1JN.4.18	Kaa nɨ̀bɔ'ɔ sɨ̌ a mûm àkɔ̀ŋnə̀ tswê, ǹloŋ mə àkɔ̀ŋnə̀ yìi mə a luu aa, a fi'i nɨbɔ'ɔ̀. Àyoo yìi mə a zì nɨ nɨ̀ nɨ̀bɔ'ɔ aa à nɨ̂ ǹjò, ŋù yìi mə à kɨ ntswe nɨ nɨ̀bɔ'ɔ aa kaa à sɨ̀ nɨ̂ àkɔ̀ŋnə̀ yìi mə a luu aa tswê.
1JN.4.19	Bì'inə̌ kɔ̀ŋə̀ aa nloŋ mə à lɛɛ̀ m̀foo ŋkɔ̀ŋə̀ yi'inə̀. 
1JN.4.20	Ŋù tsù à bə swoŋ mə, “Mə̀ kɔ̀ŋə Nwì” ɨ bàŋnə kɨ bàa a ndɨ̂m yì boŋ à nɨ̂ ŋ̀gàŋàbaŋnənnù; ǹloŋ ŋù yìi mə à sɨ a ndɨ̂m yì yìi mə a yə kɔŋ aa, kaa mbə a wa'ǎ Nwî yìi mə kaa à lɛɛ̀ ŋ̀wa'à yə aa kɔ̀ŋə̀. 
1JN.4.21	Àâ ǹdɨ'ɨ yìi mə bì'inə̀ kwɛrə a mbo Kristo aa ɨ̀ yulà, mə ŋù yìi mə a kɔ̀ŋə̀ Nwî aa, tâ à kɨɨ ŋka ŋkɔŋə ndɨ̂m yì.
1JN.5.1	Ŋù ǹtsɨ̀m yìi mə à bii mə Yesu à nɨ Àyɔ'ɔ̀ Nwì wa aa a jwǐ Nwì, ŋù ǹtsɨ̀m yìi mə a ŋkɔ̀ŋə̀ ta aa, à kɨɨ ŋkɔ̀ŋə nɨ mû yì. 
1JN.5.2	Bì'inə̌ tsyà aa lâlà nzi nɨ mə bì'inə̌ kɔ̀ŋə̀ nɨ̂ bɔɔ bɨ Nwî, mə bì'inə̀ kɔ̀ŋə̀ Nwî ŋ̀kɨɨ nyu'unə nɨ̂ ǹdɨ̀'ɨ̂ ji. 
1JN.5.3	Ǹloŋ mə àa akɔ̀ŋnə̀ Nwî a yulà, mə bì'inə̀ ka nləə nɨ̂ ǹdɨ̀'ɨ̂ ji. Kaa ndɨ'ɨ̀ ji a wa'ǎ àbè'è mə à bè'èsə yi'inə̀ ghu bə̂. 
1JN.5.4	Ǹloŋ mə ŋù ǹtsɨ̀m yìi mə a jwǐ Nwì aa a tsyǎ mbî; àyoo yìi mə bì'inə̌ lɔ̀gə̀ ǹtsya nɨ̂ m̀bi ghu aa â yuà, àbìintɨɨ̀ yi'inə̀. 
1JN.5.5	Ŋù yìi mə mbə a tsyâ m̀bi aa à nɨ̂ wò aa ɛ? À sɨ̀ ŋû yìi mə à bìi mə Yesu à nɨ Mu Nwì aa bə aa ɛ?
1JN.5.6	Àa yu wa yìi mə à lɛ nzì nɨ̂ ŋ̀kì bo bɨ̀ àləə aa à ghulà, Yesu Kristo, kaa wa'a aa tsi'ì nɨ̀ ŋ̀kì yuyu zî, lâ ǹzi nɨ̂ ŋ̀kì bo bɨ̀ àləə̀. 
1JN.5.7	Àzwì Nwî a kɨ̂ m̀bə àyəfə, ǹloŋ mə Àzwì Nwî àa ànnù nɨ̂ŋkoŋə̀. 
1JN.5.8	Bɨ̀yəfə̀ nɨ bi tarə̂, Àzwì, ŋ̀kì, bo bɨ̀ àləə̀; bɨ̀yəfə ma bû bi tarə bɨ swoŋə̂ nɨ̂ ànnù yî fùùrə̀. 
1JN.5.9	M̀bə bì'inə ka mbii nɨ̂ ànnù yìi mə bə̌ swoŋ aa, boŋ ànnù yìi mə Nwi swoŋ aa a tsyatə̀; ǹloŋ mə ànnù yìi mə Nwì swoŋ aa a yûlà, mə yumbɔŋ à nɨ̂ àyəfə nloŋə Mû yì. 
1JN.5.10	Ŋù yìi mə à nɨ̌ŋ ntɨɨ̀ yì a nu Mu Nwì aa, à bìî ànnù yìi mə Nwì a swoŋə aà, ŋù yìi mə kaa sɨ̌ annù yìi mə Nwì a swoŋ bii aa, à lɔ̀gə Nwî aa a nɨ ŋ̀gàŋàbaŋnənnù, ǹloŋ mə kaa sɨ̌ annù yìi mə Nwì à swoŋ tsǒ àyəfə nloŋə Mû yì aa bii aà. 
1JN.5.11	Ànnù yìi mə Nwì à swǒŋ nloŋ ŋgaa Mû yì aa a bə mə, Nwì à fâ ǹtswêntɨ̀ɨ̀ yìi mə ɨ̀ lwì'i nɨ̂ŋkoŋ aa a mbo bì'inə̀. Ǹtswêntɨ̀ɨ̀ ma yû ɨ tswe aa a nu Mû yì. 
1JN.5.12	Ŋù yìi mə à tswe nɨ Mu aa, à tswe nɨ̀ ǹtswêntɨ̀ɨ̀; ŋù yìi mə kaa à sɨ̀ nɨ Mu Nwì tswê aa, kaa à sɨ̀ nɨ̂ ǹtswêntɨ̀ɨ̀ tswê.
1JN.5.13	Mə ŋwà'ànə juà ɨ̀nnù a mbo bù bìi mə nɨ̀ nɨ̌ŋ mɨ̂ntɨɨ̀ muu a nɨ ɨkǔm Mu Nwì aa mə tâ nɨ̀ zi mə nɨ̀ tswe nɨ̀ ǹtswêntɨ̀ɨ̀ yìi mə ɨ̀ lwì'i nɨ̂ŋkoŋə aa. 
1JN.5.14	Àyoo yìi mə a ghɨrə bì'inə̀ naŋsə nɨŋ ntɨɨ̀ yi'inə̀ ghu nu aa à nɨ mə, bì'inə̀ bə kɨ betə annǔ tsu ghu mbo yìi mə a yòŋə a nɨ̂ ànnù yìi mə a lɔ̀ɔ̀ aa boŋ a yu'u. 
1JN.5.15	Bì'inə̀ bə kɨɨ zi mə a yu'u nɨ̂ ɨ̀nnù tsɨ̀m jìi mə bì'inə̌ betə aa, boŋ bì'inə̀ zi mə bì'inə̀ kwɛ̀rə̀ mə̂ ɨ̀nnù jìi mə bì'inə̀ betə yi ghu aà. 
1JN.5.16	M̀bə ŋù a yə mu maà yì a ka ŋghɨrə ɨbɨ yìi mə kaa mbə ɨ wa'à nɨ nɨ̀wo zì aa, boŋ à ka betə, ta tâ Nwì à fa ntswêntɨ̀ɨ̀ ghu mbô. A ghɨ̀rə̀ maa mùu ajàŋ aa tsi'ì a mbo bə̀ bìi mə bɨ ghɨrə̂ ɨ̀bɨ yìi mə kaa mbə ɨ wa'à nɨ nɨ̀wo zì aà. Ɨ̀bɨ yǐ mɔ'ɔ ɨ tswe ghu yìi mə ɨ zì nɨ nɨ̀wô; kaa mə̀ sɨ swoŋ aa mə tâ ŋù à tsa'atə Nwî a nɨ̂ àjàŋə ɨbɨ mà yâ. 
1JN.5.17	Ɨ̀nnù tsɨ̀m jìi ɨ sɨ̀ tsinə̀ aa à nɨ̂ ɨ̀bɨ̂, lâ ɨ̀bɨ yǐ mɔ'ɔ à nɨ yìi mə kaa ɨ sɨ nɨ nɨ̀wo zì.
1JN.5.18	Bì'inə̀ zi mə ŋù ǹtsɨ̀m yìi mə a jwǐ Nwì ǹjwǐ yi aa kaa à sɨ ɨbɨ ghɨ̀rə̀. Ǹloŋ mə yu wa yìi mə a lɛ njwe Nwî aa, a bɛ nii, kaa ŋgàŋmbù'û ɨ̀nnù a wa'à nii mɔɔ̀ntə̀.
1JN.5.19	Bì'inə̀ zi mə a yi'inə̀ aa a jwe Nwì, ŋgàŋmbù'û ɨ̀nnù wâ à bâŋnə̀ ǹtswe nɨ mɨ̀dà'à a atû m̀bi yǔ ntsɨ̀m.
1JN.5.20	Bì'inə̀ kɨ nzi mə Mu Nwì à zì mə̂ ŋ̀ghɨrə àtû yi'inə̀ a laa, a nzi Nwìŋgɔ̀ŋ ànnù nɨ̂ŋkoŋ; bì'inə̀ kɨ̂ ǹtswe a mum yu wa yìi mə à nɨ annu nɨ̂ŋkoŋ, tsi'ì a mum Mû yì Yesu Kristo. Àa yu mbə Nwîŋgɔ̀ŋ ànnù nɨ̂ŋkoŋ ŋkɨ mbə ntswêntɨ̀ɨ̀ yìi mə ɨ̀ lwì'i nɨ̂ŋkoŋ aà. 
1JN.5.21	Bɔɔ̀ bâ, nɨ̀ ka ntsu'utə ghuu nloŋə annǔ mmii mɨ̀kobə̀.
2JN.1.1	Àŋwà'ànə̀ yû a lo aa a mbo mə̀ ǹdɨ̀ɨ̂ ǹdânwì, ŋghɛɛ nɨ a mbo wǒ Ndè yìi mə Nwì à tsɔ'ɔ aa bo bɨ̀ a mbo bɔɔ̀ bo bìi mə mə̀ kɔ̌ŋ tsi'ǐ annù nɨ̂ŋkoŋ aa, kaa a ghuu aà à sɨ̀ tsi'ì mə̀ kɔ̂ŋ, a kɔ̀ŋ bì'i bɨ̀ bə̀ bɨ̀tsɨ̀m bìi bɨ zi annù nɨ̂ŋkoŋ aà, 
2JN.1.2	ǹloŋ mə annù nɨ̂ŋkoŋ ma ya a lwi'i a mûm ǹtɨɨ bì'i ɨ kɨɨ tswe bi'i bo nɨ̂ŋkoŋ aà.
2JN.1.3	Tâ ɨ̀bɔ̀ŋ, nɨ̂ ŋ̀ko mɨ̀lɨ̀ŋnə̀, nɨ̂ m̀bɔɔnə yìi mə ɨ̀ lǒ a mbo Nwìŋgɔ̀ŋ Tà, bo bɨ̀ a mbo Yesu Kristo Mû Tà aa, ɨ̀ ka tswe a mbo bì'inə̀ a mûm annù nɨ̂ŋkoŋ nɨ̂ àkɔ̀ŋnə̀.
2JN.1.4	Mə lɛ naŋsə ndorɨtə a nyə mə bɔɔ̀ bo bǐ mɔ'ɔ bɨ yòŋə annù nɨ̂ŋkoŋ ya, tsi'ì wa ajàŋ mə Taà à lɛ ndɨ'ɨ a mbo bì'inə̀ aà. 
2JN.1.5	Tsɨ̂tsɔ̀ŋ, mə bu'u nɨ̂ m̀bo a mbo wǒ ǹdè, mə: bì'inə̌ aa ŋkɔŋnə bi'inə̀ nɨ bì'inə̀; kaa mə̀ sɨ aa ndɨ̀'ɨ yì m̀fii ŋwà'ànə̀, mə kwatə ya yìi mə̀ lɛɛ̀ m̀foo mfa a mbo bì'inə̀ a mbìì aà. 
2JN.1.6	Àkɔ̀ŋnə̀ a bə aa mə, bì'inə̀ ka nyu'u ndɨ'ɨ Nwî; àa ndɨ'ɨ ya mə nɨ̀ lɛ mfòò yu'u a nlɔ̀gɨ̀nə, ɨ bə aa mə nɨ̀ ka ntswe a mûm àkɔ̀ŋnə̀.
2JN.1.7	Wa ŋgǎŋmbwe'esə̀ jî ghà'àtə̀ ɨ fɛ̀'ɛ̀ mə a mbi, mbə bə̂ bìi mə kaa bɨ sɨ̀ bii mə Yesu Krito à lɛ mfɛ̀'ɛ a mbi aa nɨ̂ ǹjyǎnu ŋù mɨ̀sɔ̀ŋə̀; wa àjàŋə̀ ŋû ma yû à bə̀ aa ŋù m̀bwe'esə̀ ŋ̀kɨ mbə ŋgàŋnto Kristo wâ. 
2JN.1.8	Nɨ̀ ka ntsyɛsə ghu ta tsùu lǒ bwɛ annù yìi nɨ̀ fà'à mə̂ ǹtswe nɨ yu aà, ta yǐ bàŋnə kwɛrə mɨtsɔ'ɔnə̀ mɨ afà'à a nɨ lunə. 
2JN.1.9	Nɨ̀ zi mə ŋù yìi mə à ghɛ̀ɛ nɨ̂ m̀bìì kaa wa'à nɨ̀ ɨ̀nnù jya mə Kristo à lɛ ndɨ̀'ɨ̀ aa yòŋə̀ aa kaa à sɨ̀ nɨ Nwì tswê. Ŋù yìi mə à lwi'i a mum ɨ̀nnù jya jìi mə Kristo à lɛ ndɨ̀'ɨ̀ aa, ma waà ŋû à tswe nɨ̀ Nwìŋgɔ̀ŋ Tà bo Mû yì. 
2JN.1.10	Maa ajàŋ mbə ŋù tsù a zi a mbo bù ŋ̀kaa wa'a aa ma yû ànnù ka ndɨ'ɨ nɨ̀ tsee lǒ bii tâ à kuu a nda bù, kə̌ bii tsà'àtə̀ yi; 
2JN.1.11	ǹloŋ mə ŋù yìi mə à tsà'àtə yi aa a tɨgə mboonsə aa yi mə tâ bo yu ka ŋghɨrə ɨnnù jî bɨ jya mə a ghɨ̀rə̀ aà.
2JN.1.12	Mə̀ tswe nɨ̀ ɨ̀nnù jî ghà'àtə̀ a nswoŋ a mbo bù, la kaa mə̀ aa wa'à ŋ̀wà'ànə a nɨ paper nɨ ink, mə̀ wà'àtə mə boŋ mə̀ yǐ mbàŋnə̀ ǹzi nyə ghuu bì'inə̀ ghaànə̀ nɨ̂ ǹtsù. Ma mùu ajàŋ tâ nɨ̀dorə̀ ni'inə̀ tâ nɨ̀ luu.
2JN.1.13	Bɔɔ bɨ mu maà ghùù yî màŋgyɛ̀ wa yìi mə Nwì à tsɔ'ɔ aa, bɨ too àtsà'àtə̀ a mbo bù.
3JN.1.1	Àŋwà'ànə̀ yû a lo aa a mbo mə̀ ǹdɨ̀ɨ̂ ǹdânwì, ŋghɛɛ nɨ a mbo ǹsûkà'â ghà, Gaius yìi mə mə̀ kɔ̀ŋ tsi'ǐ annù nɨ̂ŋkoŋə aà.
3JN.1.2	Nsûkà'â ghà, mə tsà'àtə̀ Nwî mə tâ ɨ̀nnù tsɨ̀m ɨ̀ ka ŋghɛɛ ɨ sɨgɨ̀nə̀ a mbo wò tâ ò kɨ ŋka ntɨnsə; ǹloŋ mə mə̀ zi mə ǹtɨɨ̀ gho ɨ tswê ǹtɨ̀ɨ̀. 
3JN.1.3	Mə̀ kɨ̀ nàŋsə dorɨtə a nyu'u a mbo bɨ̀lɨ̂m bì'inə̀ bî mɔ'ɔ bìi mə bɨ kɨ̀ zi nswoŋ ajàŋ yìi mə o naŋsə ntswe nɨ̂ ǹtswêntɨ̀ɨ̀ yò ɨ yoŋə̀ nɨ̀ mâŋjì Nwì yî ànnù nɨ̂ŋkôŋ a ajàŋ yìi mə o gaansə mɨtɨ̀ɨ̂ mo nyoŋə nɨ̂ ànnù nɨ̂ŋkoŋ aà. 
3JN.1.4	Kaa annû tsu sɨ̀ ghu tswê mə mbə a ghɨrə̀ mə̀ tswe nɨ̀ nɨ̀dorə ntsyàtə̀ nìi mə mə̀ tswe nɨ nu a nyu'u mə bɔɔ ba yòŋə annù nɨ̂ŋkoŋə̀ aà.
3JN.1.5	Ǹsûkà'â ghà, wa o naŋsə mfa'a nɨ̂ ǹtɨɨ̀ ghô tsɨ̀m a ajàŋ yìi mə o fà'a a mbo bɨ̀lɨ̂m bì'inə̀, ka mə bo bə aa bɨ̀gɨ̀ɨ̀ aà. 
3JN.1.6	Àa bo bìi mə bɨ kɛ'ɛnə àkɔ̀ŋnə̀ yìi mə ò dɨ'ɨ a mbo bo aa ansî ŋ̀ghòtə̂. A ku'unə mə tâ ò ghɛɛ nɨ̂ mbìì ŋkwɛtə waa, mfa njoo jìi mə bo lɔ̀ɔ̀ a ŋghɛ̀ɛ nɨ̀ m̀bìì nɨ̂ àkòrə̀ nɨtəə̀ yaa a nɨ mânjì yìi mə àkù'ùnə a mûm àfà'à Nwì aà. 
3JN.1.7	Ǹloŋ bɨ ghɛ̀ɛ̀ a nɨghaa mà nû aa a nloŋ ɨkum Kristo, kaa wa'à bii mə mbə bo kwɛrə ayoò tsu a mbo bɨ̀tɨ̀biì Nwî. 
3JN.1.8	Maa ajàŋ, a ku'ùnə̀ mə tâ bì'inə̀ ka ŋkwɛtə ɨjàŋ bə̂ ma bû ta kɨɨ bə bə̂ bi mɔ'ɔ a tɨtɨ̀ɨ bo ma mùu mûm àfà'â ànnù nɨ̂ŋkoŋ aà.
3JN.1.9	Mə̀ ŋwà'ànə̀ mə̂ ànnù yî mɔ'ɔ a mbô ŋ̀ghòtə̂; lâ Dotrephes, yìi mə a kɔ̀ŋə̀ aa tsì'ì ŋ̀ka ntəə mbìì, ǹlɔɔ naa mə bɨ̀ ka ŋkwɛrə aa tsi'ì a mbo yu aa, a tsa'a annù yìi mə mə̀ ŋwà'ànə aà. 
3JN.1.10	Ma mùu ajàŋ, nòò yìi mə mə̀ aa zì aa, mə̀ aa fi'isə ɨ̀nnù ma jû mə a ghɨ̀rə̀ aà, ǹtswɛɛ nɨ̂ ɨ̀baŋnənnù ŋkɨɨ ŋghaa nɨ̂ ɨbɨ atu mə. Kaa ma juù ɨnnù mə à ghɨ̀rə̀ aa kaa ɨ wa'à ghu mbô kù'ù, a kɨɨ ntuu nɨ̂ ŋ̀kwɛrə bɨ̀lɨ̂m bi'inə̀ a nda yu, ŋkɨɨ ŋkɨŋə nɨ bə̀ bìi mə bɨ lɔ̀ɔ̀ ŋ̀kwɛrə nɨ̂ waa a nda bo aa, mfi'isə nɨ̂ waa a mûm ŋ̀ghòtə̂.
3JN.1.11	Ɨ̀kà'â jâ, nɨ̀ tsuu ɨnnù jî bɨ kɨ ŋè'èsə̀, m̀baŋnə ŋka ŋŋe'esə bə̂ ɨ̀nnù jî sɨgɨ̀nə̀. Ŋù yìi mə a ghɨ̀rə ɨnnù jî sɨgɨ̀nə̀ aa, à lò aa a mbo Nwì; ŋù yìi mə a ghɨ̀rə ɨbɨ aa, kaa à lɛɛ̀ ŋ̀kɨ'ɨ̀ a Nwî yə̂. 
3JN.1.12	Lâ ŋ̀ghɛɛ nɨ ŋgaa Demetrius, bə̀ bɨ̀tsɨ̀m bɨ beentə annù yi, annù nɨ̂ŋkoŋ yìi mə a ghɨ̀rə̀ aa a kɨ̂ m̀fɛ'ɛ nlaa; bì'ìbùbɔŋ, bì'ì kɨ̂ m̀beentə annû yi ǹloŋ mə nɨ̀ zi mə annù yìi mə bì'i swoŋ aa à nɨ̂ ànnù nɨ̂ŋkoŋə̀.
3JN.1.13	Mə̀ kɨ̀ tswe nɨ̀ ɨ̀nnù jî ghà'àtə̀ a ŋŋwà'ànə a mbo wò, la kaa wa'à kɔ̀ŋ mə mə ŋwà'ànə a nɨ̂ ŋ̀kɔ̀ŋəŋwà'ànə̀. 
3JN.1.14	Mə yə̀'ə̀tə̀ a ŋwàŋsə nzǐ yə ghô ta tâ sɨ̀ ghaa ɨnnù jî ghà'àtə̀ nɨ̂ ǹsi nɨ̀ ǹsî.
3JN.1.14	Tâ Nwì à bɔrɨsə ghô. Ɨ̀kà'â ji'ò tsɨ̀m ɨ tsà'àtə̀ noò. Kɨ ntsà'àtə ɨkà'â ji'ò tsɨ̀m fyaa yî mɔ̀'ɔ yî mɔ̀'ɔ̂.
JUD.1.1	Àŋwà'ànə̀ yû a lo aa a mbo mə̀ Jude, ŋ̀gàŋàfà'a Yesu Kristo, mu ma bɨ Jɛms, ŋ̀ghɛɛ nɨ a mbo bə̀ bìi mə bɨ twòŋə waa, bo tswê a mûm àkɔ̀ŋnə Nwîŋgɔ̀ŋ Tà, Yesu Kristo a tɨgə̀ ǹlentə nɨ̂ waa aà. 
JUD.1.2	Tâ ŋ̀ko mɨ̀lɨ̀ŋnə̀ nɨ̂ mbɔɔnə nɨ̂ àkɔ̀ŋnə̀ Nwî tâ tswe a mbo bù ŋ̀gha'atə ŋghɛɛ nɨ̂ m̀bìì.
JUD.1.3	Bɨ̀lɨ̂m ba bìi mə kɔ̀ŋə ghuu, àjàŋ yìi mə mə gaansə mɨtɨ̀ɨ̂ ma mə mə ŋwà'ànə aŋwà'ànə̀ yî mɔ'ɔ a mbo bù m̀bɨ'ɨ annǔ ajàŋ yìi mə Nwì à ywèènsə yi'inə̀ bɨtsɨ̀m aa, ǹtɨɨ̀ gha ɨ tintə̀ gha mə mə̀ ŋwa'anə a yulà ànnù a mbo bù, ndɨɨntə ghuu mə nɨ̀ ka nto fɨkɔ̀rə̀ ǹloŋə annǔ abìintɨɨ yìi mə Nwìŋgɔ̀ŋ à fà mə a mbo bə̌ bi ŋgaa yî m̀fùùrə̀ maŋsə aà. 
JUD.1.4	Ǹloŋ mə bə̀ bî mɔ'ɔ bɨ ŋè'èsə̀ mə̂ ŋ̀kuu a tɨtɨ̀ɨ bù m̀bə bə̂ bìi mə Nwìŋgɔ̀ŋ à lɛɛ̀ ǹtɛ'ɛ ntsərə ɨsa'à waa nlɔgɨnə a ŋgu'u mə bo nɨ̂ ŋ̀gǎŋjo, mbə bɨ̂tɨ̀ bɔ'ɔ̀ Nwî, mə bɨ twɛnsə ɨbɔ̀ŋ Nwî ŋ̀ghɛnsə a nɨ ɨtsùurə ɨnnù, ǹtuu Taà yi'inə̀ Mmà'àmbî Yesu Kristo mə à nɨ tsi'ì yù mɛ̀ mɛ̀ aà.
JUD.1.5	Mə lɔ̀ɔ̀ mə mə wa'atə a mbo bù, ka mə nɨ̀ zi ɨnnù ma jû tsɨ̀m ǹlwi'i ghu mum aa, mə Mmà'àmbi yìi mə à lɛ nyweensə bə̂ a ala'a Egipto aa, à tɨ̀ mə̂ tɨ bə a njɨ̀m aa, a kɨ̂ m̀bu mbwɛsə bə̂ a tɨtɨ̀ɨ bo bìi mə kaa bɨ lɛ ŋwa'a ntɨɨ̀ waa ghu nu nɨŋə̀. 
JUD.1.6	Baangel bya bìi mə kaa bɨ lɛ ŋkɨ'ɨ ɨbwarə̀ jyaa tswa, mbaŋnə mmà'àtə adɨgə yìi mə a lɛ ŋkù'ùnə̀ a mbo bo a naŋsə ntswe ghu aa, à kòo waa nɨ̂ àtsaŋə tɨ mɛ̀, a mûm àtaa yì fìì ya, ɨ yǐ ywe'e wa njwî ǹtsɔ̀'ɔ̀tə mɨ̀sa'a yì ŋ̀wè yâ. 
JUD.1.7	Tsǒ àjàŋə mə Sodom bo Gomorrah nɨ̂ ɨ̀too jìi mə ɨ lɛ ntswe ŋkarɨsə waa, bo lɛ nlɔ̀gɨ̀nə̀ ŋ̀ka ŋghɨrə ɨnnǔ ajɨrə̀, ǹnɨŋ nû yàà a nɨ̂ ɨ̀nnǔ nlwà'a jìi mə kaa mbə ŋù mɨ̀sɔ̀ŋ a wa'à ghɨ̀rə̀ aa, Nwì à lɛ nɨŋ njo a nu bo a ajàŋə mə à lɛ ntɔ̀ɔ̀ waa nɨ mɔ'ɔ tɨ mɛ̀, a ŋwà'àsə bə̀ ghu.
JUD.1.8	À kɨ mbə ŋgɨ̌ŋgɨ̀ŋ mə bə̀ ma bû yə ɨnnù jî mɔ'ɔ a njə̀ə̀, jìi mə ɨ ghɨ̀rə mə tâ bo ka ŋwo nɨ̂ ɨ̀nnù nɨ mɨ̀bɨ̀ɨ̀ mɨ nû myaa, ǹtsa'a nɨ àdà'a Mmà'àmbi, m̀bəgɨtə nɨ̂ bǎburə bya bìi mə bɨ tswe nɨ nɨ̀gha'a nì ŋ̀gwèènə̀ aà 
JUD.1.9	À lɛ mfòò tsi'ì àtu baangel Michael, nòò yìi à lɛ sɨ to bo Devil, ǹyɔŋə bo yu nloŋ aku Mose aa, kaa à lɛ ŋwa'à ada'a nɨ̂ àtû yi lɔgə̀ a nɨ̂ŋ ǹjò ghu nu a nɨ mɨ̀ghàà mɨ mbə̀gɨ̀tə̀, à lɛ mbàŋnə̀ ǹswoŋ mə, “Tâ M̀mà'àmbi à wenə ghô.” 
JUD.1.10	Lâ bə̀ ma bû bàŋnə̀ m̀bəgɨtə nɨ̂ ɨ̀nnù tsɨ̀m jìi mə kaa àtû yaa à sɨ̀ ghu laa aà, ɨ̀nnù jìi mə bo zi nɨ̂ àtû yaa tsi'ì tsǒ nàa ŋgɛ̀ɛ̀ jìi ɨ sɨ̀ nɨ mɨ̀tsyɛ̀ tswê aa, ma jû a bə̂ ɨ̀nnù jìi ɨ ta ŋgɨ'ɨ a a nu bo aà. 
JUD.1.11	Ŋ̀gɨ'ɨ yì ǹswèrə̀ ɨ̀ tswe a nu bo! Ǹloŋ mə bo yòŋə̀ aa a mânjì Cain, m̀me'e ɨbɨ̀ɨnû waa nloŋ annǔ njoo, ŋ̀ghɨrə afansənnù tsi'ì tsǒ ajàŋə mə Balam à lɛ ŋghɨ̀rə̀ ŋ̀kwo a mûm àtɨ̀ɨtu Korah aà. 
JUD.1.12	Bə̀ ma bû à nɨ̂ ɨ̀lɔ̀'ɔ̀ jî bɨ̂ ǹta nɨ̂ ŋ̀gɨ'ɨ a nɨ̂ mɨ̀jɨ̂ mɨ akɔ̀ŋnə̀ muu a ajàŋ mə bo yǐ mboonsə nɨ̂ ghuu a noò yìi nɨ jɨ a mûm ŋ̀ghòtə aa, ǹjɨ kaa wa'à nɨ̂ àtu burə ndɨrə nɨ̂ dɨ̀rə̀. Bo ləŋtə aa tsi'ì ànnǔ yaa, bo bə aa tsi'ì tsǒ m̀bà'à yìi mə àfìsə̀ a tii ŋghɛɛ nɨ yu la kaa ɨ wa'à nɨ̂ m̀bə̀ŋ zî. Bo bə aa tsi'ì tsǒ ɨ̀tì jìi mə kaa ɨ sɨ mɨ̂ntà koonə a noò ŋ̀kòònə mɨ̀ntà a noò ǹtsyâbɛ̀ɛ̀, m̀bə tsi'ì tsǒ ɨtì jìi mə bɨ dwu nɨ mɨ̀ŋgàŋ ɨ burə̀ ŋ̀kwo mmɛ. 
JUD.1.13	Bo bə aa tsi'ì tsǒ ɨ̀kàŋnə ŋkì mɨyaa mɨtsə'ə jìi mə àfìsə̀ a tii ŋghɛɛ ntii mbɨɨ, ɨ̀nnû jyaa jya mə bɨ ghɨ̀rə̀ tɨ ǹdɨ̀rə̀tu aa, ɨ tɨgə̀ ŋ̀kɔ'ɔ mfɛ'ɛ tsi'ì tsǒ ɨ̀jwò'ò. Bo bə aa tsi'ì tsǒ mɨ̀njɔ̀ŋ mìi mɨ tsɨŋə ŋkarə, Nwì a ləə̀ àdɨ̀gə̀ ya mə a fii ŋghɛ̀ɛ̀ ǹlwi'isə̀ aa a mbo bo nɨ̂ŋkoŋə̀.
JUD.1.14	Àa bə̀ ma bû mə Enoch, yìi mə à lɛ yòŋə a njɨ̌m Adam mɨwaa mi nto'o, à lɛ nswoŋ mbɔŋ tâ à fɛ'ɛ nlɔgɨnə a ŋgu'u mbɨ'ɨ ŋgaà yàà mə, “Yə̂ nɨ̀ M̀mà'àmbi, à ka yǐ zǐ nɨ̂ ǹnɔ̀ɔ̀ bə̂ bi ntsù'u ntsù'ù bìi mə bɨ laa aà. 
JUD.1.15	A zì aa a nsa'a ŋù ǹtsɨ̀m, ɨ nɨŋ njo a nu ŋù ǹtsɨ̀m yìi mə a ghɨ̀rə ɨnnù tɨ bɔ'ɔ̀ Nwî, bo bɨ̀ ŋù ǹtsɨ̀m yìi mə a ghàà mɨghàà mî swèrə̀ ǹswerə mìi mə ŋgǎŋghɨ̀rə̂ ɨ̀nnù jì bɨ, bɨ̀ tɨ̀ bɔ'ɔ̀ Nwî bɨ ghàà ǹloŋ ŋgaà yì aà. 
JUD.1.16	Bə̀ ma bû à nɨ bə̀ bìi bɨ nwurɨkə aa tsi'ì nwùrɨ̀kə̀ a ŋgɔ̀ŋ bɨ̀nòò bɨtsɨ̀mə̀. M̀fɨrə nɨ bə̀ bî mɔ'ɔ, ǹyoŋə nɨ̂ ɨ̀nnù jìi ǹjyǎnû jyaa yə̀'ə̀tə̀ aa, ŋ̀ghaa nɨ mɨ̀ghàà mɨ kɨ̂ntə̀rə̀ si'i si'i, ǹlə'ə nɨ̂ bə̀ mə bɨ tswe nɨ̂ ɨ̀nnù jìi mə bo lɔ̀ɔ̀ aà.
JUD.1.17	Lâ, bù, bɨlɨ̂m ba bìi mə mə̀ kɔ̀ŋə̀ aa, tâ nɨ̀ wa'atə annù ya mə ŋgǎŋntoo Mmà'àmbî yì'ì Yesu Kristo lɛ nswoŋ a mbìì aà. 
JUD.1.18	Bo lɛ nswoŋ mə, “À ka yǐ bə wa njwî ǹlwì'ì ǹjɨ̀m tâ bə̀ yi ntɨgə ŋwyɛ bə̂, bə̀ bìi mə bɨ ka yǐ kɨ yǒŋ ɨnnù tɨ bɔ'ɔ̀ Nwî jìi mə njyǎ nû yàà ɨ̀ yə̀'ə̀tə̀ aà. 
JUD.1.19	Àa bə̀ bya mə bɨ zì nɨ̂ ànnǔ ayàtə̀ a tɨtɨ̀ɨ bə̀ aa, mbə bə̂ bɨ mbi bù bìi Àzwì Nwî a boŋə a mbo bo aà. 
JUD.1.20	Lâ, ŋ̀ghɛɛ nɨ bù, bɨlɨ̂m ba bìi mə mə̀ kɔ̀ŋ aa, ta nɨ̀ ka mbɔɔ nɨ̂ ghuu, ŋkwi ŋkɔ'ɔ a mûm àbìintɨɨ̀ ya yìi mə a naŋsə nlaa maŋsə aà. Ka ntsà'àtə̀ nɨ̂ Nwî a mûm Àzwì Nwî. 
JUD.1.21	Nɨ̀ ləə ɨbɨ̀ɨnû ghuu a mûm àkɔ̀ŋnə̀ Nwî, ŋ̀ka nyu'utə nɨ̂ ŋ̀ko mɨ̀lɨ̀ŋnə̀ M̀mà'àmbî yì'inə̀ Yesu Kristo, mə à ka yǐ fa ntswêntɨ̀ɨ̀ yìi ɨ̀ lwì'i nɨ̂koŋ aa a mbo bì'inə̀. 
JUD.1.22	Nɨ̀ ka ŋko mɨlɨ̀ŋnə̀ bə̀ bìi mə bɨ lɨ̀gɨ̀tə̀ aà. 
JUD.1.23	Nɨ̀ ka nyweensə bî mɔ'ɔ a ajàŋə nɨ twɛɛ nɨ̂ waa mfi'isə nɨ a mum mɔ'ɔ; ǹdɨ'ɨ nɨ̂ ŋ̀ko mɨ̀lɨ̀ŋnə̀ nɨ nɨ̀bɔ'ɔ̀ a mbo bə̀ bi mɔ'ɔ̀, lâ tâ nɨ̀ baa ɨtsə̀'ə̂ jyaa jya jìi mə bɨ sɨŋ nɨ ɨ̀nnǔ njyǎnnu jìi bɨ yə̀'ə̀tə̀ aà.
JUD.1.24	Tsɨ̂tsɔ̀ŋ a mbo yu wa yìi mə mbə a tswâ ghuu mə nɨ̀ wa'à wò, mə yu zì nɨ bù tɨ̂ àlɔ̀'ɔ̀, nɨ nɨ̀dorə, a mum nɨ̀gha'à ni nìi nɨ ŋwèènə̀ aa, 
JUD.1.25	a mbo Nwìŋgɔ̀ŋ yûyɨgə̀, Ŋ̀gàŋnywèènsə̂ yi'inə̀, ǹtsya a njɨ̌m Yesu Kristo Mmà'àmbî yi'inə̀, tâ nɨ̀gha'a nì wè, nɨ nɨ̀fɔ̀ nî wè, nɨ mɨ̀tɨ̀ɨ̀, nɨ mɨ̀dà'a tâ mɨ̀ tswe ghu mbo ǹlɔgɨnə a ŋgu'u, ŋ̀kɨ ntswe ghu mbo tsɨ̀tsɔ̀ŋ, ǹlwi'i nɨ̂ŋkoŋə̀. Amen
REV.1.1	Àŋwà'ànə̀ yû a swoŋ aà ɨ̀nnù jî lə̀ə̀ntə̀ jìi mə Yesu Kristo à lɛ mfi'isə ndɨ'ɨ, a bə̂ ɨ̀nnù jìi mə Nwì à lɛ mfa ghu mbo mə tâ à dɨ'ɨ a mbô ŋ̀gǎŋfà'â ji, abə̂ ɨ̀nnù jìi mə ɨ tswe nɨ̀ waŋsə mfɛ̀'ɛ̀ aà. Kristo à lɛ ntoo angel yì a zî ǹdɨ'ɨ ɨnnù ma jû a mbo ŋ̀gàŋàfà'â yì Jɔn. 
REV.1.2	Jɔn, tsǒ ayəfə, à lɛ nswoŋ ŋgɔ̀ŋ ɨ̀nnù tsɨ̀m jìi à lɛ nyə aà, ɨ̀nnù ma jû ɨ swoŋə̀ aa annù ǹloŋ nɨ̀ghàà nɨ Nwì bo bɨ̀ ànnù nɨ̂ŋkoŋ ya yìi Yesu Kristo à lɛ sɨ kɛ̀'ɛ̀nə̀ aà. 
REV.1.3	M̀bɔɔnə a mbo ŋù yìi mə a twoŋ nɨghàà nɨ Nwî ma nû a mbo bə̀ aà, m̀bɔɔnə ɨ kɨ̂ ǹtswe a mbo bə̀ bìi bɨ yu'u nɨ̀ghàà ma nû ŋ̀ghɨrə nɨ̂ ànnù yìi mə nɨ swoŋ aa nloŋ mə nòò à tɨ̀gə abô.
REV.1.4	Àa mə̀ Jɔn mə mə too aŋwà'ànə̀ yû a mbô ŋ̀ghòtə jya ji sàmbaa a ala'a Asia:
REV.1.4	Ɨ̀bɔ̀ŋ Nwɨ̂ ɨ̀ tswe a mbo bù nɨ̂ m̀bɔɔnə ya mə ɨ lò a mbo yu wa yìi mə à tswe, yìi à lɛ ntswe, mə à ka yǐ kɨɨ bǔ zì aa, nlo a mbo ɨzwì jya ji sàmbaa jìi ɨ tswe a nsi àbə̀rə̀ Nwî aa, 
REV.1.5	ŋ̀kɨ nlo aa mbo Yesu Kristo yìi à nɨ ayəfə yi annù nɨ̂ŋkoŋ, tsi'ì yu wa yìi à lɛ ntsya mbìì ǹyweenə nɨ nɨ̀wo, ǹtɨgə nsa'a nɨ bɨ̀fɔ̀ bɨ tsɨ̀m fàa mbi aà.
REV.1.5	Tsǒ mə Yesu kɔ̀ŋə̀ yi'inə̀, à lɛɛ̀ ŋ̀kɨ ŋkɛtə mɨ̂ŋkɨ̀rə̀ mɨ ɨnnù jî bɨ̂ ji'inə a nu bi'inə̀ nɨ̂ àləə nû yi, 
REV.1.6	ŋghɨrə bì'inə̀ tɨgə bɨ̀sa'a bɨ ala'a bì'inə̀ nɨbo, m̀bə ŋgǎŋmà'a Nwì jìi mə ɨ fà'a a mbo Nwìŋgɔ̀ŋ Taà yì aa, tâ nɨ̀gha'a tswe ghu mbo bo àdà'a mbu'utə bə̀ ǹlwi'i nɨ̂ŋkoŋə̀. Amen.
REV.1.7	Nɨ̀ zî àkə̀, wâ à ka yǐ zì aa a mûm m̀bà'à, tâ mi'i mɨ̀ tsɨ̀m yə yi, tâ bə̀ bɨ̀ tsɨ̀m bìi bɨ lɛ nsò yi aa bɨ̀ yə yi; tâ ŋ̀gwɛ̀'ɛ̀ mu ŋǔ ntsɨ̀m fàa nsyɛ ɨ̀ tɨgə nyə'ə ndərə nɨ̂ àkɨɨ̀ yaa nloŋ annù yìi bɨ lɛ ŋghɨ̀rə̀ ghu nu aà. A bə lâ. Amen.
REV.1.8	M̀mà'àmbî Nwìŋgɔ̀ŋ à swǒŋ mə, “Mə̀ nɨ Alpha ŋ̀kɨ mbə Omega,” mə̀ tswe, mə̀ lɛ ntswe, ɨ yǐ kɨɨ bǔ zì, m̀bə Mbu'utə̀mbî.
REV.1.9	Àa mə̀, mu maà ghùù Jɔn, yìi, a mum Yesu, mə yə ŋgɨ'ɨ tsǒ bù ŋ̀kɨ ntswe a mum annǔ nɨfɔ̌ Nwî tsǒ bù aa ŋ̀kɨɨ mbii nɨ̂ ŋ̀gɨ'ɨ nɨ̂ àtàŋəntɨɨ aà. Bɨ lɛ nlɔ̀gə̀ gha ŋghɛ̀ɛ̀ nləə a kɨ̂ŋkǐ Patmos nloŋ mə mə̀ lɛ sɨ swoŋə nɨghàà nɨ Nwî bo bɨ̀ ànnù nɨ̂ŋkoŋ ya yìi Yesu à lɛ ŋkɛ̀'ɛ̀nə aà. 
REV.1.10	Mə̀ lɛ ntswe a mûm Àzwì wa njwî M̀mà'àmbî, ǹyu'u ǹjì a njɨm mə̀ ɨ ghaà nɨ̂ tɨ̀ɨ̀ ǹtɔŋnə tsi'ì tsǒ ǹtàŋə̀. 
REV.1.11	Ǹswoŋ mə, “Ŋwà'ànə ànnù yìi mə ò yə aa, a mûm àŋwà'ànə̀, ǹtoo a mbô ŋ̀ghòtə jya ji sàmbaa, a mbo Ephesus, nɨ Smyrna, nɨ Pergamum nɨ Thyatira, nɨ Sardis nɨ Philadelphia, nɨ Laodicea.”
REV.1.12	Mə̀ lɛ ŋkarɨkə a gha mə mə yə ŋù wa mə à lɛ sɨ ghàà a mbo mə̀ aa, mə̀ kàrə̀ mə̂ gha aa nyə ɨtɛtə̀ bɨ̂lâm jìi bɨ lɛ nnaŋsə nɨ gold aa ji sàmbaà, 
REV.1.13	ǹyə ŋû yǐ mɔ'ɔ a təə wa a tɨtɨ̀ɨ ɨtɛtə̀ bɨ̂lâm m̀bə tsǒ Mu Ŋù, ŋ̀wɛ'ɛ àdaŋə atsə̀'ə̀, ŋ̀kɨ ŋwɛ'ɛ ɨkò gold a ɨbɨɨ yu; 
REV.1.14	àtû yi bo bɨ̀ ɨ̀nǒŋtû jɨ fu'u buu tsǒ ŋkɨkurə mâghum, Kə̀ ɨ̀bàrəburə; mi'ì mi khɨ̂ tsi'ì tsǒ ǹlwà mɔ'ɔ, 
REV.1.15	mɨ̀kòrə̂ mi bə tsǒ àbwɛɛ yìi bɨ nàŋsə̀ mə̂ ǹtɔɔ nsì'ì a nɨ nɨ̀kèntə̀ nɨ alàà a bâŋ, ǹjì yì ɨ jwu'ù tsǒ mɨ̀ŋkì mî ghà'àtə̀; 
REV.1.16	mɨ̀njɔ̀ŋ mi sàmbaa lɛ ntswe ghu mûm àbo yì mà'à, munwi ǹtsò yìi a ɨtsə'ə mbɛ̀ɛ̀ tsɨ̀mə̀ aa a fɛ'ɛ̀ ghu ntsù; ǹsî yi ɨ tâ tsǒ nòò ǹtɨɨ̀ àsì'ìnə̀.
REV.1.17	Mə̀ yə̀ mə̂ yi aa, ŋwo ghu mɨkòrə̀ tsǒ akwo ŋû. A nɔ̂ŋsə̀ àbô yi yî mà'à a nu mə̀, ǹswoŋ mə, “Tsee kɨ bɔ'ɔ, mə̀ nɨ ǹtsyàmbìì ŋ̀kɨ mbə ǹlwì'ìnjɨ̀m, 
REV.1.18	mbə mə̂ yìi mə̀ tswe ntɨ̀ɨ̀ aà; mə̀ lɛ ŋkwo, lâ yə̂, mə̀ tswê ǹtɨ̀ɨ̀ ɨ yǐ lwì'ì nɨ̂koŋ, mə kɨ ntswe nɨ bɨ̀key bɨ nɨwo bo bɨ̀ bìi mə bɨ ŋa'a tsǔbù'u ala'a bɨ̀ku bɨ bə̂. 
REV.1.19	Tsɨ̂tsɔ̀ŋ, ŋwà'ànə ɨnnù jìi o yə aa, jìi ɨ tswe ghu aa, bo bɨ̀ jìi ɨ ka bɔŋ zì aà. 
REV.1.20	A ŋghɛ̀ɛ a nɨ̂ ànnù yìi mə a tswe alɔ̀'ɔ̀sə̀ ǹloŋ mɨ̂njɔ̀ŋ mû mi sàmbaa mìi ò yə a mûm àbo mə̀ yî mà'à aa, nɨ ɨtɛtə̀ lâm gold jya ji sàmbaa, mɨ̀njɔ̀ŋ mû mi sàmbaa bə aa baangel bɨ ŋghotə jya ji sàmbaa, ɨ̀tɛtə̀ lâm gold jya ji sàmbaa, ɨ bâŋnə̀ m̀bə aa ŋghòtə jya ji sàmbaà.
REV.2.1	Ŋwà'ànə a mbo angel ŋ̀ghòtə̂ bàEphesus mə:
REV.2.1	“Àa annù yìi mə yu wa yìi mə à tùgɨ̀tə mɨ̂njɔ̀ŋ mya mi sàmbaa a mûm abo yo yî mà'à, ŋ̀karə nɨ a tɨtɨ̀ɨ ɨtɛtə̀ bɨ̂lâm bɨ gold jya ji sàmbaa mə a swoŋə aa a yuà mə,
REV.2.2	“Mə̀ zî ɨ̀fà'â ghuu, àjàŋə mə nɨ nwùgə nû yùù, nɨ àjàŋə nɨ bii ŋgɨ'ɨ nɨ̂ àtàŋəntɨɨ aa, bo bɨ̀ àjàŋə kaa nɨ̀ sɨ kɔ̌ŋ nyə bə̀ bìi mə bɨ ghɨ̀rə ɨbɨ aa, lâ nɨ bàŋnə̀ mə̂ ǹywe'etə ɨjàŋ bə̂ jya mə ɨ twoŋ ɨbɨɨ nû waa nɨ ŋgǎŋntoo Kristo, kaa ŋkɨ'ɨ̀ bu bəə aa, ǹyə mə bo nɨ ŋgǎŋmbwe'esə̀. 
REV.2.3	Mə̀ zi mə nɨ̌ bii ŋgɨ'ɨ nɨ̂ àtàŋəntɨɨ, ŋkɨɨ ntɛ'ɛ ŋkɔŋə nɨ̂ ǹyə̂ waa aa nloŋ ŋkwitû ɨ̀kûm ghâ; kaa nɨ̀ burə tɨ̀ kɨ̀ ŋ̀kaa. 
REV.2.4	Lâ mə fa ɨfɨ̀rə̂ ghuu mə nɨ̀ mè'è mə akɔ̀ŋnə̀ ya yìi mə nɨ̀ lɛ ntswe nɨ yu a mbìì aà. 
REV.2.5	Tâ nɨ̀ tɨgə ŋwa'atə lâ àjàŋ yìi mə nɨ̀ lɛ mbə mbɔŋ wò aa, mbu mbəŋkə ghuu ŋka mfa'a nɨ̂ ɨ̀fà'à yìi nɨ̀ lɛ ŋka mfa'a a mbìì aà. A tsuu la bə boŋ mə̀ aa zǐ a mbo bù, ɨ lɔ̀gə ɨtɛtə̀ bɨ̂lâm juu jya lɔ̀'ɔ̀sə̀ mə mbə nɨ̀ tsuu ghuu bəŋkə. 
REV.2.6	Lâ mə̀ zi mə nɨ ghɨ̀rə̀ yuà ànnù a ku'ùnə̀: Nɨ bàa mɨfà'à mɨ baNikolatan mìi mə̀ kɨ mbàà aà. 
REV.2.7	Ŋù yìi à tswe nɨ̂ ɨ̀tôŋnə̀ aa tâ à yu'u annù yìi mə Àzwì Nwî a swoŋ a mbô ŋ̀ghòtə jyâ aà. A mbo ŋù yìi mə à mà'a ntsyà aa, mə̀ aa fa adà'a mə tâ à jɨ mɨ̂ntà mìi mə lò nɨ̂ àtǐ ntswêntɨ̀ɨ̀ ya yìi mə a tswe a mûm paradiso Nwì aà.
REV.2.8	“A mbo angel ŋghòtə̂ Smyrna, ŋwà'ànə mə, ‘Àâ ànnù yìi mə a lo a mbo yu wa yìi mə à nɨ ntsyàmbìì ŋ̀kɨ mbə nlwì'ìnjɨ̀m aà, m̀bə yu wa yìi mə à lɛ ŋkwo ŋkɨ mbu mbɨ̀ɨ̀ fu ntswe ntɨ̀ɨ̀ aa a yulà:
REV.2.9	“Mə̀ zî ŋgɨ'ɨ jìi mə ɨ kuu a nu bù aa, ŋkɨ nzi annǔ amfumə̂ yuu (lâ nɨ̀ nɨ̂ ŋ̀gàŋafù'ù). Mə̀ kɨ nzi ajàŋ yìi mə bə̀ bya mə bɨ swoŋə nɨ mə bo nɨ bàYuda kaa wa'à bu bə aa, bɨ ta ŋgɨ'ɨ a ɨkum bù aà, lâ bo baŋnə mbə aa ŋgǎŋndâŋghòtə̂ Satan. 
REV.2.10	Nɨ̀ tsuu kɨ bɔ'ɔ ŋgɨ'ɨ yìi ɨ zǐ a ŋkuu a nu bù aa bə̂. Wa Devil à ka mà'à ghuu bî mɔ'ɔ a ndâtsaŋə̀, mə tâ bɨ̀ ywe'etə ghuu, ajàŋ mə nàa yə ŋgɨ'ɨ ghu a atû ǹjwi ji nɨghum. M̀bə a tɛ'ɛ mbə bə mə nàa yə ŋgɨ'ɨ ɨkwo, nɨ̀ ŋghɛɛ̀ nɨ̂ m̀bìì ŋka mfa'a a mbo mə̀ nɨ̂ ǹtɨɨ̀ ghuu tsɨ̀m boŋ mə̀ aa fa atsə̀'ətu nɨfɔ̌ ntswêntɨ̀ɨ̀ a mbo bù. 
REV.2.11	Ŋù yìi mə à tswe nɨ̂ ɨ̀tôŋnə̀ aa tâ à yu'u annù yìi mə Àzwì Nwî a swoŋə a mbô ŋ̀ghòtə jya aà. Ŋù yìi mə à mà'a ntsyà aa kaa mɨ̀wo nìi mə mɨ ywe'e mi mbaa kaa mə̀ aa yǐ wa'à yi ləənsə̀.
REV.2.12	“A mbo Angel ŋ̀ghòtə̂ Pergamum, ŋwà'ànə mə, ‘Àâ ànnù yìi mə a lo a mbo ŋù wa yìi mə à tswe nɨ munwî ǹtsò m̀bɛ̀ɛ̀ ǹtsɨ̀m wa yìi a tsə'ə aà:
REV.2.13	“Wa mə̀ zi adɨgə yìi mə nɨ tswe ghu aà, wa adɨgə mə abə̀rə̀ Satan a təə ghu aà, nɨ̀ tswâ ɨ̀kùmə̂ gha ŋkwo ghu, kaa nɨ̀ lɛ ŋkɨ'ɨ̀ kɨ̀ ǹtuu àbìintɨɨ̀ yuu a nu mə̀, ŋ̀kɔ'ɔ ŋku'u wa njwi Antipas, àyəfə̂ ghà, mə à lɛ sɨ fà'à a mbo mə̀ nɨ̂ ǹtɨɨ̀ yi tsɨ̀m, mə bɨ lɛ nzwitə a tɨtɨ̀ɨ bù, wa adɨgə mə Satan a tswe ghu aà.
REV.2.14	Lâ mə fa ɨfə̀rə̂ ghuu nloŋ bɔɔ bɨ annù bî mɔ'ɔ̀. Nɨ̀ tswe nɨ̀ bə̀ bî mɔ'ɔ a tɨtɨ̀ɨ bù mə bɨ bii annù Balam, mə à lɛ ndɨ̀'ɨ a mbo Balak mə tâ à ghɛɛ ntaansə ayoo a mânjì, ŋ̀kɨŋ baIsarael ghu aa, ŋghɨrə mə tâ bo jɨ mɨjɨ mìi mə bɨ tɔɔ mmà'à nɨ mɨ̀ŋkobə ghu, ŋkɨɨ ŋghɨrə nɨ̂ ànnǔ ajɨrə̀ aà. 
REV.2.15	Nɨ̀ kɨ mbù ntswe nɨ bə̀ bî mɔ'ɔ bìi bɨ bii ànnù yìi mə baNicolatan bɨ dɨ̀'ɨ̀ aà. 
REV.2.16	Tâ nɨ̀ bəŋkə ghuu. A tsuu la bə, boŋ mə̀ aa ghɛ̀sə zì a mbo bù, ɨ to waa nɨ munwî ǹtsò yìi mə a fɛ̀'ɛ a ntsǔ mə̀ aà.
REV.2.17	Ŋù yìi mə à tswe nɨ̂ ɨ̀tôŋnə̀ aa tâ à yu'u annù yìi mə Àzwì Nwî a swoŋ a mbô ŋ̀ghòtə jyâ aà. A mbo ŋù yìi mə à mà'a ntsyà aa, mə̀ aa fa a mana yî ǹlɔ̀'ɔ̀sə̀ wa yì mɔ̀'ɔ ghu mbo, ɨ kɨɨ fa ŋgɔ̀'ɔ̀ yî m̀fù'ù ghu mbo, yìi mə bɨ ŋwa'anə ɨkum yî fii ghu, yìi mə kaa mbə ŋù dàŋ a wa'à twoŋ, ntsyàtə ŋû wa mə à kwɛ̀rə̂ aà.
REV.2.18	Ŋwà'ànə a mbo angel Thyatira mə: ‘Àâ ànnù yìi mə a lo a mbo Mu Nwì, yu wa yìi mə à tswe nɨ mi'ì mi mɨ khɨ tsǒ nlwà mɔ'ɔ aa, nɨ mɨ̀kòrə̂ mi mɨ khɨtə̀ tsǒ abwɛ̀.
REV.2.19	Mə̀ zî ɨ̀fà'â ghuu, ǹzi akɔ̀ŋnə̂ yuu nɨ̂ àbìintɨɨ̀ yuu, ŋkɨ nzi ajàŋə mə nɨ fà'a a mbo mə̀ ŋ̀kɨɨ mbii nɨ̂ ŋ̀gɨ'ɨ nɨ̀ àtàŋəntɨɨ̀ aa, ŋ̀kɨ nzi mə ɨ̀fà'â ghuu yìi mə nɨ̀ fà'a a njɨ̀m aa ɨ tsya yǐ mbìì.
REV.2.20	Lâ mə̀ fɨ̀rə ghuu nloŋə annù yûlà, mə nɨ̀ mà'àtə a Jezebel, mâŋgyɛ̀ wa mə a twoŋ ɨbɨɨ nû yi mə yu nɨ ŋgàŋntoò Nwì màŋgyɛ̀ aa, mə à ka ndɨ'ɨ nɨ̂ ɨ̀nnù, ŋ̀kɨɨ mbwe'esə nɨ̂ ŋ̀gǎŋfà'â ja mə bɨ̀ ka njɨrə, ŋkɨɨ njɨ nɨ mɨ̀jɨ mìi bɨ tɔɔ mmà'à nɨ mɨ̀ŋkobə ghu. 
REV.2.21	Mə̀ fà mə̂ noò ghu mbo mə tâ à bəŋkə yi ghu, la a tuù m̀bə̀ŋkə mmà'àtə annǔ ajɨrə̀ yi yâ. 
REV.2.22	Yə̂ nɨ̀, mə̀ aa mà'à yi a ɨkuu nɨghɔ̀ɔ̀, ɨ mà'à bə̂ bya mə bo bo jɨrə aa, a mûm ŋ̀gɨ'ɨ yì ntɨ̀ɨ̀. Mə mbə bɨ tsuu waa bəŋkə mmà'àtə ɨbɨ wa mə bo ghɨ̀rə̀ aà. 
REV.2.23	Mə̀ aa ghɔ̀ɔ bɔɔ̀ bi zwitə. Tâ ŋ̀ghotə jyâ tsɨ̀m ɨ̀ tɨgə nzi mə mə̀ laa mbə yu wa yìi mə a lɔ̀ɔ ɨmɔ̀ɔ̀ntə̀ bə̂ bo bɨ̀ mɨ̀ntɨɨ mɨ bə̂ aà. Mə̀ ka kɨɨ fa a mbo ŋù nɨ̀ bù ghùù a ajàŋə mə ɨfà'â yi ɨ dɨ̀'ɨ̀ aà. 
REV.2.24	A mbô àbùgə̂ yuu yìi mə nɨ̀ tswe a ala'a Thyatira aa, mə kaa nɨ̀ sɨ̌ annù yìi mə a dɨ̀'ɨ̀ aa bii aa, mbə bu bya bìi mə kaa nɨ̀ burə tɨ̀ ɨnnù jya jìi mə bɨ twoŋə nɨ ɨ̀nnù jî tsòtə̀ a mum Satan aa yəgə aa, mə̀ aa swoŋ a mbo bù mə, kaa mə̀ aa wa'à ghuu nɨ̂ àbè'è yi dàŋ bû m̀be'esə. 
REV.2.25	Lâ tâ nɨ̀ tswa tsi'ì ànnù yìi mə nɨ̀ tswe nɨ yu aa ŋkwo nɨ yu nywe'e a noò yìi mə̀ aa yǐ zì aà.
REV.2.26	A mbo ŋù yìi mə à mà'a ntsyà, ŋ̀kɨ nləə mɨfà'â ma ŋghɛ̀ɛ̀ ǹywe'e a nlwì'isə̀ aa, mə̀ aa fa mɨda'a ghu mbo mə à aa mbu'utə ɨtoo ɨtoò.
REV.2.27	Àa yǐ tɨgə bu'utə waa nɨ̂ àtǐ atɨɨ,
REV.2.27	ɨ kɨɨ tɨgə sɛntə nɨ̂ waa tsi'ì tsǒ bàntɔ̀ɔ̀ bɨ abɔɔ.
REV.2.27	Tsi'ì tsǒ ajàŋ mə mə̀ lɛ ŋkɨ ŋkwɛrə mɨda'a a mbo Taà ghà aà.
REV.2.28	Mə̀ aa kɨ fa fɨ̂njɔ̀ŋ fɨ atɨ̀tugə fya a mbo bo. 
REV.2.29	Ŋù yìi mə à tswe nɨ̂ ɨ̀tôŋnə̀ aa, tâ à yu'u ɨnnù jya mə Àzwì Nwî a swoŋ a mbô ŋ̀ghotə jyâ aà.
REV.3.1	“A mbo Angel ŋ̀ghòtə̂ Sardis ŋwà'ànə mə:
REV.3.1	‘Àâ ànnù yìi mə a lo a mbo yu wa yìi mə à tswe nɨ Ɨ̀zwì Nwî jya ji sàmbaa, nɨ mɨ̀njɔ̀ŋ mya mi sàmbaa aà, à swǒŋ mə, “Mə̀ zî ɨ̀fà'â ghuu, nɨ̀ bii ɨkum mə nɨ̀ tswe bɨ̀tɨ̀ɨ̀, lâ m̀baŋnə ŋkwokə. 
REV.3.2	Bɨ̀ɨ̀nə̂ nɨ̀, ǹnɨŋ mɨtɨ̀ɨ̀ a nɨ̂ àyoo ya yìi a burə a mbo bù, mə a kɨ ntɨgə tsi'ì a ŋkwo aa, ǹloŋ mə mə̀ yə mə kaa ɨ̀fà'â ghuu sɨ̌ a nsi mi'i Nwìŋgɔ̀ŋ gha bɔŋ maŋsə. 
REV.3.3	A nɨ̀ wa'atə annù ya mə nɨ̀ lɛ ŋkwɛrə ŋkɨ nyu'u aa, naŋsə nləə ma ya mbəŋkə nɨ̀ ghuu. Nɨ bə tsuu bɨ̀ɨ̀nə boŋ màa zǐ a mbo bù tsi'ì tsǒ nyə̀rə kaa nɨ̀ wa'ǎ abàŋtə̀ noò yìi mə mə̀ aa zì ghu a mbo bù aa zî. 
REV.3.4	Lâ nɨ̀ bùrə kɨ tswe nɨ mɨkum mɨ m̀bùmtə̀ bə̂ bî mɔ'ɔ̀ a ala'a Sardis; a bə bə̀ bìi mə kaa bɨ burə tɨ̌ ɨtsə̀'ə̂ jyaa sɨŋə̀. Bo aa yǐ tɨgə karə bi'ibo nɨ̂ ɨ̀tsə̀'ə̀ jî fù'ù ǹloŋ mə bo ku'unə aà. 
REV.3.5	Ŋù yìi mə à mà'a tsyà aa, baa yǐ tɨgə wɛ'ɛ ɨtsə̀'ə̀ jî fù'ù ghu nu maa ajàŋ, kaa tâ mə̀ wa'ǎ ɨkûm yi a mûm àŋwà'ànə ntswêntɨ̀ɨ̀ ya tsɨgɨtə̀. Mə̀ aa yǐ tɨgə beentə ɨkûm yi a nsi Taà bo bɨ̀ baangel bi. 
REV.3.6	Ŋù yìi mə à tswe nɨ̂ ɨ̀tôŋnə̀ aa, tâ à yu'u ɨnnù jìi mə Àzwì ya a swoŋə a mbô ŋ̀ghòtə jyâ aà.
REV.3.7	“A mbo Angel ŋ̀ghòtə̂ Philadelphia, ŋwà'ànə mə, ‘Àâ ànnù yìi mə a lo a mbo yu wa yìi mə à làa màŋsə̀ ŋ̀kɨ mbə annù nɨ̂koŋ aa, yu wa yìi mə à tswe nɨ àkwà'anda David, mə a yi ŋa'a kaa ŋù dàŋ a wa'à bù ǹtsetə, bɛɛ a yi ntsetə kaa ŋù dàŋ a wa'à bù ŋa'a aa, à swǒŋ mə, 
REV.3.8	“Mə̀ zî ɨ̀fà'â ghuu, yə̂ nɨ̀, wa mə̀ ŋà'à mə ntsǔnda ntɛ'ɛ a mbo bù, kaa ŋù dàŋ à sɨ̀ nɨ mɨ̀dà'à mə mbə a tsetə̀ ghu tswê. Mə̀ zi mə kaa mɨ̀dà'â muu sɨ̀ gha'atə̀. Lâ nɨ̀ bàŋnə̀ mə̂ ǹləə nɨghàâ na kaa ŋkɨ'ɨ ɨkûm gha tuù. 
REV.3.9	Yə̂ nɨ̀, màa ghɨ̀rə ŋgǎŋndâghòtə̂ Satan jya, mə bo swoŋə nɨ mə bo nɨ baYuda, kaa ŋkɨ'ɨ̀ bu bə aa, m̀baŋnə mbə bə̂ ŋ̀gàŋabaŋnənnù aa- yə̂ mə̀ aa ghɨ̀rə tâ bo zi nswɛ̀tə̀ mɨku'utə myaa a mɨkòrə bù, ǹyəgə mə mə̀ kɔ̀ŋə ghuu. 
REV.3.10	Tsǒ mə nɨ̀ lə̀ə nɨ̀ghàâ nya, a ajàŋ mə mə̀ lɛ nswoŋ a mbo bù mə nɨ̀ bii ŋgɨ'ɨ nɨ̀ àtaŋəntɨɨ̀ aa, mə̀ bɛ ghuu a nɨ̂ ŋ̀gɨ'ɨ ya yìi mə ɨ zì fàa mbi a ŋkwà'ànə bə̀ bɨ̀tsɨ̀m bìi bɨ tswe fàa atu nsyɛ aà. 
REV.3.11	Wa mə̀ aa ghɛ̀sə zì, nɨ̀ tswa annù yìi nɨ̀ tswè mə̂ nɨ yu aa ŋkwo nɨ yu ta tâ ŋù tsù à tsuu atsə̀'ətu nɨfɔ̌ yuu lǒ twɛɛ kwɛrə. 
REV.3.12	Ŋù yìi mə à mà'a ntsyà aa, mə̀ aa ghɨ̀rə̀ yi a nɨ̂ ǹtə'ə̀ ǹda a mûm ǹdâmà'a Nwì Nwìŋgɔ̀ŋ ghà tâ à tɨgə ntswe ghu kaa ɨ yǐ wa'à ghu bù m̀fɛ'ɛ. Mə̀ aa ŋwà'ànə ɨkum Nwîŋgɔ̀ŋ ghà bo bɨ̀ ɨ̀kǔm ǹjɔ̀'ɔ̀ àla'à Nwìŋgɔ̀ŋ ghà ghu nû. A bə̂ Yerusalem yî m̀fii, yìi mə a lǒ a aburə a mbo Nwìŋgɔ̀ŋ ghà ǹsɨgə aà; ɨ kɨɨ ŋwà'ànə ɨkûm gha yì fii ghu nû. 
REV.3.13	Ŋù yìi mə à tswe nɨ̂ ɨ̀tôŋnə̀ aa tâ à yu'u annù yìi mə Àzwǐ swoŋə a mbô ŋ̀ghòtə jya aà.
REV.3.14	“A mbo Angel ŋ̀ghòtə̂ Laodicea ŋwà'ànə mə, ‘Àâ ànnù yìi mə a lo a mbo yu wa yìi mə à nɨ Amen, mbə yu yìi mə a fà'à nɨ̂ ǹtɨɨ̀ yi tsɨ̀m, ŋkɨ mbə ayəfə annù nɨ̂ŋkoŋ, mbə yu yìi mə njoò tsɨ̀m jìi mə Nwìŋgɔ̀ŋ à lɛ nnaŋsə ntsya aa ghu nu aa, swoŋə nɨ mə,
REV.3.15	“Mə̀ zî ɨfà'â ghuu, kaa nɨ̀ sɨ fwɛ kaa ŋkɨ'ɨ̀ kɨ̀ɨ̀ ǹloo, a ghɨrə mbaa mbɔ̀ŋtə̀ mə boŋ nɨ fwɛ kə̀ ŋ̀kɨɨ nloo. 
REV.3.16	Tsǒ mə nɨ jwàmtə jwàmtə̀, kaa ŋkɨ'ɨ̀ lòò, kaa ŋkɨ'ɨ̀ kɨ̀ fwɛ aa, mə̀ aa twù ghuu a ntsǔ mə̀ ɨ mè'è. 
REV.3.17	Ǹloŋ mə nɨ swoŋə nɨ mə “Mə̀ nɨ̂ ŋ̀gàŋàfù'ù, mə̀ kwè mə̂ ŋ̀ghɛɛ nɨ̂ m̀bìì, kaa mə̀ sɨ ayoò tsu bɔŋə, lâ kaa wa'à bàŋnə̀ ǹzi mə ò laa mbə, ŋû tɨ̀ àyoo, mə bɨ ko nɨ̂ mɨlɨ̀ŋnə̀ ghò, m̀fum, mfə'ə, ǹtswe nswèrə̀ ǹswèrə̀. 
REV.3.18	Mə̀ tɨgə̀ ǹdɨ'ɨtə nòo mə toò yuu a atɨɨ gold yìi mə bɨ tɔɔ nɨ̀ mɔ'ɔ, nsi'i a laa a mbo mə̀, ta bə ŋgàŋkabə, ŋ̀kɨ nyuu ɨtsə̀'ə̀ jî fù'ù a mbo mə̀, m̀bɔɔntə nswèrə̀ ǹswèrə̀ yò ya ghu, tâ àtû yo wa'à ka ndɨrə; ŋkɨ yuu afǔ mi'i nyɔ'ɔtə mi'ì mo ghu mə mbə ò yə̂ ɨ̀dɨ̀gə̀ lɛ. 
REV.3.19	Bə̀ bìi mə mə̀ kɔ̀ŋə aa, mə ghààntə̀ nɨ̂ waa ŋkɨɨ ntsisə nɨ̂ waa. Tsǒ mə a bə laa, gaansə mɨtɨ̀ɨ̂ mo, mbəŋkə ghô. 
REV.3.20	Yə̂, wa mə̀ tə̀ə a ntsǔnda ŋkwɛ̀ntə̀. M̀bə̂ ŋù tsù à yu'u njì yà ŋ̀ŋa'a ntsǔnda, boŋ mə̀ aa ku zǐ tsi'i yi, ɨ jɨ bi'iyu, tâ à kɨ njɨ bi'iyu. 
REV.3.21	Ŋù yìi mə à mà'a ntsyà aa, mə̀ aa fa ada'a ghu mbo mə tâ à tswe bi'iyu a abə̀rə̀ nɨfɔ̌ mə̀, tsi'ì tsǒ ajàŋə mə mə̀ lɛ mà'à ǹtsya, ǹtɨgə ntswe bi'i Taà ghà a nɨ̂ àbə̀rə̀ nɨfɔ̌ yu aà. 
REV.3.22	Ŋù yìi mə à tswe nɨ̂ ɨtôŋnə̀ aa, tâ à yu'u annù yìi mə Àzwì a swoŋə a mbô ŋ̀ghòtə aà.
REV.4.1	Ma ya a ghə̀ mə kɨ tsyǎ, mə̀ yə ntsǔ aburə ɨ ŋa'anə̀ ǹtəə, mə̀ yu'ù ǹjì ya mə ɨ̀ lɛ ntɛ'ɛ mfoo ŋghàà a mbo mə̀ a mbìì aa, ɨ ghaà a mbo mə̀ ŋ̀koo tsi'ì tsǒ ǹtàŋ, ǹswoŋ mə, “Kɔ'ɔ nzì faà aa, tâ mə̀ dɨ'ɨ ɨnnù jìi ɨ ka fɛ̀'ɛ̀ a noò yìi yûlà a tsyà mə̂ aa a mbo wò.” 
REV.4.2	Àzwì Nwî a burə̀ ŋ̀kuu a nu mə̀, mə̀ yə̂ àbə̀rə̀ a aburə, ŋù yì mɔ̀'ɔ a ŋaŋnə̀ ghu! 
REV.4.3	Ǹsî yi ɨ tsɛɛ̀ŋkə̀ tsi'ì tsǒ ŋgɔ̀'ɔ atɨ̀ndùù jìi bɨ twoŋə nɨ jasper bo carnelian aà, kùrɨ̀sə̀ yìi mə à lɛ sɨ kɨrə tsi'ì tsǒ emerald aa a karɨsə abə̀rə̀ yâ. 
REV.4.4	Ɨ̀bə̀rə̀ jî mɔ'ɔ mɨ̀ghum mi mbaa ǹtsò ji nɨkwà ɨ lɛ ntəə ŋkarɨsə abə̀rə̀ ya, bɨ̀lɨɨ bì wè mɨ̀ghum mi mbaa ǹtsò nɨ̀kwà kɨ̂ ǹstwetə ghu, ŋ̀wɛ'ɛ ɨtsə̀'ə̀ jî fù'ù, ǹso ɨtsə̀'ətu nɨfɔ̌ ɨtɨɨ gold a atu bo. 
REV.4.5	M̀bə̀ŋ ŋwà'àkə̀, ŋ̀kumə bo bɨ̀ ǹjì ɨ ghaà m̀fɛ'ɛkə wa nɨ̂ àbə̀rə̀ ya, mɨ̀ŋkà'à mi sàmbaa mɨ khɨ̂ wa nsî àbə̀rə̀. Ma mû bə aa ɨ̀zwì Nwî jya ji sàmbaà. 
REV.4.6	Wa nsî àbə̀rə̀ ya, àyoo yi mɔ'ɔ a tswê tsǒ ŋkì mɨyaa yìi ɨ kɨrə tso ŋkè'è, njɛɛŋkə tsi'ì tsǒ ŋgɔ̀'ɔ crystal.
REV.4.6	A ŋkarɨsə abə̀rə̀ ya m̀bɛ̀ɛ tsɨ̀m, ǹjoo jî mɔ'ɔ jìi ɨ tswe ntɨ̀ɨ̀ aa ji nɨkwà ɨ təə ghu, mi'i luu a nu bo, ǹtswe a njɨ̀m ŋ̀kɨ ntswe a nsî. 
REV.4.7	Àyoo ya yǐ ntsyàmbìì a kɨrə̀ tsǒ nààŋgwɛ̀, yî àyòŋntə̀ a kɨrə̀ tsi'ì tsǒ mbɔ̀ŋ, jìi ɨ ywe'e ji tarə aa, ǹsî yi ɨ finə̀ yî ŋû mɨ̀sɔ̀ŋə̀, jìi ɨ ywe'e ji nɨkwà, ɨ bə tsǒ maghoo yìi a dàrə̀. 
REV.4.8	Ǹjoo jì swèrə ma jya ji nɨkwà ɨ tswe nɨ̀ mɨ̀bà mi nto'o mi nto'o. Mi'i mɨ luu ghu ŋkarɨsə a mum bo bɨ̀ a abɛɛ. Bo yəə̀ nɨ̂ ɨ̀kòò ŋ̀kaa ŋkɨ'ɨ̀ kɛntə̀ nɨ̂ àsì'ìnə̀ nɨ̂ ɨ̀tugə̀, ǹswoŋə nɨ mə,
REV.4.8	“Ǹlàa màŋsə, ǹlàa màŋsə! M̀mà'àmbî Nwìŋgɔ̀ŋ M̀bu'utə̀mbî, yù wa yìi à lɛ ntswe, ǹtswe tsɨ̂tsɔ̀ŋ, ɨ yǐ kɨɨ bǔ tswe a noò yìi a zì aà.”
REV.4.9	Ǹjoo jì swèrə̀ jya jìi mə ɨ tswe ntɨ̀ɨ̀ aa ɨ yəə̀ nɨ̀ mɨ̀kòò ŋ̀gha'asə ŋkɨɨ ŋghu'usə, ŋkɨɨ mfa nɨ̂ m̀bɨ'ɨkə a mbo yu wa yìi mə à ŋàŋnə wa abə̀rə̀ mə à tswe nlwì'ì nɨ̂ŋkoŋə aà. Bo yi tɨ yəə laa, 
REV.4.10	bɨ̀lɨɨ bya mɨ̀ghum mi mbaa ǹtsò ji nɨkwà bo wô a nsyɛ mmii yi yu wa yìi mə à ŋàŋnə wa abə̀rə̀ aa, mə à tswe nlwì'ì nɨ̂ŋkoŋə aà. Bo ma'à ɨ̀tsə̀'ətu nɨfɔ̌ jyaa jya wa a nsi abə̀rə̀ ǹswoŋə nɨ mə, 
REV.4.11	“M̀mà'àmbî Nwìŋgɔ̀ŋ yì'ì wa ò kù'ùnə mə mbə ò kwɛrə nɨ̀gha'a bo bɨ̀ àghu'usə̀, nɨ mɨ̀dà'à, ǹloŋ mə ò lɛ nnaŋsə njoò tsɨ̀m, ŋ̀kɨ ŋghɨrə mə tâ ɨ̀ tswe ntɨ̀ɨ̀ aa nɨ̂ ŋ̀kɔ̀ŋə̂ yò.”
REV.5.1	Mə̀ yə nɨ̀bù'ù nɨ aŋwà'ànə̀ nî mɔ'ɔ a mûm àbo yu wa yìi mə à lɛ ŋaŋnə wa abə̀rə̀ aa yì mà'à. Bɨ ŋwà'ànə̀ a mum ŋkɨ ŋwa'anə a abɛɛ. Bɨ kwerə nɨ̂ àwenə alɛ ji sàmbaà. 
REV.5.2	Mə̀ yə ntɨ̀ɨ̀ angel a tɔŋnə̀ nɨ̂ ǹjì yî ǹtɨ̀ɨ̀ m̀betə nɨ mə, “Ŋù yìi mə à kù'ùnə mə mbə a kɛ'ɛtə̀ ɨ̀wen alɛ jû ji sàmbaa ɨ ŋa'a nɨ̀bù'ù nɨ aŋwà'ànə̀ nû à nɨ wò aa ɛ? 
REV.5.3	Kaa ŋù tsù à lɛ ŋkɨ'ɨ ghu tswê, a aburə kə̌ a atu nsyɛ, kə̀ a mûm ǹsyɛ mə mbə a ŋa'a nɨ̀bù'ù nɨ aŋwà'ànə̀ nya nlentə mumə. 
REV.5.4	Mə̀ naŋsə nyə'ə nloŋ mə kaa bɨ lɛ ŋkɨ'ɨ ŋû yìi mə mbə a ŋa'a nɨ̀bù'ù nɨ aŋwà'ànə nya nlèntə mum aa yə̂. 
REV.5.5	Ǹdɨɨ wa yì mɔ̀'ɔ a swoŋ a mbo mə̀ maà noò mə, “Tsee kɨ yə̀'ə̀, yə̂, wa yu wa yìi mə à nɨ Naàŋgwɛ̀ àtsə baYuda, m̀bə ntɨgə ŋgɨ̀gə̀ David aa, à mà'à mə̂ ǹtsya mə mbə a ŋa'a nɨ̀bù'u nɨ aŋwà'ànə̀ nya bo bɨ̀ ɨ̀wen alɛ jya ji sambaà.
REV.5.6	Mə̀ yə Mû M̀bînjə̀rə̀ a təə̀ a tɨtɨ̀ɨ àbə̀rə̀ ya bo bɨ̀ ǹjoo jî wè jî swèrə̀ jya ji nɨkwà, bo bɨ̀ a tɨtɨ̀ɨ bɨ̀lɨɨ bya, a fi tsi'ì tsǒ bɨ lɛɛ̀ ŋ̀wa, ǹtswe nɨ mɨ̀ndɔŋ mi sàmbaa, bo bɨ̀ mi'i mi sàmbaà, mɨ dɨ'ɨ̀ nɨ̀ ɨ̀zwì Nwî jya ji sàmbaa mə à tòo a mbô ǹsyɛ̂ ǹtsɨ̀mə̀ aà. 
REV.5.7	A lô ŋ̀ghɛɛ ŋkwɛrə nɨbu'u nɨ aŋwà'ànə̀ nya a abô mà'a yu wa yìi mə à lɛ ŋaŋnə wa abə̀rə̀ aà. 
REV.5.8	À kwɛ̀rə̀ mə̂ nɨbu'u nɨ aŋwà'ànə̀ nya, ǹjoo jì wè jî swèrə̀ jya ji nɨkwà, bo bɨ̀lɨɨ bya mɨ̀ghum mi mbaa ǹtsò nɨ̀kwà, bɨ wô a nsi Mû M̀bîjə̀rə̀ wa, ŋù a tugɨtə̀ nɨ̀lòŋ, ŋù à tugɨ̀tə̀ nɨ̀lòŋ nîàŋààntə̀, ŋ̀kɨ ntswe nɨ̂ ɨ̀khɨ̌ gold ɨ luu nɨ̀ njoo jì tɔ̀ɔ̀ jî lùmtə̀, ɨ dɨ̀'ɨ aa àtsà'àtə̀ Nwî bə̂ bɨ Nwî bɨ̀ tsɨ̀mə̀. 
REV.5.9	Bo tɨgə̀ ǹyəə nɨ̂ ɨ̀kòò yî fii nswoŋə nɨ mə,
REV.5.9	“Wa ò kù'ùnə mə mbə ò kwɛrə nɨ̀bù'ù nɨ̂ àŋwà'ànə̀ nya ŋŋa'a ɨwenə alɛ̂ ji jyâ. Ǹloŋ mə bɨ lɛɛ̀ ŋ̀wa gho,
REV.5.9	ò tsu'ù àtu bə̂ bɨtsɨ̀m nɨ̂ àləə̀ yo, bìi mə bɨ lo nɨ̂ ɨ̀tsə̂ tsɨ̀m, ŋ̀ghaa nɨ mɨ̀ghàà mɨ tsɨ̀m, bo bɨ̀ bə̀ bɨ̀ tsɨ̀m a ɨtoo ɨtoo, nlə̀ə a mbo Nwì;
REV.5.10	ò ghɨ̀rə̀ mə̂ bo tɨgə̀ bɨ̀sa'a bɨ ala'a bubo, m̀bə ŋgǎŋmà'a Nwì jìi mə ɨ fà'a a mbo Nwìŋgɔ̀ŋ Taà yi'inə̀ aa, tâ bò yi ntɨgə nsa'a atu nsyɛ̂. 
REV.5.11	Mə̀ ghə̀ə kɨ yə nyu'u njì baangel bî ghà'à ŋ̀gha'a, mə bɨ səŋ bɨ ku'ǔ ŋkam nɨ̀ ŋ̀kam, bo bɨ̀ ǹtsù'ù nɨ̂ ǹtsù'ù bɨ karɨsə̀ àbə̀rə̀ ya, nɨ̂ ǹjoo jì swèrə̀ jya nɨ bɨ̀lɨɨ bya. 
REV.5.12	Ǹtɔŋnə nswoŋə nɨ mə, “Wa Mu M̀bînjə̀rə̀ wa yìi bɨ lɛ ŋwà yi aa, à kù'ùnə a ŋkwɛrə mɨ̀dà'à bo bɨ̀ àfù'ù, nɨ mɨ̀tsyɛ̀, bo bɨ̀ mɨ̀tɨ̀ɨ̀, nɨ̂ àghu'usə̀ nɨ nɨ̀gha'a bo bɨ̀ m̀bɔɔnə̂.” 
REV.5.13	Mə yu'u njoò tsɨ̀m jìi mə ɨ lɛ ntswe a aburə bo bɨ̀ a atu nsyɛ, nɨ a mûm ǹsyɛ, nɨ a ŋkì mɨyaa, nɨ bə̀ bɨ̀ tsɨ̀m bìi bɨ lɛ ntswe ghu aa, bɨ swoŋə̀ nɨ mə, “A mbo yu wa yìi à ŋàŋnə wa abə̀rə̀ aa, bo bɨ̀ a mbo Mû M̀bînjə̀rə̀ wa, tâ m̀bɔɔnə, nɨ̂ àghu'usə̀, nɨ nɨ̀gha'a nɨ mɨ̀tɨ̀ɨ̀ tâ mɨ̀ tswe a mbo bo ǹlwi'i nɨ̂ŋkoŋə̀.” 
REV.5.14	Ǹjoo jì wè jî swèrə̀ jya ji nɨkwà ɨ swoŋ mə “Amen!” Bɨ̀lɨɨ bya bɨ wô a nsyɛ mmii Nwî.
REV.6.1	Mə̀ yə Mû M̀bînjə̀ə̀rə̀ wa a kɛ̀'ɛ̀ àwenə alɛ ya yǐ ntsyàmbìì a tɨtɨ̀ɨ jya ji sàmbaa, mə̀ yu'u àyoo ya yìi mə a tswe ntɨ̀ɨ̀ aa yǐ mɔ'ɔ a tɨtɨ̀ɨ jya ji nɨkwà, a tɔŋnə̀ nɨ̂tɨ̀ɨ̀, ǹju'u tsǒ mbə̀ŋ, ǹswoŋ mə, “Zǐ!” 
REV.6.2	Mə̀ lèntə̀ ǹyə a ləŋə yî fù'ù, ŋù a kɔ'ɔ ghu atu, ǹtswe nɨ̂ ŋ̀kerə̀ a abo yu, bɨ fâ àtsə̀'ətu nɨfɔ̀ ghu mbo, a fɛ'ɛ̀ tsǒ yu wa yìi mə a mà'à ǹtsya aà, ŋ̀ghɛɛ a mmà'a ǹtsò ɨ tsyǎ. ǹtsya nɨ̂ waa.
REV.6.3	Mû M̀bînjə̀rə̀ wa a bû ŋ̀kɛ'ɛ ɨwenə alɛ jya jìi a ywe'e ji baa, mə̀ yu'u àyoo ntswêntɨ̀ɨ̀ ya yìi a ywe'e ji baa, a swoŋ mə, “Zǐ!” 
REV.6.4	Mə̀ yə ləŋə yî mɔ̀'ɔ yìi a ghə̀'ə mə bòò, a fɛ'ɛ̀, bɨ fâ àdà'à a mbo ŋù yìi mə à kɔ̀'ɔ ghu atu bɨ fa a ndoò munwî ǹtsò ghu mbo, m̀fa ada'a ghu mbo mə tâ à kwɛrə mbɔɔnə̂ fàa atu nsyɛ, tâ bə̀ tɨgə tsɔbɨnə waa bo nɨ bo.
REV.6.5	À kɛ̀'ɛ̀ mə awenə alɛ ya yìi a ywe'e ji tarə aa, mə̀ yu'u ayoo ya yìi a tswentɨ̀ɨ̀ yìi a ywe'e ji tarə aa, a swoŋ mə, “Zǐ!” Mə̀ lêntə̀ ǹyə ləŋə yî m̀fìì tsɨ̂ŋ, ŋù yìi mə à kɔ̀'ɔ ghu atu aa a tswê nɨ fɨ̀gə̀ a abo yu, 
REV.6.6	Mə̀ yu'u ayoo yi mɔ'ɔ a ghaà tsǒ ǹjì a tɨtɨ̀ɨ njoo jya mə ɨ tswe ntɨ̀ɨ̀ aa, nswoŋə nɨ mə, “Ŋ̀kə'ə̀ àbaa ansaŋ yì m̀fùùrə̀ a atû ɨ̀fà'a njwi yì m̀fùùrə̀, ŋ̀kə'ə abaa mɨsaŋ ji tarə a atû ɨ̀fà'a njwi yì m̀fùùrə̀. Lâ, nɨ̀ tsuu ŋgɨ'ɨ nɨ̂ àtì mɨlù'ù kə̀ nɨ̂ àtì mɨghurə lǒ ta.
REV.6.7	À kɛ̀'ɛ̀ mə̂ awenə alɛ ya yìi ɨ ywe'e ji nɨkwà aa, mə̀ yu'u njì ǹjoo jya jìi ɨ tswe ntɨ̀ɨ̀ jìi ɨ ywe'e ji nɨkwà aa, ɨ swoŋ mə, “Zǐ!” 
REV.6.8	Mə̀ lentə̀ ǹyə ləŋə ŋ̀kɨ̀rə̂ yì ɨ bə tsǒ akwi'inə fɨŋə, ŋù yìi à kɔ̀'ɔ ghu atu, ɨ̀kǔm yi ɨ bə Nɨ̀wô, Àla'a bɨku bɨ bə̂ a yoŋə̀ ghu njɨ̀m. Bɨ yâtə̀ m̀bi ɨ̀tɨɨ ji nɨkwà, mfa ada'a a mbo bo mə tâ bo zwitə atɨɨ yì fùùrə̀ nɨ munwî ǹtsò, bo bɨ̀ ǹjì yî ǹtɨ̀ɨ̀, nɨ nɨ̀ghɔ̀ɔ̀ nɨ ŋkwoŋ bə̀, bo bɨ̀ nàà mɨ tsə'ə fàa atu nsyɛ̂.
REV.6.9	À kɛ̀'ɛ̀ mə ɨwen alɛ jya jìi ɨ ywe'e ji ntaà aa, mə yə bɨ̀ku bɨ bə̂ bìi mə bɨ lɛ nzwitə waa nloŋ nɨghàà nɨ Nwî bo bɨ̀ ànnù yìi mə bɨ lɛ sɨ swoŋə nloŋ nɨghàà nɨ Nwî aa, 
REV.6.10	bo tɔŋnə̀ ǹyə'ə nswoŋə nɨ mə, “M̀mà'àmbî M̀bu'utəmbî, yìi à laa mmàŋsə̀ m̀bə annù nɨ̂ŋkoŋə̀, òo yu'utə ɨ ywe'e aa a noò àkə̀, ɨ bɔ̌ŋ sa'a batu nsyɛ, ɨ nɨŋ ŋgɨ'ɨ a nu bo, ǹloŋ mə bɨ lɛ nzwitə a yi'i aa ɛ?” 
REV.6.11	Bɨ lɛ ntɨgə mfa atsə̀'ə̀ yî fù'ù a mbo bo nɨ atu nɨ atu, ǹswoŋ mə tâ bo bɔɔ mmɨɨntə a nɨ mû àtɨɨ noò tâ ǹdùu ŋgàŋakorə̂ jyaa a mûm àfà'à, nɨ bɨ̀lɨ̂m byaa bìi bɨ tswe nɨ̂ ǹzwìtə tsǒ bo aa, tâ ɨ̀ ku'u.
REV.6.12	À kɛ̀'ɛ̀ mə̂ ɨwen alɛ jya jìi ɨ ywe'e ji nto'o aa, mə̀ lêntə̀ ǹyə nsyɛ ɨ tsɨgɨ̀nə̀ nɨ mɨ̀tɨ̀ɨ̀, nòò bəŋkə̀ m̀fii tsǒ mɨ̀kwì'ì, sàŋ yìi à luu aa a tɨgə̀ m̀bəŋ mbə tsi'ì tsǒ aləə̀. 
REV.6.13	Mɨ̀njɔ̀ŋ mìi mɨ tswe a aburə aa mɨ wôkə̀ a nsyɛ tsi'ì tsǒ ajàŋə mə mɨ̀ntà mɨ ɨkɔ̀ɔ̀ mɨ wòkə a nsyɛ tɨ̀ bàŋ a noò yìi mə àfìsə̀ yî tɨ̀ɨ̀ a tsɨgə ati ya aà. 
REV.6.14	Àbùrə̀ a bwɛkə̀ yi tsi'ì tsǒ nɨ̀bù'ù nɨ aŋwà'ànə̀ nìi bɨ kərə nlɔ̀'ɔ̀sə̀. Mɨ̀nta'a mɨ̀ tsɨ̀m bo bɨ̀ bɨ̀kɨ̀ŋkì bɨ tsɨ̀m bɨ lɔ'ɔ̀sə̀ a adɨgə yìi mɨ bɨ lɛ ntswe ghu aà. 
REV.6.15	Bɨ̀fɔ̀ bî fàa nsyɛ nɨ̀ bə̀ bî wè, nɨ bɨ̀tà bɨ ntso, nɨ ŋgǎŋkabə, nɨ ŋgàŋmɨtɨ̀ɨ̀, bo bɨ̀ bə̀ bɨ tsɨ̀m, ɨ̀bù'ù bo bə̀ bìi bɨ sɨ̌ ɨbù'ù bə, bɨ tɨgə̀ ǹləəntə a mum ɨbù'u ŋgoo, bo bɨ̀ a nji'i ŋgɔ̀'ɔ̀ mɨ̂nta'a mya, 
REV.6.16	ǹtwoŋə nɨ̂ ŋ̀gɔ̀'ɔ̀ jya bo bɨ̀ mɨ̀nta'a mya nswoŋə nɨ mə, “Wǒ a nu bì'ì, ŋkɨŋtə a yi'i fàa nsi ŋù ghû mə à ŋàŋnə fàa nɨ̂ àbə̀rə̀ aà, bo bɨ̀ a nɨ̂ àlwi ntɔŋə Mû M̀bînjə̀rə̀, 
REV.6.17	ǹloŋ mə ǹjwî àlwintɔ̀ŋ yî ŋ̀wè yàà ya ɨ̀ zì mə̂. Ŋù yìi mə mbə a təə a nsi bo aa, à nɨ̂ wò aa ɛ?”
REV.7.1	Ma ya a ghəə kɨ tsyǎ mə̀ yə baangel bi nɨkwà, bɨ təə nɨ mɨ̀buu mɨ atu nsyɛ mù mi nɨkwà, ŋ̀kɨŋə nɨ̂ fɨ̀fə̀rə̀ yìi mə àtswe nɨ̂ m̀bɛ̀ɛ mbi ji nɨkwà aa, mə tâ à tsuu fàa atu nsyɛ tsyǎ, ǹtsuu atu ŋkì mɨyaa tsyǎ, kə̀ bə a nɨ̂ ɨ̀tì jî tsu fàa mbi tsyà. 
REV.7.2	Mə̀ bû ǹyə angel yî mɔ̀'ɔ a lǒ a mbɨ nsà'a nòò ǹtswe nɨ̂ àwenə Nwîŋgɔ̀ŋ yìi mə à tswe ntɨ̀ɨ̀ aa, ǹtɔŋnə ntwoŋ baangel bya bi nɨkwà mə bɨ fà mə̂ mɨda'a mə bɨ̀ ta ŋgɨ'ɨ a nɨ̂ àtu nsyɛ bo bɨ̀ a ŋkì mɨ yaa aa, 
REV.7.3	ǹswoŋə nɨ a mbo bo mə, nɨ̀ tsuu ŋgɨ'ɨ a nɨ̂ àtu nsyɛ, nɨ̀ ŋ̀kì mɨ yaa, bo bɨ̀ a nɨ̂ ɨ̀tǐ ta, nywe'e noò yìi mə, bɨ nɨ̀ŋ mə̂ awenə a nɨjɛnə nɨ nsi ŋgǎŋfà'â Nwî yi'inə̀.” 
REV.7.4	Bɨ swoŋ a mbo mə̀ mə bə̀ bìi mə bɨ tswe nɨ̂ ǹnɨ̀nə̂ àwenə Nwî a nsi bo aa bɨ bə aa ntsù'u ŋgkhɨ̀ yî fùùrə̀ nɨ mɨ̀ghum mi nɨkwà ǹtsò ji nɨkwà. Bɨ lɛ nnɨŋ awenə a nu bə̌ a ŋgwɛ̀'ɛ Israel ntsɨ̀mə̀. 
REV.7.5	A atsə Yuda tâ bɨ̀ nɨŋ awenə Nwî ya a nu bə̌ ntsù'ù nɨghûm ǹtsò baà, a atsə Reuben ǹtsù'ù nɨghûm ǹtsò baà, a atsə Gad, ǹtsù'ù nɨghûm ǹtsò baà, 
REV.7.6	a atsə Asher, ǹtsù'ù nɨghûm ǹtsò baà, a atsə Naphtali, ǹtsù'ù nɨghûm ǹtsò baà, a atsə Manassey, ǹtsù'ù nɨghûm ǹtsò baà, 
REV.7.7	a atsə Simeon, ǹtsù'ù nɨghûm ǹtsò baà, a atsə Levi, ǹtsù'ù nɨghûm ǹtsò baà, a atsə Issachar, ǹtsù'ù nɨghûm ǹtsò baà, 
REV.7.8	a atsə Zebulum, ǹtsù'ù nɨghûm ǹtsò baà, a atsə Joseph, ǹtsù'ù nɨghûm ǹtsò baà, ǹtɨgə ŋkɨ nnɨŋ a atsə Benjamin, ǹtsù'ù nɨghûm ǹtsò baà.
REV.7.9	Ma yû a ghə̀ mə kɨ tsyǎ, mə̀ liì ǹyə mâ m̀bêm ǹnɔ̀ɔ̀ yìi mə kaa mbə bɨ wa'à səŋ, ɨ lô a nɨ̂ ɨ̀too ɨ̀ tsɨ̀m, bo bɨ̀ a nɨ̂ ɨtsə̂ ɨ̀tsɨ̀m, nɨ̂ ŋ̀gwɛ̀'ɛ̀ bə̂ ɨ̀tsɨ̀m, bo bɨ̀ a nɨ mɨ̀ghàà mɨ ɨla'a mɨtsɨ̀m, ɨ təə a nsî àbə̀rə̀ ya, bo bɨ̀ a nsi Mû M̀bînjə̀rə̀ wâ, ŋ̀wɛ'ɛ ɨtsə̀'ə̀ jî fù'ù, ǹtugɨtə ɨjaŋ mɨghə a mbo bo, 
REV.7.10	ǹtɔŋnə tsi'ì nɨ̀tɨ̀ɨ̀ ǹswoŋə nɨ mə, “Ànnǔ nyweensə bə̀ a tswe aa a mbo Nwìŋgɔ̀ŋ yì'inə̀ mə à ŋàŋnə fàa abə̀rə̀ aa, bo bɨ̀ a mbo Mû M̀bînjə̀rə̀ wâ.” 
REV.7.11	Baangel bya tsi'ì bɨ̀tsɨ̀m lɛ ŋkɨ ntəə ŋkarɨsə abə̀rə̀ ya bo bɨ̀ bɨ̀lɨɨ bya, nɨ ǹjoo jya mə ɨ tswe ntɨ̀ɨ̀ aa ji nɨkwà, bo bɨ tsɨ̀m lɛ ŋwò a nsyɛ àkùu kuu, wa ansi abə̀rə̀ ya mmii Nwî, 
REV.7.12	ǹswoŋə nɨ mə,
REV.7.12	“Amen!
REV.7.12	M̀bɔɔnə, nɨ nɨ̀gha'a,
REV.7.12	nɨ mɨ̀tsyɛ̀, nɨ̂ m̀fâ m̀bɨ'ɨkə,
REV.7.12	nɨ̂ àghu'usə̀,
REV.7.12	nɨ mɨ̀dà'à, nɨ mɨ̀tɨ̀ɨ̀,
REV.7.12	tâ mɨ̀ tswe a mbo Nwìŋgɔ̀ŋ yi'inə̀,
REV.7.12	ǹlwi'i nɨ̂ŋkoŋə̀. Amen.”
REV.7.13	Ǹdɨ̀ɨ wa yì mɔ̀'ɔ a tɨgə̀ ŋ̀ghaa a mbo mə̀, m̀betə gha mə, “Bə̀ bû mə bɨ wɛ'ɛ ɨtsə̀'ə̀ jî fù'ù aa à nɨ bɨ̀wò aa ɛ? Bo lo aa fə aa ɛ?”
REV.7.14	Mə̀ kwi'i ghu mbo mə, “Taà, ò zî.”
REV.7.14	A swoŋ a mbo mə̀ mə, “Àa bə̀ bya mə bɨ fɛ̀'ɛ̀ mə̂ a mûm ŋ̀gɨ'ɨ yì ǹtɨ̀ɨ̀ ya aa. Bo sì'ì mə ɨtsə̀'ə̂ jyaa, ŋghɨrə ɨ tɨgə̀ m̀fu'u nɨ̂ àləə Mû M̀bînjə̀rə̀ wâ.
REV.7.15	Àâ ǹji'ì ànnù yìi mə bo təə a nsi abə̀rə Nwì
REV.7.15	m̀fa'a ghu mbo nɨ̂ àsì'ìnə̀ nɨ̂ ɨ̀tugə, a mûm ǹdâmà'a Nwì aà.
REV.7.15	Yu wa yìi mə à ŋàŋnə wa abə̀rə̀ aa à ka tsɨrə waa nɨ̂ ǹtàŋə̂ yi wâ.
REV.7.16	Kaa ǹjì ɨ̀ ka yǐ wa'à waa bû ŋ̀ka nyaŋə, kaa ǹjì ŋ̀kì wa'a waa kɨɨ nyaŋə.
REV.7.16	Kaa tâ nɨ̀nòò bo bɨ̀ ǹlòô ɨ̀dɨ̀gə̀ wa'à waa kɨɨ ntɔɔ.
REV.7.17	Ǹloŋ mə Mû M̀bînjə̀rə̀ wa mə à tswe a tɨtɨ̀ɨ abə̀rə̀ ya aa, àa bə ǹtsèèmbi wàà
REV.7.17	ɨ kɨ tsyàsə̀ nɨ̂ waa a ɨdɨgə bɨ̂ naŋəbɨrə̌ ŋkǐ ntswêntɨ̀ɨ̀,*f*
REV.7.17	tâ Nwì à yɛ'ɛ mɨlàà mɨtsɨ̀m a mi'i bo.”
REV.8.1	Nòò yìi mə Mû M̀bînjə̀rə̀ wa à lɛ ŋkɛ̀'ɛ ɨwen jya mə ɨ lɛ nywe'e ji sàmbaa aa, ɨ̀dɨgə̀ lɛ nsi'i a aburə mə swee, a nɨ̂ àtɨɨ noò, kaa ayoò tsu a wa'à ghàà. 
REV.8.2	Mə̀ tɨgə̀ ǹyə baangel bya bi sambaa mə bɨ təə a nsi mi'i Nwì aa, bɨ fâ ǹtàŋ ji sàmbaa a mbo bo.
REV.8.3	Angel yî mɔ̀'ɔ à lɛ mbù ǹzi ntəə a mbɛ̀ɛ nɨ̀kèntə̀ nɨ mɔ'ɔ nɨ mà'a Nwì, ǹtugɨtə akaŋə ntɔ̀ɔ̂ ǹjoo mmà'a Nwì yî gold; bɨ fâ ǹjoo mmà'anwì jî lùmtə̀ jî ghà'àtə̀ mə tâ à fa a bɔ̀'ɔ ɨ̀tsà'àtə̀nwî jìi bə̀ bɨ Nwî bɨ tsɨ̀m lɛ sɨ tsà'àtə̀ aa, wa atu nɨkentə nɨ mɔ'ɔ nɨ mmà'anwì nî gold nya mə nɨ lɛ ntswe wa nsi abə̀rə̀ aà. 
REV.8.4	Fɨ̀lɨ fɨ njoo jì lùmtə̀ jya bo bɨ̀ ɨ̀tsà'àtə̀nwî jya lɛ sɨ tɨgə nlo wa mbo angel wa ŋkɔ'ɔ nɨ a nsi mi'i Nwì. 
REV.8.5	Angel wa à lɛ ntɨgə nlɔgə akaŋə ntɔ̀ɔ̂ ǹjoo mmà'anwì ya, ǹlwensə nɨ mɔ'ɔ yìi ɨ lɛ nlò wa nɨkentə nɨ mɔ'ɔ, m̀ma'a a nsyɛ̂. À mà'à mə aa, m̀bə̀ŋ ŋ̀kâ ŋ̀kumə, ǹjì ɨ ghaà, m̀bə̀ŋ ŋ̀wa'àkə̀, ǹsyɛ ɨ tsɨgɨ̀nə̀.
REV.8.6	Baangel bya bi sàmbaa mə bɨ lɛ ntugɨtə ntàŋ jya ji sàmbaa, lɛ ntaŋntə nû yàà a ntɔŋə̀.
REV.8.7	Angel yî ǹtsyàmbìì à lɛ ntɔŋ yìi ntàŋ, bɨ ma'à mɨwɛ̀ɛ̀ nɨ mɔ'ɔ yìi bɨ lɛ mfɔrə a bɔ̀'ɔ àləə aa, a atu nsyɛ ɨ sɨgə ntɔɔ àtɨɨ nsyɛ yìi a ywe'e ji tarə aa bo bɨ̀ àtɨɨ ɨ̀tì yìi a ywe'e ji tarə, ŋ̀kɨ ntɔɔ ŋgɛ̀ɛ̀ yî m̀fwɛ̂ ǹtsɨ̀mə̀.
REV.8.8	Angel yìi à ywè'è bi baa aa tɨgə̀ ǹtɔŋ yìi ntàŋ, bɨ ma'à àyoo yǐ mɔ'ɔ yìi mə a lɛ mbə tsǒ nta'a yì wè yìi ɨ khɨ aa, a mûm ŋ̀kì mɨyaa; 
REV.8.9	àtɨɨ ŋkì yìi a ywe'e ji tarə aa, a bəŋkə̀ ǹtɨgə tsǒ aləə, àtɨɨ njoò ǹtsɨ̀m jìi mə lɛ ntswe ntɨ̀ɨ̀ maa ŋkì mɨyaa nywe'e ji tarə aa ɨ kwokə̀; bɨ tâ ŋ̀gɨ'ɨ nɨ̂ àtɨɨ ɨbâŋ jìi ɨ ywe'e ji tarə aa tsi'ì tsɨ̀m jìi ɨ lɛ ntswe ghu aà.
REV.8.10	Angel yìi à lɛ nywe'e bi tarə aa à lɛ ŋkɨ ntɔŋ yìi ntàŋ. Fɨ̀jɔ̀ŋ fî wè fìi fɨ lɛ sɨ khɨ mbaŋə tsǒ ŋ̀kà'à aa, fɨ lɛ nlǒ a aburə ŋwo nɨ̂ àtɨɨ mɨ̂ŋkì mìi mə mɨ ywe'e mi ntarə aa, bo bɨ̀ bɨ̀naŋəbɨrə̀. 
REV.8.11	Ɨ̀kùm fɨ̂njɔ̀ŋ fya à nɨ Mɨ̀lwì'ìtsegə. Àtɨɨ mɨ̂ŋkì mya yìi ɨ ywe'e ji tarə aa, lɛ mbəŋ ntɨgə nlwi tsegə, bə̀ bî ghà'àtə̀ bìi bɨ lɛ nno aa bɨ lɛ ŋkwokə nloŋ ajàŋə mə ŋ̀kì wa ɨ lɛ sɨ lwì aà.
REV.8.12	Angel yìi à ywe'e bi nɨkwà aa a tɔ̂ŋ yìi ntàŋ, bɨ tɨgə ntsə ŋgɨ'ɨ a nɨ̂ àtɨɨ noò yìi a ywe'e ji tarə aa, nɨ̂ àtɨɨ saŋ yìi a ywe'e ji tarə aa, nɨ̂ àtɨɨ mɨ̂jɔ̀ŋ yìi a lɛ nywe'e ji tarə aà. Ma mùa ajàŋ àtɨɨ ŋkà'â yaa yìi ɨ lɛ nywe'e ji tarə aa ɨ lɛ mbəŋ ntɨgə mfii; àtɨɨ njwi yìi a lɛ nywe'e ji tarə aa kaa wa'à bù m̀fu'u; kàa àtɨɨ ɨtugə yìi mə a lɛ nywe'e ji tarə aa kaa a wa'à nɨ̂ ŋ̀kà'à kɨ̂ ǹtswe.
REV.8.13	Mə̀ bû ŋ̀ghə̀ə kɨ yə, yu'u àbu'ùmbə̀rə̀ yî mɔ̀'ɔ yìi à lɛ sɨ darə̀ nɨ a ndəŋ tsi'ì yùyu aa, a yə'ə̀ nɨ̂ ǹjì yî ǹtɨ̀ɨ̀, nswoŋə nɨ mə, “Womɛɛ̀! Womɛɛ̀! Womɛɛ̀ a nɨ̂ ŋ̀gɨ'ɨ yì ntɨɨ yìi ɨ̀ ka bǔ kùu a nu bə̀ bìi bɨ tswe fàa atu nsyɛ aa, a noò yìi mə abùgə̀ baangel bû bi tarə ka tɔŋ ɨ jyaa ntàŋ aà!”
REV.9.1	Angel yìi à lɛ nywe'e bi ntaà aa a tɔ̂ŋ yìi ntàŋ, mə̀ yə fɨ̀njɔ̀ŋ fìi fɨ lɛ nlǒ a aburə ŋwo a nsyɛ aa, bɨ fâ key yìi mə à lɛ sɨ ŋa'a ntsǔ ataa yì tsò ǹtso ya aa ghu mbô. 
REV.9.2	À lɛ ŋa'a ntsǔ ataa yì tsò ǹtso ya, fɨ̀lɨ fɨ fɛ̀'ɛ wa ntsǔ ataa, mbə tsi'ì tsǒ fìi mə fɨ fɛ̀'ɛ a nɨ̂ ǹta'a yìi bɨ tɔɔ a ntɨ̀ɨ alòò aa, ŋghɨrə nɨ̀nòò bo bɨ̀ ɨ̀dɨgə tsɨ̀m fiì. 
REV.9.3	Ŋ̀gwèènə̀ lɛ ntɨgə mfɛ'ɛ wa nɨ fɨ̀lɨ, nsɨgə nluu a nsyɛ, bɨ fâ àdà'à yìi mə a lɛ mbə tsi'ì tsǒ à yi bâŋgaa jî bɨ jìi ɨ tswe a atu nsyɛ aa a mbo bo; 
REV.9.4	ǹswoŋə a mbo bo mə, tâ bo tsuu ŋgɨ'ɨ a nɨ̂ ŋ̀gɛ̀ɛ̀ kə̌ àyoo ayə̀ŋ, kə̀ nɨ̂ àtì yî tsu lǒ tsə. Lâ baŋnə naŋsə ntsə ŋgɨ'ɨ aa tsi'ì a nu bə̀ bìi mə kaa àwenə Nwî ya sɨ̀ a nɨtsɛnə nsi bo tswê aà. 
REV.9.5	Bɨ lɛ mà'àtə mə tâ ŋgwèènə̀ jya nnɛɛ nɨ bo a atu bɨ̀sàŋ bi ntaà, lâ ǹtsee waa lǒ bàŋnə zwitə, ŋgɨ'ɨ yìi mə bɨ lɛ sɨ dɨ̀ nɨ bo aa, ɨ̀ lɛ mfinə yî ŋû yìi mə àŋgaa yî bɨ a loo yi aà.
REV.9.6	Àa yǐ bə maa noò aa, tâ bə̀ ka nlɔɔ nɨ nɨ̀wo kaa wa'à yə̂; bo ka yǐ kɨ yə̀'ə̀tə̀ nɨ a ŋkwo, tâ nɨ̀wo baŋnə ŋka ŋkhə nɨ̂ waa.
REV.9.7	Ŋ̀gwèènə̀ jya lɛ mbə aa tsi'ì tsǒ bɨ̀ləŋə bìi mə bɨ taŋtə a ŋghɛ̀ɛ nɨ̀ bù a ntsò aà. Bɨ lɛ ŋwɛ'ɛ njoo jǐ mɔ'ɔ jìi ɨ lɛ mbə tsi'ì tsǒ ɨtsə'ətu nɨfɔ̀ gold aa atu bo; mɨ̀nsî myaa bâŋnə̀ m̀bə tsǒ mì bə̂, 
REV.9.8	ɨ̀nòŋə̂ jyaa ɨ bə tsǒ ɨ̀nòŋ bâŋgyɛ̀, mɨ̀sɔ̀ŋə̂ myaa bə tsǒ mì takurə̀; 
REV.9.9	àyoo yìi a lɛ mbə tsǒ ŋ̀gùù ǹtsò yìi mə bɨ ghɨrə nɨ̂ àtɨ̀ɨ̀ aa a tswe a nɨgǒ bo, mɨ̀bâ myaa mɨ ju'u tsi'ì tsǒ bɨ̀kalɨgə bî ghà'àtə̀ bìi bɨ̀ləŋə swùŋə̀ ŋ̀ghɛɛ nɨ bu a adɨgə ntsò aà. 
REV.9.10	Mɨ̀ŋkùû myaa mɨ lɛ mbə tsi'ì tsǒ mɨ̀ŋkùù mɨ bâŋgaa mî bɨ̂ ŋ̀kɨ ntswe nɨ̂ m̀fɛ̀ɛ̀ ǹta nɨ̂ bə̀ ghu tsǒ bàŋgaa bî bɨ̂. Àdà'â yaa a nləənsə bə̂ ghu nɨ bɨ̀sàŋ bi ntaà a ntswe aa wa mɨ̂ŋkùu bo. 
REV.9.11	M̀fɔ̀ yìi à lɛ ntswe atu bo aa, à lɛ mbə angel yìi mə à lɛ mfɛ̀'ɛ̀ aa wa nɨ̂ àtaa yì tsò ǹtso ya aà; ɨ̀kùmə̂ yi nɨ nɨ̀ghàà nɨ baHeber ɨ bə Abadon, baGrikia twoŋə̀ nii nɨ Apollyon.
REV.9.12	Ŋ̀gɨ'ɨ yì ǹtɨ̀ɨ̀ yî ǹtɨ̀ɨ̀ yî ǹtsyàmbìi ɨ̀ tsyà mə̂; lâ, yə̂ nɨ̀, wa jì ji baa ɨ burə kɨ yòŋə̀.
REV.9.13	Angel yìi à ywe'e bi nto'o aa a tɔ̂ŋ yìi ntàŋ, mə̀ yu'u ǹjì ɨ lô nɨ mɨ̀ndɔŋ mya mi nɨkwà mìi mə lɛ ntswe wa mɨbuu mɨ nɨkentə nɨ mɔ'ɔ nɨ mmà'anwì nî gold, mə nɨ ntswe a nsi mi'i Nwì aa, 
REV.9.14	ǹswoŋə nɨ a mbo angel wa yìi mə à lɛ nywe'e bi nto'o, ntugɨtə ntàŋ ya aa mə, “Fɛ̀ɛ baangel bya bi nɨkwà mə bɨ kwerə wa mbɛ̀ɛ̀ ŋ̀kì mɨyaa Euphrates yî wè wa aà.” 
REV.9.15	Maa ajàŋ bɨ lɛ mfɛ̀ɛ̀ baangel bya bi nɨkwà, bìi mə bɨ lɛ ŋkwerə nyu'utə nɨ̂ noò ma wa, nɨ̂ ǹjwi mà ya, nɨ sàŋ ma wa, nɨ̂ àlòò ma ya, a nzwitə m̀bɛ̀ɛ̀ bə̀ yìi ɨ̀ lɛ nywe'e ji tarə aà. 
REV.9.16	Mə̀ lɛ nyu'u ndùu bɨ̂sogyɛ̀ bya mə bɨ lɛ ŋkɔ'ɔ bɨ̂ləŋə bɨ ntsò bya aà, ɨ lɛ mbə ǹtsù'ù ji nɨghum ŋgaa ntsù'ù ji nɨghum ŋgàà ji baà. 
REV.9.17	Àâ àjàŋ yìi mə mə̀ lɛ nyə bɨ̂ləŋə bya wa nɨ ǹjə̀ə̀ təə təə aa a yuà: bə̀ bìi bɨ lɛ ŋkɔ'ɔ bɨ̂ləŋə bya aa lɛ ŋwɛ'ɛ ŋgùu ntsò a nɨgǒ bo ɨ baŋə̀ tso mɔ'ɔ, m̀fii tsǒ sarphire, mbaŋə tsǒ sulphur. Ɨ̀tu bɨ̂ləŋə jya ɨ lɛ mbə tso ji bɨ̂takurə̀, mɔ'ɔ bo bɨ̀ fɨ̀lɨ, nɨ sulphur fɛ'ɛ̀ nɨ a ntsǔ bo. 
REV.9.18	Ŋ̀gɨ'ɨ juà ji tarə: mɔ'ɔ, fɨ̀lɨ nɨ sulphur wa mə lɛ sɨ fɛ̀'ɛ̀ wa ntsǔ bɨ̀ləŋə bya aa lɛ nzwitə m̀bɛ̀ɛ̀ bə̀ yìi ɨ̀ lɛ nywe'e ji tarə aà. 
REV.9.19	Àdà'à bɨ̂ləŋə bya a lɛ ntswe aa a ntsǔ bo, nɨ a mɨ̂ŋkùu bo; mɨ̀ŋkùû myaa lɛ mbə aa tsǒ no jìi ɨ tswe nɨ̂ ɨ̀tu aà, bo tɨgə̀ ǹlɔgə nləənsə nɨ̂ bə̀ ghu.
REV.9.20	Àbùgə̀ bə̂ bya bìi mə ŋgɨ'ɨ mà jû lɛ ŋwa'à zwitə̀ aa kaa lɛ ŋwa'à mɨ̂ntɨɨ̀ myaa bəŋkə̀ ŋ̀kɛntə ŋghɨ̀rə̂ ɨ̀nnù jî bɨ jìi bo lɛ sɨ ghɨ̀rə̀ aà, kə̀ ŋ̀kɛntə mmii bɨ̀demon bo bɨ̀ mɨ̀ŋkobə mìi bɨ lɛ nnaŋsə nɨ gold, nɨ silver, nɨ abwɛɛ nɨ ŋgɔ̀'ɔ, kə̀ nɨ̂ àtì, mìi kaa mɨ sɨ ɨdɨgə yə, kaa wa'à nɨ̀ ɨ̀nnù yu'ù, kaa wa'à təə̀ aà; 
REV.9.21	kaa bo lɛ ŋwa'à kə̀ ŋ̀kɛntə a ŋka nzwitə bə̀, kə̌ annù bɨ̂sɔ̀rə̀, kə̌ annǔ ajɨrə̀ kə̌ ɨ̀yə̀rə̂ waa.
REV.10.1	Mə̀ lɛ mbù ǹyə angel yî ŋ̀wè yî mɔ̀'ɔ a lô a aburə nsɨgə nɨ a nsyɛ̂, ŋ̀wɛ'ɛ mbà'à a nu yu, kùrɨ̀sə̀ a karɨsə̀ àtû yi; ǹsî yi ɨ tâ tsǒ nɨ̀nòò, mɨ̀kà'â mi bə tsǒ ǹtə'ə, ŋkhɨ tsǒ mɔ'ɔ. 
REV.10.2	À lɛ ntukɨtə a mûntsìrə̂ nɨ̀bù'ù nɨ àŋwà'ànə̀ nìi bə ŋa'a aa a abo yu. Ǹtɛ'ɛ akòrə̂ yi yî mà'à a atu ŋkì mɨyaa, ǹtɛ'ɛ a yî ŋ̀kwàbə̀ a atu nsyɛ, 
REV.10.3	ǹtɔŋnə nɨ̂ ǹjì yìi ɨ lɛ mbə tsǒ takurə̀ a nwurə aa. À tɔ̀ŋnə̀ mə̂ ŋ̀ghaa aa, m̀bə̀ŋ ɨ̀ kûm ŋ̀gaa ji sàmbaa ŋkwi'i. 
REV.10.4	M̀bə̀ŋ yâ ɨ̀ kùm mə̂ ŋ̀gaa ji sàmbaa aa, mə̀ ghɛɛ̀ mə mə ŋwà'ànə annù ya a nsyɛ, ǹyu'u ǹjì ɨ lô a aburə nswoŋ mə, “Lɔ̀'ɔ̀sə annù ya mə mbə̀ŋ ya ɨ̀ kǔm ŋgaa ji sàmbaa nswoŋə aà, ǹtsee a nsyɛ lǒ ŋwà'ànə̀!”
REV.10.5	Angel wa mə mə̀ lɛ nyə a təə a atu ŋkì mɨyaa bo a atu nsyɛ aa, a ŋɛntə̀ àbô yi yî mà'à a aburə, 
REV.10.6	ŋ̀kaa nɨ̂ ɨ̀kùm yu wa yìi mə à lwì'i nɨ̂ŋkoŋ, yìi mə à lɛ nnaŋsə aburə bo bɨ̀ ǹjoò tsɨ̀m jìi ɨ tswe ghu, ǹnaŋsə nsyɛ bo bɨ̀ ǹjoò tsɨ̀m jìi ɨ tswe ghu, ŋkɨ naŋsə ŋkì mɨyaa bo bɨ̀ ǹjoò tsɨ̀m jìi ɨ tswe ghu aa, nswoŋ mə, “Wa bɨ ka wa'à noò bû ŋ̀ghɛnsə!” 
REV.10.7	Nòò yìi mə angel wa mə à ywè'e bi sambaa à ka tɔŋ yìi ntàŋ ya aa, tâ Nwì à maŋsə ŋghɨ̀rə annù yìi mə à lɛ ŋkà'à, ǹləə a alɔ̀'ɔ̀sə̀, tsi'ǐ a ajàŋ yìi à lɛ nswoŋ a mbo ŋgàŋafà'â ji, ŋ̀gǎŋntoò ji aà.”
REV.10.8	Ǹjì yà mə mə̀ lɛ nyu'u ɨ ghaà ǹlo aburə aa, ɨ bû ǹghaa a mbo mə̀ nswoŋ mə, “Ghɛ̀ɛ ŋkwɛrə nɨbu'u nɨ̂ àŋwà'ànə̀ nya mə bɨ ŋa'a nɨ tswê a abo angel wa mə à təə a atu ŋkì mɨyaa, bo bɨ̀ a atu nsyɛ aà.
REV.10.9	Mə̀ tɨgə̀ ŋ̀ghɛɛ ŋswoŋ a mbo angel wa mə tâ à fa mûntsìrə̂ nɨ̀bù'ù nɨ̂ àŋwà'ànə nya a mbo mə̀; a swoŋ a mbo mə̀ mə, “Kò ŋ̀kurə̂! A ka kɨ lwǐ a to'o wò, lâ ɨ kɨ lìi a ntsǔ wò tsǒ Nwû.” 
REV.10.10	Mə̀ ghɛɛ̀ ŋ̀kwɛrə mûntsìrə̂ nɨ̀bù'ù nɨ àŋwà'ànə̀ nya ŋkurə; a liì a ntsǔ mə̀ tsǒ nwu, lâ mə̀ kùrə̀ mə̂ mmi aa, a ka nlwi a ato'o mə̀. 
REV.10.11	Bɨ tɨgə̀ ǹswoŋə a mbo mə̀ mə, “Ò ka bǔ kɨ kɛ̀'ɛ̀nə̀ ànnù yìi mə Nwì à kà'a nloŋ ŋgwɛ̀'ɛ̀ bə̂, nɨ̂ ɨ̀too ɨtoo, mɨ̀ghàà mɨ ɨtoo ɨtoo, nɨ bɨ̀fɔ̀ bɨ tsɨ̀m aà.”
REV.11.1	Bɨ̂ fâ fɨgə̀ a mbo mə̀ a bə tsi'ì tsǒ àtì yî tswì'ì, ǹswoŋ a mbo mə̀ mə, “Bɨ̀ɨ̀nə mfɨ̀gə ndâmà'anwì ya, bo bɨ̀ nɨ̀kèntə̀ nɨ mɔ'ɔ nɨ mmà'anwì nya, ǹsəŋ bə̂ bìi mə bɨ gha'asə Nwî ghu aà. 
REV.11.2	Lâ tsùù ghô ǹsàŋ ndâmà'anwì ya abɛɛ fɨ̀gə̀. Mà'àtə̀ ma ya a abɛɛ, ǹloŋ mə bɨ fà mə̂ a mbô ɨ̀too ɨtoò bo ka yǐ tɨgə kɨ nɨ̀ŋtə njɔ̀'ɔ̀ àla'a ya mə ɨ̀ làa màŋsə̀ aa a njɨ̌m bɨ̀sàŋ mɨghum mi nɨkwà ǹtsò baà. 
REV.11.3	Mə̀ aa fa mɨda'a a mbo bɨ̀yəfə ba bya bi baa, tâ bo tɨgə nyu'u ntoo ŋkɛ̀'ɛ̀nə̀ nɨ̂ ànnù yìi a ka kɨ fɛ̀'ɛ̀ aa a njɨ̌m njwi ǹtsù'ù yî fùùrə̀ nɨ̂ ŋ̀khɨ̀ ji baa nɨ̀ mɨ̀ghum mi nto'o, ŋ̀wɛ'ɛ mɨkwi'i.
REV.11.4	Bɨ̀yəfə bû bi baa àa ɨ̀tɨ̀ olive jya ji baa bo bɨ̀ ɨ̀tɛtə̀ lâm jya ji baa, mɨ ɨ təə a nsi Mmà'àmbî àtu nsyɛ yù aà. 
REV.11.5	Ŋù tsù à bə lɔ̀ɔ nləənsə̂ waa boŋ mɔ'ɔ ka swì'ìnə a ntsǔ bo ɨ tɔ̀ɔ̀ yi. Ŋù yìi mə a lɔ̀ɔ nləənsə̂ waa aa tâ à zi mə bɨ ka zwitə yi ma mùu ajàŋə̀. 
REV.11.6	Bo tswe nɨ̀ mɨ̀dà'à a ntswâ àbùrə̀ mə tâ m̀bə̀ŋ tsuu loo a nɨ mɨ̀tugə mɨ njwi mìi bo kɛ̀'ɛ̀nə ntoò yàà ya aà. Bo kɨ ntswe nɨ mɨ̀dà'à a ŋghɨ̀rə mə tâ ŋ̀kì ɨ̀ bəŋkə ntɨgə aləə, bo bɨ̀ a mmà'a mbuu mɨghɔ̀ɔ̀ mɨ ŋkwoŋ bə̀ mî ghà'àtə̀ a atu nsyɛ a nɨ̂ ǹdùu ŋgaa yìi bo kɔŋə aà.
REV.11.7	Bo bə kɨ màŋsə a nswoŋə annǔ Nwî ya nɨ̀ ǹsi nɨ̀ nsi boŋ nàà mɨ̀tsɛ'ɛ ya mə ɨ lò wa mfə̀ŋ ataa yǐ tsò ǹtso ya ŋkɔ'ɔ aa, ɨ ka ma'à waa nɨ̂ ǹtsò, ɨ zwitə waa, 
REV.11.8	tâ ɨ̀kû jyaa tɨgə nnɔŋtə a mfâŋnə njɔ̀'ɔ̀ àla'a yì wè ya, wa adɨgə mə bɨ lɛ ŋkwèntə mà'àmbî wàà ghu mə bɨ naa ɨkûm yi nɨ Sodom kə̀ Egypt aà. 
REV.11.9	A njɨ̌m njwi ji tarə nɨ̀ àtɨɨ, tâ ŋ̀gwɛ̀'ɛ bə̂, nɨ bə̀ bìi mə bɨ lo a ɨtsə ɨtsə bo bɨ̀ bìi mə bɨ ghàà mɨghàà mɨ ɨtu ɨtu bo bɨ̀ bə̀ bìi mə bɨ lokə a ɨtoo ɨtoo, tâ bɨ̀ tɛ'ɛ mi'ì myaa a nɨ̂ ɨ̀kû jyaa, ŋ̀kɨ ntuu mə kaa mbə bɨ wa'à waa a nɨsyɛ̀ twiŋə̀. 
REV.11.10	Bə̀ bìi bɨ tswe a atu nsyɛ aa, baa yǐ tɨgə dorɨtə nloŋ ŋgaà yàà, ɨ kɨɨ kɨ jɨ dorə, ɨ kwenə nɨ̂ ǹjoo, ǹloŋ mə ŋgǎŋntoo ma jû bi baa, bɨ lɛ sɨ naŋsə mbə ŋgɨ'ɨ a mbo bə̀ bìi mə bɨ tswe a atu nsyɛ aà.
REV.11.11	Lâ ǹjwi bû ŋ̀ghə̀ə kɨ tsyà ji tarə nɨ̂ àtɨɨ, àzwǐ ntswêntɨ̀ɨ̀ a lô a mbo Nwì ŋ̀kuu a nu bo, bo bɨɨ̀nə̀ ǹtəə nɨ mɨ̀kòrə̂ myaa, nɨ̀bɔ'ɔ nì wè tswa bə̀ bìi mə bɨ lɛ sɨ lìì waa aà. 
REV.11.12	Bo tɨgə̀ ǹyu'u njì ɨ lô a aburə ntɔŋnə nswoŋ a mbo bo mə, “Kɔ'ɔ nzǐ nɨ̀ faà!” M̀bà'à lɔgə̀ waa tsi'ì a nsî ŋ̀gàŋkɨbàâ jyaa bo kɔ'ɔ ŋghɛ̀ɛ̀ a aburə, bo təə nlìì. 
REV.11.13	Tsi'ì maà noò, ǹsyɛ ɨ tsɨgɨ̀nə̀ tsi'ì nɨ̀ mɨ̀tɨ̀ɨ̀, àtɨ̀ɨ̀ yìi a ywe'e ji nɨghum a nɨ̂ ǹjɔ̀'ɔ̀ àla'a ya a wô. Bɨ zwitə̀ bə̌ ntsù'ù ji sàmbaa wâ noò mə ǹsyɛ̂ ɨ̀ lɛ sɨ tsɨ̀gɨ̀nə̀ aà. Nɨ̀bɔ'ɔ nì wè tswâ àbùgə̀ bə̂ bo gha'asə̀ Nwî abùrə̀.
REV.11.14	Ŋ̀gɨ'ɨ jìi ɨ ywe'e ji baa, ɨ tsyà mə̂, yə̂ nɨ̀, jìi ɨ ywe'e ji tarə ɨ tɨgə tsi'ǐ a abô.
REV.11.15	Angel wa yìi à ywe'e bi sàmbaa, a tɔ̂ŋ ǹtàŋ, ǹjǐ nnɔ̀ɔ̀ ɨ fɛ'ɛ a aburə ǹtɔŋnə nswoŋə nɨ mə, “Ànnù nɨfɔ̌ nsyɛ yù a bə̀ŋkə̀ mə̂ ǹtɨge annù nɨfɔ̌ Mmà'àmbî yi'inə̀, bo bɨ̀ àyǐ Kristo yì, yìi à ka yǐ tɨgə mbu'utə ɨ lwì'ì nɨ̂ŋkoŋə̀.” 
REV.11.16	Bɨ̀lɨɨ bya mɨ̀ghum mi mbaa ǹtsò nɨ̀kwà, bya bìi bɨ lɛ ntswe a atu ɨbərə bo a nsi Nwì aa, bo wô a nsyɛ àkùu kuu, m̀mii Nwî, 
REV.11.17	ǹswoŋə nɨ mə,
REV.11.17	“M̀bɨ'ɨkə a mbo wò, M̀mà'àmbî Nwìŋgɔ̀ŋ M̀bu'utə̀mbî, yìi mə ò tswe tsɨ̂tsɔ̀ŋ, m̀bə yìi ò lɛ ntswe a mbìì,
REV.11.17	ǹloŋ mə ò kwɛ̀rə̀ mə̂ mɨda'â mò mì wè mya ǹlɔ̀gɨ̀nə̀ ŋ̀ka mbu'utə mbî aà.
REV.11.18	Ɨ̀too ɨ lɛ ntɨgə nluu nɨ̂ àlwintɔŋ, nòò àlwintɔŋ ghò wa à kù'ù mə̂,
REV.11.18	bo bɨ̀ nòò yìi mə bɨ tswe nɨ̂ ǹsa'a bɨ̀ku bɨ bə̂ ghu aà,
REV.11.18	ŋ̀kɨ mbə noò yìi mə bɨ tswe nɨ̂ ǹtsɔ'ɔ ɨfà'a ŋgǎŋfà'â jo, nɨ̀ ŋ̀gǎŋntoò jo, nɨ bə̌ bo bɨ̀ tsɨ̀m,
REV.11.18	nɨ bə̀ bìi bɨ bɔ'ɔ ɨkûm ghô aà, bə̀ bì kə̀gə kə̀ bə̀ bì wè.
REV.11.18	Nòò à kù'ù mə̂ mə baa ta ŋgɨ'ɨ a nu bə̀ bìi mə bɨ lɛ sɨ ta ŋgɨ'ɨ a nɨ̂ àtu nsyɛ yù aà.”
REV.11.19	Ǹdâmà'anwì a aburə ɨ̀ lɛ ŋa'anə ntəə, bɨ yə̂ nɨ̀ ŋ̀kòm àkàà ya ɨ təə wa mûm ǹdâmà'a yu, m̀bə̀ŋ ɨ ŋwa'àkə̀, ǹjì ɨ ghaà, m̀bə̀ŋ ɨ kumə̀, ǹsyɛ ɨ tsɨgɨ̀nə̀, mɨ̀wɛ̀ɛ̀ mɨ mbə̀ŋ mî wè mɨ wô.
REV.12.1	Mə̀ yə à àlènsə̀ yì wè a fɛ̀'ɛ a mbà'à àbùrə̀, màŋgyɛ̀ a fɛ'ɛ̀ ghu, ŋwɛ'ɛ nɨ̂nòò tsi'ì tsǒ ɨ̀tsə̀'ə̂ ji, sàŋ a tswê ghu nji'i mɨkòrə̀, a wɛ'ɛ̀ àtsə̀'ətu nɨfɔ̀ nɨ mɨ̀njɔ̀ŋ ghu nɨghûm ǹtsò baà. 
REV.12.2	À lɛ ntsɨ̀gə mu, àjàŋ yìi mə mu wa à lɛ sɨ yaŋə bo bɨ̀ ŋ̀gɨ'ɨ yìi mə à lɛ sɨ yə wa a njwe mu wa aa ɨ ghɨrə̀ a yə'ə̀. 
REV.12.3	Àlènsə̀ yǐ mɔ'ɔ a bû ŋ̀ku'usə mfɛ̀'ɛ a aburə, mə̀ ghə̀ə kɨ yə a mamù'ù ǹdə̂fɔ̀ yìi a ghə̀'ə̀ boò ǹtswê nɨ ɨtu ji sàmbaa nɨ̀ mɨ̀ndɔŋ mi nɨghum, ŋ̀kɨ ntswe nɨ ɨtsə̀'ətu nɨfɔ̀ jî kə̀gə ji sàmbaa wa nɨ̂ ɨ̀tû ji jyâ. 
REV.12.4	Ŋ̀kùû yi ɨ swuŋ mɨ̀njɔ̀ŋ mìi mə tswe a aburə aa atɨɨ yì fùùrə̀ mum ɨ̀tɨɨ ji tarə, mma'a atu nsyɛ̂. Ǹdə̂fɔ̀ wa a təə a nsi màŋgyɛ̀ wa mə à tsɨ̀gə mu wa aa, m̀bɛtə nɨ mə yu mî mû yì wa a noò yìi à jwe.
REV.12.5	A jwe mûmbâŋnə̀ yìi à lɛ ntswe nɨ̂ m̀bù'ùtə̂ ɨ̀too ɨtoo nɨ̂ ŋ̀gwànə̀ àtɨ̀ɨ̀. Lâ bɨ ghɛ̂sə̀ ǹlɔgə mû yì wa ŋkɔ'ɔ ŋghɛɛ nɨ ghu a mbo Nwì, wa abə̀rə yu. 
REV.12.6	Màŋgyɛ̀ wa a khə̂ ŋ̀ghɛɛ a nta'a mɨwɛ̀ɛ̀ mɨ wɛ̀ɛ̀, a adɨgə yìi Nwì à lɛ ntaŋtə adɨgə ghu mbo, mə tâ bɨ̀ tɨgə ŋko'o yi ghu, a njɨ̌m mɨ̀tugə mɨ njwi ǹtsù'ù yî fùùrə̀ nɨ̂ ŋ̀khɨ̀ ji baa nɨ̀ mɨ̀ghum mi nto'o.
REV.12.7	Ǹtsò ɨ fɛ'ɛ̀ a aburə, Michael bo bɨ̀ baangel bi bɨ ma'à nɨ a ndə̂fɔ̀ wa nɨ̀ ǹtsò. Ǹdə̂fɔ̀ wa bo bìi baangel bɨ kɨɨ̀ m̀ma'a nɨ̂ Michael nɨ̂ ǹtsò. 
REV.12.8	Lâ bɨ lɛ ŋgha'a a ndə̂fɔ̀ wa, kaa abwarə yì tsǔ a wa'a a mbo bo a aburə bû ǹtswe. 
REV.12.9	Bɨ lɛ ntɨgə mfi'isə mamù'ù ǹdə̂fɔ̀ wa mmà'a a nsyɛ̂, ǹdə̂fɔ̀ ma ghû a bə aa àlwènə no ya, mə bɨ twoŋə nɨ Devil ŋkɨɨ ntwoŋə nɨ Satan aà, mə à nɨ ŋgàŋmbwè'èsê m̀bî ǹtsɨ̀m aà- bɨ fi'isə̀ yi mma'a atu nsyɛ bo bɨ̀ baangel bi. 
REV.12.10	Mə̀ yu'u ǹjì ɨ tɔŋnə̀ a aburə nswoŋə nɨ mə, “Ànnǔ nyweensə bə̂ nɨ mɨ̀dà'à mɨ Nwî, nɨ̂ ànnù nɨfɔ̌ Nwî yi'inə̀ bo bɨ̀ àdà'a Mû yì Kristo â yì mə̂ tsɨ̂tsɔ̀ŋə̀. Ǹloŋ mə ŋù wa mə à kɨ sɨ təə nɨ a nsi mi'i Nwì ǹnɨŋə nɨ̂ ɨ̀nnù a nu bɨ̀lɨ̂m bì'inə̀ a asi'inə̀ bo bɨ̀ nɨ̀tugə aa, bɨ fì'ìsə̀ mə̂ yi a aburə mma'a a nsyɛ̂. 
REV.12.11	Bɨ lɛ ŋgha'a yi aa nɨ̂ àləə Mû M̀bînjə̀rə wa, bo bɨ̀ nɨ nɨ̀ghàà nɨ ntoo ya yìi mə bo lɛ sɨ swoŋə aa, bo bɨ̀ àjàŋ mə lɛ ndorɨtə mə mbə bɨ fâ ɨ̀bɨ̀ɨ̀ nû waa ŋkwo aà. 
REV.12.12	Tɨgə ndorɨtə mbǎ aburə nɨ bù bìi nɨ̀ tswe ghu aà! Lâ ŋ̀gɨ'ɨ a nu wò, m̀bâ ǹsyɛ, nɨ̀ ŋ̀kì mɨyaa. Ǹloŋ mə Devil à sɨ̀gə̀ mə̂ ǹzi a mbo wò nɨ̂ àlwintɔŋ yî wè. Ǹloŋ mə à zi mə, nòò yì à ghù'ùtə aà.
REV.12.13	Ǹdə̂fɔ̀ wa à yə̀ mə̂ a ajàŋə mə bɨ fì'ìsə̀ mə̂ yi mma'a a nsyɛ aa, m̀fem ntsù yi, m̀furə nɨ̂ mâŋgyɛ̀ wa mə à lɛ njwe mûmbâŋnə̀ wa aà. 
REV.12.14	Lâ bɨ fa mɨ̀bà mɨ maghoo yî ŋ̀wè mi mbaa, màŋgyɛ̀ wa a darə̀ nɨ mu, ŋkhə no ya, ŋ̀ghɛɛ a nta'a mɨwɛ̀ɛ̀ mɨwɛ̀ɛ̀, a adɨgə yìi mə bɨ lɛ ntswe nɨ̂ ŋ̀ka ŋko'ò yi ghu, a njɨ̌m ɨ̀lòò ji tarə nɨ̀ àtɨɨ̀. 
REV.12.15	No ya ɨ tɨgə̀ ǹswi'i ŋkì a ntsǔ yu tsi'ì tsǒ ŋ̀kì mɨyaa, ɨ jwu'ù ǹyoŋə nɨ a ŋkoŋsə màŋgyɛ̀ wâ. 
REV.12.16	Lâ ǹsyɛ ɨ̀ lɛ nzì a ŋkwɛtə màŋgyɛ̀ wa, ŋ̀ŋa'a ntsû yi, m̀mi ŋkì mɨ̀yaa wa mə ǹdə̂fɔ̀ wa à lɛ sɨ swì'i a ntsǔ yu aà. 
REV.12.17	Ǹdə̂fɔ̀ wa à lɛ ntɨgə nlwisə ntɔŋ a nu màŋgyɛ̀ wa, ǹlǒ ŋghɛ̀ɛ̀ yi, ǹtɨgə mma'a nɨ̂ ǹtsò a nɨ̂ àbùgə ŋgwɛ̀'ɛ̀ màŋgyɛ̀ wâ, a nu bo bìi mə bɨ lə̀ə ndɨ'ɨ Nwî ŋ̀kɨɨ nswoŋə nɨ̂ ànnù a ŋgaa Yesu. [ 
REV.12.18	À lɛ ntɨgə ŋghɛɛ ntəə yi a nɨ̂ àwàŋ a mbɛ̀ɛ̀ ŋ̀kì mɨyaa.]
REV.13.1	Mə̀ yə nàà mɨtsə'ə ɨ fɛ'ɛ a nɨ mûm ŋ̀kì mɨyaa, ǹtswe nɨ̂ mɨ̀ndɔŋ mi nɨghum nɨ̀ ɨ̀tu ji sàmbaa, ɨ̀tsə̀'ətu nɨfɔ̀ jî kə̀gə̀ ji nɨghum ɨ tswê a atu mɨ̀ndɔ̂ŋ mi mya, ɨ̀kǔm mbə̀gɨ̀tə̀ ɨ tswê wa nɨ̂ ɨ̀tû ji jyâ. 
REV.13.2	Nàà mɨ̀tsɛ'ɛ ya mə mə̀ lɛ nyə aa ɨ̀ lɛ mbə tsi'ì tsǒ takurə̀, mɨ̀kòrə̂ mi bə tsǒ mì bu'umbɛ̀ɛ̀, ǹtsǔ yi bə tsi'ì tsǒ yì naàŋgyɛ̀. Ǹdə̂fɔ̀ wa a fa mɨ̀dà'â mi bo bɨ̀ àbə̀rə̂ yi bo bɨ̀ àdà'â yi yî wè a mbo nàà yâ. 
REV.13.3	Àtû yì yî mɔ'ɔ a tswê nɨ̂ àla'a yìi a finə tsǒ a zwitə naà yâ, a tɨ bə aa boŋ àlà'à ya mə a lɛ mbə zwitə yi aa a yòò mə̂. Ànnù a gha'a bə̀ bɨ̀tsɨ̀m a atu nsyɛ, bɨ tɨgə̀ ǹyoŋ naà yâ. 
REV.13.4	Bə̀ lɛ mmii ndə̂fɔ̀ wa nloŋ mə à lɛ mfa ada'â yi ya a mbo nàà ya aà. Bo lɛ ŋkɨ ntɨgə mmii nɨ̂ naà mɨ̀tsɛ'ɛ ya nswoŋə nɨ mə, “Ŋù yìi mə à bə tsi'ì tsǒ nàà mɨ̀tsɛ'ɛ yù aa à nɨ̂ wò aa ɛ? Kə̀ m̀bə bô wò kɨ̂ ǹto aa ɛ?
REV.13.5	Bɨ lɛ mfa ntsù a mbo nàà ya mə à ka mfi'isə mɨghàà mɨ kɨ̂ntə̀rə̀ bo mɨ̀ghàà mɨ mbə̀gɨ̀tə̀. Bɨ fâ àdà'à ghu mbo mə tâ à ghɨrə annù yìi à kɔ̀ŋə aa a njɨ̌m bɨ̀sàŋ mɨghum mi nɨkwà ǹtsò baà.
REV.13.6	Ɨ̀ lɛ ŋŋa'a ntsù yi mbəgɨtə Nwî ghu, m̀bəgɨtə nɨ̂ ɨkùmə̂ yi, nɨ̂ àdɨ̀gə̀ yìi mə à tswe ghu aa, mə la bə mə, bo bɨ̀ bə̀ bɨ tsɨ̀m bìi mə bɨ tswe a aburə aà. 
REV.13.7	Bɨ lɛ ŋkɨ mfa ada'a ghu mbo mə tâ à ma'a bə̂ bɨ Nwî nɨ̂ ǹtsò ŋ̀gha'a waa. Bɨ lɛ mfa ada'à ma yû ghu mbo a atû ɨ̀tsə̂ tsɨ̀m, bo bɨ̀ a atu ŋ̀gwɛ̀'ɛ bə̀ bɨ̀tsɨ̀m, nɨ mɨ̀ghàà mɨ tsɨ̀m nɨ̂ ɨ̀toò tsɨ̀mə̀. 
REV.13.8	Bə̀ bɨ̀ tsɨ̀m bìi bɨ tswe fàa atu nsyɛ aa ka tɨgə mmii nii, là'à bə̂ bya mə, ǹlɔgɨnə a nlɔ̀gɨ̀nə̂ m̀bi ka bɨ lɛɛ̀ ŋ̀kɨ'ɨ̀ mɨkûm myaa wa mûm àŋwà'ànə ntswêntɨ̀ɨ̀ Mû M̀bînjə̀rə̀ wa mə bɨ lɛ ŋwà aa ŋwà'ànə̀ aà.
REV.13.9	Ŋù yìi à tswe nɨ̂ àtôŋnə̀ aa tâ à yu'u:
REV.13.10	Ŋù yìi mə bɨ tswe nɨ̀ ǹtswâ yi nɨ̂ àbù'u ntsò aa,
REV.13.10	baa tswa yi nɨ̂ àbù'u ntsò ɨ ghɛ̀ɛ̀ nɨ ghu;
REV.13.10	ŋù ǹtsɨ̀m yìi bə tswe nɨ̀ ǹzwitə yi nɨ munwî ǹtsò aa,
REV.13.10	baa yǐ kɨɨ zwitə yi nɨ munwî ǹtsò.
REV.13.10	Ma yû a lɔɔ̀ nɨ̂ ànnǔ mbii ŋgɨ'ɨ bo bɨ̀ àbìintɨɨ a mbo bə̀ bɨ Nwî
REV.13.11	Mə̀ bû ǹyə naà mɨ̀tsɛ'ɛ yî mɔ̀'ɔ ɨ fɛ'ɛ̀ a nsyɛ, ǹtswe nɨ mɨ̀ndɔŋ mi mbaa tsi'ì tsǒ mû m̀bîjə̀rə̀, ŋ̀ghaa tsi'ì tsǒ ǹdə̂fɔ̀. 
REV.13.12	Ɨ̀ lɛ ntɨgə nlɔgə ada'a naà mɨ̀tsɛ'ɛ yì m̀bìì ya tsɨ̀m mbu'utə nɨ̂ m̀bi ghu ghu nsî. Ŋ̀ghɨrə nɨ mə tâ ǹsyɛ bo bɨ̀ bə̀ bìi bɨ tswe ghu aa tâ baa mmii naà yî m̀bìì ya mə àlà'à ya yìi mə a lɛ mbə zwitə yi aa, â yòò mə̂ aà. 
REV.13.13	Ɨ ghɨ̀rə̂ nɨ̀ ɨ̀lènsə ɨnnù jî wè, ŋ̀ghɨrə mɔ'ɔ ɨ lô nɨ aburə nsɨgə nɨ ansi bə̀. 
REV.13.14	Ǹyoŋ a njɨ̌m ɨlènsə ɨnnù jya mə bɨ lɛ mmà'àtə̀ mə à ka mfa'a a nsi nàà mɨ̀tsɛ'ɛ ya aa, ɨ tɨgə̀ m̀bwe'esə nɨ̂ bə̀ bìi bɨ lɛ ntswe fàa nsyɛ aa, ǹswoŋ a mbo bo mə tâ bo naŋsə fɨ̂ŋkobə fɨ naà mɨtsɛ'ɛ ya mə bɨ lɛ nləənsə nɨ munwî ǹtsò ɨ kɨ̂ m̀burə kɨ tswe ntɨ̀ɨ̀ aà. 
REV.13.15	Bɨ lɛ ŋkɨ ma'atə mə tâ à zwi mfə'ə a nu fɨkobə fɨ naà mɨ̀tsɛ'ɛ yì m̀bìì ya a ŋghɨ̀rə mə fɨ̀ ka ŋghaa tǎ kɨ ghɨ̀rə tâ bɨ̀ zwitə bə̀ bya bìi mə bɨ tuu mmii fɨ̂ŋkobə fɨ naà mɨ̀tsɛ'ɛ fya aà. 
REV.13.16	Fɨ lɛ ntɨgə ŋkɨ ŋghɨrə bə̂ bɨ tsɨ̀m, bì kə̀gə bo bɨ̀ bì wè, bìi nɨ ŋgǎŋkabə bo bɨ̀ ŋ̀gàŋâfum, bìi mə à nɨ bə̂ atu bo bo bɨ̀ ɨ̀bù'ù, mə tâ bɨ̀ wenə waa a abô mà'à kə̀ a nɨjɛnə nɨ nsî, 
REV.13.17	tǎ ghɨ̀rə mə kaa m̀bə ŋù à wa'ǎ ayoo yuu, kə̀ ŋ̀kɨ mfee ayoo tɨ ghə̂ à tswe nɨ̀ à wen mà ya, mə à nɨ ɨkum naà mɨ̀tsɛ'ɛ wa kə̀ numba ɨ̀kǔm yì aà. 
REV.13.18	Ma yû a lɔɔ̀ nɨ̀ mɨ̀tsyɛ̀. A bɔŋ mə tâ ŋù yìi a yu'u nɨ̂ ànnù àtû yi a laà ghu aa, tâ à lɔɔ numba nàà mɨ̀tsɛ'ɛ mà ghû. Wa à nɨ numba ŋùmɨ̀sɔ̀ŋə̀. Numba yì à nɨ ŋ̀khɨ̀ ji nto'o nɨ mɨ̀ghum mi nto'o ǹtsò ǹto'o.
REV.14.1	Mə̀ bû ŋ̀ghə̀ə kɨ yə, ǹyə a Mû M̀bînjə̀rə̀ wa a təə a atu nta'a Zion, bə̌ ntsù'u ŋkhɨ̀ yî fùùrə̀ nɨ mɨ̀ghum mi nɨkwà ǹtsò ji nɨkwà tswê bo bo, bìi mə bɨ lɛ ŋŋwà'ànə ɨkum Mû M̀bî ǹjə̀rə̀ wa nɨ̀ yì Taà yì a nɨjɛnə nsi bo aà. 
REV.14.2	Mə̀ yu'ù ǹjì ŋù ɨ lo a aburə ŋghaa njù'ù tsǒ mɨ̀ŋkì mî ghà'àtə̀, kə̀ m̀bə̀ŋ yìi ɨ kùmə̀ nɨ̂ tɨ̀ɨ̀ aà. Ǹjì ya mə mə̀ lɛ nyu'u aa, ɨ̀ lɛ mbə aa tsǒ bə̌ bu'u mɨloŋ mɨ àŋààntə̀ mî ghà'àtə̀, 
REV.14.3	bo yəə̀ nɨ̀ ɨ̀kòò yî fii fya nsî àbə̀rə̀, nɨ a nsi njoo jya mə ɨ tswe ntɨ̀ɨ̀ ji nɨkwà aa nɨ a nsi bɨ̀lɨɨ byâ. A lɛ ŋkɨ nzi tsi'ì bə̀ ma bya ntsù'u ŋkhɨ̀ yî fùùrə̀ nɨ mɨ̀ghum mi nɨkwà ǹtsò ji nɨkwà mə Nwì à lɛ ntsu'u atû yaa fàa mbi aa, ǹzi a nyəgə̂ ɨ̀kòò wâ. 
REV.14.4	Bə̀ ma bya àa m̀bâŋnə̀ jìi mə ɨ lɛ nlə̀ə̀ mɨbɨ̀ɨ̀ mɨ nû myaa mɨ laa kaa ŋwa'à sɨ̀ŋ nɨ̂ ànnǔ jɨrə̀ bo bɨ̀ bàŋgyɛ̀ aà. Kaa bo lɛɛ̀ ŋ̀wa'à mâŋgyɛ̀ zî. Àa bo ma bû mə bo yòŋə̀ Mû M̀bînjə̀rə̀ wa ɨdɨgə tsɨ̀m jìi a ghɛ̀ɛ̀ ghu aà. Bə̀ ma bû àa bìi mə Nwì à tsù'u atû yaa a tɨtɨ̀ɨ bə̀ faa mbi ǹlɔgə waa tsǒ mɨ̀jɨ mi mbìì mìi bɨ fu'u mfa a mbo yu bo Mû M̀bînjə̀rə̀ wa aà. 
REV.14.5	Kaa àbaŋnənnù a lɛɛ̀ ŋ̀wa'ǎ ntsǔ bo fɛ'ɛ̀, kaa bo wa'à nɨ̂ àlɔ̀'ɔ̀ tswê.
REV.14.6	Mə̀ bû ǹyə angel yî mɔ̀'ɔ a darə̀ nɨ a ndəŋ a nji'ì nɨ̀kàŋ ŋkɛ'ɛnə nɨ̂ ŋ̀kɨ̀ɨ̀ yî sɨgɨ̀nə̀ yìi ɨ̀ lwì'i nɨ̂ŋkoŋ aa a mbo bə̀ bɨ̀ tsɨ̀m bìi mə bɨ lɛ ntswe a atu nsyɛ aa- a mbo ɨ̀toò tsɨ̀m, nɨ̂ ɨ̀tsə, nɨ mɨ̀ghàà mɨ tsɨ̀m, nɨ ŋ̀gwɛ̀'ɛ̀ bə̀ bɨ̀ tsɨ̀m; 
REV.14.7	ǹswoŋə nɨ̂ ǹjì yî ǹtɨ̀ɨ̀ mə, “Nɨ̀ ka mbɔ'ɔ Nwî ŋ̀kɨɨ mfa nɨ nɨ̀gha'a ghu mbo, ǹloŋ mə nòò ǹtsɔ̀'ɔ̀tə mɨ̀sa'a yì à zì mə̂; nɨ̀ ka mmii yu wa mə à lɛ nnaŋsə aburə bô ǹsyɛ, nɨ̂ ŋ̀kì mɨyaa, nɨ bɨ̀ naŋəbɨrə̀ aà.”
REV.14.8	Angel yî mɔ̀'ɔ, yìi à ywe'e bi baa, a yôŋ, ǹswoŋə nɨ mə, “À wò mə̂, Babylon ǹjɔ̀'ɔ̀ àla'a yì ŋ̀wè ya a wò mə̂. À lɛ ŋghɨrə ŋgwɛ̀'ɛ̀ mu ŋù ǹtsɨ̀m ɨ baanə̀ mɨlù'ù mî tɨ̀ɨ̀ mɨ annǔ atsùùrə yi yâ.
REV.14.9	Angel yî mɔ̀'ɔ, yìi mə à ywe'e bi tarə aa, a yoŋə̀ waa, ǹswoŋə nɨ̂ ǹjì yî ǹtɨ̀ɨ̀ mə, “Ŋù tsù yìi mə à mìi naà mɨ̀tsɛ'ɛ ya, kə̀ fɨ̂ŋkobə̀ fi fya aa, kə̀ mə à bìi ŋkwɛrə awenə̀ yi ya a nɨjɛnə nsi yu kə̀ a abo yu aa, 
REV.14.10	yumbɔŋ, àa kɨɨ no mɨlù'ù mɨ alwintɔŋə Nwî mya, mə Nwì à nɨ̀ŋ mə̂ tsi'ì tɨ̀ fɔrə wa mûm ǹdɔ̂ŋ àlwintɔŋ yu aa, tâ bɨ̀ tɨgə ndɨ ŋgɨ'ɨ ghu nu nɨ mɔ'ɔ, bo sulphur a nsi baangel bɨ Nwî bìi mə bɨ laa aa bo bɨ̀ a nsi Mû M̀bînjə̀rə̀ wâ. 
REV.14.11	Fɨlɨ fɨ mɔ'ɔ fɨ kɔ'ɔ wa adɨgə mə bɨ dɨ'ɨ waa ghu aa ŋgɔ̀ŋ bɨ̀nòò bɨ tsɨ̀m. Bo ma bû mə bo lɛ mmii naà mɨ̀tsɛ'ɛ ya bo fɨ̀ŋkobə̀ fi fya aa, bo bɨ̀ ŋù ǹtsɨ̀m yìi à kwɛ̀rə awenə ɨkumə̀ yi ya aa, kaa bo sɨ nɨ̂ àfwɛtə̀ tswê, a asi'inə̀ kə̀ nɨ̂tugə̀.”
REV.14.12	Ma yû a lɔɔ̀ nɨ̂ ànnǔ mbii ŋgɨ'ɨ a mbo bə̀ bɨ Nwî, là'à bə̀ bya bìi mə bɨ lə̀ə ndɨ'ɨ Nwî, ŋ̀kɨ nnɨŋ mɨ̂ntɨɨ̀ myaa a nu Yesu aà.
REV.14.13	Mə̀ bû ǹyu'u ǹjì yî mɔ̀'ɔ ɨ lô a aburə nswoŋə nɨ mə, “Ŋwà'ànə̀ yuà ànnù, m̀bɔɔnə a mbo bə̀ bìi mə bɨ kwo a mûm m̀bo Mmà'àmbi, nlɔ̀gɨ̀nə̀ tsɨ̂tsɔ̀ŋ aà.” Àzwì a kwi'i mə, “M̀bɔɔnə tsi'ǐ annù nɨ̂ŋkoŋə̀, ta tâ bo tɨgə ŋka mɨ̀ɨ̀ntə a nɨ̂ ànwùgɨ̀nə̂ yaa, ǹloŋ mə mɨ̀ghɨ̀rɨ̀nə̀ mɨ ɨnnù myaa yòŋə̀ waa aà!”
REV.14.14	Mə̀ ghə̀ə bǔ kɨ yə, nyə mbà'à yì m̀fù'ù, ŋù yì mɔ̀'ɔ a tswê ghu tsi'ì tsǒ Mu ŋù, àtsə̀'ətu nɨfɔ̀ gold a tswê ghu atu, munwî ǹsyə mɨ̀sàŋ yî ǹtsə̀'ə̀ a kɨ̂ ǹtswe ghu bô. 
REV.14.15	Angel yî mɔ̀'ɔ a fɛ'ɛ̀ a mûm ǹdâmà'anwì, ǹswoŋə nɨ a mbo ŋû wa mə à lɛ ntswe wa mûm m̀bà'à aa nɨ̀ ǹjì yî ǹtɨ̀ɨ̀ mə, “Lɔ̀gə a munwî ǹsyə mɨ̀sàŋ ghò wa ŋka nsyə ghu, ǹloŋ mə nòò ǹsyə mɨ̀sàŋ à kù'ù mə̂, ǹloŋ mə mɨ̀jɨ mìi bɨ tswe nɨ̀ m̀fù'u fàa atu nsyɛ aa, mɨ nàŋsə mə̂ ǹtɨɨ.” 
REV.14.16	Yu wa yìi mə à lɛ ntswe wa mûm m̀bà'à aa a tɨgə̀ ŋ̀ghusə munwî yì wa a atu nsyɛ, mfu'u mɨjɨ myâ.
REV.14.17	Angel yî mɔ̀'ɔ a bû m̀fɛ'ɛ wa mûm ǹdâmà'anwì ya a aburə, ŋ̀kɨ ntugɨtə munwi ǹsyə mɨ̀sàŋ yî ǹtsə̀'ə̀. 
REV.14.18	Angel yî mɔ̀'ɔ a fɛ'ɛ̀ wa adɨgə nɨkentə nɨ mɔ'ɔ nɨ mmà'anwì, ǹtswe nɨ̂ àda'a a nlentə mɔ'ɔ nɨkentə nɨ mɔ'ɔ nɨ mà'anwì aa, ǹswoŋ nɨ̂ ǹjì yî ǹtɨ̀ɨ̀ a mbo angel wa mə à lɛ ntugɨtə munwî ǹsyə mɨ̀sàŋ wa mə à lɛ ntsə'ə aa mə, “Lɔ̀gə a munwî ǹsyə mɨ̀sàŋ yì ǹtsə̀'ə̂ ghò wa ǹsyə ajuŋə mɨ̂ntà mɨ ati mɨlù'ù mìi mɨ tswe a atu nsyɛ aa ghu, ǹloŋ mə mɨ̀ntà myâ bàŋ mə̂.” 
REV.14.19	Angel wa a tɨgə̀ ŋ̀ghusə munwî yì wa a atu nsyɛ, ŋghotə mɨ̂ntà mɨ ati mɨlù'ù mya ghu ntɨgə ŋkwetə fyâ nɨgho nî wè nɨ nnɨ̌ŋ mɨlù'ù mɨ alwintɔŋə Nwî; 
REV.14.20	bɨ tɨgə̀ ǹnɨŋ nɨ mɨlù'ù mya, a abɛɛ a njɨ̀m ŋ̀kyâ njɔ̀'ɔ̀ àla'a yâ. Àləə a tɨgə̀ ŋ̀koŋə mfɛ'ɛ wâ nɨgho, ŋ̀ŋɛnə ŋkɔ'ɔ nywe'e tsǒ atsaŋə ntɔŋ ləŋə, nsa'a mbə tso bɨ̀kilo metre ŋkhɨ̀ ji baa nɨ̀ mɨ̀ghum mi bù'u ntsò ji nto'o.
REV.15.1	Mə̀ tɨgə̀ ǹyə alènsə annù yì wè a aburə, baangel bi sàmbaa bɨ tugɨtə̀ mɨ̀ghɔ̀ɔ̀ mɨ ŋkwǒŋ bə̀ mi sàmbaà, ma mû a bə mî ǹlwì'ì ǹjɨ̀m ǹloŋ mə ma mû lɛ ŋghɨrə mə tâ àlwintɔŋə Nwî tâ kɛntə.
REV.15.2	Mə̀ tɨgə̀ nyə ŋkɨ̀ mɨyaa ŋkè'è, mɔ'ɔ ɨ fɔrənə̀ ghu, mə̀ yə bə̀ bya mə bɨ lɛ ma'a ntsya naà mɨ̀tsɛ'ɛ ya, nɨ fɨ̀kobə̀ fi fya, a bə nàà ya mə ɨ̀kùmə̂ yi nɨ bə numba aa, bɨ təə wa mbɛ̀ɛ ŋkì mɨyaa ŋkè'è ǹtugɨtə mɨloŋ nî ŋààntə̀ mə Nwî à fa a mbo bo. 
REV.15.3	Bo lɛ sɨ yəə nɨ̂ ɨ̀kòo Moses ŋ̀gàŋàfà'a Nwì, ŋkɨɨ nyəə nɨ̂ ɨ̀kòo Mû M̀bînjə̀rə̀ wa, ǹswoŋə nɨ mə,
REV.15.3	“Ɨ̀nnù jìi mə wò M̀mà'àmbî Nwìŋgɔ̀ŋ M̀bu'utə̀mbi o ghɨ̀rə̀ aa,
REV.15.3	à nɨ ɨnnù jî wè,
REV.15.3	m̀bə ɨnnǔntsyâmbo,
REV.15.3	mbə ɨ̀nnù jî tsìnə̀,
REV.15.3	m̀bə ɨnnù nɨ̂ŋkoŋ ŋgɔ̀ŋ bɨ̀nòò bɨ̂ tsɨ̀mə̀,
REV.15.3	mba Mfɔ̀ ǹgù'u ŋgu'u!
REV.15.4	Mmà'àmbi, ŋù yìi mə kaa mbə wa'à gho ka mbɔ'ɔ,
REV.15.4	ŋgha'asə nɨ̂ ɨ̀kǔmə̂ gho aa, à nɨ̂ wò aa ɛ?
REV.15.4	À nɨ tsi'ì wò mə ò laa mmàŋsə̀.
REV.15.4	Ɨ̀toò tsɨ̀m ɨ ka yǐ zǐ kɨ gha'asə nòô
REV.15.4	ǹloŋ mə ɨ̀tsinə ɨnnû jo bɨ ghɨ̀rə̀ mə̂ ɨ fɛ'ɛ̀ ǹlaa aà.
REV.15.5	Ma ya ghə̀ mə̂ kɨ tsyǎ, mə̀ yə̂ ǹdâmà'anwì, là'a Adɨgə yî Ǹlaa màŋsə̀ ya a mûm ntǎŋ ŋghotə, a ŋa'anə̀ a aburə. 
REV.15.6	Baangel bi sàmbaa bɨ fɛ'ɛ̀ wa mûm ntǎŋghotə, ŋ̀wɛ̀'ɛ ɨtsə̀'ə̀ jî fù'ù jìi tsɛ̀ɛ̀ŋkə, ŋ̀wɛ'ɛ mɨkò mɨ gold a mɨgǒ bo, ǹtugɨtə mɨghɔ̀ɔ̀ mɨ ŋkwǒŋ bə̀ mi sàmbaa a mbo bo. 
REV.15.7	Ayoo ya mə a twe ntɨ̀ɨ̀ aa yì fùùrə̀ a tɨ tɨ̀ɨ jya ji nɨkwà, a fa ɨ̀kaŋə gold ji sàmbaa, jìi ɨ lɛ nluu nɨ̂ àlwintɔŋə Nwî yìi mə à tswentɨ̀ɨ̀ ǹlwi'i nɨ̂ŋkoŋ aa, a mbo baangel bya bi sàmbaà. 
REV.15.8	Àdɨ̀gə̀ yî Ǹlàà maŋsə ya ɨ lɛ ntɨgə nluu nɨ fɨ̀lɨ fìi fɨ lɛ sɨ fɛ̀'ɛ a mum nɨ̀gha'a nɨ Nwî bo bɨ̀ a mum mɨ̀dà'a yu. Kaa ŋù a wa'à àjàŋə mə mbə yu kuu wa mûm Adɨ̀gə̀ yî Ǹlàà maŋsə ya zî, ǹywe'e a noò yìi mə mɨ̀ghɔ̀ɔ̀ mɨ ŋkwǒŋ bə̀ mya mi sàmbaa, a mbo baangel bya bi sàmbaa mɨ mɛ̂.
REV.16.1	Mə̀ yu'u ǹjì ŋù ɨ lô a ndâmà'anwì, a tɔŋnə̀ ǹghaa nɨ̂ tɨ̀ɨ̀ ǹswoŋə nɨ a mbo baangel bya bi sàmbaa mə, “Fɛ̀'ɛ ŋghɛ̀ɛ̂ nɨ̀ ǹswi'i ɨkaŋ àlwintɔŋ Nwî jya ji sàmbaa a atû ǹsyɛ̂.
REV.16.2	Angel yì ǹtyàmbìì à lɛ ŋghɛ̀ɛ̀ ǹswi'i yìi akaŋ ya a atu nsyɛ, ɨ̀là'a ntsɔ'ɔ jì bɨ jì swèrə̀ ǹswerə ɨ fɛ'ɛ̀ a nu bə̀ bìi mə bɨ lɛ ntswe nɨ̂ àwenə̀ naà mɨ̀tsɛ'ɛ ya a nu bo ŋkɨɨ mmii fɨ̂ŋkobə fi fya, aà.
REV.16.3	Angel yìi mə à ywè'e bi baa a ghɛɛ̀ ǹswi'i yìi akaŋ ya a nɨ̂ ŋ̀kì mɨyaa yî wè ɨ bəŋ ntɨŋə mbəŋ nɨ̂ àləə ŋû yìi à kwo aà, ǹjoò tsɨ̀m jìi ɨ lɛ ntswe ntɨ̀ɨ̀ wa ŋkì mɨyaa yî wè aa ɨ kwokə̀.
REV.16.4	Angel yìi mə à ywè'e bi tarə aa, a ghɛɛ̀ ǹswi'i yìi akaŋ ya a mɨ̀ŋkɨ̀ mɨ mɨyaa bo bɨ̀ a nɨ bɨ̀naŋəbɨrə̀ bɨ bəŋkə̀ ǹtɨgə aləə̀. 
REV.16.5	Mə̀ yu'u angel wa yìi mə Nwìŋgɔ̀ŋ à lə̀ə mə àa nlentə ŋkì aa a swoŋ mə,
REV.16.5	“Wa ǹjò jû jìi mə o nɨŋə a nu bo aa ɨ ku'unə̀,
REV.16.5	wò wa mə ò tswe, mə ò lɛ ŋkɨ ntswe aa,
REV.16.5	mbə yu wa yìi mə à làa màŋsə̀ aà.
REV.16.6	Ǹloŋ mə bə̀ lɛ nsaansə aləə bə̂ bɨ Nwî bo bɨ̀ à yi ŋgǎŋntoo Nwî,
REV.16.6	ò kɨ̀ mə̂ m̀fa aləə a mbo bo mə tâ bo no.
REV.16.6	Àâ ŋ̀gɨ'ɨ yìi ɨ̀ kù'ùnə a mbo bo aà.
REV.16.7	Mə̀ yu'u ǹjì ɨ lô a nɨkentə nɨ mɔ'ɔ nɨ mà'anwì ǹyə'ə nswoŋə nɨ mə
REV.16.7	“Ɨ̀ɨ̀ŋə Mmà'àmbî Ǹwìŋgɔ̀ŋ M̀bu'utə̀mbî,
REV.16.7	wa ǹjò jya ku'unə a annù nɨ̂ŋkoŋ.”
REV.16.8	Angel yìi à ywe'e bi nɨkwà a ghɛ'ɛ̀ ǹswi'i yìi akaŋ ya a ntsù nɨ̂nòò, Nwì a ma'àtə̀ mə tâ nòò à tɔɔ bə̂ nɨ mɔ'ɔ. 
REV.16.9	Nòò à lɛ ntɨgə nloo nɨ mânjì yìi à swèrə̀ aà, ǹtɔɔ bə̂, bo tɨgə̀ m̀bəgɨtə ɨkum Nwî mə à tswe nɨ mɨ̀dà'à a atû ɨ̀ghɔ̀ɔ̀ ma jû aà, ŋ̀kaa ŋkɨ'ɨ̀ mɨ̂ntɨɨ̀ myaa bəŋkə̀ ŋ̀gha'asə Nwî.
REV.16.10	Angel yìi mə à ywè'e bi ntaà, a ghɛɛ̀ ǹswi'i yìi akaŋ ya a nɨ̂ àbə̀rə̀ naà mɨtsɛ'ɛ ya, ala'a yi ya yìi à lɛ sɨ bu'utə aa a bəŋ a tɨgə̀ ntswe a mûm m̀fìî ɨ̀dɨ̀gə̀. Bə̀ tɨgə̀ ǹtsaa nɨ̂ ɨ̀ləə̀ jyaa nloŋ ŋgɨ'ɨ ya mə bo lɛ sɨ yə aà. 
REV.16.11	Ŋ̀kɨɨ ntɨgə mbəgɨtə nɨ̂ Nwîŋgɔ̀ŋ a aburə nloŋə nyaŋə bo bɨ̀ ɨ̀là'a ntsɔ'ɔ jya, lâ kaa ŋkɨ'ɨ ɨbɨ yìi bo lɛ sɨ ghɨ̀rə̀ aa mà'àtə̀.
REV.16.12	Angel yìi mə à ywè'e bi nto'o aa a ghɛɛ̀ ǹswi'i yìi akaŋ ya a nɨ̂ ŋ̀kì Euphrates yî wè aà. Ŋ̀kì ɨ tɨgə̀ ǹyoo ghu tsɨ̀m, a ntaŋtə mânjì a mbo bɨ̀fɔ̀ bìi mə bɨ lǒ a mbɨ̂ ǹsa'a nòò aà. 
REV.16.13	Mə̀ yə ɨ̀zwì jî swèrə̀ ji tarə, ɨ kərə̀ tsǒ mɨ̀njɔɔ, mɨfɛ'ɛ̀ nɨ a ntsǔ ndə̂fɔ̀ wa bo bɨ̀ a ntsǔ nàà mɨ̀tsɛ'ɛ ya, nɨ a ntsǔ ŋgǎŋntoo mbwe'esə̀. 
REV.16.14	Ma jû a bə ɨ̀zwì demon jya mə ɨ ghɨ̀rə ɨnnù jî yɛ̌yɛrə aà. Ɨ̀zwì ma jû ɨ fɛ'ɛ̀ ŋ̀ghɛɛ a mbo bɨ̀fɔ̀ bî fàa mbi bɨ̀tsɨ̀m mə bɨ ghotə waa tâ bo taŋtə ntsò, ǹyi mà'à wa njwi yì ŋ̀wě Nwìŋgɔ̀ŋ m̀bu'utə̀mbî. 
REV.16.15	(“Yə̂, wa mə zǐ tsi'ì tsǒ ǹyə̀rə, m̀bɔɔnə a mbo ŋù yìi mə à tswe nɨkərə̀, ǹtswe nɨ̂ ɨ̀tsə̀'ə̂ ji aa, ta tâ à wa'à ghɨ̀rə̀ ŋ̀ka ŋkarə nswèrə̀ ǹswèrə̀ ǹdɨrɨsə nɨ̂ àtû yi.”)
REV.16.16	Ɨ̀zwì jya ɨ tɨgə̀ ŋ̀ghotə bɨ̂fɔ̀ bya wa adɨgə mə bɨ twoŋə a nɨ nɨ̀ghàà nɨ baHeber nɨ Armageddon aà.
REV.16.17	Angel yìi mə à ywè'e bi sàmbaa aa, a ghɛɛ̀ ǹswi'i yìi akaŋ ya a mfə'ə, mə̀ yu'ù ǹjì yî ǹtɨ̀ɨ̀ ɨ fɛ'ɛ̀ a ndâmà'anwì, a nɨ̂ àbə̀rə̀ ya nswoŋə nɨ mə, “Wa bɨ ghɨ̀rə̀ mə̂!” 
REV.16.18	M̀bə̀ŋ ɨ̀ lɛ sɨ tɨgə ŋwa'akə, ǹjì ɨ koò, m̀bə̀ŋ ɨ kumə̀, ǹsyɛ ɨ tsɨgɨ̀nə̀ a nɨ mânjì yìi kaa bɨ lɛɛ̀ ŋkɨ'ɨ̀ yə, ǹlɔgɨnə a ajàŋə mə bə̀ lɛ ntswe fàa atu nsyɛ aà, ǹsyɛ̂ ɨ̀ lɛ ntsɨ̀gɨ̀nə̀ a nɨ mânjì yî ǹtɨ̀ɨ̀. 
REV.16.19	Ǹjɔ̀'ɔ̀ àla'a yì ŋ̀wè ya ɨ yâtə̀ ɨtɨɨ ji tarə. Ǹjɔ̀'ɔ ɨla'a ɨtoo ɨ wokə̀. Nwì a wa'atə̀ ǹjɔ̀'ɔ̀ àla'a yì ŋ̀wè, Babylon, ŋ̀ghɨrə mə tâ à kyɛsə ndɔ̂ŋ mɨ̀lù'ù mɨ alwintɔŋ yì yî ǹswèrə̀ ǹswerè yâ. 
REV.16.20	Bɨ̀kɨ̀ŋkì bɨ tsɨ̀m bɨ ghɛɛ mbwɛkə̀, mɨ̀nta'a mì wè mɨ tsɨ̀m kɨ̂ m̀bwɛkə. 
REV.16.21	Mɨ̀wɛ̀ɛ̀ mɨ mbə̀ŋ mî wè mî dɨ̀rə̀ ǹdɨrə, mbə tsǒ bɨ̀kilò mɨghum mi ntaà, mɨ lô a aburə ŋwo nyɨgə bə̂, bo tɨgə̀ m̀bəgɨtə Nwî ǹloŋə aghɔ̀ɔ̀ mɨwɛ̀ɛ̀ ma yâ. Àghɔ̀ɔ̀ ma ya a lɛ mburə nswerə aà swèrə̀.
REV.17.1	Angel wa yì mɔ̀'ɔ a tɨtɨ̀ɨ baangel bya bi sàmbaa mɨ bɨ lɛ ntugɨtə ɨkaŋ jya ji sàmbaa aa, a zî a mbɛ̀ɛ mə̀ ǹswoŋ mə, “Zǐ! Mə̀ aa dɨ'ɨ njo yìi mə ɨ̀ ka kuu a nû ǹtɨ̀ɨ̀ àkwàrə̀ ya mə à tswe a atu mɨ̂ŋki mî ghà'àtə̀ aà, 
REV.17.2	là'a akwàrə̀ ya mə bɨ̀fɔ̀ bɨ mbi bù jɨ akwàrə̀ bo bo aà. Bə̀ bɨ mbi bù bɨ bàànə̀ mə̂ nɨ mɨ̀lù'ù mɨ akwàrə̀ ma yâ. 
REV.17.3	A tɨgə̂ ǹlɔgə a gha a mûm Àzwì, bì'i yu ghɛɛ̀ a nta'a mɨwɛ̀ɛ̀ mɨwɛ̀ɛ̀, mə̀ yə̂ mâŋgyɛ̀ a kɔ'ɔ a atu nàà mɨ̀tsɛ'ɛ ɨ ghə'ə̀ boò, ǹluu nɨ mɨ̀kùm mɨ mbəgɨ̀tə Nwì a nu yu. Ǹtswe nɨ ɨtu ji sàmbaa nɨ̀ mɨ̀ndɔŋ mi nɨghumə̀. 
REV.17.4	Màŋgyɛ̀ wa à lɛ ŋwɛ'ɛ ɨtsə̀'ə̀ jî bàgɨtə jǐ atɨ̀ndùù bo jì ghə̀'ə̀ boò, ŋ̀wɛ'ɛ nû yìi nɨ̂ ǹjoo jìi bɨ naŋsə nɨ̂ àtɨ̀ɨ̀ gold, nɨ̂ ŋ̀gɔ̀'ɔ atɨ̀ndùù, nɨ̂ ǹjoo atɨ̀ndùù. À lɛ ntugɨtə ndɔ̂ŋ gold a abo yu, ɨ luu nɨ̀ ɨ̀nnù jî swèrə̀ bo bɨ̀ ɨ̀fɨfwɛ ɨnnù jìi ɨ lo wa a nɨ̂ ànnǔ njɨ̂ àkwàrə yu. 
REV.17.5	Bɨ ŋwà'ànə̀ ɨ̀kùm yìi ɨ lɛ ntswe nɨ̂ ǹji'ì ànnǔ alɔ̀'ɔ̀sə̀ aa ghu nɨjɛnə nsi mə, “Babylon yî ŋ̀wè, ǹdè bɨ̀ ɨ̀kwàrə̀ bo bɨ̀ yì ɨ̀nnù jî swèrə̀ fàa nsyɛ̂.” 
REV.17.6	Mə̀ yə̂ mâŋgyɛ̀ wa a baanə̀ nɨ̂ àləə bə̂ bɨ Nwî, bo bɨ̀ nɨ̂ àləə bə̂ bìi mə bɨ lɛ nzwitə nloŋ mə bɨ lɛ sɨ swoŋə annǔ Yesu aà. Nòò yìi mə mə̀ lɛ nyə mâŋgyɛ̀ waa, ànnù naŋsə̀ ǹtsya ghâ. 
REV.17.7	Lâ angel wa a betə̀ gha mə, “Ànnù a tsya a gho aa a ya aa ɛ? Wa mə̀ ka swoŋə annǔ alɔ̀'ɔ̀sə̀ yìi mə a tswe nloŋə mâŋgyɛ̀ ghû, mə nàà mɨ̀tsɛ'ɛ yù mə ɨ̀ tswe nɨ̂ ɨ̀tu ji sàmbaa nɨ mɨ̀ndɔŋ mi nɨghum ɨ̀ bè'è aà. 
REV.17.8	Wa nàà mɨ̀tsɛ'ɛ yû mə ò yə aa, ɨ̀ lɛ ntswe ntɨ̀ɨ̀ a noò mɔ̀'ɔ̂. La kaa ɨ̀ sɨ ntɨ̀ɨ̀ bû ǹtswe. Ɨ̀ ka fɛ̀'ɛ wa mûm àtaa yì tsò ǹtso ya, ɨ ghɛ̀ɛ tâ bɨ̀ ta ŋgɨ'ɨ ghu nu.Bə̀ bìi bɨ tswe fàa a atu nsyɛ, bìi mə kaa bɨ lɛ ŋkɨ'ɨ̀ mɨkûm myaa wa mûm àŋwà'ànə ntswêntɨ̀ɨ̀ ŋwa'ànə̀, a noò mə Nwì à lɛ nnaŋsə mbi aa, ànnù aa yǐ tsyà waa a nyə nàà mɨ̀tsɛ'ɛ yù, mə ɨ̀ lɛ ntswe ntɨ̀ɨ̀, kaa ŋkɨ'ɨ ntɨ̀ɨ̀ bû ǹtswe, mə ɨ̀ ka yǐ bàŋnə bǔ zì aà.
REV.17.9	Ma yû a lɔɔ̀ nɨ̂ àmɔ̀ɔ̀ntə̀ yìi mə a tswe nɨ̀ mɨ̀tsyɛ̀. Ɨ̀tu jya ji sàmbaa à laa mbə mɨ̂nta'a mìi mə màŋgyɛ̀ ghû à tswe ghu, 
REV.17.10	ŋ̀kɨ mbə bɨfɔ̀ bi sàmbaa bìi mə bì bi ntaà wò mə̂. Yì m̀fùùrə̀ à tswè mə̂ ghu, yì m̀fùùrə̀ aa bɔ̌ŋ kɨ zì. À bə zì boŋ à ka tswe aa tsi'ì a nɨ̀ mû àtɨɨ noò. 
REV.17.11	A ŋghɛ̀ɛ a nɨ nàà mɨ̀tsɛ'ɛ ya, mə ɨ̀ lɛ ntswe ntɨ̀ɨ̀ a noò mɔ̀'ɔ, lâ kaa ŋwa'a ntɨ̀ɨ̀ bû ǹtswe aa, à bə aa mfɔ̀ yìi à ywe'e bi nɨfwaa aà, à bə aa yì mɔ̀'ɔ a tɨtɨ̀ɨ bya bi sàmbaà, a ghɛ̀ɛ nii aa mə bɨ̀ ta ŋgɨ'ɨ ghu nû. 
REV.17.12	Mɨ̀ndɔŋ mya mi nɨghum mə ò ghɨ̀rə nyə aa, àa bɨ̀fɔ̀ bi nɨghum, bìi kaa bɨ burə tɨ̌ mɨda'a mɨ nɨfɔ̀ kwɛrə̀. Bo ka yǐ kwɛrə mɨda'a mɨ nɨfɔ̀ a ŋgaa yî m̀fùùrə̀ bo bɨ̀ nàà mɨ̀tsɛ'ɛ yâ a nɨ nòò yî m̀fùùrə̀. 
REV.17.13	Ma bû bɨ tswe nɨ̀ àmɔ̀ɔ̀ntə̀ yî fùùrə̀, ɨ kɨɨ fa mɨda'â myaa bo bɨ̀ adà'â yaa a mbo nàà mɨ̀tsɛ'ɛ yâ. 
REV.17.14	Bo bo ka yǐ mà'a Mû M̀bînjə̀rə̀ wa nɨ̀ ǹtsò tâ Mû m̀bînjə̀rə̀ wa bo bɨ̀ bə̀ bìi mə bɨ tswe bo bo aa, bɨ twoŋə waa, ntsɔ'ɔ waa, bɨ yoŋə̀ nii nɨ̂ ǹtɨɨ̀ waa tsɨ̀mə̀ aa, tâ à bo bə̀ bi ma bû gha'a waa, ǹloŋ mə à laa mbə M̀mà'àmbî bɨ̀ mmà'àmbi, mbə Mfɔ̀ bɨ̀fɔ̀.”
REV.17.15	Angel wa a swoŋ a mbo mə̀ mə, “Mɨ̀ŋkì mya mə ò ghɨ̀rə nyə àkwàrə̀ ya a tswê ghu aa, à aa bə̀, m̀bə nnɔ̀ɔ̀ bə̂, m̀bə ɨtoo ɨtoo, ŋ̀kɨ mbə mɨghàà mɨ ɨla'à. 
REV.17.16	Mɨ̀ndɔŋ mya mi nɨghum mə ò ghɨ̀rə nyə aa, bo bɨ̀ nàà mɨ̀tsɛ'ɛ ya ka yǐ bàa akwàrə̀ ya, ɨ kwɛrə njoò tsɨ̀m jìi mə à tswe nɨ ju aa, ɨ tɨgə mà'àtə̀ yi nswèrə̀ ǹswèrə̀, ɨ kurə njyǎ nû yì, ɨ tɔ̀ɔ̀ yi nɨ mɔ'ɔ bwɛsə. 
REV.17.17	Ǹloŋ mə Nwìŋgɔ̀ŋ à nɨ̀ŋ mə a mûm ǹtɨɨ bo mə tâ bo ghɨrə annù yìi mə à tàŋtə aa, a ajàŋə mə bo ka tswe nɨ̂ àmɔ̀ɔ̀ntə̀ yî mɔ'ɔ, ɨ fa mɨda'a mɨ nɨfɔ̌ nyaa a mbo nàà mɨ̀tsɛ'ɛ ya, ɨ ywe'e a noò yìi bɨ ka yǐ lwensə nɨghàà nɨ Nwî aà. 
REV.17.18	Màŋgyɛ̀ wa mə ò ghɨrə nyə aa, àâ ǹjɔ̀'ɔ̀ àla'a yì ŋ̀wè ya, mə ɨ̀ tswe nɨ mɨ̀dà'à a atu bɨ̀fɔ̀ bî fàa atu nsyɛ aà.
REV.18.1	Ma yû a ghə̀ mə kɨ tsyǎ, mə̀ yə angel yî mɔ̀'ɔ a lô a aburə nsɨgə, ǹtswe nɨ̂ àdà'à yî wè, ŋ̀wèènə̂ yì ɨ ke'è ǹsyɛ̂ ǹtsɨ̀m. 
REV.18.2	A tɔŋnə̀ ŋ̀ghaa nɨ̂ ǹjì yî ǹtɨ̀ɨ̀ ǹswoŋ mə,
REV.18.2	“À wò Mə̀! Babylon, ǹjɔ̀'ɔ̀ àla'a yì ŋ̀wè ya à wò mə̂!
REV.18.2	À tɨ̀gə̀ mə̂ m̀bə aa ndùgə bɨ̀demons,
REV.18.2	àdɨ̀gə alə̀ə̀ntə ɨzwì jî bɨ̂ ɨ̀tsɨ̀m
REV.18.2	m̀bə ɨdɨgə alə̀ə̀ntə̀ bɨ̂sɨŋ bî bɨ bɨ̂tsɨ̀m bìi bə̀ baa aà. 
REV.18.3	Ǹloŋ mə ɨtoò tsɨ̀m nò mə̂ mɨlù'ù mî tɨ̀ɨ̀ mɨ ŋghɨrə ɨnnǔ atsùùrə̂ mi mya mbaanə.
REV.18.3	Bɨ̀fɔ̀ bɨ tsɨ̀m fàa nsyɛ bɨ kɨ̂ ŋ̀ghɨrə ɨnnǔ mâghàbə̀ bo bo.
REV.18.3	Ŋ̀gǎŋntaŋ mɨ̀tàà fàa atu nsyɛ ɨ kɨ̀ mə̂ m̀fu'u ŋkabə yì ŋ̀wè nɨ̂ àfù'u annǔ ǹjɨ̂ àkwàrə̂ yi yâ.”
REV.18.4	Mə̀ bû ǹyu'u njì yî mɔ'ɔ ɨ ghaà a aburə nswoŋə nɨ mə,
REV.18.4	“Fɛ̀'ɛ̂ nɨ̀ ghuu bə̂ bâ, nɨ̀ ma'atə yi mfɛ'ɛ ghuu;
REV.18.4	tǎ wa'à lò ŋghɨrə ɨbɨ̂ yi wa yì tsu,
REV.18.4	tâ Nwì à wa'à lò ŋ̀kɨ nɨŋ njô yì ya a nu bù;
REV.18.5	Ǹloŋ mə bɨ tàŋtə̀ mə ɨbɨ̂ waa ɨ sa'à ŋ̀kɔ'ɔ nywe'e a aburə,
REV.18.5	Nwì a kɨ̂ ŋ̀wa'atə ɨbɨ̂ yi tsɨ̀m.
REV.18.6	Nɨ̀ kwi'inə annù yìi à lɛ sɨ ghɨ̀rə,
REV.18.6	ǹtɛ'ɛ ŋkwi'inə ɨbɨ̂ yi ŋgaa ji baà.
REV.18.6	Nɨŋ mɨlù'ù ghu ndɔ̂ŋə̀, mìi mɨ tɨɨ ntsyàtə mìi mə à lɛ sɨ fa aa, ŋ̀gàà ji baà.
REV.18.7	Tsǒ mə lɛ sɨ ŋee nɨ̂ nû ŋ̀kɨɨ njɨ nɨ̂ m̀bi ntərə aa,
REV.18.7	kɨ naŋsə mfa ŋgɨ'ɨ bô àjəŋnə̀ ghu mbo tsi'ì maa ajàŋə̀.
REV.18.7	Ǹloŋ mə à lɛ sɨ swoŋə a mûm ǹtɨɨ yu mə, ‘Mə̀ bə̀ aa m̀fɔ̀ màŋgyɛ̀, ŋ̀ŋaŋnə a abə̀rə mə̀!
REV.18.7	Kaa mə̀ sɨ̌ ŋkwi'i bə̂, kaa mə̀ aa yǐ wa'à kɨ̀ ŋ̀kɨɨ njəŋnə,’
REV.18.8	maa ajàŋ, ŋ̀gɨ'ɨ ɨ̀ ka yǐ kuu ghu nu a atû ǹjwi yì m̀fùùrə̀,
REV.18.8	mbə nɨ̀ghɔ̀ɔ̀ nɨ nzwitə bə̂, nɨ àjəŋnə̀, nɨ̂ ǹjì yî ǹtɨ̀ɨ̀,
REV.18.8	tâ bɨ̀ kɨ ntɔɔ yi a mɔ'ɔ;
REV.18.8	ǹloŋ mə Mmà'àmbî Nwìŋgɔ̀ŋ yìi à tsə̀rə̀ mə ɨsa'à yi aa à tswe nɨ mɨ̀dà'à.”
REV.18.9	Bɨ̀fɔ̀ bɨ nsyɛ bù bya bìi mə bɨ lɛ sɨ ghɨ̀rə annǔ mâghàbə̀ bo bo ŋ̀kɨɨ njɨ nɨ̂ m̀bi bo bo aa, ka yǐ kɨ yə̀'ə lə̀rə̀ nɨ̂ àkɨɨ̀ yaa, a noò yìi baa yǐ yə tâ bɨ̀ tɔɔ yi tâ fɨ̀lɨ tɨgə ŋkɔ'ɔ aà; 
REV.18.10	baa yǐ tɨgə təə a asa'a agha'a ɨ bɔ'ɔ nɨ̂ ŋ̀gɨ'ɨ yì ya, ɨ swoŋə nɨ mə,
REV.18.10	“Wɛmɛɛ̀! Wɛmɛɛ̀! Wò ǹjɔ̀'ɔ̀ àla'a yì ŋ̀wè,
REV.18.10	wò ǹjɔ̀'ɔ̀ àla'a Babylon yì ŋ̀wè!
REV.18.10	Tsi'ì a nɨ mû àtɨɨ noò, bɨ ghɛ̀sə̀ mə̂ ǹnɨŋ njo a nu wò!”
REV.18.11	Ŋ̀gǎŋmɨtaa jî fàa nsyɛ yə̀'ə̀ nɨ̂ Babylon ǹjəŋnə, ǹloŋ mə kaa mbə̂ ŋù à wa'à ayoo mɨtaa ghu bû ŋ̀ghɛɛ nyuu; 
REV.18.12	kaa mbə ŋù waa bù ǹyuu, gold, kə̀ silver, ŋgɔ̀'ɔ atɨ̀ndùù, kə̌ njoo atɨ̀ndùù, ɨ̀tsə̀'ə atɨ̀ndùù jî fù'ù jî sɨgɨnə̀ jìi bɨ naŋsə nɨ̂ linen, ɨ̀tsə̀'ə atɨ̀ndùù jî bagɨtə, ɨtsə̀'ə̀ silk nɨ̂ ɨ̀tsə̀'ə̀ jìi ɨ ghə̀'ə̀ boò aà, m̀buu ɨti tsɨ̀m jìi mə ɨ tswe nɨ̂ àyà'à yî sɨgɨ̀nə̀ aa, ǹjoò tsɨ̀m jìi mə bɨ naŋsə nɨ mɨ̀sɔ̀ŋ mɨ nsəə aa, ǹjoò tsɨ̀m jìi bɨ naŋsə nɨ̂ ɨ̀tǐ ɨtɨ̀ndùù aa, njoo jìi mə bɨ naŋsə nɨ̂ àtɨ̀ɨ̀ bronze, iron, nɨ marble, 
REV.18.13	ǹjoo jìi ɨ lùmə̀ ǹso'otə tso, cinnamon, ǹjoo aghɔ̀'ɔ̀, njoo jì lùmtə̀, məə̀, frankinsense, mɨ̀lù'ù, mɨ̀ghurə, abaa yìi bɨ naŋsə ŋghɔ̀'ɔ̀, mɨsaŋ, bɨ̀ŋkɔ'ɔ̀ ǹjɨ̀m, nɨ̂ m̀binjə̀rə̀, bɨ̀ləŋə bo bɨ̀ kalɨgə, nɨ̂ ɨ̀bù'ù, bə̀ bìi bɨ tswe ntɨ̀ɨ̀ aà. 
REV.18.14	Ŋ̀gàŋmɨtaa jya ɨ swoŋ mə,
REV.18.14	“Ǹjoo jya tsɨ̀m jìi mə ǹtɨɨ̀ ghu ɨ lɛ sɨ yə̀'ə̀tə̀ aa ɨ khə̀ mə̂ gho ŋghɛ̀ɛ̀ yi,
REV.18.14	àfù'û yo tsɨ̀m bo bɨ̀ ǹjoo jì sɨ̀gɨ̀nə tsɨ̀m jìi mə o tswòŋə̀ noo ghu mum aa ɨ ghɛ̀ɛ̀ mə̂ ǹtso, kaa ò ka yǐ wa'à bù ǹyə!”
REV.18.15	Bə̀ bìi mə bɨ lɛ sɨ taŋə mɨtaa nɨ̂ ǹjoo mà jû aa, ǹtswe nɨ̂ àbìì yî ghà'àtə̀ ghu aa, ka tɨgə təə a asà'a agha'a, ɨ bɔ'ɔ nɨ̂ ŋ̀gɨ'ɨ ya mə ɨ̀ kuu ghu nu aa, ɨ tɨgə yə̀'ə̀ nɨ̂ tɨ̀ɨ̀ ǹjəŋnə ɨ swoŋə nɨ mə,
REV.18.16	“Wɛmɛɛ̀! Wɛmɛɛ̀! Ǹjɔ̀'ɔ̀ àla'a yì ŋ̀wè ya
REV.18.16	mə bɨ lɛ ŋwɛ'ɛ nɨ̂ ɨ̀tsə̀'ə atɨ̀ndùù jî fù'ù jî sɨgɨ̀nə̀ jìi bɨ naŋsə nɨ linen, bo bɨ̀ jì bagɨtə nɨ̀ jìi ghə̀'ə̀ boò
REV.18.16	bɨ tsi'ì nɨ gold, nɨ̂ ŋ̀gɔ̀'ɔ̀ atɨ̀ndùù nɨ̂ m̀bǔm njoo atɨ̀ndùù aà!
REV.18.17	Tsi'ì a nɨ mû àtɨɨ noò bɨ ghɛ̀sə̀ mə̂ m̀bwɛsə afù'ù mà yû tsɨ̀mə̀.”
REV.18.17	Ɨ̀tu ŋgǎŋntiì ɨ̀baŋ, bə̀ bɨ̀ tsɨ̀m bìi bɨ kuu abaŋə ŋkì aa, ŋ̀gǎŋntiì ɨbaŋ, bo bɨ̀ bə̀ bɨ̀ tsɨ̀m bìi bɨ fà'à a mûm ŋ̀kì aa, bɨ lɛ ntɨgə ntəə a asà'a agha'a, 
REV.18.18	ǹyə'ə nɨ̂ àjàŋ yìi mə bo lɛ nyə fɨlɨ fya fɨ kɔ'ɔ̀ a nɨ̂ ǹjɔ̀'ɔ̀ àla'a ya mə a lɛ sɨ khɨ aa, mə,
REV.18.18	“À nɨ yuu njɔ̀'ɔ̀ àla'a yìi mə ɨ̀ lɛɛ̀ m̀bə tsi'ì tsǒ ǹjɔ̀'ɔ̀ àla'a yì ŋ̀wè yulà aa ɛ!”
REV.18.19	Bo lɛ ntɨgə ŋkumə nɨ̂ àtû yaa nɨ̂ àbɨ̀rə̀, a ajàŋ yìi mə bo lɛ sɨ yə̀'ə̀ ǹjəŋnə, ǹnaŋsə nyə'ə nswoŋə nɨ mə,
REV.18.19	Wɛɛ̀ ŋgɨ'ɨ, Wɛɛ̀ ŋ̀gɨ'ɨ̀ ǹjɔ̀'ɔ̀ àla'a yì ŋ̀wè yù
REV.18.19	Bə̀ bìi bɨ lɛ ntswe nɨ̂ ɨ̀baŋ a mûm ŋ̀kì ghu aa, lɛ ntɨgə ŋgǎŋkabə jì wè ǹloŋə afù'û yi yâ!
REV.18.19	Tsi'ì a atu mû àtɨɨ noò, a bwɛ̀ mə̂!
REV.18.20	Ka ndorɨtə̂ nɨ̀ ǹloŋ mə a wò mə̂ aa mbǎ aburə,
REV.18.20	bə̀ bɨ Nwî nɨ ŋgǎŋntoo Kristo, nɨ̂ ŋ̀gǎŋntoo Nwî,
REV.18.20	ǹloŋ mə Nwì à nɨ̀ŋ mə njo a nu Babylon ǹloŋ ɨnnù jìi mə à lɛ ŋghɨ̀rə̀ a nu bù aà!”
REV.18.21	Angel yî mɔ̀'ɔ yìi à lɛ ntswe nɨ mɨ̀dà'à aa a bwɛɛ̀ ŋ̀gɔ̀'ɔ̀ yìi ɨ̀ lɛ mbə tsǒ ŋ̀gɔ̀'ɔ̀ àbaa yì ŋ̀wè aa, m̀ma'a a mûm ŋ̀kì mɨyaa yî wè aa, ǹswoŋ mə,
REV.18.21	“Àâ àjàŋ yìi mə bɨ ka kɨɨ mà'a njɔ̀'ɔ̀ àla'à Babylon tsi'ì nɨ̀ mɨ̀tə'ə̀, kaa tâ ŋù tsù à yi ŋwa'à yi bû ǹyə.
REV.18.22	Kaa bɨ ka yǐ wa'à bù ǹyu'u njì mɨ̀lòŋ, kə̌ njǐ ŋgǎŋnyəə̀ ɨ̀kòò, kə̌ njì mɨ̀bàŋ mî tɔ̀ŋ, kə̀ ǹjì ǹtàŋ,
REV.18.22	kaa bɨ ka yǐ wa'a a mum wò bû ǹyu'u;
REV.18.22	kaa bɨ̀ ka yǐ wa'à ŋû àbofà'à
REV.18.22	a mum wò bû ǹyə,
REV.18.22	kaa wa'ǎ njì ŋ̀gɔ̀'ɔ̀ àbaa
REV.18.22	a mum wò bû ǹyu'u;
REV.18.23	kaa tâ ŋ̀kà'à lâm
REV.18.23	ɨ̀ wa'ǎ a mum wò bû ǹta;
REV.18.23	kaa wa'ǎ njì ǹdoo nɨ̀yɔ'ɔ kə̀ yì mûŋgen
REV.18.23	a mum wò bû ǹyu'u;
REV.18.23	ǹloŋ mə ŋgàŋmɨtaà jo jì wè jya lɛ mbə aa bə̀ bî wè bìi mə bɨ lɛ ntswe a atu nsyɛ aà,
REV.18.23	ò lɛ bwe'esə̀ ɨ̀toò tsɨ̀m nɨ̂ ɨ̀nnù bɨ̂sɔ̀rə̀ jo jya aà.
REV.18.24	Àləə nu ŋgǎŋntoo Nwî, bo bɨ̀ àləə nu bə̂ bɨ Nwî,
REV.18.24	bo bɨ̀ à yì bə̂ bɨ̀ tsɨ̀m bìi bɨ lɛɛ̀ ǹzwitə fàa nsyɛ aa,
REV.18.24	bɨ lɛ nyə a njɔ̀'ɔ̀ àla'à Babylon.”
REV.19.1	Ma yu a ghə mə kɨ tsyǎ, mə̀ yu'u àyoo yǐ mɔ'ɔ a ghaà nɨ̂ tɨ̀ɨ̀ tsi'ì tso njì mâmbêm ǹnɔ̀ɔ̀ a aburə, a tɔŋnə̀ ǹswoŋə nɨ mə,
REV.19.1	“Alleluia, ànnǔ nyweensə bə̀, nɨ nɨ̀gha'a, nɨ mɨ̀tɨ̀ɨ̀ mɨ tswe aa a mbo Nwìŋgɔ̀ŋ yi'inə̀,
REV.19.2	ǹloŋ me ǹjò ji ɨ ku'unə a annù nɨ̂ŋkoŋ.
REV.19.2	À nɨ̀ŋ mə njo a nû ǹtɨ̀ɨ̀ àkwàrə̀ ya mə kɨ̀ bùùrə a atu nsyɛ yù nɨ nɔ̀ŋkədàŋ yì waa
REV.19.2	À kwì'ìnə̀ mə̂ àjàŋə mə à lɛ nsaansə aləə ŋgàŋafà'â ji aa ghu nû.”
REV.19.3	Bo ku'ùsə̀ m̀bu ntɔŋnə nswoŋə nɨ mə,
REV.19.3	“Alleluia! Fɨ̀lɨ fìi fɨ fɛ̀'ɛ̀ ghu aa, fɨ kɔ'ɔ nɨ̂ ǹdəŋ, ǹlwi'i nɨ̂ŋkoŋə̀.”
REV.19.4	Bɨ̀lɨɨ bya mɨ̀ghum mi mbaa ǹtsò ji nɨkwà bo bɨ̀ ǹjoo jya mə ɨ tswe ntɨ̀ɨ̀ aa ji nɨkwà, ɨ wô a nsyɛ, mmii Nwî mə à ŋàŋnə wa abə̀rə̀ aa, ǹswoŋə nɨ mə, “Amen. Alleluia!”
REV.19.5	Ǹjì ɨ lô wa abə̀rə̀, ǹzi nswoŋə nɨ mə,
REV.19.5	“Ka ŋgha'asə nɨ̂ Nwîŋgɔ̀ŋ yi'inə̀ m̀bǎ bu ŋgǎŋfà'â ji tsɨ̀m,
REV.19.5	bù bìi nɨ̌ bɔ'ɔ nii, bə̀ bî kə̀gə bo bɨ̀ bì wè.”
REV.19.6	Mə̀ bǔ nyu'u ayoo yìi mə a bə tsi'ì tsǒ ǹjì mâmbêm ǹnɔ̀ɔ̀, ɨ koò tsi'ì tsǒ mɨ̀jwù'ùnə̀ mɨ ŋkì, ŋkɨɨ ŋkoo tsi'ì tsǒ m̀bə̀ŋ yî ŋ̀wè ɨ kùmə̀, ǹswoŋə nɨ mə,
REV.19.6	“Allelui! Ǹloŋ mə Mmà'àmbî Nwìŋgɔ̀ŋ yi'inə̀, M̀bu'utə̀mbi a sa'a mbi aà.
REV.19.7	Â bì'inə̀ ka ndorɨtə ŋŋɛntə nii mfa nɨ nɨ̀gha'a ghu mbô,
REV.19.7	ǹloŋ mə nɨ̀yɔ'ɔ nɨ Mû M̀bînjə̀rə̀ wa nɨ̂ zì mə̂.
REV.19.7	Bɨ kɨ̀ mə̂ ǹtaŋtə a mûŋgèn yì. 
REV.19.8	Bɨ fà mə ɨtsə̀'ə̀ jî fù'ù jî sɨgɨ̀nə̀ jìi ɨ laa njɛ̀ɛ̀ŋkə̀ aa mə tâ à wɛ'ɛ”
REV.19.8	(ɨ̀tsə̀'ə̀ jî fù'ù jî sɨgɨ̀nə̀ ma jû, àâ ɨ̀tsinə ɨnnǔ jìi bə̂ bɨ Nwî ghɨ̀rə̀ aà).
REV.19.9	Angel wa a swoŋ a mbo mə̀ mə, “Ŋ̀wà'ànə annù yulà: M̀bɔɔnə a mbo bə̀ bìi mə bɨ twoŋə waa mə tâ bo yǐ njɨ nɨyɔ'ɔ nɨ Mû M̀bînjə̀rə̀ wa aà.” A bû ŋ̀ku'usə nswoŋ a mbo mə̀ mə, “Wa aa tsi'à ànnù nɨ̂ŋkoŋ yìi mə a swǒŋ Nwî aà.” 
REV.19.10	Mə̀ wô a nsyɛ ghu mɨkòrə̀ mɨ mə mii yi, lâ a swoŋ a mbo mə̀ mə, “Tsuu annù ma yû lǒ ghɨ̀rə̀! Wa mə̀ bə̀ aa ŋù àkòrə̂ ghô a mûm àfà'à, bo bɨ̀ ŋù àkòrə̀ bɨ̀lɨ̂m bo bɨ̀tsɨ̀m bìi mə bɨ tswa annù nɨ̂ŋkoŋ ya yìi mə Yesu à lɛ ŋghɨ̀rə̀ a laa aà. Mii bə Nwì.” Nloŋ mə annù nɨ̂ŋkoŋ ya yìi mə Yesu à lɛ nswoŋ a laa, àâ àzwǐ ntoonwì.
REV.19.11	Mə̀ yə àbùrə̀ ŋa'anə̀. Mə̀ liì ǹyə a ləŋə yî m̀fù'ù, ŋù yìi mə à kɔ̀'ɔ ghu atu aa, bɨ twôŋ nii nɨ Yu yìi mə fà'à nɨ̂ ǹtɨɨ̀ yi tsɨ̀m a mbo Nwì. A lèntə ɨnnù ŋkɨɨ mma'a nɨ mɨ̀ntsò nɨ mânjì yìi à tsìnə aà. 
REV.19.12	Mi'ì mi mɨ khɨ̂ tsi'ì tsǒ ǹlwà mɔ'ɔ, ɨ̀tsə̀'ətu nɨfɔ̀ jî kə̀gə jì ghà'àtə̀ ɨ tswê ghu atu, bɨ̂ ŋwa'ànə̀ ɨ̀kùm ghu, yìi mə kaa ŋù dàŋ à sɨ̀ zi ntsyàtə̀ yi. 
REV.19.13	A wɛ'ɛ̀ ɨ̀tsə̀'ə̀ jìi mə bɨ murə a nɨ̂ àləə, ɨ̀kùm yìi bɨ twoŋə nii ghu ɨ bə Nɨ̀ghàà nɨ Nwî. 
REV.19.14	Ǹtsǔntsǒ aburə ɨ wɛ'ɛkə̀ ɨ̀tsə̀'ə̀ jî fù'ù jî sɨgɨ̀nə̀, jìi mə ɨ fu'u tsi'ì fù'ù ǹjɛɛŋkə aa, ŋ̀kɔ'ɔ bɨ̂ləŋə bî fù'ù ǹyoŋə nii. 
REV.19.15	Munwi ǹtsò yî ǹtsə̀'ə̀ a fɛ'ɛ̀ ghu ntsù, mbə yìi mə a wǎ ɨtoo gho aà, yumbɔŋ, à ka yǐ kɨ sa'a waa nɨ̂ ŋ̀gwànə̀ àtɨ̀ɨ̀. Àa yǐ tɨgə nɨ̌ŋ mɨlù'ù mɨ alwintɔŋ nɨ mî àfìi mi'ɨ mɨ Nwîŋgɔ̀ŋ M̀bu'utə̀mbî myâ. 
REV.19.16	Bɨ ŋwa'ànə̀ ɨ̀kùm yî mɔ'ɔ a nɨ̂ àtsə̀'ə yu bo bɨ̀ a nɨtù'u yu, mə, M̀fɔ̀ bɨ̀fɔ̀, nɨ̂ M̀mà'àmbî bɨ̀ mmà'àmbî.
REV.19.17	Mə yə angel a təə a ntsù noò, ǹtɔŋnə ntwoŋə nɨ bɨ̀sɨŋ bɨ tsɨ̀m bìi bɨ lɛ sɨ dàrə ndəŋ a nji'ì nɨ̀kàŋ aa, ǹswoŋ a mbo bo mə, “Zi ŋghotə nɨ̀, ŋka mbɛ nɨ ɨkòò yî wè wa mə Mmà'àmbî à kà'a aà. 
REV.19.18	A ŋkurə njyǎnû bɨ̀fɔ̀, nɨ njyǎnû bɨ̀tà bɨ ntsò, ǹjyǎnu bə̀ bɨ̀ wè, ǹjyǎnu bɨ̀ləŋə bo bɨ̀ yì bɨ̀kɔ'ɔ bɨ ləŋə, nɨ̂ ǹjyǔnû bə̀ bɨ̀ tsɨ̀m, yì ɨbù'ù nɨ yì bə̀ bìi bɨ sɨ ɨbù'ù bə, yì bə̀ bì wè bo bɨ̀ yì bə̀ bì kə̀gə.” 
REV.19.19	Mə̀ yə nàà mɨ̀tsɛ'ɛ ya nɨ̀ bɨ̀fɔ̀ bî fàa nsyɛ, nɨ mɨ̀ntsù mɨ ntsô myaa, bɨ ghotə̀ mə bɨ mà'a a yu wa yìi à kɔ̀'ɔ ləŋə wa aa, bo bɨ̀ yìi ntsǔntsò nɨ̂ ǹtsò. 
REV.19.20	Bɨ lɛ ntswa naà mɨ̀tsɛ'ɛ ya nɨ̂ àbù'u ntsò bo bɨ̀ ŋ̀gàŋntoò m̀bwe'esə̀ wa mə à lɛ ŋghɨ̀rə ɨnnù jî yɛ̌yɛrə ghu nsi, mbwe'esə bə̂ bìi mə bɨ lɛ ntswe nɨ̂ àwenə naà mɨ̀tsɛ'ɛ ya, ŋkɨ ŋgha'asə fɨ̂ŋkobə̀ fi fya aà. Bɨ lɛ mmà'à waa bi baa a atû ǹtɨ̀ɨ̀ wa a mûm àtsùmə mɔ'ɔ ya mɨ a khɨ nɨ sulphur aà. 
REV.19.21	Bɨ lɛ ntɨgə ŋwa abugə̀ bə̂ nɨ munwî ǹtsò yu wa yìi à lɛ ŋkɔ'ɔ ləŋə yî m̀fù'ù wa aà. A bə munwî ǹtsò wa mə à lɛ sɨ fɛ̀'ɛ̀ ghu ntsù aà. Bɨ̀sɨŋ bɨ tsɨ̀m lɛ ŋkurə njyǎnû jyaa jya mbè'e ɨto'o.
REV.20.1	Mə̀ yə angel a lô a aburə nsɨgə, ǹtugɨtə bɨ̂key bɨ ataa yì tsò ǹtso ya, bo bɨ̀ mamù'ù atsaŋə ŋkòo bə̀. 
REV.20.2	A baŋnə̀ a ndə̂fɔ̀ wa, yu wa yìi mə à nɨ alwen no ya aa, mbə Devil bo Satan aa, ŋ̀kwerə yi a nɨ̂ ɨ̀lòo ntsù'ù yî fùùrə̀, 
REV.20.3	m̀ma'a yi fya a mûm àtaa, ntsetə ntsû yi, ǹsɨŋ atû yi nɨ̂ àwenə alɛ mə tâ à tsuu ɨtoo ɨtoo bǔ kɨ bwe'esə, nywe'e a noò yìi mə ɨ̀lòò jya, ǹtsù'ù yî fùùrə̀ ɨ ka yǐ tsyà aà. Bɛɛ mə ji tsya bəə boŋ baa mà'àtə̀ yi a nɨ mû àtɨɨ noò.
REV.20.4	Mə yə ɨbə̀rə̀, bə̀ bìi mə bɨ fa ada'a a mbo bo mə bɨ̀ ka nsa'a bə̂ aa, bɨ tswetə̀ ghu. Mə̀ kɨ̂ m̀bu nyə bə̂ bìi mə bɨ la ŋkwɛ̀kə ɨtû jyaa, ǹloŋ ajàŋ mə bɨ lɛ sɨ swoŋ annù ǹloŋ Yeso ŋkɨ nloŋ nɨ̀ghàà nɨ Nwî aa, bo bɨ̀ bə̀ bìi bɨ lɛ ntuu mmii nàà mɨ̀tsɛ'ɛ ya nɨ fɨ̀kobə̀ fi fya aa, kaa ŋkɨ'ɨ̀ nɨ̂ àwenə̀ yi ya a nɨjɛnə nɨ nsi bo kə̀ a mbo bo tswe aà. Bo lɛ nyweenə nɨ nɨ̀wo, ǹtɨgə mbu'utə mbi bo bɨ̀ Kristo a nɨ̂ lòò ǹtsù'ù yî fùùrə̀. 
REV.20.5	Kaa abùgə̀ bɨku bɨ bə̂ a lɛ nwa'à nɨ nɨ̀wo yweenə̀, ǹywe'e a noò yìi mə ɨ̀lòò jya ǹtsù'ù yî fùùrə̀ ɨ lɛ ntsyà aà. Àa nɨ̀wàà nɨ nyeenə nɨ̀wo nǐ ntsyà m̀bìì. 
REV.20.6	M̀bɔɔnə̀ yì ŋwè a mbo ŋù yìi mə à ywèènə nɨ nɨ̀wo a tɨtɨ̀ɨ nɨ̀wàà nɨ bə̂ ni ntsyà m̀bìì aà. Àa kɨ laa màŋsə̀. Kaa nɨ̀wo nìi mə mɨ ywe'e mi mbaa aa kaa mɨ sɨ̀ nɨ̂ àdà'à nu ma buù bə̀ tswê. Ma buù bə̀ ka yǐ bə ŋgǎŋmà'anwì a mbo Nwì bo bɨ̀ a mbo Kristo, ɨ tɨgə bu'utə mbi bo bo, a njǐm ɨ̀lòo ntsù'ù yî fùùrə̀.
REV.20.7	Nòò yìi mə ɨ̀lòò jyâ ǹtsù'ù yî fùùrə̀ ka yǐ tsyà aa, tâ bɨ̀ fi'isə Satan wa atsaŋ yu, 
REV.20.8	tâ à fɛ'ɛ mbwe'esə ɨtoo jya mə ɨ tswe a nɨ mɨ̀buu mɨ atu nsyɛ mù mi nɨkwà aa, là'a Gog nɨ Magog,
REV.20.9	Bo tɨgə̀ m̀benə a sogyɛ̀, ntsya adɨgə jî ghà'àtə̀ fàa a atu nsyɛ, ŋ̀ghɛɛ ŋkarɨsə a balɨgə wa yìi mə bə̀ bɨ Nwî bya bɨ tswe ghu aa bo bɨ̀ ǹjɔ̀'ɔ̀ àla'a ya mə Nwì à kɔ̀ŋə aà. Lâ, mɔ'ɔ ɨ lô a aburə nsɨgə ntɔɔ waa, 
REV.20.10	bɨ tswâ Devil wa mə à bwè'èsə waa laa, m̀ma'a wa a mûm àtsùmə mɔ'ɔ sulphur, wa adɨgə yìi mə nàà mɨ̀tsɛ'ɛ ya bo bɨ̀ ŋ̀gàŋntoò m̀bwe'esə̀ wa tswe ghu aà. Tâ bo tɨgə nyə ŋgɨ'ɨ ghu nɨ̂ àsì'ìnə̀ bo bɨ̀ nɨ̀tugə nlwì'ì nɨ̂ŋkoŋə̀.
REV.20.11	Mə̀ bû ǹyə mamù'ù àbə̀rə̀ yî fù'ù, ŋù a ŋaŋnə̀ ghu, ǹsyɛ bo bô m̀bà'à àbùrə̀ khə̂ ǹlo ghu nsi ŋghɛ̀ɛ̀ waa. Kaa àdɨ̀gə ntswê àyaa a wa'à bə̂. 
REV.20.12	Mə̀ yə bɨ̀ku bya, bì wè bo bɨ̀ bì kə̀gə, bɨ təəntə̀ wa nsî àbə̀rə̀, bɨ ŋa'akə̀ ɨ̀ŋwà'ànə̀. Mə̀ bû ǹyə bɨ ŋa'à àŋwà'ànə̀ yî mɔ'ɔ, ma ya a bə̂ àŋwà'ànə ntswêntɨ̀ɨ̀. Bɨ tɨgə̀ ǹsa'a nɨ mɨ̀sa'a mɨ bɨku bɨ bə̂, ǹyoŋə nɨ̂ ɨ̀nnù jìi mə bɨ lɛ ŋghɨ̀rə̀ bɨ ŋwa'ànə̀ wa a mûm ɨ̀ŋwà'ànə̀ jya aa. 
REV.20.13	Ŋ̀kì mɨyaa yî wè ɨ fi'isə̀ bə̀ bìi mə bɨ lɛ ŋkwokə ghu mum aa, nɨ̀wo bo bɨ̀ àla'a bɨku bɨ bə̂ kɨ̂ m̀fi'isə bə̂ bìi mə bɨ lɛ ŋkwo ntswe a mum bo aa, bɨ sa'à waa a nɨ̂ ɨ̀nnù jìi bɨ lɛ ŋghɨ̀rə̀ aà. 
REV.20.14	Bɨ sà'à mə̂, ǹtɨgə mma'a Nɨ̀wo bo bɨ̀ Àla'a bɨku bɨ bə̂ wa a mum àtsùmə mɔ'ɔ. Ma yû a bə nɨ̀wo nìi mə nɨ ywe'e mi mbaa aà, là'a ataa mɔ'ɔ yâ; 
REV.20.15	ŋù yìi mə kaa bɨ lɛ ŋwa'ǎ ɨkûm yi wa mûm àŋwà'ànə ntswêntɨ̀ɨ̀ yə aa, bɨ ma'à wa mûm àtsùmə mɔ'ɔ.
REV.21.1	Mə̀ tɨgə̀ ǹyə a aburə yî fii bo bɨ̀ ǹsyɛ yì m̀fii; ǹloŋ mə à lɛ tɨ bə aa boŋ àbùrə̀ yi mbìì bo ǹsyɛ yì m̀bìì ya ɨ̀ tsyà mə̂, kaa ŋkì mɨyaa yî wè kaa ɨ wa'à kɨ̀ m̀bu mbə. 
REV.21.2	Mə̀ tɨgə̀ ǹyə ǹjɔ̀'ɔ̀ àla'a yì ǹlàà ya mə à nɨ a Yerusalem yî m̀fii aa, a lô a aburə a mbo Nwì ǹsɨgə, m̀bə tsi'ì tsǒ mûŋgèn yìi mə bɨ nàŋsə mə̂ ŋ̀wɛ'ɛ ɨtsə̀'ə̀ nɨyɔ'ɔ ji a tɨgə̀ ŋ̀ghɛɛ nɨ̂ a tsi'i ǹdoò yì aà. 
REV.21.3	Mə̀ yu'ù ǹjì ŋù ɨ ghaà nɨ̂ tɨ̀ɨ̀, ǹlo aa wa abə̀rə̀, ǹswoŋə nɨ mə, “Yə̂ nɨ̀, wâ ǹtɔ'ɔ̀ Nwì ɨ̀ zì mə̂ ǹtɨgə ntswe a tɨ̂tɨ̀ bə̀. Nwì à ka tɨgə kɨ tswe bo bo, tâ bo tɨgə mbə bə̂ bi, tâ Nwì yumbɔŋ tâ à tswe bo bo; 
REV.21.4	Nwì à ka yɛ̀'ɛ mɨlàà mɨ tsɨ̀m a mi'i bo, kaa tâ nɨ̀wo wa'à bù m̀bə, kaa tâ àjəŋnə̀, kə̀ nɨ̀yə̀'ə̀, kə̀ ǹyù'û ŋ̀yàŋə, kaa tâ ɨ̀ wa'à bù m̀bə, ǹloŋ mə̂ ɨ̀nnù jya mə ɨ lɛ ntswe a nɨ̂ m̀bi yì m̀bìì ya aa ɨ tsyà mə̂ aà.”
REV.21.5	Yu wa mə à lɛ ŋaŋnə wa abə̀rə̀ aa a swoŋ mə, “Yə̂ nɨ̀, mə ghɨrə njoò tsɨ̀m tsɨ̂tsɔ̀ŋ ɨ tɨgə̀ jî fiì.” À lɛ ŋkɨ mbu nswoŋ a mbo mə̀ mə, “Ŋ̀wà'ànə̀ yulà ànnù ǹloŋ àa tsi'ì ànnù nɨ̂koŋ, yìi mə mbə bə̀ yu'u mbìì aà.” 
REV.21.6	A bû ǹswoŋə a mbo mə̀ mə, “Wa mə̀ ghɨ̀rə̀ mə ɨnnù tsɨ̀mə̀!” Mə̀ nɨ Alpha ŋkɨ mbə Omega, m̀bə ǹlɔ̀gɨ̀nə̀ ŋ̀kɨ mbə nlwì'ìsə̀. A mbo ŋù yìi mə ǹjì ŋ̀kǐ yaŋə nii aa, mə̀ ka fa ŋkì wa mə ɨ lǒ nɨ naŋəbɨrə̀ wa mə ŋkǐ ntswê ǹtɨ̀ɨ̌ fɛ̀'ɛ̀ ghu aa, tâ à no tsi'ì tɨ̀ tû. 
REV.21.7	Ŋù yìi mə à mà'a ntsyà aa, a ka tswe nɨ̂ ǹjoo mà jû mə mə̀ kà'a aa, tâ mə̀ bə Nwî yì, tâ à bə mû ghà. 
REV.21.8	Lâ a ŋghɛ̀ɛ nɨ bə̀ bìi bɨ bɔ'ɔ aa, bə̀ bìi bɨ sɨ̀ Nwî bii aa, kə̀ ŋ̀gàŋatsùùrə̀, nɨ̂ ŋ̀gǎŋnzwitə bə̀, nɨ̂ ŋ̀gàŋajɨrə̀, nɨ bɨ̀sɔ̀rə̀, ŋ̀gǎŋmii mɨ̀ŋkobə bo bɨ̀ ŋ̀gàŋabaŋnənnù bɨ tsɨ̀m, bo aa yǐ tswe aa wa mûm àtsùm mə a khɨ nɨ mɔ'ɔ bo sulphur, m̀bə nɨ̀wo nìi mɨ ywe'e mi mbaà.”
REV.21.9	Angel wa yì mɔ'ɔ a tɨtɨ̀ɨ baangel bya bi sàmbaa mə bɨ lɛ ntugɨtə ɨkaŋ jya ji sàmbaa mə ɨ lɛ nluu nɨ̂ ǹjò ji nlwì'ì ǹjɨ̀m jya ji sàmbaa aa, a ghaà a mbo mə̀ ǹswoŋ mə, “Zǐ tâ mə̀ dɨ'ɨ mûŋgen, ŋ̀gwɛ Mû M̀bînjə̀rə̀ wa a mbo wò.” 
REV.21.10	A tɨgə̀ ǹlɔgə gha a mûm Àzwì, ŋ̀ghɛɛ nɨ mə̀ a atu nta'a yì wè, ǹdɨ'ɨ Yerursalem, ǹjɔ̀'ɔ̀ àla'a yì ǹlàà ya a mbo mə̀, a fɛ'ɛ̀ a aburə a mbɛ̀ɛ Nwì, ǹsɨgə nzi nɨ a nsyɛ, 
REV.21.11	ŋ̀ŋweenə nɨ nɨ̀gha'a nɨ Nwî, ŋ̀ŋwèènə̂ yì ɨ bə tsǒ ŋgɔ̀'ɔ tɨ̀ndùù yìi ɨ̀ tsyànə a nyə aa, tsǒ jasper, njɛɛŋkə tsǒ crystal. 
REV.21.12	Ŋ̀kya yìi ɨ lɛ ntɨ̀ɨ̀ ŋ̀kɨ nsa'a aa, ɨ lɛ ŋkarɨsə Yerusalem wâ, ŋ̀kya wa ɨ tswe nɨ̀ mɨ̀ntsù mɨ ɨbù'ù nɨghûm ǹtsò baa, baangel nɨghûm ǹtsò baa tswê wa mɨ̂ntsù mɨ ɨbù'ù. Bɨ lɛ ŋŋwà'ànə̀ mɨkum mɨ ŋgwɛ̀'ɛnda bɔɔ bɨ Israel bya nɨ̀ghûm ǹtsò ji baa, wa nɨ mɨ̀ntsù mɨ ɨbù'ù. 
REV.21.13	Mɨ̀ntsù mɨ ɨbù'ù lɛ ntswe a mbɨ nsà'a nòò mi ntarə, ǹtswe a mbɨ àtu mi ntarə, ǹtswe a mbɨ ǹtii mi ntarə, ŋ̀kɨ ntswe a mbɨ ǹtso nòò mi ntarə̀. 
REV.21.14	Ŋ̀kya njɔ̀'ɔ̀ àla'a wa ɨ lɛ ntswe nɨ̂ ŋ̀gɔ̀'ɔ̀ àtsənda nɨ̀ghîm ǹtsò baà, bɨ ŋwa'ànə̀ mɨ̀kùm mɨ ŋgǎŋntoo Mû M̀bîjə̀rə̀ jya nɨ̀ghùm ǹtsò baa ghu.
REV.21.15	Angel wa mə à lɛ ŋghàà a mbo mə̀ aa, à lɛ tugɨtə fɨgə̀ yìi bɨ lɛ naŋsə nɨ gold aa, a mfɨ̀gə njɔ̀'ɔ̀ àla'a ya, bo bɨ̀ mɨ̀ntsù mɨ ɨbù'ù mya, nɨ̂ ŋ̀kya wa ghu. 
REV.21.16	M̀bɛ̀ɛ ǹjɔ̀'ɔ̀ àla'a jya ji nɨkwà ɨ lɛ ŋkù'ùnə̀: ǹsà'àtə̂ yì bô m̀bwà yì ku'ùnə̀, a fɨgə̀ ǹjɔ̀'ɔ̀ àla'a ya, nɨ̂ àtì yi yâ, ɨ bə bɨ̀kilo metre 2,400, ǹsà'àtə̂ yì, m̀bwà yì, nɨ̂ ŋ̀ŋɛ̀nə̂ yì lɛ mbə tsi'ì ŋ̀gɨŋ ŋgɨ̀ŋə̀. 
REV.21.17	Angel wa à lɛ ŋkɨ mfɨgə ŋkya njɔ̀'ɔ ala'a wâ, ɨ bə bɨ̀ metres 66, ǹyoŋə aa nɨ fɨ̀gə̀ yìi bə̀ bɨ̀tsɨ̀m fɨ̀gə̀ nɨ̂ ǹjoo ghu aà.
REV.21.18	Bɨ lɛ ŋghùrə ŋkya wa aa nɨ̀ jasper, àla'à ya a baŋnə̀ ǹnaŋsə mbə tsi'ì gold, ǹta tsǒ ŋkè'è yìi ɨ̀ laa aà. 
REV.21.19	Bɨ lɛ ntsè'e ŋgɔ̀'ɔ atsəŋkya jya nɨ̂ ŋ̀gɔ̀'ɔ tɨ̀ndùù, ŋ̀gɔ̀'ɔ̀ yî m̀bìì ɨ̀ lɛ mbə jasper, yì ǹyòŋtə̀ bə sapphire, yìi ɨ̀ ywè'e ji tarə aa bə agate, yìi mə ɨ̀ ywe'e ji nɨkwà aa bə emerald, 
REV.21.20	yìi ɨ̀ ywè'e ji ntaà aa bə onyx, yìi ɨ̀ ywè'e ji nto'o aa bə carnelian, yìi ɨ̀ ywè'e ji sàmbaa aa ɨ chrysolite, yìi ɨ̀ ywè'e ji nɨfwaa aa bə beryl, yìi ɨ̀ ywè'e ji bù'ù aa bə topaz, yìi ɨ̀ ywè'e ji nɨghum aa bə chrysoprase, yìi ɨ̀ ywè'e nɨghûm ǹtsò mɔ̀'ɔ aa ɨ bə jacinth, yìi ɨ̀ ywè'e nɨghûm ǹtsò baa aa ɨ bə amethyst. 
REV.21.21	Mɨ̀ntsù mɨ ɨbù'ù mya nɨghûm ǹtsò baa lɛ ŋkɨ mbə njoo tɨ̀ndùu ntsò baà; bɨ ghɨrə̀ ǹtsǔbù'ù wa yǐ mɔ'ɔ yi mɔ'ɔ aa nɨ̀ nɨ̂ ǹjoò tɨ̀ndùù yî m̀fùùrə̀. M̀fâŋnə njɔ̀'ɔ̀ àla'a ya ɨ naŋsə mbə gold, ntanə tsǒ ŋ̀kè'è.
REV.21.22	Kaa mə̀ lɛ ŋwa'a ndâmà'anwì wa njɔ̀'ɔ̀ àla'a yə̂, ǹloŋ mə ǹdâmà'anwì yì ɨ̀ lɛ mbə M̀mà'àmbî Nwìŋgɔ̀ŋ M̀bu'utəmbi bo Mû M̀bînjə̀rə̀ wâ. 
REV.21.23	Kaa ǹjɔ̀'ɔ̀ àla'a ya wa'à nɨ̂ nɨ̂nòò, kə̀ saŋ mə tâ à ka nta ghu lɔɔ̀, ǹloŋ mə nɨ̀gha'a nɨ Nwî nɨ ta ghu tsǒ ŋ̀kà'à. Mû M̀bîjə̀rə̀ wa a bə lâm ǹjɔ̀'ɔ̀ àla'a yâ. 
REV.21.24	Ɨ̀too fàa mbi ka yǐ tɨgə karə aa wa mûm ŋ̀kà'a yu. Tâ bɨ̀fɔ̀ bɨ tsɨ̀m fàa nsyɛ tâ bɨ zi nɨ nɨ̀gha'a nyaa ghu. 
REV.21.25	Kaa baa yǐ wa'ǎ mɨ̂ntsù mɨ ɨbù'ù mya a si'inə̀ ka ntsetə; kaa ɨtugə ka yǐ wa'à ghu ka mfii. 
REV.21.26	Bɨ ka yǐ lɔ̀gə nɨgha'a nɨ ɨtoo jì fàa mbi bo bɨ̀ àfù'û yaa ɨ zì nɨ yu wa a mûm ǹjɔ̀'ɔ̀ àla'à. 
REV.21.27	Kaa ayoo nsɨŋ yî tsù kaa a ka yǐ wa'à ghu kuù, kə̀ bə ŋù yìi mə a ghɨ̀rə ɨnnù jî swèrə̀, kə̀ ŋù yìi mə a tswɛɛ ɨbaŋnənnù aa. A ka yǐ kuu tsi'ì bə̀ bìi mə bɨ ŋwa'anə mɨkûm myaa wa mûm àŋwà'ànə ntswêntɨ̀ɨ̀ Mû M̀bîjə̀rə̀ yâ aà.
REV.22.1	Angel wa a ghɛɛ̀ nɨ̂ m̀bìì ndɨ̀'ɨ ŋki mɨyaa ŋkǐ ntswêntɨ̀ɨ̀ wa a mbo mə̀, ɨ jɛɛ̀ŋkə̀ tsi'ì tsǒ crystal, ǹlo wa abə̀rə Nwi bo bɨ̀ yǐ Mû M̀bînjə̀rə̀ wa 
REV.22.2	ŋkoŋə nsɨgə wa a tɨtɨ̀ɨ mfâŋnə njɔ̀'ɔ̀ àla'a, wa aghəŋə ŋkì mɨyaa a mbɛ̀ɛ̀ tsɨ̀m, àtǐ ntswêntɨ̀ɨ̀ a təə ghu, ǹtswe nɨ̂ mbuu mɨ̂ntâ mi nɨ̀ghûm ǹtsò baà. Ŋ̀koonə nɨ mɨ̀ntà mi mya a atu sàŋə̀ a atu sàŋə̀. Ɨ̀yə̌ŋ ati ma ya ɨ lɛ nstwe aa a ŋghùrə ɨ̀too ɨtoo ghu.
REV.22.3	Kaa mbə bɨ wa'ǎ ayoò tsu yìi mə ndɔ̀ɔ̀ Nwì ɨ̀ tswe ghu maa mûm njɔ̀'ɔ̀ àla'a yə̂. Lâ tâ àbə̀rə̀ Nwî bo yǐ Mû M̀bî ǹjə̀rè wa, tâ à baŋnə ntəə ghu. Tâ ŋ̀gǎŋfà'â ji ka mmii nìi. 
REV.22.4	Bo ka yǐ kɨ yə nsî yi tâ bɨ̀ kɨ ŋwa'anə ɨkûm yi a nɨjɛnə nɨ nsi bo. 
REV.22.5	Kaa ɨ̀tugə ɨ ka yǐ wa'à bù m̀bə, kaa tâ bo wa'à nɨ̀ waa ŋkà'à lâm kə̌ ŋkà'à nɨ̂nòò bû ŋka nlɔɔ, ǹloŋ mə Mmà'àmbî Nwìŋgɔ̀ŋ àa yǐ bə ŋkà'â waa. Tâ bo tɨgə mbu'utə mbi bo bo ǹlwi'i nɨ̂ŋkoŋə̀.
REV.22.6	Angel wa a swoŋ a mbo mə̀ mə, “Wa annù yula mə mə̀ swoŋə aa à nɨ̂ ànnù nɨ̂ŋkoŋ ŋkù'ùnə a mbii aà.” Wa Mmà'à mbi Nwìŋgɔ̀ŋ mə a fa Azwî yi a mbô ŋ̀gǎŋntoò ji jya aa, à tòò mə̂ angel mə tâ à zi ndɨ̀'ɨ annù yìi a tswe nɨ̂ ŋ̀ghɛ̀sə mfɛ̀'ɛ̀ aa a mbô ŋ̀gàŋàfà'â yì. 
REV.22.7	Yesu a swoŋ mə, “Yə̂ nɨ̀, wa mə zì tsi'ì tsɨ̀tsɔ̀ŋə̀!” M̀bɔɔnə a mbo ŋù yìi mə a lə̀ə̀ ɨnnù jìi mə àŋwà'ànə̀ yûlà a swoŋə mə ɨ ka yǐ fɛ̀'ɛ̀ aà.
REV.22.8	Àa mə̀ Jɔn yìi mə mə̀ yù'u ŋkɨ nyə ɨnnù ma jû aà. Nòò wa mə mə̀ yu'u ŋkə nyə ɨnnù ma jû aa, mə̀ lɛ ŋwò a mɨkòrə angel wa mə à lɛ ndɨ̀'ɨ ɨnnù ma jû a mbo mə̀ aa mə mə mii yi, 
REV.22.9	lâ a swoŋ a mbo mə̀ mə, “Tsuu ajàŋə annù ma yû lǒ ghɨ̀rə̀! Wa mə̀ bə aa ŋù àkòrə̂ ghò a mûm àfà'à bo bɨ̀ ŋù àkòrə bɨ̀lɨ̂m bo, ŋ̀gǎŋntoo Nwî, bo bɨ̀ bə̀ bìi mə bɨ lə̀ə ɨnnù jìi mə àŋwà'ànə̀ yulà a swoŋ aà. Mii bə Nwî.”
REV.22.10	A bû ǹswoŋ a mbo mə̀ mə, “Tsùu ntoo yìi mə àŋwà'ànə̀ ma yû a swoŋə nloŋ ɨnnù jìi mə ka yǐ fɛ̀'ɛ̀ aa a alɔ̀'ɔ̀sə̀ lǒ lə̀ə̀ ǹloŋ mə wa nòò à tɨ̀gə abô.” 
REV.22.11	Tâ ŋù ŋ̀ghɨ̀rə̂ ɨ̀nnù jî bɨ tâ à ghɛɛ nɨ̂ m̀bìì a ŋka ŋghɨ̀rə̂ ɨ̀nnù jì bɨ, tâ ŋù yìi mə a ghɨ̀rə ɨnnǔ nsɨŋə aa tâ à ghɛɛ nɨ̂ m̀bìì ŋ̀ka ŋghɨrə ɨnnǔ nsɨŋə. Tâ ŋù yìi mə ɨ ghɨ̀rə ɨnnù jìi ɨ tsinə aa, tâ à ghɛɛ nɨ̂ m̀bìì ŋ̀ka ŋghɨrə ɨnnù jìi ɨ tsinə aà. Tâ ŋù yìi mə à làa aa, tâ kɨ̀ ntswe nlaa.”
REV.22.12	Yesu a swoŋ mə, “Wa mə zì tsi'ì tsɨ̀tsɔ̀ŋə̀! ǹtugɨtə mɨtsɔ'ɔ̀nə̀ mɨ afà'à, ɨ zǐ ɨ tsɔ'ɔ afà'à ŋû ǹtsɨ̀m ɨ yòŋə a nɨ̂ ànnù yìi à lɛ mfà'à aà. 
REV.22.13	Wa mə̀ nɨ Alpha ŋkɨ mbə Omega, m̀bə ntsyà m̀bìì ŋ̀kɨ mbə njɨrə njɨ̀m,mbə nlɔgɨnə ŋkɨ mbə nlwì'ìsə̂.
REV.22.14	M̀bɔɔnə a mbo bə̀ bìi bɨ sì'ì mə ɨtsə̀'ə̂ jyaa ɨ laa, ǹloŋ mə mbə bo jɨ fɨ̀ntà fɨ ati fɨ ntswêntɨ̀ɨ̀ fya, ŋ̀kɨ ntsya nɨ mɨ̀ntsǔ mɨ ɨbu'u mya, ŋ̀kuu wa njɔ̀'ɔ àla'à. 
REV.22.15	Bulà mbə̀ ka yi təə a abɛɛ kaa wa'à ghu kuù: m̀bu jya, nɨ̂ bɨ̀sɔ̀rə̀, nɨ ŋgàŋajɨrə̀ jya, nɨ ŋgǎŋnzwitə bə̀, nɨ ŋgǎŋmmii bɨ̀nwì bɨ adàŋə̀ àdàŋə̀, nɨ ŋù ǹtsɨ̀m yìi mə à kɔ̌ŋ ŋghɨ̀rə ɨnnǔ mbwe'esə̀ aà.
REV.22.16	“Wa mə̀ Yesu, mə̀ tòo angel ghà a mbo bù, nɨ ǹtoo yulà a mbo ŋ̀ghotə jyâ. Wa mə̀ laa mbə ntɨgəŋgɨ̀gɨ̀gə̀ bo bɨ̀ naŋəbərə̀ David wâ, m̀bə fɨ̂njɔ̀ŋ fî tɨ̀tugə fìi fɨ ta aà. 
REV.22.17	Azwì ya nɨ̀ Mûŋgèn wa swoŋ mə, “Zǐ.” Tâ ŋù yìi mə à yu'ù aa, tâ à swoŋ mə, “Zǐ.” Tâ ŋù yìi mə ǹjì ŋ̀kì ɨ yaŋə nii aa tâ à zi, tâ ŋù yìi mə a yə̀'ə̀tə aa, tâ à kwɛrə ŋkǐ ntswêntɨ̀ɨ̀ tɨ̀ tû.
REV.22.18	Mə wà'àsə̀ a ŋû ǹtsɨ̀m yìi mə a yu'u ntoo yìi mə ɨ fɛ̀'ɛ̀ fàa a mûm àŋwà'ànə̀ yulà yìi mə a swoŋə nɨ̂ ɨ̀nnù jìi mə ɨ ka yǐ fɛ̀'ɛ̀ aà. M̀bə ŋù tsù à ku'usə annù ghu boŋ Nwìŋgɔ̀ŋ à ka yǐ kɨɨ kù'ùsə nìi nɨghɔ̀ɔ̀ nɨ ŋkwoŋ bə̀ nya mə bɨ ŋwa'anə fàa mûm àŋwà'ànə̀ aà. 
REV.22.19	M̀bə ŋù tsù a fi'itə nɨghàà nî tsu fàa mûm àŋwà'ànə ntoo yù yìi mə a swoŋə nɨ̂ ɨ̀nnù jìi mə ɨ ka yǐ fɛ̀'ɛ̀ aa, boŋ Nwìŋgɔ̀ŋ à ka yǐ kɨɨ kwɛrə a yìi atɨɨ fɨ̂ntà fɨ ati fɨ ntswêntɨ̀ɨ̀ fya mə a tswe wa mûm ǹjɔ̀'ɔ̀ àla'a yì ǹlàà maŋsə ya aa, mə bɨ ŋwa'anə fàa mûm àŋwà'ànə̀ aà.
REV.22.20	Yu wa yìi mə à swǒŋ ɨnnù ma jû aa, à swǒŋ mə, “A laa mə mə zì tsi'ì tsɨ̀tsɔ̀ŋə̀.” Amen. Zǐ a Mmà'àmbî Yesu.
REV.22.21	Tâ ɨ̀bɔ̌ŋ Mmà'àmbî Yesu tâ ɨ̀ tswe a mbo bə̀ bɨ Nwî bɨ tsɨ̀mə̀. Amen.
