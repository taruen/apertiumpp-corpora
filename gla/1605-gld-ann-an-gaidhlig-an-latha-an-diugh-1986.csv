MRK.1.1	Seo mar a tha an Deagh Sgeul mu Iosa Crìosd, Mac Dhè, a' tòiseachadh. 
MRK.1.2	Tha e air a sgrìobhadh ann an leabhar Isaiah am fàidh:
MRK.1.2	“Seall, seo agad am fear a tha mi a' cur air thoiseach ort,
MRK.1.2	agus nì e an rathad rèidh romhad.
MRK.1.3	‘Cuiribh slighe an Tighearna air dòigh,
MRK.1.3	dèanaibh an rathad dìreach air a shon’.”
MRK.1.4	Bha Eòin a' baisteadh anns an fhàsach 's ag ràdh, “Dèanaibh aithreachas agus bithibh air bhur baisteadh, is bheir Dia mathanas dhuibh.” 
MRK.1.5	Chaidh a h‑uile duine ann an Iudèa 's ann an Ierusalem a‑mach far an robh e; bha iad ag aideachadh am peacaidhean 's bha esan gam baisteadh ann an abhainn Iòrdain.
MRK.1.7	Seo mar a thubhairt e: “Tha fear a' tighinn ás mo dhèidh a tha nas cumhachdaiche na mise. Chan eil mise airidh air cromadh gu barriall a bhrògan fhosgladh. 
MRK.1.8	Bhaist mise sibh le uisge, ach baistidh esan sibh leis an Spiorad Naomh.”
MRK.1.9	Man àm sin, thàinig Iosa bho Nàsaret an Galile, agus bhaist Eòin e ann an abhainn Iòrdain. 
MRK.1.10	Cho luath 's a thàinig e a‑mach ás an uisge, chunnaic e na speuran a' fosgladh agus an Spiorad a' laighe air mar chalman. 
MRK.1.11	Thàinig guth bho nèamh an‑uairsin, ag ràdh, “'S tu Mac mo ghràidh agus 's mòr an toileachadh a tha thu a' toirt dhomh.”
MRK.1.12	Agus anns a' bhad, rinn an Spiorad a ruagadh a‑mach dhan fhàsach. 
MRK.1.13	Bha e ann an sin ga fheuchainn aig an t‑Sàtan fad dà fhichead là. Cha robh còmhla ris ach beathaichean fiadhaich, ach bha na h‑ainglean a' frithealadh dha.
MRK.1.14	Nuair a chuir iad Eòin sa phrìosan, thàinig Iosa a Ghalile ag innse dhaibh mu Dheagh Sgeul Dhè. 
MRK.1.15	Thuirt e, “Seo a‑nis an t‑àm, tha rìoghachd Dhè air tighinn dlùth. Dèanaibh aithreachas, agus creidibh an Deagh Sgeul.”
MRK.1.16	Aʼ dol seachad ri taobh Loch Ghalile, chunnaic e Sìmon agus Anndra a bhràthair a' cur lìon anns an loch, oir 'se iasgairean a bh'annta. 
MRK.1.17	Thuirt e riu, “Thigibh còmhla riumsa, agus ionnsaichidh mise dhuibh daoine a ghlacadh 's chan e iasg.” 
MRK.1.18	Dh'fhàg iad na linn sa mhionaid, agus dh'fhalbh iad còmhla ris.
MRK.1.19	Nuair a chaidh e beagan na b'fhaide, chunnaic e Seumas mac Shebede agus Eòin a bhràthair a' càradh an cuid lìon sa bhàta. 
MRK.1.20	Dh'eubh e riusan cuideachd. Dh'fhàg iad an athair Sebede sa bhàta còmhla ris an sgioba is thog iad orra ás a dhèidh.
MRK.1.21	Ghabh iad a‑steach a Chapernàum. Air an ath Shàbaid, chaidh Iosa dhan t‑sionagog agus thòisich e air teagasg. 
MRK.1.22	Chuir e ioghnadh anabarrach air an t‑sluagh nuair a chuala iad e, oir bha ùghdarras na theagasg nach robh idir aig na sgrìobhaichean.
MRK.1.23	Dh'èirich am fear a bha seo, 's e fo bhuaidh droch spioraid, agus leig e eubh ás: 
MRK.1.24	“Dè an gnothach a th'agadsa ruinne, Iosa o Nàsaret? An tàinig thu a chur ás dhuinn? 'S math as aithne dhomh cò thu — duine naomh Dhè.”
MRK.1.25	Thug Iosa òrdugh teann dhan droch spiorad, 's thuirt e ris, “Bi thusa sàmhach, 's thig a‑mach ás.”
MRK.1.26	Siod an spiorad ga riasladh, 's a' falbh ás le sgriach. 
MRK.1.27	Chuir seo ioghnadh eagalach air na bh'ann, 's bha iad a' faighneachd de chach-a‑chèile, “Dè tha seo? Teagasg ùr dha-rìribh, agus cumhachd còmhla ris! Tha e a' toirt òrdugh dha na droch spioradan fhèin 's tha iad a' toirt feairt air!”
MRK.1.28	Sgaoil a chliù fad is farsaing air feadh Ghalile.
MRK.1.29	An‑uairsin, cho luath 's a thàinig iad a‑mach ás an t‑sionagog, chaidh iad dhan taigh aig Sìmon is Anndra, 's bha Seumas is Eòin còmhla riu. 
MRK.1.30	Bha màthair-chèile Shìmoin na laighe le fiabhras, 's chaidh innse do dh'Iosa ma deidhinn. 
MRK.1.31	Thàinig e far an robh i, rug e air làimh oirre, 's thog e suas i. Dh'fhàg am fiabhras i anns a' bhad, 's dheasaich i biadh dhaibh.
MRK.1.32	Am beul an anmoich, nuair a chaidh a' ghrian fodha, bha iad a' tighinn thuige le daoine a bha tinn, 's le feadhainn a bha fo bhuaidh dheamhan. 
MRK.1.33	Bha a h‑uile duine sa bhaile air cruinn-eachadh man doras. 
MRK.1.34	Leighis e mòran air an robh iomadh droch thinneas, 's chuir e iomadh deamhan air theicheadh. Cha cheadaicheadh e dha na deamhain guth a ràdh, a chionns gum b'aithne dhaibh cò bh'ann.
MRK.1.35	An ath mhadainn, fada mus d'èirich a' ghrian, thog Iosa air, 's chaidh e a‑mach a dh'àite uaigneach, 's thòisich e air ùrnaigh. 
MRK.1.36	Chaidh Sìmon agus a chompanaich air a thòir, 
MRK.1.37	's nuair a lorg iad e, thuirt iad ris, “Tha a h‑uile duine gad iarraidh.”
MRK.1.38	Thuirt esan riusan, “Falbhamaid dha na bailtean as fhaisge dhuinn; feumaidh mi searmonachadh annta sin cuideachd, oir 'sann air a shon sin a thàinig mi.”
MRK.1.39	Chaidh e a‑mach air feadh Ghalile uile, a' searmonachadh sna sionagogan, 's a' tilgeil a‑mach dheamhan.
MRK.1.40	Thàinig lobhar far an robh Iosa. Chaidh e air a ghlùinean, 's thuirt e ris, “Mas math leat, tha e nad chomas mise a ghlanadh.”
MRK.1.41	Bha truas mòr aig Iosa ris. Shìn e a‑mach a làmh, bhean e dha, 's thuirt e ris, “Is math leam dha-rìribh; bi nise slàn.” 
MRK.1.42	Dh'fhàg an luibhre e sa mhionaid 's chaidh a shlànachadh. 
MRK.1.43	Chuir Iosa an sin air falbh e, 's e a' sparradh air, 
MRK.1.44	“Feuch nach can thu guth ri duine, ach falbh 's seall thu-fhèin dhan t‑sagart. Dèan ìobairt mar a dh'iarr Maois, a dhearbhadh dhan t‑sluagh gu bheil thu air do ghlanadh.”
MRK.1.45	Ach dh'fhalbh esan, 's cha robh tosd a' dol air ach ag innse fad is farsaing mar a thachair dha. Mar sin cha b'urrainn do dh'Iosa tadhal sna bailtean, ach dh'fhan e a‑muigh air an dùthaich. Ann an sin fhèin, bha feadhainn ga ruighinn ás gach àite.
MRK.2.1	Beagan làithean an dèidh sin, nuair a thill e a Chapernàum, chaidh an naidheachd ma sgaoil gun robh e aig an taigh. 
MRK.2.2	Chruinnich urad a dhaoine 's nach robh àite ann dhan chòrr, fiù 's man doras. Nuair a bha e a' toirt dhaibh a theachdaireachd, 
MRK.2.3	siod feadhainn a' tighinn thuige le crioplach agus ceathrar ga ghiùlan. 
MRK.2.4	A chionns nach b'urrainn dhaibh Iosa a ruighinn leis cho dùmhail 's a bha an sluagh, dh'fhosgail iad mullach an taighe os a chionn, 's nuair a rinn iad toll, leig iad sìos an leabaidh air an robh an crioplach na laighe. 
MRK.2.5	Nuair a chunnaic Iosa cho làidir 's a bha an creideamh, thuirt e ris a' chrioplach, “A mhic, tha do pheacaidhean air am mathadh.”
MRK.2.6	A‑nis, bha feadhainn dhe na sgrìobhaichean nan suidhe ann an siod 's ag ràdh riu fhèin, 
MRK.2.7	“Dè 's ciall dhan fhear seo a bhith a' bruidhinn mar seo? 'Se toibheum a th'aige! Cò as urrainn peacaidhean a mhathadh ach Dia a‑mhàin?”
MRK.2.8	Anns a' mhionaid, dh'aithnich Iosa na spiorad fhèin dè bha iad a' smaoineachadh, 's thuirt e riu, “Carson a tha na beachdan sin agaibh? 
MRK.2.9	Bheil e nas fhasa a ràdh ris a' chrioplach seo, ‘Tha do pheacaidhean air am mathadh’ na tha e a ràdh, ‘Eirich, tog leat do leabaidh agus coisich’? 
MRK.2.10	Dearbhaidh mise dhuibh gu bheil ùghdarras aig Mac an Duine peacaidhean a mhathadh air an talamh. 
MRK.2.11	Eirich air do chasan,” ars esan an‑uairsin ris a' chrioplach, “tog do leabaidh 's bi a' falbh dhachaigh.”
MRK.2.12	Dh'èirich e anns a' bhad, thog e an leabaidh, 's choisich e a‑mach an sealladh an t‑sluaigh uile. Chuir seo ioghnadh anabarrach orra, 's thug iad moladh do Dhia, ag ràdh, “Chan fhaca sinn a leithid seo riamh.”
MRK.2.13	Turas eile chaidh e a‑mach ri taobh an loch. Bha mòran dhaoine a' tighinn thuige gun sgur, 's bha esan gan teagasg. 
MRK.2.14	Nuair a bha e a' gabhail an rathaid, chunnaic e Lèbhi mac Alphèuis na shuidhe anns an taigh-chusbainn. Thuirt e ris, “Thig còmhla riumsa.” Dh'èirich esan 's dh'fhalbh e còmhla ris.
MRK.2.15	Nuair a bha Iosa 's a dheisciobail a' gabhail bìdh ann an taigh Lèbhi, bha mòran a luchd-cìse agus a “pheacaich” eile ag ithe còmhla riu, oir bha mòran ga leantainn. 
MRK.2.16	Nuair a chunnaic sgrìobhaichean nam Pharasach gun robh e a' gabhail bìdh còmhla ri peacaich agus luchd-cìse, thuirt iad ri a dheisdobail, “Carson a tha e ag ithe còmhla ri luchd-cìse agus ri peacaich?”
MRK.2.17	Chuala Iosa seo, agus thuirt e riu, “Chan e an fheadhainn a tha slàn a tha a' cur feum air an dotair, ach an fheadhainn a tha tinn. Cha tàinig mise a thoirt cuiridh dha na fìrein, ach dha na peacaich.”
MRK.2.18	Bha deisciobail Eòin agus na Pharasaich aig an àm ud a' trasgadh. Thàinig daoine gu Iosa 's thuirt iad ris, “Carson a tha deisciobail Eòin agus deisciobail nam Pharasach a' trasgadh, 's nach eil na deisciobail agadsa?”
MRK.2.19	Thuirt Iosa riu, “'S cinnteach nach urrainn dha na fleasgaich a tha a' cuideachadh fear-na‑bainnse trasgadh nuair a tha esan còmhla riu? Fhad 's a tha fear-na‑bainnse còmhla riu, chan urrainn dhaibh trasgadh. 
MRK.2.20	Ach thig an t‑àm nuair a bhios fear-na‑bainnse air a thoirt bhuapa, agus traisgidh iad an‑uairsin.
MRK.2.21	“Cha chàirich duine sam bith toll air seann aodach le brèid ùr nodha. Ma nì e sin, tarraingidh am brèid ùr an seann aodach, 's bidh an toll nas mò buileach. 
MRK.2.22	'S cha chuir neach sam bith fìon ùr ann an seann bhotaill-chraicinn. Ma nì e sin, sracaidh am fìon na craicinn, 's thèid an dà chuid am fìon 's na craicinn a dholaidh. Feumaidh fìon ùr craicinn ùra.”
MRK.2.24	Thuirt na Pharasaich ris, “Seall seo! Carson a tha iad a' dèanamh rud nach eil an Lagh a' ceadachadh air an t‑Sàbaid?”
MRK.2.26	Ghabh e a‑steach a thaigh Dhè nuair a bha Abiàtar na àrd-shagart, 's dh'ith e Aran na Fianais nach fhaod duine sam bith ithe ach na sagairt a‑mhàin, 's thug e cuid dheth dhan fheadhainn a bha còmhla ris.”
MRK.2.27	Thuirt e riu, “'Sann air sgàth an duine a rinneadh an t‑Sàbaid, 's chan ann air sgàth na Sàbaid a rinneadh an duine. 
MRK.2.28	Mar sin tha an t‑Sàbaid, mar gach nì eile, fo riaghladh Mhic an Duine.”
MRK.3.1	Turas eile chaidh e dhan t‑sionagog, 's bha fear ann an sin air an robh làmh sheargte. 
MRK.3.2	Bha iad a' cumail sùil air, gun fhios nach leighiseadh e air an t‑Sàbaid e, 's gum biodh cothrom aca gearan a thogail na aghaidh. 
MRK.3.3	Thuirt esan ris an duine aig an robh an làmh sheargte, “Seas am meadhon an làir.” 
MRK.3.4	Is thuirt e ris a' chòrr, “Dè as còir a dhèanamh air an t‑Sàbaid, math no olc; beatha a shàbhaladh, no duine a mharbhadh?” Ach cha tuirt iadsan guth.
MRK.3.5	Sheall e orra gu feargach, 's chuir cruas an cridhe mulad air. An sin thuirt e ris an duine, “Sìn a‑mach do làmh.” Shìn e a‑mach i 's bha i air a dèanamh slàn. 
MRK.3.6	Thog na Pharasaich orra, 's chuir iad an comhairle ri muinntir Heroid feuch ciamar a chuireadh iad ás dha.
MRK.3.7	Dh'fhalbh Iosa 's a dheisciobail leo fhèin gu taobh an loch, 's thàinig sluagh mòr a mhuinntir Ghalile às an dèidh. 
MRK.3.8	Nuair a chuala iad na bha e a' dèanamh, thàinig àireamh mhòr dhaoine thuige à Iudèa, à Ierusalem, à Idumèa, bho thaobh thall Iòrdain, 's bhon dùthaich man cuairt air Tìoras agus Sìdon. 
MRK.3.9	Air eagal 's gun teannaicheadh an sluagh air, dh'iarr e air a dheisciobail bàta a bhith deiseil dha; 
MRK.3.10	oir bha e a' leigheas mòran dhaoine, 's bha a h‑uile duine air an robh tinneas ga dhùmhlachadh feuch am beanadh iad ris. 
MRK.3.11	Cha robh uair a chitheadh na droch spioradan e nach robh iad a' tuiteam air a bheulaibh 's a' sgriachail, “'S tusa Mac Dhè.”
MRK.3.12	'S bha esan a' toirt rabhadh cruaidh dhaibh gun innse cò e.
MRK.3.13	Ghabh Iosa suas dhan mhonadh. Ghairm e an fheadhainn a thagh e‑fhèin, 's chaidh iad a‑mach thuige. 
MRK.3.14	Chuir e air leth dà dhuine dheug (“abstoil” a thug e orra) a bhiodh còmhla ris, 's a chuireadh e a‑mach a shearmonachadh, 
MRK.3.15	le ùghdarras deamhain a ruagadh à daoine.
MRK.3.16	Seo an dà dhuine dheug a thagh e: Sìmon air an tug e an t‑ainm Peadar, 
MRK.3.17	Seumas mac Shebede agus Eòin a bhràthair — orrasan thug e an t‑ainm Boanerges, 'se sin, Mic an tàimeanaich; 
MRK.3.18	Anndra agus Philip agus Bartolomèus; Mata agus Tòmas agus Seumas mac Alphèuis; Tadèus agus Sìmon an Canànach 
MRK.3.19	agus Iùdas Iscariot, am fear a thug thairis e dha nàimhdean.
MRK.3.20	Chaidh e an‑uairsin dhachaigh. Chruinnich a leithid a shluagh a‑rithist 's nach b'urrainn dhaibh fiù 's blasad bìdh ithe. 
MRK.3.21	Nuair a chuala a chàirdean seo, chaidh iad a‑mach a dhèanamh grèim air, oir bhathar ag ràdh gun robh e ás a chiall.
MRK.3.22	Bha na sgrìobhaichean a thàinig a‑nuas à Ierusalem ag ràdh, “Tha e fo smachd aig Beelsebul” agus “'Sann an ainm ceannard nan deamhan a tha e a' tilgeil a‑mach nan deamhan.”
MRK.3.23	Ghairm Iosa thuige fhèin iad, 's thòisich e air bruidhinn riu ann an samhlaidhean: “Ciamar as urrainn dhan t‑Sàtan an Sàtan a thilgeil a‑mach? 
MRK.3.24	'S ma tha rìoghachd air a roinn na h‑aghaidh fhèin, chan urrainn dhan rìoghachd sin seasamh. 
MRK.3.25	'S ma tha taigh air a roinn na aghaidh fhèin, chan urrainn dhan taigh sin seasamh. 
MRK.3.26	'S ma tha Sàtan air èirigh na aghaidh fhèin agus air a roinn, chan urrainn dhàsan seasamh, ach thàinig crìoch air a rìoghachd.
MRK.3.27	“Chan urrainn do dhuine sam bith gabhail a‑steach a thaigh an duine làidir agus a chuid a ghoid mura ceangail e an duine làidir an toiseach. An‑uairsin faodaidh e an taigh aige a chreachadh an ceart da‑rìribh.
MRK.3.28	“Gu cinnteach tha mi ag ràdh ruibh gum faigh duine mathanas airson a h‑uile peacadh agus toibheum, 
MRK.3.29	ach ma nì duine sam bith toibheum an aghaidh an Spioraid Naoimh, cha bhi mathanas ann dha gu bràth, ach mairidh a chionta gu sìorraidh.” 
MRK.3.30	Thuirt Iosa seo a chionns gun robh iad ag ràdh gun robh droch spiorad ann.
MRK.3.31	An sin thàinig màthair agus bràithrean Iosa. Sheas iad taobh a‑muigh an taighe, 's chuir iad fios ga iarraidh. 
MRK.3.32	Bha mòran dhaoine nan suidhe timcheall air, 's thuirt iad ris, “Seall, tha do mhàthair 's do bhràithrean a‑muigh, 's tha iad gad iarraidh.”
MRK.3.33	Fhreagair esan, “Cò iad mo mhàthair agus mo bhràithrean?” 
MRK.3.34	Aʼ toirt sùil man cuairt air an fheadhainn a bha nan suidhe timcheall air, thuirt e, “Seo agaibh mo mhàthair agus mo bhràithrean. 
MRK.3.35	Oir duine sam bith a nì toil Dhè, is esan mo bhràthair agus mo phiuthar agus mo mhàthair.”
MRK.4.1	Turas eile thòisich e air teagasg ri taobh an loch. Chruinnich urad a shluagh man cuairt air 's gum b'fheudar dha bàta a ghabhail agus suidhe innte air an loch, 's an sluagh cruinn air a' chladach.
MRK.4.2	Bha e a' cleachdadh mòran shamhlaidhean gan teagasg 's thuirt e riu, 
MRK.4.3	“Eisdibh. Chaidh fear a‑mach a chur sìl, 
MRK.4.4	agus nuair a bha e ga chur, thuit cuid dheth air an rathad, 's thàinig na h‑eòin agus shluig iad e. 
MRK.4.5	Thuit cuid eile dheth air talamh creagach far nach robh mòran ùrach, agus dh'fhàs e suas an ùine ghoirid a chionns nach robh doimhneachd talmhainn aige. 
MRK.4.6	Nuair a dh'èirich a' ghrian, chaidh a losgadh, 's a chionns nach robh bun aige, shearg e ás. 
MRK.4.7	Thuit cuid eile a‑measg nan drisean, 's dh'fhàs na drisean agus thachd iad e, 's cha tàinig bàrr sam bith air. 
MRK.4.8	Thuit cuid eile air talamh math. Dh'fhàs e suas 's thàinig toradh air, a dheich-ar‑fhichead urad 's a thrì fichead urad 's a cheud urad.”
MRK.4.9	'S thuirt e riu, “Ma tha cluasan agaibh gu èisdeachd, èisdibh.”
MRK.4.10	Nuair a dh'fhalbh an sluagh, chuir an fheadhainn a bha còmhla ris agus an dà fhear dheug ceistean air mu na samhlaidhean. 
MRK.4.11	Thuirt e riu, “Fhuair sibhse eòlas air nithean mu rìoghachd Dhè a bha falaichte thuige seo, ach dhan fheadhainn a tha an taobh a‑muigh tha gach nì air a chur ann an samhlaidhean, 
MRK.4.12	gus am bi iad ‘a' coimhead 's a' coimhead 's gun iad a' faicinn, 's ag èisdeachd 's ag èisdeachd 's gun iad a' tuigsinn, air eagal gum feum iad tionndadh gu Dia agus mathanas fhaighinn’.”
MRK.4.13	Thuirt e riu, “An e nach eil sibh a' tuigsinn an t‑samhlaidh seo? Ciamar mar sin a thuigeas sibh na samhlaidhean uile? 
MRK.4.14	'Se facal Dhè an sìol a tha am fear seo a' cur. 
MRK.4.15	Seo mar a tha an fheadhainn far a bheil am facal ga chur air uachdar an rathaid: nuair a tha iad ga chluinntinn, tha an Sàtan a' tighinn sa mhionaid 's a' togail leis an fhacail a chaidh a chur annta. 
MRK.4.16	Seo mar a tha an fheadhainn far an do chuireadh an sìol air talamh creagach: nuair a chluinneas iadsan am facal, tha iad a' gabhail ris le aoibhneas. 
MRK.4.17	Ach a chionns nach eil freumh aca annta fhèin, chan eil iad a' seasamh ach ùine ghoirid, 's nuair a thig trioblaid agus sàrachadh air sgàth an fhacail, tha iad a' tuiteam. 
MRK.4.18	Tha cuid eile far an do chuireadh an sìol a‑measg nan drisean. Tha iad sin a' cluinntinn an fhacail, 
MRK.4.19	ach tha urad a chùram orra mu thimcheall na beatha seo, agus urad a thlachd aca ann an saoibhreas agus urad a shannt airson nithean eile, 's gu bheil na rudan sin uile a' tighinn a‑steach 's a' tachdadh an fhacail, 's chan eil toradh sam bith a' tighinn air. 
MRK.4.20	Ach seo mar a tha an fheadhainn far a bheil an sìol air a chur ann an talamh math: tha iadsan a' cluinntinn an fhacail 's ga ghabhail thuca fhèin, 's a' toirt a‑mach toraidh, a dheich-ar‑fhichead urad 's a thrì fichead urad 's a cheud urad.”
MRK.4.21	Thuirt e riu, “Cò an duine a bheireadh a‑steach lampa 's a chuireadh i fo mhìs no fon leabaidh? Nach ann a chuireadh e air a' bhòrd i? 
MRK.4.22	Chan eil nì sam bith air fhalach ach gus a thoirt am follais, 's chan eil nì sam bith ga chur à sealladh nach bi air fhoillseachadh. 
MRK.4.23	Ma tha sibh toileach èisdeachd, èisdibh.”
MRK.4.24	Thuirt e, “Thoiribh an aire dha na tha sibh a' cluinntinn. 'Sann a‑rèir an tomhais a bhios sibh a' cleachdadh a bheir Dia dhuibh fèin, agus tuilleadh a bharrachd air a sin. 
MRK.4.25	Am fear aig a bheil rud, gheibh e tuilleadh bho Dhia, ach am fear aig nach eil, caillidh e am beagan a th'aige.”
MRK.4.26	Thuirt e, “Seo mar a tha rìoghachd Dhè. Tha i mar gun sgapadh fear sìol air an talamh, 
MRK.4.27	's fhad 's a bhios esan a' cadal san oidhche 's ag èirigh san là, tha an sìol a' beothachadh 's a' fàs, 's gun fhios aige ciamar. 
MRK.4.28	Tha an talamh a' cur bàrr dheth leis fhèin, an toiseach am fochann, an‑uairsin an dias, 's an‑uairsin an t‑arbhar làn-abaich anns an dèis. 
MRK.4.29	Ach cho luath 's a tha am bàrr abaich, tha e ga bhuain leis a' chorran, oir tha am foghar air tighinn.”
MRK.4.30	Thuirt e a‑rithist, “Cò ris a chanas sinn a tha rìoghachd Dhè coltach, no dè an dealbh a nì sinn oirre? 
MRK.4.31	Tha i coltach ri gràinne a shìol mustard. Chan eil sìol air thalamh cho beag ris an t‑sìol seo nuair a thathar ga chur. 
MRK.4.32	Ach an‑uairsin tha e a' fàs nas àirde na preas sam bith 's a' cur a‑mach gheugan a tha cho mòr 's gum faod eòin an adhair neadachadh fodha.”
MRK.4.33	Bha e a' cur an cèill an fhacail dhaibh le iomadh samhladh dhen t‑seòrsa seo, a‑rèir 's mar a b'urrainn dhaibh a ghabhail a‑steach. 
MRK.4.34	Cha robh e a' bruidhinn riu uair sam bith as aonais samhlaidh. Ach nuair a bhiodh e‑fhèin 's a dheisciobail leo fhèin, bhiodh e a' mìneachadh a h‑uile nì dhaibh.
MRK.4.35	An là sin fhèin, nuair a thàinig am feasgar, thuirt e riu, “Rachamaid a‑null chun an taobh eile.” 
MRK.4.36	Dh'fhàg iad an sluagh 's thug iad leo e, mar a bha e, anns a' bhàta, 's bha bàtaichean eile ann cuideachd. 
MRK.4.37	Thàinig sgal gharbh air a' ghaoith, 's bha am bàta gu bhith làn leis mar a bha na tuinn a' sadadh a‑steach innte. 
MRK.4.38	Bha Iosa na chadal san deireadh 's a cheann air cluasaig. Thug iad air dùsgadh, 's thuirt iad ris, “A Mhaighistir, a bheil thu coma gu bheil sinn gu bhith bàithte?”
MRK.4.39	Dhùisg esan, 's chuir e casg air a' ghaoith, 's thuirt e ris na tuinn, “Bithibh sàmhach, 's bithibh aig fois.” Shìolaidh a' ghaoth, 's thàinig fèath mhòr. 
MRK.4.40	Thuirt e riusan, “Carson a tha a leithid a dh'eagal oirbh? An e nach eil sibh fhathast a' creidsinn?” 
MRK.4.41	Thàinig fìor eagal orra an‑uairsin, 's thuirt iad ri cach-a‑chèile, “Dè an seòrsa duine a tha seo, nuair a tha a' ghaoth 's na tuinn fhèin a' toirt feairt air?”
MRK.5.1	Thàinig iad gu taobh thall an loch, gu dùthaich nan Gearasènach. 
MRK.5.2	Nuair a thàinig Iosa a‑mach ás a' bhàta, thachair fear anns an robh droch spiorad ris, 
MRK.5.3	's e a' tighinn on chladh far an robh e a' còmhnaidh. Cha chumadh duine sam bith ceangailte e, fiù 's le sèinichean. 
MRK.5.4	Chaidh sèinichean 's geimhlean a chur air iomadh uair, ach bhrist e na sèinichean 's chuir e na geimhlean nam bloighdean, 's cha robh neach sam bith cho làidir 's gun cuireadh e casg air. 
MRK.5.5	A dh'oidhche 's a là bha e a' falbh air feadh nan uaighean 's nam monaidhean, a' sgriachail 's ga ghearradh fhèin le clachan.
MRK.5.6	Nuair a chunnaic e Iosa astar bhuaithe, ruith e far an robh e, 's thuit e aig a chasan. 
MRK.5.7	Dh'eubh e àird a chlaiginn, “Dè an gnothach a th'agadsa riumsa, Iosa, a Mhic an Dè as àirde? Tha mi a' guidhe ort an ainm Dhè, na dèan mo phianadh.” 
MRK.5.8	Oir bha Iosa air a ràdh ris an droch spiorad, “Thig a‑mach ás an duine.”
MRK.5.9	Dh'fhaighnich Iosa dheth, “Dè an t‑ainm a th'ort?”
MRK.5.9	Fhreagair esan, “'Se Lègion m'ainm, oir tha mòran dhinn ann.” 
MRK.5.10	Dh'iarr e gu dùrachdach air gun na droch spioradan a chur a‑mach ás an dùthaich.
MRK.5.11	Bha treud mhòr mhuc ann an siod ag ithe air a' mhonadh. 
MRK.5.12	Dh'eubh na droch spioradan ris, “Cuir sinn gu ruig na mucan, gus an tèid sinn a‑steach anntasan.” 
MRK.5.13	Thug esan cead dhaibh. Thàinig na droch spioradan a‑mach ás an duine, 's ghabh iad a‑steach dha na mucan. Thog an treud orra le roid, mu dhà mhìle dhiubh, sìos leis a' bhruthach a‑mach air an loch, 's chaidh am bàthadh.
MRK.5.14	Theich an fheadhainn a bha gam buachailleachd, 's dh'innis iad anns a' bhaile 's air feadh na dùthcha mar a thachair, 's thàinig daoine a‑mach a choimhead. 
MRK.5.15	Thàinig iad gu Iosa, 's dè chunnaic iad ach am fear anns an robh an Lègion dheamhan, 's e na shuidhe 's a chuid aodaich uime, 's a chiall air tilleadh thuige. Chuir seo eagal orra. 
MRK.5.16	'S dh'innis an fheadhainn a chunnaic e mar a thachair dhan fhear anns an robh na deamhain, 's dha na mucan.
MRK.5.17	Thòisich iad air iarraidh air Iosa a bhith a' falbh ás na crìochan aca.
MRK.5.18	Nuair a bha e a' dol air bòrd a' bhàta, dh'iarr am fear anns an robh na deamhain cead air falbh còmhla ris.
MRK.5.19	Ach cha do leig Iosa leis. 'Sann a thuirt e ris, “Bi falbh dhachaigh gu do dhaoine fhèin, 's innis dhaibhsan na nithean mòra a rinn an Tighearna air do shon, 's mar a rinn e tròcair ort.”
MRK.5.20	Dh'fhalbh esan 's thòisich e air innse anns na Deich Bailtean na rinn Iosa air a shon, 's ghabh a h‑uile duine ioghnadh.
MRK.5.21	Nuair a thill Iosa air ais chun an taobh thall, chruinnich sluagh mòr man cuairt air, ri oir an loch. 
MRK.5.22	Thàinig fear de cheannardan an t‑sionagoig, air an robh Iàrus, 's nuair a chunnaic e Iosa, thuit e aig a chasan 
MRK.5.23	's ghuidh e air, ag ràdh ris, “Tha mo nighean bheag ri uchd bàis. Nach tig thu 's nach cuir thu do làmhan oirre gus am bi i air a slànachadh, 's gum mair i beò.”
MRK.5.24	Dh'fhalbh e còmhla ris. Bha sluagh mòr ga leantainn 's iad ga dhùmhlachadh air gach taobh.
MRK.5.25	'S bha boireannach ann a bha air a bhith a' call fala fad dà bhliadhna dheug. 
MRK.5.26	Bha i air mòran fhulang fo iomadh dotair, 's air a cuid gu lèir a chosg, 's cha robh i dad na b'fheàrr, ach na bu mhiosa buileach. 
MRK.5.27	Chuala i iomradh air Iosa, thàinig i air a chùlaibh a‑measg an t‑sluaigh, 's bhean i ri aodach. 
MRK.5.28	Oir bha i ag ràdh rithe fhèin, “Ma thèid agam air beantainn fiù 's ri aodach, bidh mi air mo shlànachadh.”
MRK.5.29	Agus gun dàil sam bith sguir i a shileadh fala, agus mhothaich i innte fhèin gun deach a trioblaid a leigheas. 
MRK.5.30	Dh'aithnich Iosa sa mhionaid gun robh cumhachd air a dhol a‑mach bhuaithe, 's thionndaidh e man cuairt am meadhon an t‑sluaigh, 's thuirt e, “Cò bhean ri m'aodach?”
MRK.5.31	Thuirt a dheisciobail ris, “Nach eil thu a' faicinn an t‑sluaigh gad dhùmhlachadh, 's carson mar sin a tha thu ag ràdh, ‘Cò bhean rium?’ ”
MRK.5.32	Thug e sùil man cuairt feuch am faiceadh e cò bh'ann. 
MRK.5.33	A chionns gun robh fhios aice dè thachair dhi, thàinig am boireannach 's i air chrith leis an eagal. Thuit i aig a chasan 's dh'innis i dha a h‑uile nì mar a bha. 
MRK.5.34	Thuirt esan rithe, “A nighean, rinn do chreideamh slàn thu; bi falbh ann an sìth, 's bi saor o do thinneas.”
MRK.5.35	Bha Iosa fhathast a' bruidhinn rithe nuair a thàinig feadhainn bho thaigh Iàruis a ràdh ris, “Tha do nighean marbh; carson a chuireadh tu tuilleadh dragh air a' mhaighistir?”
MRK.5.36	Cha do ghabh Iosa suim sam bith dhan nì a chaidh a ràdh, ach thuirt e ri Iàrus, “Na biodh eagal idir ort, ach biodh creideamh agad.” 
MRK.5.37	Cha do leig e le neach sam bith a dhol còmhla ris ach Peadar agus Seumas agus Eòin bràthair Sheumais. 
MRK.5.38	Nuair a ràinig iad an taigh, chunnaic e an troimhe-chèile is daoine a' caoidh 's a' caoineadh gu goirt. 
MRK.5.39	Chaidh e a‑steach 's thuirt e riu, “Carson a tha sibh ris an ùbraid seo 's a' caoineadh? Chan eil am pàisde marbh, 'sann a tha i na cadal.”
MRK.5.40	Thòisich iadsan air fanaid air. Chuir e a‑mach a h‑uile duine a bh'ann ach thug e leis athair is màthair a' phàisde agus an fheadhainn a bha còmhla ris, 's chaidh e a‑steach far an robh an nighean. 
MRK.5.41	Rug e air làimh oirre 's thuirt e rithe, “Talitha koum”; 'se sin, air eadar-theangachadh, “A nìonag, tha mi ag ràdh riut, èirich.”
MRK.5.42	Gun dàil sam bith dh'èirich an nighean 's choisich i, oir bha i dà bhliadhna dheug a dh'aois. Chuir seo ioghnadh anabarrach orra. 
MRK.5.43	Thug e òrdugh teann dhaibh gun seo innse do dhuine, agus dh'iarr e orra biadh a thoirt dhi.
MRK.6.1	Dh'fhalbh e ás an àite gu a dhùthaich fhèin, agus chaidh a dheisciobail còmhla ris. 
MRK.6.2	Nuair a thàinig an t‑Sàbaid thòisich e air teagasg anns an t‑sionagog. Ghabh mòran de na chuala e ioghnadh, 's thuirt iad, “Càite an d'fhuair esan na nithean seo, 's dè an seòrsa gliocais a thugadh dha, nuair a tha e a' dèanamh a leithid sin a mhìorbhailean le a làmhan fhèin? 
MRK.6.3	Nach e seo an saor, mac Moire agus bràthair Sheumais is Iòseis is Iùdais is Shìmoin, 's nach eil a pheathraichean ann an seo nar measg?” Chan fhaigheadh iad seachad air a' chnap-starra seo.
MRK.6.4	Thuirt Iosa riu, “Chan eil fàidh gun urram ach na dhùthaich fhèin, 's a‑measg a dhaoine fhèin agus na theaghlach fhèin.”
MRK.6.5	Cha b'urrainn dha mìorbhail sam bith a dhèanamh ann an sin, ach a‑mhàin gun do chuir e a làmhan air corra dhuine tinn 's gun do leighis e iad. 
MRK.6.6	Chuir e ioghnadh air nach robh creideamh idir aca.
MRK.6.6	Chuir e cuairt timcheall nam bailtean a' teagasg. 
MRK.6.7	Ghairm e thuige dà fhear dheug agus thòisich e air an cur a‑mach, dithis is dithis còmhla, 's thug e dhaibh ùghdarras thairis air na droch spioradan. 
MRK.6.8	Thug e òrdugh dhaibh gun nì a bhith aca air son na slighe ach bata a‑mhàin, gun aran a bhith aca no màileid no airgead sam bith nan crios, 
MRK.6.9	ach brògan a chur orra 's gun a bhith orra fon cleòc ach aon lèine. 
MRK.6.10	Thuirt e riu, “Nuair a thèid sibh a‑steach a thaigh air aoigheachd, fanaibh ann an sin gus am fàg sibh am baile sin. 
MRK.6.11	Agus ma bhios àite sam bith ann nach cuir fàilte oirbh agus far nach fhaigh sibh èisdeachd, gabhaibh a‑mach ás agus crathaibh an stùr far ur casan mar fhianais na aghaidh.”
MRK.6.12	Chaidh iadsan a‑mach agus shearmonaich iad gum bu chòir do dhaoine aithreachas a dhèanamh. 
MRK.6.13	Thilg iad a‑mach mòran dheamhan, 's dh'ung iad le ola mòran a bha tinn, agus leighis iad iad.
MRK.6.14	Chuala an Rìgh Herod man a seo, oir bha cliù Iosa air a dhol fad is farsaing, agus bha cuid ag ràdh, “Tha Eòin Baist air èirigh o na mairbh; 'se sin as coireach gu bheil na cumhachdan seo ag obrachadh ann.”
MRK.6.15	Thuirt feadhainn eile, “'Se Eliah a th'ann,” agus feadhainn eile a rithist, “'Se th'ann fear dhe na fàidhean o shean.”
MRK.6.16	Ach nuair a chuala Herod e, thuirt e, “'Se th'ann ach Eòin, an dearbh fhear a chuir mise an ceann dheth.” 
MRK.6.17	'Se Herod fhèin a dh'òrdaich Eòin a chur an sàs, agus b'esan a cheangail sa phrìosan e. Rinn e seo air sgàth Heròdiais, bean a bhràthar Philip, a bha a‑nis pòsda aige fhèin, 
MRK.6.18	oir bhiodh Eòin ag ràdh ris, “Chan eil e ceart dhutsa bean do bhràthar a bhith agad.”
MRK.6.19	Mar sin bha droch rùn aig Heròdias a dh'Eòin, agus bha i airson a chur gu bàs, ach cha b'urrainn dhi, 
MRK.6.20	oir bha an t‑eagal aig Herod roimhe. Bha e a' tuigsinn gur e duine ceart, duine le Dia, a bh'ann, 's bha e mar sin ga chumail sàbhailte. Bha na rudan a bha Eòin ag ràdh a' dèanamh dragh mòr dha, ach air a shon sin bu mhath leis a bhith ag èisdeachd ris.
MRK.6.21	Fhuair Heròdias a cothrom air là‑breith Herod, nuair a thug esan dìnnear dha na h‑uaislean 's dha na h‑àrd-oifìgich's do dh'urracha mòra Ghalile. 
MRK.6.22	Thàinig nighean Heròdiais a‑steach a dhannsa, agus chòrd i gu mòr ri Herod agus ris na h‑aoighean. Thuirt an rìgh ris an nighinn, “Iarr rud sam bith orm 's bheir mi dhut e.” 
MRK.6.23	Bhòidich e dhi, “Rud sam bith a dh'iarras tu orm, bheir mi dhut e, gu ruig leth mo rìoghachd.”
MRK.6.24	Chaidh ise a‑mach, 's thuirt i ri a màthair, “Dè dh'iarras mi?”
MRK.6.24	Thuirt ise, “Ceann Eòin Bhaist.”
MRK.6.25	Thill i sa mhionaid na cabhaig a dh'ionnsaigh an rìgh agus thuirt i, “Tha mi ag iarraidh ort ceann Eòin Bhaist a thoirt dhomh gun dàil air truinnsear.”
MRK.6.26	Chuir e mulad mòr air an rìgh, ach air sgàth nam bòidean a thug e 's nan aoighean a bha an làthair, cha robh e airson a diùltadh. 
MRK.6.27	Thug an rìgh òrdugh do shaighdear a dhol a‑mach agus ceann Eòin a thoirt a‑steach. Dh'fhalbh e, 's chuir e an ceann dheth sa phrìosan, 
MRK.6.28	's thàinig e leis a' cheann air truinnsear. Thug e dhan nighinn e, 's thug ise dha màthair e. 
MRK.6.29	Nuair a chuala deisciobail Eòin seo, thàinig iad 's thug iad leo an corp agus thiodhlaig iad e ann an uaigh.
MRK.6.30	Thàinig na h‑abstoil còmhla a‑rithist far an robh Iosa, 's dh'innis iad dha na bha iad a' dèanamh 's a' teagasg. 
MRK.6.31	Thuirt e riu, “Thigibhse an dara taobh gu àite uaigneach, 's leigibh ur n‑anail car greise.” Oir bha mòran dhaoine a' falbh 's a' tighinn, 's cha robh cothrom aca fiù 's grèim bìdh a ghabhail. 
MRK.6.32	Dh'fhalbh iad sa bhàta gu àite uaigneach leo fhèin.
MRK.6.33	Ach chunnaic mòran dhaoine iad a' falbh, 's dh'aithnich iad cò bh'ann. Thog iad orra dhan cois, a' ruith a‑mach ás na bailtean uile, 's ràinig iad an t‑àite rompa. 
MRK.6.34	Nuair a bha Iosa a' dol air tìr, chunnaic e sluagh mòr, 's ghabh e truas riu, a chionns gun robh iad mar chaoraich gun bhuachaille, 's thòisich e air mòran rudan a theagasg dhaibh. 
MRK.6.35	Nuair a dh'fhàs e anmoch, thàinig a dheisciobail thuige 's thuirt iad, “'Se àite aonaranach a tha seo, 's tha e a‑nis anmoch. 
MRK.6.36	Cuir air falbh iad, gus an tèid iad a‑steach dha na bailtean man cuairt 's gun ceannaich iad rudeigin a dh'itheas iad.”
MRK.6.37	Ach fhreagair esan, “Thoiribh fhèin dhaibh rudeigin a dh'itheas iad.”
MRK.6.37	Thuirt iadsan, “Am falbh sinne a cheannach luach dà cheud denàrius a dh'aran air son a thoirt dhaibh ri ithe?”
MRK.6.38	Thuirt esan riu, “Co mheud bonnach a th'agaibh? Falbhaibh's faicibh.”
MRK.6.38	Nuair a chunnaic iad dè bh'aca, thuirt iad, “Tha còig, is dà iasg.”
MRK.6.39	Dh'iarr e orra uile suidhe nam buidheannan air an fheur ghorm, 
MRK.6.40	's shuidh iad sìos gu h‑òrdail nan ceudan 's nan leth-cheudan. 
MRK.6.41	Ghabh e thuige na còig bonnaich 's an dà iasg, thog e a shùilean gu nèamh, 's dh'iarr e beannachd orra. Bhrist e na bonnaich, 's thug e dha dheisciobail iad gus an riarachadh air an t‑sluagh, 's roinn e an dà iasg air na bh'ann. 
MRK.6.42	Dh'ith iad uile, 's bha iad air an sàsachadh. 
MRK.6.43	Bha air fhàgail gun ithe dhen aran 's dhen iasg na lìonadh dà bhasgaid dheug. 
MRK.6.44	A thuilleadh air càch, bha còig mìle fear air a bhith ag ithe.
MRK.6.45	Dh'iarr e an‑uairsin air a dheisciobail a dhol sa bhàta chun an taobh eile, a‑null gu Betsaida, air thoiseach air, fhad 's a bha esan a' leigeil an t‑sluaigh ma sgaoil. 
MRK.6.46	Nuair a dh'fhàg e beannachd aca, dh'fhalbh e dhan mhonadh a dhèanamh ùrnaigh. 
MRK.6.47	Nuair a thàinig an oidhche, bha am bàta an teis meadhon an loch, 's esan leis fhèin air tìr. 
MRK.6.48	Nuair a chunnaic e gun robh iad a' strì ris na ràimh, a chionns gun robh a' ghaoth nan aghaidh, thàinig e thuca eadar trì is sia uairean sa mhadainn, a' coiseachd air an loch, 's e am beachd a thighinn còmhla riu. 
MRK.6.49	Ach nuair a chunnaic iadsan e a' coiseachd air an loch, bha iad an dùil gur e taibhs a bh'ann, 's leig iad eubh asda, 
MRK.6.50	oir chunnaic iad uile e, 's ghabh iad eagal am beatha.
MRK.6.50	Ach bhruidhinn esan riu san spot, 's thuirt e, “Biodh deagh shunnd oirbh; 's mise a th'ann, na biodh eagal oirbh.” 
MRK.6.51	Chaidh e a‑steach dhan bhàta còmhla riu, 's shìolaidh a' ghaoth. Chuir seo ioghnadh mòr orra, 
MRK.6.52	oir cha do thuig iad mar a thachair leis an aran, a chionns gun robh an cridheachan air an cruadhachadh.
MRK.6.53	Nuair a ràinig iad an taobh thall, cheangail iad am bàta aig Genesaret. 
MRK.6.54	Cho luath 's a thàinig iad a‑mach ás a' bhàta, dh'aithnich na daoine e, 
MRK.6.55	's dh'fhalbh iad air feadh na sgìre uile a' toirt leo dhaoine tinne air leapannan gu àite sam bith far an robh sgeul air Iosa. 
MRK.6.56	Agus an àite sam bith dhan tàinig e, am bailtean beaga rio mòra, no air an dùthaich, bha iad a' cur nan daoine tinne sìos am meadhon an àite, 's ag iarraidh cead beantainn ri iomall aodaich. 'S bha a h‑uile duine a bheanadh dha a' faighinn slàinte.
MRK.7.1	Chruinnich na Pharasaich thuige agus cuid dhe na sgrìobhaichean a thàinig à Ierusalem, 
MRK.7.2	agus chunnaic iad feadhainn dhe na deisciobail aige ag ithe arain le làmhan nach robh glan, 'se sin làmhan nach robh air an nighe.
MRK.7.3	(Oir cha bhi na Pharasaich no na h‑Iùdhaich gu lèir ag ithe gun an làmhan a ghlanadh an toiseach, a‑rèir cleachdadh an athraichean. 
MRK.7.4	'S nuair a thig iad bhon mhargadh, chan ith iad dad gun iad fhèin a nighe, 's tha iad a' cumail iomadh seann chleachdadh eile, a' nighe chupaichean is shiugaichean is choireachan prais.)
MRK.7.5	Dh'fhaighnich na Pharasaich agus na sgrìobhaichean dheth, “Carson nach eil do dheisciobail-sa a' dèanamh a‑rèir cleachdadh nan athraichean ach ag ithe 's gun an làmhan glan?”
MRK.7.6	‘Tha an sluagh seo a' toirt urraim dhomhsa
MRK.7.6	lem bilean, ach tha an cridhe fada bhuam;
MRK.7.7	is dìomhain an cuid adhraidh, oir tha iad
MRK.7.7	a' teagasg riaghailtean dhaoine mar àithntean Dhè.’
MRK.7.8	“Tha sibh a' trèigsinn lagh Dhè, 's a' cumail ri cleachdadh dhaoine.”
MRK.7.9	Thuirt e riu, “Nach glan mar a tha sibh a' cur cùl ri lagh Dhè, feuch an daighnich sibh ur cleachdadh fhèin. 
MRK.7.10	Oir thuirt Maois, ‘Dèan gu math ri t'athair 's ri do mhàthair’, agus, ‘Ma bhruidhneas duine gu h‑olc ma athair no mhàthair, feumar a chur gu bàs.’ 
MRK.7.11	Ach tha sibhse ag ràdh, ‘Ma their fear ri athair no ri mhàthair, “Cuideachadh sam bith a gheibheadh sibh bhuamsa, 'se Corban, no tiodhlag do Dhia, a th'ann”,’ 
MRK.7.12	chan eil sibh a' ceadachadh dha nì a dhèanamh dha athair no dha mhàthair. 
MRK.7.13	Mar sin tha sibh a' cur ás do dh'fhacal Dhè leis a' chleachdadh a tha sibh air a chumail a' dol. Agus is iomadh nì dha leithid a tha sibh a' dèanamh.”
MRK.7.14	Ghairm e an sluagh thuige a‑rithist, 's thuirt e riu, “Thoiribh èisdeachd dhòmhsa, agus biodh tuigse agaibh. 
MRK.7.15	Chan eil duine sam bith air a shalach leis na nithean a thèid a‑steach ann bhon taobh a‑muigh; 'se na nithean a thig a‑mach ás an duine a tha ga shalach.” [
MRK.7.16	]
MRK.7.17	Nuair a chaidh e a‑steach 's a dh'fhàg e an sluagh, dh'fhaighnich a dheisciobail dheth mu dheidhinn an t‑samhlaidh. 
MRK.7.18	Thuirt esan riu, “An e gu bheil sibhse cuideachd gun tuigse? Nach eil sibh a' faicinn nach eil duine sam bith air a shalach leis na nithean a thèid a‑steach ann bhon taobh a‑muigh? 
MRK.7.19	Oir chan ann a‑steach dhan chridhe a tha iad a' dol ach dhan stamaig, 's an‑uairsin a' gabhail a‑mach.” Bha e mar sin a' dèanamh a h‑uile biadh glan.
MRK.7.20	Thuirt e riu, “'Se na rudan a thig a‑mach à duine a tha ga shalach. 
MRK.7.21	Oir 'sann bhon taobh a‑staigh, à cridhe an duine, a thig droch smuaintean, strìopachas, goid, mort, 
MRK.7.22	adhaltranas, sannt, droch ghnìomh, cealgaireachd, mì‑stiùrrachd, mìorun, droch bheul, mòrchuis, gòraiche. 
MRK.7.23	Tha na droch rudan sin uile a' tighinn bhon taobh a‑staigh, 's a' salach an duine.”
MRK.7.24	Thog e air ás a sin 's dh'fhalbh e gu dùthaich Thìorais. Chaidh e a dh'fhuireach a thaigh, 's cha robh e airson gum biodh fhios aig duine gun robh e ann, ach cha ghabhadh e cleith. 
MRK.7.25	Bha bean ann aig an robh nighean bheag anns an robh droch spiorad. Chuala ise ma dheidhinn, 's thàinig i 's thuit i aig a chasan. 
MRK.7.26	B'ann dhan dùthaich sin fhèin, do Shìrophoenisia a bhuineadh i, 's b'e Greugais a cànan. Dh'iarr i air Iosa an droch spiorad a chur a‑mach ás an nighinn aice. 
MRK.7.27	Thuirt esan rithe, “Leig leis a' chloinn a bhith air an sàsachadh an toiseach, oir chan eil e ceart biadh na cloinne a ghabhail 's a thilgeil gu na cuileanan.”
MRK.7.27	Fhreagair ise, 
MRK.7.28	“A Thighearna, faodaidh na cuileanan fon bhòrd an sprùilleach a dh'fhàgas a' chlann ithe.”
MRK.7.29	Thuirt esan rithe, “A chionns gun tuirt thu sin, bi falbh, oir tha an deamhan air gabhail a‑mach à do nighinn.”
MRK.7.30	Dh'fhalbh i dhachaigh, 's fhuair i am pàisde na laighe air an leabaidh, 's an deamhan air teicheadh.
MRK.7.31	Thill e à dùthaich Thìorais, a' dol troimh Shìdon gu Loch Ghalile, 's troimh mheadhon nan Deich Bailtean. 
MRK.7.32	Thug iad thuige fear a bha bodhar 's aig an robh stad na chainnt, 's dh'iarr iad air a làmh a chur air. 
MRK.7.33	Thug Iosa an duine a thaobh bhon t‑sluagh leis fhèin, chuir e a chorragan na chluasan, rinn e smugaid agus bhean e ri theanga. 
MRK.7.34	Choimhead e suas gu nèamh, rinn e osna, 's thuirt e, “Ephphatha, Bi air t'fhosgladh.”
MRK.7.35	Chaidh cluasan an duine fhosgladh agus fhuair a theanga saorsa, agus bhruidhinn e mar a bu chòir dha. 
MRK.7.36	Thug Iosa òrdugh dhaibh uile gun innse do neach sam bith. Ach mar a bu mhotha a mhaoidh e orra 'sann a bu mhotha a sgaoil iad an naidheachd. 
MRK.7.37	Chuir e ioghnadh anabarrach orra agus thuirt iad, “Nach math a rinn e a h‑uile nì, gu ruig claisneachd a thoirt dha na bodhair agus cainnt dha na balbhain.”
MRK.8.1	San àm sin thàinig sluagh mòr còmhla, 's cha robh nì aca a dh'itheadh iad. Ghairm Iosa a dheisciobail thuige 's thuirt e riu, 
MRK.8.2	“Tha truas mòr agam ris an t‑sluagh, oir tha iad air a bhith còmhla rium trì là a‑nis, 's chan eil dad aca a dh'itheas iad. 
MRK.8.3	Ma leigeas mi leo falbh dhachaigh gun bhiadh, fannaichidh iad air an t‑slighe, oir thàinig cuid dhiubh astar mòr.”
MRK.8.4	Thuirt a dheisciobail ris, “Ciamar as urrainn do dhuine sam bith aran fhaighinn ann an seo san fhàsach, gus an sluagh seo a bhiadhadh?”
MRK.8.5	Dh'fhaighnich e dhiubh, “Co mheud bonnach a th'agaibh?”
MRK.8.5	Thuirt iadsan, “Tha a seachd.”
MRK.8.6	Dh'iarr e air an t‑sluagh suidhe air an talamh. Ghabh e na seachd bonnaich, 's nuair a thug e taing do Dhia air an son, bhrist e iad. Thug e an‑uairsin dha dheisciobail iad gus an roinn air an t‑sluagh, agus riaraich iadsan na daoine leo. 
MRK.8.7	Bha corra iasg beag aca cuideachd. Bheannaich e iad, 's dh'iarr e air a dheisciobail iad sin a roinn air an t‑sluagh. 
MRK.8.8	Ghabh iad am biadh 's bha iad air an sàsachadh, 's thog iad de chriomagan a bha chòrr na lìon seachd basgaidean. 
MRK.8.9	Bha mu cheithir mìle duine ann uile-gu‑lèir. Leig e leo falbh dhachaigh an‑uairsin. 
MRK.8.10	Ghabh e‑fhèin 's a dheisciobail bàta, 's dh'fhalbh iad gu dùthaich Dhalmanùta.
MRK.8.11	Thàinig na Pharasaich a‑mach, 's thòisich iad air conn-sachadh ris; bha iad ag iarraidh comharra o nèamh bhuaithe, 's iad a' feuchainn ri dhearbhadh. 
MRK.8.12	Rinn e osna throm na spiorad, 's thuirt e, “Carson a tha an ginealach seo ag iarraidh comharra? Tha mi ag ràdh ruibh gu cinnteach nach fhaigh an ginealach seo comharra.”
MRK.8.13	Dh'fhàg e ann an siod iad, 's ghabh e am bàta a‑rithist gu taobh thall an loch.
MRK.8.14	Dhìochuimhnich na deisciobail aran a thoirt leo, 's cha robh aca ach aon bhonnach sa bhàta. 
MRK.8.15	Thug e rabhadh dhaibh, “Thoiribh an aire, bithibh air ur faiceall roimh bheirm nam Pharasach agus roimh bheirm Heroid.”
MRK.8.16	Bha iad a' beachdachadh air a seo nam measg fhèin, 's thuirt iad, “'Sann a chionns nach eil aran againn.”
MRK.8.17	Nuair a thuig e dè bha iad ag ràdh, thuirt e riu, “Carson a tha sibh a' smaoineachadh gur ann a chionns nach eil aran agaibh a tha mi ag ràdh seo? Nach eil sibh fhathast a' faicinn no a' tuigsinn? An e gu bheil ur cridheachan fhathast air an cruadhachadh? 
MRK.8.18	Tha sùilean agaibh; nach eil sibh a' faicinn? Tha cluasan agaibh; nach eil sibh a' cluinntinn? 'S nach eil cuimhne agaibh? 
MRK.8.19	Nuair a bhrist mi na còig bonnaich dhan chòig mìle, co mheud basgaid làn de chriomagan a thog sibh?”
MRK.8.19	Thuirt iadsan, “A dhà dheug.”
MRK.8.20	“'S nuair a bhrist mi na seachd bonnaich dhan cheithir mìle, co mheud làn basgaid de chriomagan a thog sibh?”
MRK.8.20	Thuirt iadsan, “A seachd.”
MRK.8.21	'S thuirt esan riu, “Nach eil sibh fhathast a' tuigsinn?”
MRK.8.22	Thàinig iad gu Betsaida. Thàinig feadhainn thuige le duine dall, agus ghuidh iad air gum beanadh e ris. 
MRK.8.23	Rug e air làimh air an duine dhall, 's threòraich e a‑mach ás a' bhaile e. Chuir e smugaid air a shùilean, bhean e ris le a làmhan, 's dh'fhaighnich e dheth, “A bheil thu a' faicinn dad?”
MRK.8.24	Thog e a cheann is thuirt e, “Tha mi a' faicinn nan daoine mar chraobhan, ach gu bheil iad a' coiseachd.”
MRK.8.25	Chuir Iosa a làmhan air a shùilean a rithist. Thug an duine sùil gheur man cuairt 's chaidh a shlànachadh, oir bha e a' faicinn a h‑uile nì gu soilleir. 
MRK.8.26	Chuir Iosa an‑uairsin air falbh dhachaigh e, 's thuirt e ris, “Feuch nach tèid thu faisg air a' bhaile.”
MRK.8.27	Thog Iosa air ás a sin còmhla ri a dheisciobail gu bailtean Chesarèa Philipi. Air an t‑slighe, dh'fhaighnich e dhe na deisciobail, “Cò tha daoine ag ràdh a th'annam-sa?”
MRK.8.28	Thuirt iadsan ris, “Tha cuid ag ràdh Eòin Baist, tha cuid ag ràdh Eliah, 's cuid eile fear dhe na fàidhean.”
MRK.8.29	Dh'fhaighnich e dhiubh, “Ach cò tha sibhse ag ràdh a th'annam-sa?”
MRK.8.29	Thuirt Peadar ris, “'S tusa an Crìosd.” 
MRK.8.30	Thug e òrdugh dhiubh gun seo innse do dhuine sam bith.
MRK.8.31	Thòisich e air teagasg dhaibh gum feumadh Mac an Duine mòran rudan fhulang, agus a bhith air a chur a thaobh le athraichean an t‑sionagoig agus na h‑àrd-shagairt agus na sgrìobhaichean. Dh'fheumadh e a bhith air a mharbhadh agus èirigh a‑rithist an ceann trì là. 
MRK.8.32	Thuirt e seo gun nì sam bith a chleith. Thug Peadar an dara taobh e, 's thòisich e air a chronachadh. 
MRK.8.33	Thionndaidh esan, 's nuair a chunnaic e a dheisciobail, chronaich e Peadar 's thuirt e ris, “Gabh air mo chùlaibh, a Shàtain, oir 'sann an gnothaichean dhaoine a tha suim agad, 's chan ann an gnothaichean Dhè.”
MRK.8.34	Ghairm e thuige an sluagh agus a dheisciobail, 's thuirt e riu, “Ma tha duine sam bith airson a dhol còmhla riumsa, feumaidh e e‑fhèin àicheadh, a chrann-ceusaidh a thogail, agus mise a leantainn. 
MRK.8.35	Oir duine sam bith a tha airson a bheatha fhèin a ghleidheadh, caillidh e i; ach duine sam bith a chailleas a bheatha air mo sgàth-sa agus air sgàth an Deagh Sgèil, gleidhidh esan i. 
MRK.8.36	Oir dè a' bhuannachd a th'ann do dhuine, ged a choisneadh e an saoghal gu lèir, ma chailleas e anam? 
MRK.8.37	Dè a bheir duine seachad mar phrìs air son anam? 
MRK.8.38	Ma bhios nàire air neach sam bith romhamsa agus roimh m'fhacal-sa anns an linn olc, adhaltranach seo, bidh nàire air Mac an Duine roimhesan, nuair a thig e ann an glòir Athar 's na h‑ainglean naomha còmhla ris.”
MRK.9.1	'S thuirt e riu, “Gu fìrinneach tha mi ag innse dhuibh gu bheil feadhainn nan seasamh ann an seo nach fhaigh bàs gus am faic iad rìoghachd Dhè 's i air tighinn ann an cumhachd.”
MRK.9.2	Sia làithean an dèidh sin, thug Iosa leis Peadar, Seumas agus Eòin leo fhèin gu beinn àrd 's chaidh an cruth aige atharrachadh man coinneamh. 
MRK.9.3	Thòisich an t‑aodach aige air dealradh. Bha e cho geal 's nach robh fear-glanadh-aodaich air thalamh a b'urrainn a dhèanamh cho soilleir. 
MRK.9.4	Fhuair na deisciobail sealladh de dh' Eliah 's de Mhaois 's iad a' còmhradh ri Iosa. 
MRK.9.5	Thuirt Peadar ris, “A Mhaighistir, nach math dhuinn gu bheil sinn ann an seo. Nach dèan sinn trì àiteachan-fasgaidh, fear dhutsa, fear do Mhaois agus fear eile do dh'Eliah.” 
MRK.9.6	Cha robh fhios aige dè chanadh e, oir thàinig a leithid a dh'eagal orra.
MRK.9.7	Thàinig sgòth gan cuartachadh, 's chuala iad guth ás an sgòth, “Seo Mac mo ghràidh; èisdibh ris.” 
MRK.9.8	Sheall iad man cuairt san dearbh mhionaid sin, 's chan fhaca iad duine tuilleadh ach Iosa fhèin còmhla riu.
MRK.9.9	Nuair a bha iad a' tighinn a‑nuas ás a' bheinn, thug e òrdugh dhaibh gun dad a chunnaic iad innse do neach sam bith gus an èireadh Mac an Duine o na mairbh.
MRK.9.10	Ghreimich iad air an fhacal sin, “èirigh o na mairbh”, 's bha iad a' beachdachadh dè bha e a' ciallachadh. 
MRK.9.11	Dh'fhaighnich iad dheth, “Carson a tha na sgrìobhaichean ag ràdh gum feum Eliah tighinn an toiseach?”
MRK.9.12	Fhreagair e iad, “Gu cinnteach thig Eliah an toiseach, agus cuiridh e a h‑uile nì air dòigh. Nach eil e sgrìobhte mu Mhac an Duine gum feum e mòran fhulang 's a bhith air a chur suarach? 
MRK.9.13	Tha mise ag ràdh ruibh gu bheil Eliah air tighinn mar-tha, 's rinn iad ris na thogair iad, mar a chaidh a sgrìobhadh ma dheidhinn.”
MRK.9.14	Nuair a ràinig iad na deisciobail eile, chunnaic iad sluagh mòr timcheall orra agus sgrìobhaichean a' deasbad riu. 
MRK.9.15	Cho luath 's a chunnaic iad Iosa, bha na daoine uile air an lìonadh le ioghantas, 's ruith iad thuige a chur fàilte air. 
MRK.9.16	Dh'fhaighnich e dhiubh, “Dè an deasbad a tha a' dol nur measg?”
MRK.9.17	Fhreagair fear dhen t‑sluagh e, “A Mhaighistir, thug mise thugad mo mhac, oir tha droch spiorad ann a tha ga fhàgail balbh. 
MRK.9.18	Aite sam bith san glac e e, bidh e ga thilgeil air an làr. Bidh an gille a' cur cop a‑mach ás a bheul, a' dìosgail le fhiaclan, 's a' fàs rag. Dh'iarr mi air do dheisciobail an spiorad a chur a‑mach ás, ach bha e thar an comais.”
MRK.9.19	Thuirt e riu, “A dhaoine gun chreideamh, dè cho fad 's a dh'fheumas mi a bhith còmhla ruibh? Dè cho fad 's a dh'fheumas mi cur leibh? Thoiribh thugam e.” 
MRK.9.20	Thug iad am balach thuige.
MRK.9.20	Nuair a chunnaic an spiorad Iosa, thòisich e a' riasladh a' bhalaich, 's thuit e, a' cur char dheth fhèin air an talamh, 's cop ri bheul. 
MRK.9.21	Cheasnaich Iosa athair, “Dè cho fad 's a tha e air a bhith mar seo?”
MRK.9.21	“Tha,” ars esan, “o bha e na leanabh. 
MRK.9.22	'S iomadh uair a thilg an spiorad dhan uisge 's dhan teine e, 's e a' feuchainn ri mharbhadh. Ach mas urrainn dhutsa rud sam bith a dhèanamh, gabh truas dhinn, 's cuidich sinn.”
MRK.9.23	Thuirt Iosa ris, “Mas urrainn dhut! Tha a h‑uile nì comasach dhan duine a chreideas.”
MRK.9.24	Anns a' mhionaid dh'eubh athair a' ghille, “Tha mi a' creidsinn, ach cuidich thusa mi a thaobh mo mhì-chreidimh.”
MRK.9.25	Nuair a chunnaic Iosa na daoine a' ruith an ceann a chèile, chronaich e an droch spiorad, 's thug e òrdugh dha, “Thusa a tha ga fhàgail balbh agus bodhar, gabh a‑mach ás, 's na rach a‑steach ann tuilleadh.”
MRK.9.26	Leig an droch spiorad eubh ás, agus chrath e am balach gu h‑uamhasach. Thàinig e a‑mach ás agus bha an gille cho coltach ri fear a bhiodh marbh 's gun tuirt a' chuid mhòr, “Tha e air bàsachadh.” 
MRK.9.27	Ach rug Iosa air làimh air, 's e ga thogail, agus sheas am balach air a chasan.
MRK.9.28	Nuair a chaidh Iosa a‑steach, dh'fhaighnich a dheisciobail dheth 's iad leo fhèin, “Carson nach b'urrainn dhuinne an droch spiorad a thilgeil a‑mach?”
MRK.9.29	Thuirt e riu, “Cha ghabh an seòrsa spioraid seo a chur a‑mach ach le ùrnaigh.”
MRK.9.30	Dh'fhalbh iad ás a sin 's chaidh iad troimh Ghalile. Cha robh Iosa airson gum biodh fhios aig duine sam bith gun robh e ann, 
MRK.9.31	oir bha e a' teagasg a dheisciobail 's ag ràdh riu, “Bidh Mac an Duine air a thoirt thairis do dhaoine agus marbhaidh iad e. An dèidh dha a bhith air a chur gu bàs, èiridh e a‑rithist an ceann trì là.”
MRK.9.32	Cha robh iad a' tuigsinn a theagaisg, 's cha leigeadh an t‑eagal leo a cheasnachadh.
MRK.9.33	Thàinig iad gu Capernàum. Nuair a bha e san taigh, dh'fhaighnich e dhiubh, “Cò air a bha sibh a' deasbad air an rathad?”
MRK.9.34	Cha tuirt iad guth, oir 'se an rud a bha iad a' deasbad, cò am fear aca a bu mhotha inbhe. 
MRK.9.35	An dèidh dha suidhe, ghairm e thuige an dà fhear dheug 's thuirt e riu, “Ma tha fear sam bith ag iarraidh a bhith air thoiseach, bidh e air dheireadh air càch uile, 's na sheirbhiseach aig càch.” 
MRK.9.36	Ghabh e an‑uairsin leanabh agus chuir e na sheasamh e nam measg. Chuir e a ghàirdeanan timcheall air agus thuirt e riu, 
MRK.9.37	“Ma ghabhas duine sam bith ri leanabh nam ainm-sa, tha e a' gabhail riumsa, agus duine sam bith a ghabhas riumsa, chan ann riumsa a tha e a' gabhail, ach ria-san a chuir an seo mi.”
MRK.9.38	Thuirt Eòin ris, “A Mhaighistir, chunnaic sinne fear a' tilgeil a‑mach dhroch spiorad nad ainm-sa, 's chuir sinn stad air, a chionns nach robh e gar leantainn.” 
MRK.9.39	Ach thuirt Iosa riu, “Na cuiribh stad air idir, oir ma nì duine sam bith mìorbhailean nam ainm-sa, chan urrainn dha aig an aon àm facal olc a ràdh mam dheidhinn. 
MRK.9.40	Oir an duine nach eil nar n‑aghaidh, tha e leinn. 
MRK.9.41	Ma bheir duine sam bith deoch uisge dhuibh ri h‑òl nam ainm-sa, a chionns gur ann le Crìosd a tha sibh, gu fìrinneach tha mi ag ràdh ruibh gum bi a dhuais cinnteach dha.
MRK.9.42	“Ma chuireas neach sam bith cnap-starra roimh aon dhen fheadhainn as lugha a tha a' creidsinn annamsa, b'fheàrr dha a bhith air a thilgeil anns a' mhuir agus clach-mhuilinn ma amhaich. 
MRK.9.43	Ma bheir do làmh ort peacachadh, geàrr dhiot i; 's fheàrr a dhol a‑steach dhan bheatha air aon làimh na a dhol le dà làimh a theine ifrinn, nach gabh a mhùchadh. [
MRK.9.44	] 
MRK.9.45	'S mas e do chas a bheir ort peacachadh, geàrr dhiot i; 's fheàrr a dhol a‑steach dhan bheatha air aon chois na dà chois a bhith agad 's a bhith air do thilgeil a dh'ifrinn far nach tèid an teine a mhùchadh. [
MRK.9.46	] 
MRK.9.47	'S mas e do shùil a bheir ort peacachadh, spìon asad i; 's fheàrr a dhol a‑steach a rìoghachd Dhè le aon sùil na dà shùil a bhith agad 's a bhith air do thilgeil a dh'ifrinn, 
MRK.9.48	far nach bàsaich a' chnuimh a tha gan ithe, 's far nach tèid an teine ás.
MRK.9.49	“Oir thèid gach duine a ghlanadh le teine. 
MRK.9.50	Tha an salann math, ach ma chailleas an salann a shaillteachd, dè shailleas a‑rithist e?
MRK.9.50	“Biodh buaidh an t‑salainn agaibh annaibh fhèin, agus bithibh beò ann an sìth ri chèile.”
MRK.10.1	Nuair a dh'fhalbh e ás a sin, thàinig e gu Iudèa air taobh thall Iòrdain. Chruinnich mòran dhaoine thuige 's thòisich e air an teagasg, mar a chleachd e.
MRK.10.2	Thàinig Pharasaich far an robh e a chur ceist air, 's iad airson fheuchainn. “A bheil e laghail,” ars iadsan, “do dh'fhear-pòsda a bhean a chur bhuaithe?”
MRK.10.3	Fhreagair e iad, “Dè an t‑òrdugh a thug Maois dhuibh?” 
MRK.10.4	Thuirt iadsan, “Thug Maois cead litir-dhealachaidh a sgrìobhadh dhi agus a cur bhuaithe.”
MRK.10.5	Thuirt Iosa riu, “'Sann a chionns gu bheil ur cridhe cho cruaidh a sgrìobh e an lagh seo air ur son. 
MRK.10.6	Ach bho thoiseach a' chruthachaidh rinn Dia fireann agus boireann iad. 
MRK.10.7	Mar sin fàgaidh duine athair agus a mhàthair, agus bidh e air aonadh ri bhean. 
MRK.10.8	Fàsaidh an dithis mar aon fheòil, air dhòigh 's nach e dithis, ach aon, a bhios annta tuilleadh. 
MRK.10.9	Mar sin, an nì a cheangail Dia, na dèanadh duine sam bith a sgaradh.”
MRK.10.10	Nuair a bha iad a‑staigh, thòisich na deisciobail air faighneachd dheth a‑rithist man chùis seo. 
MRK.10.11	Thuirt e riu, “Ma chuireas fear-pòsda sam bith a bhean bhuaithe agus ma phòsas e bean eile, tha e a' dèanamh adhaltranais an aghaidh na ceud tè. 
MRK.10.12	'S ma chuireas bean bhuaipe a fear's ma phòsas i fear eile, tha ise a' dèanamh adhaltranais.”
MRK.10.13	Bha feadhainn a' toirt clann bheag thuige gus an cuireadh e a làmhan orra, ach chronaich na deisciobail iad. 
MRK.10.14	Nuair a chunnaic Iosa seo, dh'fhàs e feargach 's thuirt e, “Leigibh leis a' chloinn tighinn thugam 's na cuiribh bacadh orra, oir is ann dhan leithid-san a bhuineas rìoghachd Dhè. 
MRK.10.15	Gu cinnteach tha mise ag ràdh ruibh, mura gabh duine ri rìoghachd Dhè ann an spiorad an leinibh bhig, cha tèid e a‑steach innte gu bràth.” 
MRK.10.16	Ghabh e a' chlann na ghàirdeanan, chuir e a làmhan orra, agus bheannaich e iad.
MRK.10.17	Nuair a thog e a‑mach air an t‑slighe, thàinig fear na ruith thuige. Chaidh e air a ghlùinean air a bheulaibh. “A Mhaighistir mhaith,” ars esan, “dè nì mi airson gum faigh mi a' bheatha mhaireannach?”
MRK.10.18	Thuirt Iosa ris, “Carson a tha thu ag ràdh gu bheil mise math? 'Se Dia a‑mhàin a tha math. 
MRK.10.19	'S aithne dhut na h‑àithntean — na dèan mort; na dèan adhaltranas; na goid; na toir fianais bhreugach; na dèan mealladh; thoir urram dhad athair agus dhad mhàthair.”
MRK.10.20	Fhreagair esan, “A Mhaighistir, chùm mi a h‑uile gin dhiubh sin o m'òige.”
MRK.10.21	Sheall Iosa air le gràdh, 's thuirt e ris, “Tha aon rud fhathast a dhìth ort. Falbh agus reic a h‑uile nì a th'agad, 's thoir an t‑airgead dha na daoine bochda. Mar sin bidh beairteas agad air nèamh. An‑uairsin thig agus lean mise.” 
MRK.10.22	Dh'fhàs an duine dubhach nuair a chuala e seo, agus dh'fhalbh e gu brònach, oir bha e air leth beairteach.
MRK.10.23	Thug Iosa sùil man cuairt 's thuirt e ri dheisciobail, “Nach e bhios duilich dhan fheadhainn aig a bheil mòran saoibhreis a dhol a‑steach a rìoghachd Dhè.”
MRK.10.24	Nuair a chuala na deisciobail seo, chuir e uamhas orra. Ach thuirt Iosa riu, “A chlann, nach e tha duilich a dhol a‑steach a rìoghachd Dhè! 
MRK.10.25	Tha e nas fhasa do chàmhal a dhol troimh chrò snàthaid na tha e do dhuine beairteach a dhol a‑steach a rìoghachd Dhè.”
MRK.10.26	Chuir sin ioghnadh anabarrach orra 's thuirt iad nam measg fhèin, “Cò, ma tha, as urrainn a bhith air a theàrnadh?”
MRK.10.27	Sheall Iosa orra 's thuirt e, “Chan eil seo an comas dhaoine, ach tha e an comas Dhè, oir tha a h‑uile rud comasach dhàsan.”
MRK.10.28	Thòisich Peadar ag ràdh ris, “Seall, dh'fhàg sinne a h‑uile rud, 's tha sinn air thusa a leantainn.”
MRK.10.29	Fhreagair Iosa, “Gu fìrinneach tha mise ag innse dhuibh nach eil duine sam bith a dh'fhàg taigh no bràithrean no peathraichean no màthair no clann no fearann air mo shon-sa 's airson an Deagh Sgèil 
MRK.10.30	nach fhaigh a cheud urad sa bheatha seo fhèin — taighean, bràithrean, peathraichean, màthraichean, clann agus achaidhean, agus sàrachadh cruaidh cuideachd, 's anns an ath shaoghal a' bheatha shìorraidh. 
MRK.10.31	Ach tha mòran air thoiseach a bhios air dheireadh, 's mòran air dheireadh a bhios air thoiseach.”
MRK.10.32	Bha Iosa agus a dheisciobail a' gabhail an rathaid suas gu Ierusalem, 's Iosa a' dol rompa. Bha ioghnadh air na deisciobail, 's bha eagal air an fheadhainn a bha ga leantainn. An sin thug e an dà fhear dheug air leth a‑rithist, agus thòisich e air innse dhaibh dè bha gu tachairt dha. 
MRK.10.33	Thuirt e, “Eisdibh seo. Tha sinne a' dol suas gu Ierusalem, 's thèid Mac an Duine a thoirt dha na h‑àrd-shagairt 's dha na sgrìobhaichean. Dìtidh iad gu bàs e, 's bheir iad thairis e dha na coigrich. 
MRK.10.34	Nì iadsan magadh air, a' tilgeil smugaid air, 's ga sgiùrsadh. Marbhaidh iad e, ach èiridh e a‑rithist an ceann trì là.”
MRK.10.35	Thàinig Seumas agus Eòin, mic Shebede, thuige. “A Mhaighistir,” thuirt iad ris, “bu toigh leinne gun dèanadh tu dhuinn an rud a tha sinn a' dol a dh'iarraidh ort.”
MRK.10.36	“Dè,” ars esan, “a bu toigh leibh mise a dhèanamh air ur son?”
MRK.10.37	Thuirt iad ris, “Thoir cead dhan dara fear againn suidhe air do làimh dheis, 's am fear eile air do làimh chlì, nuair a bhios tu air do ghlòrachadh.”
MRK.10.38	Fhreagair Iosa, “Chan eil sibh a' tuigsinn dè tha sibh ag iarraidh. An urrainn dhuibh an cupa òl a tha mise dol a dh'òl, 's a bhith air ur baisteadh leis an aon bhaisteadh riumsa?”
MRK.10.39	“'S urrainn,” ars iadsan.
MRK.10.39	Thuirt Iosa riu, “Gu dearbh òlaidh sibh an cupa a dh'òlas mise, agus bidh sibh air ur baisteadh leis an aon bhaisteadh riumsa. 
MRK.10.40	Ach chan e mo ghnothach-sa cead a thoirt suidhe air mo làimh dheis no air mo làimh chlì. Buinidh na h‑àiteachan sin dhan fheadhainn dhan d'ullaich Dia iad.”
MRK.10.41	Nuair a chuala an deichnear eile seo, bha iad diumbach de Sheumas agus Eòin. 
MRK.10.42	Ghairm Iosa na deisciobail thuige, 's thuirt e riu, “An fheadhainn a tha air am meas nan ceannardan a‑measg nan cinneach, tha fhios agaibh gu bheil smachd aca thairis orra, 's gu bheil ùghdarras aig na daoine mòra aca thairis orra. 
MRK.10.43	Chan ann mar sin a tha e nur measg-sa, ach an duine a tha ag iarraidh a bhith mòr, feumaidh e a bhith na sheirbhiseach aig càch. 
MRK.10.44	'S ma tha fear sam bith nur measg a tha ag iarraidh a bhith air thoiseach air càch, feumaidh e a bhith na sheirbhiseach aig a h‑uile duine. 
MRK.10.45	Oir chan ann airson gum biodh seirbhisich aige a thàinig Mac an Duine fhèin, ach airson gum biodh e‑fhèin na sheirbhiseach, 's gun toireadh e seachad a bheatha gus saorsa a cheannach do mhòran.”
MRK.10.46	Thàinig iad gu Iericho. Nuair a bha Iosa 's a dheisdobail 's mòran dhaoine eile a' fàgail a' bhaile, bha dìol-dèirce dall, Bartimèus, 'se sin mac Thimèuis, na shuidhe ri taobh an rathaid. 
MRK.10.47	Chuala esan gur e Iosa an Nàsarach a bha a' dol seachad, 's thòisich e air eubhach, “A Mhic Dhàibhidh! Iosa! Dèan tròcair orm!”
MRK.10.48	Bha mòran dhaoine ga chronachadh 's ag iarraidh air a bhith sàmhach, ach 'sann a dh'eubh e na b'àirde builea'ch, “A Mhic Dhàibhidh, dèan tròcair orm!”
MRK.10.49	Stad Iosa agus thuirt e, “Iarraibh air tighinn thugam.”
MRK.10.49	Thuirt iad ris an dall, “Gabh misneach; èirich; tha e gad iarradh.”
MRK.10.50	Thilg e dheth a chòta, leum e air a chasan, agus thàinig e gu Iosa.
MRK.10.51	Dh'fhaighnich Iosa dheth, “Dè tha thu ag iarraidh orm a dhèanamh dhut?”
MRK.10.51	Thuirt an duine dall ris, “A Mhaighistir, 'se gum faighinn mo fhradharc.”
MRK.10.52	Thuirt Iosa ris, “Faodaidh tu falbh: rinn do chreideamh slàn thu.”
MRK.10.52	Anns an dearbh mhionaid fhuair e a fhradharc, agus lean e Iosa air an rathad.
MRK.11.1	Nuair a thàinig iad faisg air Ierusalem, Betphage agus Betani, 's iad aig Beinn nan Craobh-ola, dh'iarr e air dithis dhe dheisciobail a bhith gabhail air thoiseach. 
MRK.11.2	'S thuirt e riu, “Falbhaibh dhan bhaile a tha mur coinneamh, 's cho luath 's a thèid sibh a‑steach ann, lorgaidh sibh asal òg 's e air a cheangal. Cha robh duine riamh ga mharcachd. Fuasglaibh e 's thoiribh thugam e. 
MRK.11.3	Ma dh'fhaighnicheas duine sam bith carson a tha sibh a' dèanamh seo, their sibh ris gu bheil feum aig an Tighearna air 's gun cuir e air ais e gun dàil.”
MRK.11.4	Dh'fhalbh iad 's fhuair iad an t‑asal 's e air a cheangal a‑muigh air an t‑sràid, aig doras taighe. Nuair a bha iad ga fhuasgladh, 
MRK.11.5	thuirt feadhainn a bha nan seasamh an sin, “Dè tha sibh a' dèanamh, a' fuasgladh an asail?”
MRK.11.6	Fhreagair iadsan dìreach mar a thuirt Iosa riu, 's leig na daoine leo falbh. 
MRK.11.7	Thug iad an t‑asal gu Iosa, 's nuair a thilg iad an còtaichean air, chaidh esan air a mhuin. 
MRK.11.8	Sgaoil mòran dhaoine an còtaichean air an rathad. Sgaoil feadhainn eile geugan a bha iad air a ghearradh sna h‑achaidhean. 
MRK.11.9	Bha feadhainn a' dol air thoiseach air agus feadhainn a' tighinn ás a dhèidh, 's iad ag eubhach, “Hosana! Beannachd air an fhear a tha tighinn ann an ainm an Tighearna! 
MRK.11.10	Beannachd air an rìoghachd a tha tighinn, rìoghachd ar n‑athar Dàibhidh! Hosana anns na nèamhan!”
MRK.11.11	Nuair a ràinig e Ierusalem, chaidh e a‑steach dhan teampall, 's sheall e man cuairt air gach nì. On a bha e nise a' fàs anmoch, chaidh e a‑mach a Bhetani còmhla ris an dà fhear dheug.
MRK.11.12	An ath là, 's iad air a thighinn a‑mach à Betani, thàinig an t‑acras air. 
MRK.11.13	Astar bhuaithe chunnaic e craobh-fhìge 's i fo dhuilleach. Chaidh e a dh'fhaicinn am faigheadh e dad oirre, ach cha d'fhuair e nì ach duilleach, oir cha robh àm nam fìgean ann fhathast. 
MRK.11.14	Thuirt Iosa ris a' chraoibh, “Chan ith duine sam bith toradh dhiotsa gu bràth tuilleadh.”
MRK.11.14	Chuala na deisciobail an nì a thubhairt e.
MRK.11.15	Nuair a thàinig iad gu Ierusalem, chaidh Iosa a‑steach dhan teampall. Bha daoine ann an sin a' reic 's a' ceannach, 's thòisich e air an sadadh a‑mach. Thilg e bun-os‑cionn bùird na feadhainn a bha ag iomlaid an airgid agus suidheachain nan daoine a bha a' reic nan calman; 
MRK.11.16	's cha leigeadh e le duine sam bith dad a ghiùlan troimh chùirt an teampaill. 
MRK.11.17	An‑uairsin thòisich e air na daoine a theagasg, 's thuirt e riu, “Nach eil e sgrìobhte: ‘'Se taigh-ùrnaigh dha na cinnich uile a bhios nam thaigh-sa’; ach rinn sibhse cùil dha na mèirlich dheth.”
MRK.11.18	Chuala na h‑àrd-shagairt 's na sgrìobhaichean seo, 's bha iad a' feuchainn ri dòigh fhaighinn air cur ás dha. Bha eagal orra roimhe a chionns gun robh a theagasg a' cur ioghnadh mòr air a h‑uile duine.
MRK.11.19	Ann an ciaradh an fheasgair, chaidh iad a‑mach ás a' bhaile.
MRK.11.20	Tràth sa mhadainn nuair a bha iad a' dol seachad, chunnaic iad a' chraobh-fhìge 's i air crìonadh gu ruig na freumhan. 
MRK.11.21	Chuimhnich Peadar air na thachair 's thuirt e ri Iosa, “A Mhaighistir, seall! Tha a' chraobh-fhìge a mhallaich thu air seargadh.”
MRK.11.22	Fhreagair Iosa iad, “Biodh creideamh agaibh ann an Dia. 
MRK.11.23	Gu cinnteach tha mi ag ràdh ruibh, ma chanas duine sam bith ris a' bheinn seo, ‘Eirich agus tilg thu-fhèin sa mhuir’, 'se sin a nì i ma bhios an duine gun teagamh aige na chridhe, 's e a' creidsinn gun tachair an rud a tha e ag iarraidh. 
MRK.11.24	San aon dòigh tha mi ag ràdh ruibh, ma dh'iarras sibh rud sam bith ann an ùrnaigh, creidibh gu bheil e agaibh, agus gheibh sibh e. 
MRK.11.25	'S ma tha dad agaibh an aghaidh duine sam bith nuair a sheasas sibh ag ùrnaigh, thoiribh mathanas dha, 's bheir ur n‑athair anns na nèamhan mathanas dhuibhse air son ur peacaidhean.” [ 
MRK.11.26	]
MRK.11.27	Thill iad a‑rithist gu Ierusalem. Nuair a bha e a' coiseachd anns an teampall, thàinig na h‑àrd-shagairt, na sgrìobhaichean agus athraichean an t‑sionagoig thuige, 
MRK.11.28	's thuirt iad ris, “Dè an t‑ùghdarras a tha agad gu bhith a' dèanamh nan nithean seo, agus cò a thug an t‑ùghdarras seo dhut?”
MRK.11.29	Thuirt Iosa riu, “Cuiridh mise dìreach aon cheist oirbhse, 's ma fhreagras sibh i, innsidh mise dhuibh dè an t‑ùghdarras a th'agam gu bhith a' dèanamh nan nithean seo. 
MRK.11.30	Nuair a bha Eòin a' baisteadh, an ann bho Dhia no bho dhaoine a bha an t‑ùghdarras aige? Thoiribh freagairt dhomh.”
MRK.11.31	Bha iad a' deasbad ri cach-a‑chèile: “Ma their sinn gur ann bho nèamh a bha e, their esan, ‘Carson a‑rèisd nach do chreid sibh ann?’ 
MRK.11.32	Ach ma their sinn gur ann bho dhaoine a bha e…” (Bha eagal orra ron t‑sluagh, oir bha a h‑uile duine dhen bheachd gur e fàidh a bha ann an Eòin an ceart da‑rìribh.) 
MRK.11.33	Mar sin thuirt iad ris, “Chan eil fhios againn.”
MRK.11.33	Thuirt Iosa riu, “Cha mhò a dh'innseas mise dhuibhse dè an t‑ùghdarras a th'agamsa gu bhith dèanamh nan rudan seo.”
MRK.12.2	Nuair a thàinig an t‑àm, chuir e seirbhiseach gu na tuathanaich a dh'fhaighinn bhuapa a chuid fhèin de thoradh na lios. 
MRK.12.3	Ach 'se rinn iadsan, a chuipeadh, agus a chur air falbh falamh. 
MRK.12.4	Chuir e seirbhiseach eile thuca. 'Se rinn iad ris an fhear seo, a leòn sa cheann 's droch làimhseachadh a thoirt dha. 
MRK.12.5	Chuir e an‑uairsin seirbhiseach eile thuca, ach mharbh iad am fear seo. Chuir e mòran eile thuca a bharrachd orrasan. Chaidh cuid a leòn agus cuid a mharbhadh. 
MRK.12.6	Bha aon neach fhathast air fhàgail, a mhac fhèin air an robh gràdh mòr aige. Mu dheireadh thall, chuir e esan thuca, 's e an dùil gum biodh spèis aca dha mhac. 
MRK.12.7	Ach 'sann a thuirt iadsan ri cach-a‑chèile, ‘Seo an t‑oighre. Siùdaibh! Marbhaidh sinn e, 's bidh an oighreachd againn dhuinn fhìn.’ 
MRK.12.8	Rug iad air, mharbh iad e, agus thilg iad a chorp a‑mach ás an lios.
MRK.12.9	“Dè a‑nis a tha maighistir na lios a' dol a dhèanamh? Thig e agus sgriosaidh e na daoine sin, agus bheir e seachad an fhìon-lios do dh'fheadhainn eile. 
MRK.12.10	Nach do leugh sibh mar a tha e sgrìobhte:
MRK.12.10	‘An dearbh chlach ris nach gabhadh na clachairean gnothach,
MRK.12.10	sin a' chlach a tha a' cumail nam ballachan ri chèile.
MRK.12.11	'Se an Tighearna a rinn seo,
MRK.12.11	's tha e mìorbhaileach nar sealladh’.”
MRK.12.12	Dh'fheuch iad ri grèim a dhèanamh air, ach bha eagal orra ron t‑sluagh, oir thuig iad gur ann thuca fhèin a bha e ag iarraidh leis an t‑samhladh. Dh'fhàg iad e agus dh'fhalbh iad.
MRK.12.13	Chuir iad thuige feadhainn dhe na Pharasaich 's de mhuinntir Heroid, feuch an canadh e rud leis an glacadh iad e. 
MRK.12.14	Thàinig iad 's thuirt iad ris, “A Mhaighistir, tha fhios againn gu bheil thusa fìrinneach, 's nach eil taobh agad ri neach seach neach, oir chan eil suim agad do dh'inbhe duine, ach tha thu a' teagasg na fìrinn mu shlighe Dhè. A bheil e laghail, no nach eil, cìs a thoirt do Chèasar? Am pàigh sinn i, no nach pàigh?”
MRK.12.15	Thuig esan cho cealgach 's a bha iad, 's thuirt e riu, “Carson a tha sibh gam fheuchainn? Thoiribh dhomh bonn airgid, gus an seall mi air.”
MRK.12.16	Rinn iad sin. Thuirt Iosa riu, “Cò an dealbh agus cò an t‑ainm a tha seo?”
MRK.12.16	“Cèasar,” ars iadsan.
MRK.12.17	Fhreagair e iad, “Thoiribh do Chèasar na bhuineas do Chèasar, agus do Dhia na bhuineas do Dhia.”
MRK.12.17	Chuir e ioghnadh mòr orra leis a seo.
MRK.12.18	Thàinig Sadusaich thuige — sin an fheadhainn a tha ag ràdh nach eil aiseirigh ann — agus thòisich iad air a cheasnachadh.
MRK.12.20	Nise bha seachdnar bhràithrean ann. Phòs a' cheud fhear bean agus bhàsaich e gun teaghlach. 
MRK.12.21	Phòs an dara fear i agus bhàsaich esan gun chloinn, agus dh'èirich dhan treas fear air an aon dòigh. 
MRK.12.22	Bha i pòsda aig gach fear dhiubh, ach cha d'fhàg aon dhen t‑seachdnar clann. 'S nan dèidh uile bhàsaich a' bhean. 
MRK.12.23	Anns an aiseirigh, nuair a dh'èireas na mairbh, cò am fear aig am bi i na bean, oir bha i na bean mar-tha aig gach fear dhen t‑seachdnar?”
MRK.12.24	Fhreagair Iosa iad, “Nach sibh a tha a' dol iomrall, chionns nach eil eòlas agaibh air na sgriobtairean, no air cumhachd Dhè! 
MRK.12.25	Nuair a dh'èireas na mairbh, cha bhi iad a' pòsadh no air am pòsadh, ach bidh iad mar tha na h‑ainglean ann an nèamh. 
MRK.12.26	A thaobh èirigh nam marbh, nach do leugh sibh an nì a sgrìobh Maois man phreas, 's mar a bhruidhinn Dia ris, ag ràdh: ‘Is mise Dia Abrahàim, Dia Isaaic agus Dia Iacoib.’ 
MRK.12.27	Chan e Dia nam marbh a th'ann, ach Dia nam beò. Tha sibh fada, fada ceàrr.”
MRK.12.28	Chuala fear dhe na sgrìobhaichean an deasbad, agus mhothaich e gun tug Iosa an deagh fhreagairt dhaibh. Thàinig e 's dh'fhaighnich e dheth, “Dè an àithne a tha a' toirt bàrr air na h‑àithntean uile?”
MRK.12.30	Gràdhaichidh tu an Tighearna do Dhia led uile chridhe 's led uile anam 's led uile inntinn 's led uile neart.’ 
MRK.12.31	Seo an dara tè: ‘Gràdhaichidh tu do nàbaidh mar thu-fhèin. Chan eil àithne ann as motha na iad seo.’ ”
MRK.12.33	Ma ghràdhaicheas duine esan le uile chridhe, le uile thuigse, 's le uile neart, 's ma ghràdhaicheas e a nàbaidh mar e‑fhèin, tha sin mòran nas fheàrr na a bhith ag ìobradh bheathaichean is rudan eile do Dhia.”
MRK.12.34	Chunnaic Iosa gun do fhreagair e gu glic, 's thuirt e ris, “Chan eil thu fada bho rìoghachd Dhè.”
MRK.12.34	An dèidh sin, cha robh duine cho dàna 's gun cuireadh e ceist air.
MRK.12.35	Nuair a bha Iosa a' teagasg anns an teampall, dh'fhaighnich e dhen t‑sluagh, “Carson a tha na sgrìobhaichean ag ràdh gur e an Crìosd mac Dhàibhidh? 
MRK.12.36	Oir tha Dàibhidh fhèin ag ràdh fo bhuaidh an Spioraid Naoimh:
MRK.12.36	‘Thuirt an Tighearna ri mo Thighearna-sa,
MRK.12.36	Suidh air mo làimh dheis,
MRK.12.36	gus an cuir mi do nàimhdean fod chasan.’
MRK.12.37	Tha Dàibhidh fhèin ga ainmeachadh mar a Thighearna. Ciamar mar sin as urrainn dha a bhith na mhac dha?”
MRK.12.37	Bha an sluagh gu lèir ag èisdeachd ris le tlachd. 
MRK.12.38	Nuair a bha e gan teagasg, thuirt e riu, “Thoiribh an aire roimh na sgrìobhaichean, 's iad cho dèidheil air a bhith a' dol man cuairt ann an cleòcan fada, agus daoine a bhith gam fàilteachadh ann am meadhon a' bhaile. 
MRK.12.39	'S toigh leo cuideachd suidheachain sa cheud sreath a bhith aca anns an t‑sionagog, 's ceann a' bhùird a bhith aca aig na cuirmean. 
MRK.12.40	Bidh a' cheart fheadhainn a' spùinneadh taighean bhanntraichean, 's a' dèanamh ùmaighean fada air sgàth a bhith mòr. 'Sann as cruaidhe a bhios an dìteadh a gheibh iad.”
MRK.12.41	Shuidh Iosa mu choinneamh àite-tionail an airgid san teampall, 's bha e gabhail beachd mar a bha daoine a' cur ann. Bha mòran dhaoine beairteach a' cur airgead mòr ann. 
MRK.12.42	Thàinig an‑uairsin banntrach bhochd, agus thilg ise ann dà bhonn bheag nach b'fhiach urad ri sgillinn. 
MRK.12.43	Ghairm e thuige a dheisciobail, 's thuirt e riu, “Gu cinnteach tha mi ag ràdh ruibh gun tug a' bhanntrach bhochd seo barrachd seachad na thug càch gu lèir. 
MRK.12.44	Oir chuir iadsan ann a‑rèir am pailteis, ach chuir ise ann am beagan a bh'aice, a beòshlaint uile.”
MRK.13.1	Nuair a bha e tighinn a‑mach ás an teampall, thuirt fear dhe a dheisciobail ris, “Seall, a Mhaighistir, nach mìorbhaileach na clachan's na togalaichean a tha seo!”
MRK.13.2	Thuirt Iosa ris, “A bheil thu a' faicinn nan togalaichean mòra seo? Cha bhi fiù 's aon chlach air a fàgail air muin t'èile ann an seo.”
MRK.13.3	Nuair a bha e na shuidhe air Beinn nan Craobh-ola, thall mu choinneamh an teampaill, bhruidhinn Peadar, Seumas, Eòin agus Anndra ris nuair a bha iad leo fhèin. 
MRK.13.4	“Cuin,” ars iadsan, “a thachras seo, agus dè an comharra a bhios ann gu bheil na rudan seo uile a' tighinn gu buil?”
MRK.13.5	Thuirt Iosa riu, “Thoiribh an aire nach dèan duine sam bith ur mealladh. 
MRK.13.6	Thig mòran a' gabhail m'ainm-sa orra fhèin, 's ag ràdh, ‘'S mise e’, agus meallaidh iad iomadh neach. 
MRK.13.7	Nuair a chluinneas sibh ùbraid chogaidhean faisg air làimh agus iomradh air cogaidhean fad ás, na biodh eagal oirbh; feumaidh seo a bhith, ach chan e sin fhathast a' chrìoch. 
MRK.13.8	Eiridh sluagh an aghaidh sluaigh agus rìoghachd an aghaidh rìoghachd. Bidh crithean-talmhainn ann thall 's a‑bhos, agus gortan cuideachd, ach cha bhi ann an sin ach toiseach nan àmhghairean.
MRK.13.9	“Ach thoiribhse an aire, oir bheir iad thairis sibh do chomh-airlean 's do shionagogan gur feuchainn. Thèid ur cuipeadh, agus, air mo sgàth-sa, seasaidh sibh air beulaibh luchd-riaghlaidh agus rìghrean a dhèanamh fianais. 
MRK.13.10	Ach an toiseach feumar an Deagh Sgeul a shearmonachadh dha na cinnich uile. 
MRK.13.11	Nuair a bheir iad thairis sibh a sheasamh cùirt, na biodh cùram oirbh roimh-làimh dè a their sibh, ach canaibh an rud a thèid a thoirt dhuibh aig an uair sin fhèin, oir chan e sibhse a bhios a' bruidhinn ach an Spiorad Naomh. 
MRK.13.12	Bheir bràthair seachad bràthair airson a chur gu bàs, agus bheir athair seachad a mhac. Eiridh clann an aghaidh am pàrantan airson an cur gu bàs. 
MRK.13.13	Bidh fuath aig a h‑uile duine dhuibh air sgàth m'ainm-sa, ach an neach a sheasas daingeann chun na crìche, bidh e air a shaoradh.
MRK.13.15	Duine sam bith a tha shuas air mullach an taighe, cha dèan math dha dhol a‑steach nuair a thig e nuas, no feuchainn ri nì sam bith a thoirt leis. 
MRK.13.16	'S ma tha neach sam bith a‑muigh air an achadh, na tilleadh e a dh'iarraidh a chòta. 
MRK.13.17	'S mairg dhaibhsan a bhios trom le leanabh no aig am bi naoidhean air a' chìch aig an àm sin! 
MRK.13.18	Feumaidh sibh a bhith ag ùrnaigh nach ann sa gheamhradh a thachras e. 
MRK.13.19	Sna làithean sin, bidh èiginn ann nach fhacas riamh a leithid bho rinn Dia an cruthachadh, 's cha bhi a leithid ann tuilleadh. 
MRK.13.20	Mura b'e gun d'rinn an Tighearna na làithean sin a ghiorrachadh, cha bhiodh duine sam bith air faighinn ás, ach ghiorraich e iad air sgàth nan daoine a thagh e‑fhèin.
MRK.13.21	“Ma their duine sam bith ruibh, ‘Seall, seo an Crìosd,’ no ‘Seall, siod e,’ na creidibh e. 
MRK.13.22	Oir bidh Crìosdan meallta agus fàidhean meallta a' nochdadh, agus nì iad comharran agus mìorbhailean airson daoine a chur air seacharan, gu ruig na daoine taghte fhèin, nam biodh sin nan comas. 
MRK.13.23	Ach bithibhse air ur faiceall, oir dh'innis mi dhuibh a h‑uile nì roimh-làimh.
MRK.13.25	Bidh na rionnagan a' tuiteam ás na speuran, agus bidh na cumhachdan a th'anns na nèamhan air an crathadh. 
MRK.13.26	An‑uairsin chì daoine Mac an Duine a' tighinn anns na neòil le cumhachd anabarrach agus le glòir. 
MRK.13.27	Cuiridh e a‑mach na h‑ainglean a thional nan daoine taghte aige fhèin ás na ceithir àirdean, bho iomall na talmhainn gu iomall nan nèamhan.
MRK.13.28	“Ionnsaichibh leasan bhon chraobh-fhìge. Cho luath 's a dh'fhàsas a geug bog le sùgh, 's a chuireas i a‑mach a duilleach, aithnichidh sibh gu bheil an samhradh faisg. 
MRK.13.29	San aon dòigh, nuair a chì sibh na rudan sin a' tachairt, biodh fios agaibh gu bheil e dlùth 's gu bhith agaibh. 
MRK.13.30	Gu cinnteach tha mi ag ràdh ruibh nach tig crìoch air a' ghinealach seo gus an tig na nithean seo uile gu buil. 
MRK.13.31	Thèid na speuran agus an talamh à bith, ach mairidh m'fhacal-sa gu bràth.
MRK.13.32	“Ach a thaobh an là sin, no a thaobh na h‑uaire, chan eil fhios aig neach sam bith, fiù 's aig na h‑ainglean ann an nèamh, no aig a' Mhac, ach aig an Athair a‑mhàin. 
MRK.13.33	Bithibh air ur faiceall agus nur làn dùisg, oir chan eil fhios agaibh cuin a thig an t‑àm. 
MRK.13.34	Bidh e dìreach mar dhuine a' falbh air chuairt, 's a' fàgail a thaighe air chùram nan seirbhiseach. Tha e a' toirt obair fhèin dha gach fear, 's ag iarraidh air an dorsair a bhith ri faire. 
MRK.13.35	Mar sin, bithibhse ri faire, oir chan eil fhios agaibh cuin a thig maighistir an taighe, co‑dhiù 'sann feasgar, no aig meadhon-oidhche, no nuair a ghairmeas an coileach, no anns a' mhadainn. 
MRK.13.36	Cha bu mhath gun tigeadh e gun dùil ris, 's gun glacadh e sibh nur cadal. 
MRK.13.37	'S an nì a tha mi ag ràdh ruibhse tha mi ag ràdh ris a h‑uile duine: ‘Bithibh ri faire’.”
MRK.14.2	Oir bha iad ag ràdh, “Chan eil math dhuinn a ghlacadh aig àm na fèille, gun fhios nach bi aimhreit a‑measg an t‑sluaigh.”
MRK.14.3	Nuair a bha e ann am Betani, 's e na shuidhe a' gabhail a bhìdh ann an taigh Shìmoin, an lobhar, thàinig boireannach a‑steach le soitheach alabastair làn de dh'fhìor ola nàrd, a bha glè chosgail. Bhrist i an soitheach, 's dhòirt i an ola air ceann Iosa. 
MRK.14.4	Bha feadhainn ann a bha ag ràdh gu diumbach, “Carson a chaidh an ola a chur gu mì‑fheum mar seo? 
MRK.14.5	Dh'fhaodte a reic air tuilleadh is trì cheud denàrius, 's an t‑airgead a thoirt dha na bochdan.” Bha iad a' cànran ma deidhinn.
MRK.14.6	Ach thuirt Iosa, “Leigibh leatha; carson a tha sibh ga sàrachadh? Rinn i deagh ghnìomh dhòmhsa. 
MRK.14.7	Tha na bochdan agaibh daonnan, agus faodaidh sibh an cuideachadh uair sam bith a thogras sibh, ach cha bhi mise agaibh daonnan. 
MRK.14.8	Rinn i na b'urrainn dhi; thàinig i roimh-làimh a dh'ungadh mo chuirp air son na h‑uaighe. 
MRK.14.9	Gu cinnteach tha mi ag ràdh ruibh, bidh an rud a rinn i air innse mar chuimhneachan oirre 's gach àite san tèid an Deagh Sgeul a shearmonachadh air feadh an t‑saoghail gu lèir.”
MRK.14.10	Dh'fhalbh Iùdas Iscariot, aon dhen dà fhear dheug, far an robh na h‑àrd-shagairt, 's e airson Iosa a thoirt thairis dhaibh. 
MRK.14.11	Nuair a chuala iadsan seo, chuir e sunnd math orra, 's gheall iad airgead a thoirt dha. Bha esan a' feitheamh cothrom ceart air Iosa a thoirt seachad dhaibh.
MRK.14.12	Air a' cheud là de dh'Fhèill an Arain Neo-ghoirtichte, nuair a bhiodhte a' marbhadh uan na Càisge, thuirt a dheisciobail ris, “Càite am bu mhath leat sinn ullachadh a dhèanamh dhut airson biadh na Càisge ithe?”
MRK.14.13	Chuir e air falbh dithis dhiubh, 's thuirt e riu, “Rachaibh a‑steach a dh'Ierusalem, agus coinnichidh duine ruibh 's e giùlan soitheach uisge. Leanaibh e. 
MRK.14.14	Nuair a thèid e a‑steach a thaigh, canaibh ri fear an taighe, ‘Tha am Maighistir ag ràdh, “Càite bheil an rùm agamsa, far an ith mi‑fhìn 's mo dheisciobail biadh na Càisge?” ’ 
MRK.14.15	Seallaidh e dhuibh rùm mòr shuas an staidhre, 's e air a dheasachadh. Dèanaibh ullachadh dhuinn ann an sin.”
MRK.14.16	Dh'fhalbh na deisciobail a‑steach dhan bhaile. Thachair gach nì dìreach mar a thuirt e riu, 's dheasaich iad biadh na Càisge.
MRK.14.17	Anmoch feasgar, thàinig Iosa còmhla ris an dà fhear dheug. 
MRK.14.18	Nuair a bha iad aig a' bhòrd ag ithe, thuirt e riu, “Gu cinnteach tha mi ag ràdh ruibh gu bheil fear agaibh a nì mo bhrath, fear dhe na tha ag ithe còmhla rium.”
MRK.14.19	Dh'fhàs iad dubhach, 's thuirt fear ma seach, “Chan e mise th'ann, an e?”
MRK.14.20	Thuirt esan riu, “'Se fear dhen dà fhear dheug a th'ann, a tha bogadh arain anns an aon t‑soitheach rium. 
MRK.14.21	Oir tha Mac an Duine a' falbh mar a tha e sgrìobhte ma dheidhinn, ach 's mairg dhàsan a nì a bhrath. B'fheàrr dhan fhear sin nach d'rugadh riamh e.”
MRK.14.22	Nuair a bha iad ag ithe, thog e pìos arain, 's thug e taing do Dhia air a shon. Bhrist e na chriomagan e, 's thug e dhaibh e, ag ràdh, “Gabhaibh e, is e seo mo chorp-sa.”
MRK.14.23	An dèidh sin thog e cupa, 's nuair a thug e taing air a shon thug e dhaibh e, 's dh'òl iad uile ás. 
MRK.14.24	Thuirt e riu, “Is e seo m'fhuil-sa, fuil a' chùmhnaint, a th'air a dòrtadh ás leth mòran dhaoine. 
MRK.14.25	Gu cinnteach tha mi ag ràdh ruibh nach òl mi tuilleadh de thoradh an fhìonain gus an là san òl mi ùr e ann an rìoghachd Dhè.”
MRK.14.26	Nuair a sheinn iad salm, chaidh iad a‑mach gu Beinn nan Craobh-ola.
MRK.14.27	Thuirt Iosa riu, “Gabhaidh sibh uile nàire dhiom, oir tha e sgrìobhte: ‘Marbhaidh mi am buachaille, agus bidh na caoraich air an sgapadh.’ 
MRK.14.28	Ach nuair a thèid mo thogail bho na mairbh, thèid mi romhaibh a Ghalile.”
MRK.14.29	Thuirt Peadar ris, “Ged a ghabhadh a h‑uile duine nàire dhiot, cha ghabh mise.”
MRK.14.30	Thuirt Iosa ris, “Gu cinnteach tha mi ag ràdh riut, air an dearbh oidhche seo fhèin, mus gairm an coileach dà uair, gun dèan thusa m'àicheadh trì uairean.”
MRK.14.31	Ach thuirt esan na bu dàine buileach, “Ged a dh'fheum-ainn bàsachadh còmhla riut, cha dèan mise t'àicheadh.”
MRK.14.31	'S thuirt iad uile an aon rud.
MRK.14.32	Nuair a thàinig iad gu àite ris an cainte Getsemane, thuirt e ri dheisciobail, “Suidhibhse ann an seo, gus an dèan mi ùrnaigh.” 
MRK.14.33	Thug e Peadar agus Seumas agus Eòin còmhla ris, 's thàinig àmhghair agus imcheist eagalach air. 
MRK.14.34	'S thuirt e riu, “Tha urad a bhròn air mo spiorad 's gur gann nach eil mi a' bàsachadh. Fanaibhse ann an seo, 's bithibh ri faire.”
MRK.14.35	Chaidh e beagan na b'fhaide, 's leig e e‑fhèin sìos air an talamh. Rinn e ùrnaigh gun rachadh an uair seachad air nam faodadh sin a bhith. 
MRK.14.36	Agus thuirt e, “Abba, athair, tha a h‑uile nì nad chomas. Thoir air falbh bhuam an cupa seo, ach biodh do thoil-sa air a dèanamh, 's chan e mo thoil-sa.”
MRK.14.37	Thàinig e 's fhuair e iad nan cadal. Thuirt e ri Peadar, “A Shìmoin, a bheil thu nad chadal? Nach robh e nad chomas a bhith ri faire fiù 's aon uair-a‑thìde fhèin? 
MRK.14.38	Bithibh ri faire 's ùrnaigh, air eagal 's gun tig buaireadh nur rathad. Tha an spiorad deònach gun teagamh, ach tha a' cholainn lag.”
MRK.14.39	Dh'fhalbh e bhuapa an dara uair, 's rinn e an aon ùrnaigh 's a rinn e roimhe. 
MRK.14.40	Thàinig e 's fhuair e iad nan cadal a‑rithist, oir bha an sùilean air fàs trom, 's cha robh fhios aca dè theireadh iad ris.
MRK.14.41	Thàinig e an treas uair, 's thuirt e riu, “An e gu bheil sibh fhathast nur cadal 's a' gabhail fois? Fòghnaidh sin! Tha 'n uair air tighinn! Seallaibh! Tha Mac an Duine ga thoirt thairis do làmhan dhaoine peacach. 
MRK.14.42	Eiribh is falbhamaid. Seallaibh! Tha am fear a tha gam thoirt thairis gu bhith againn.”
MRK.14.43	Dìreach anns na facail, thàinig Iùdas, fear dhen dà fhear dheug, 's gràisg dhaoine còmhla ris, le claidheamhan 's le bataichean. 'Se na h‑àrd-shagairt 's na sgrìobhaichean 's na h‑athraichean a chuir ann iad. 
MRK.14.44	Bha am fear-brathaidh air comharra a thoirt dhaibh: thuirt e riu, “Am fear dhan toir mi pòg — sin an duine. Cuiribh an sàs e, 's thoiribh leibh e fo gheàrd.”
MRK.14.45	Nuair a thàinig e, rinn e dìreach air Iosa. Thuirt e, “A Mhaighistir!” agus thug e dha pòg. 
MRK.14.46	Rug iadsan air Iosa, 's chuir iad an grèim e. 
MRK.14.47	Tharraing fear dhe na bha an làthair a chlaidheamh. Bhuail e seirbhiseach an àrd-shagairt, 's gheàrr e dheth a chluas. 
MRK.14.48	Thuirt Iosa riu, “An tàinig sibh gam ghlacadh le claidheamhan 's le bataichean mar gum b'e robair a bh'annam? 
MRK.14.49	'S iomadh là bha mi còmhla ruibh san teampall a' teagasg, 's cha do chuir sibh an sàs mi. Ach feumaidh na sgriobtairean tighinn gu buil.”
MRK.14.50	Chuir na deisciobail uile cùl ris agus theich iad.
MRK.14.51	Bha duine òg ga leantainn, 's gun stiall air ach aon fhilleadh aodaich. Rug iad air, 
MRK.14.52	ach leig esan ás an t‑aodach, 's theich e rùisgte.
MRK.14.53	Thug iad leo Iosa à dh'ionnsaigh an àrd-shagairt, 's bha na prìomh-shagairt eile, na seanairean 's na sgrìobhaichean a' tighinn an ceann a chèile. 
MRK.14.54	Lean Peadar e pìos math bhuaithe a‑steach gu ruig a' chùirt air beulaibh taigh an àrd-shagairt. Bha e na shuidhe còmhla ris na geàird, ga gharadh fhèin ris an teine. 
MRK.14.55	Bha na prìomh-shagairt agus a' chomhairle gu lèir a' feuchainn ri daoine a lorg a thogadh fianais an aghaidh Iosa, 's gum biodh cothrom aca a chur gu bàs, ach cha robh a' dol leo. 
MRK.14.56	Oir bha mòran a' togail fianais bhrèige na aghaidh, 's cha robh iad a' tighinn a‑rèir a chèile.
MRK.14.57	Dh'èirich cuid 's chuir iad na breugan air, oir thuirt iad, 
MRK.14.58	“Chuala sinne e ag ràdh, ‘Cuiridh mise ás a chèile an teampall seo a chaidh a thogail le làmhan dhaoine, 's an ceann trì là togaidh mi teampall eile ris nach do bhean làmh duine’.” 
MRK.14.59	Aig a sin fhèin, cha robh iad a' tighinn a‑rèir a chèile nam fianais.
MRK.14.60	Dh'èirich an t‑àrd-shagart nam measg, 's dh'fhaighnich e de dh'Iosa, “Nach eil freagairt agad idir? Dè tha na daoine seo a' cur ás do leth?”
MRK.14.61	Ach dh'fhan esan sàmhach 's cha tuirt e guth. A‑rithist dh'fhaighnich an t‑àrd-shagart dheth, “An tusa an Crìosd, Mac an Aoin Bheannaichte?”
MRK.14.63	An‑uairsin shrac an t‑àrd-shagart a chuid aodaich, 's thuirt e, “Dè 'm feum a th'againn air tuilleadh fhianaisean? 
MRK.14.64	Chuala sibh an toibheum aige: dè ur beachd?”
MRK.14.64	'Se a' bhinn a thug iad uile a‑mach gun robh e airidh air a' bhàs.
MRK.14.65	Thòisich cuid aca air smugaidean a thilgeil air. Chuir iad còmhdach air a shùilean, ghabh iad dha len dùim, 's iad ag ràdh ris, “Innis cò bhuail thu!” Thug na geàird an‑uairsin droch làimhseachadh dha.
MRK.14.66	Nuair a bha Peadar shìos ann an cùirt an taighe, thàinig tè de shearbhantan an àrd-shagairt 's chunnaic i e ga gharadh fhèin. 
MRK.14.67	Thug i sùil air 's thuirt i ris, “Bha thus' thu-fhèin còmhla ris an Nàsarach, Iosa.”
MRK.14.68	Ach chaidh esan ás àicheadh, 's thuirt e, “Chan eil mi gad thuigsinn; chan eil fhios agam dè tha thu ag ràdh.” 'S ghabh e a‑mach gu trannsa an taighe. Ghairm coileach.
MRK.14.69	Chunnaic an t‑searbhanta a‑rithist e, 's thuirt i ris an fheadhainn a bha nan seasamh man cuairt, “Seo fear eile dhiubh.” 
MRK.14.70	Chaidh esan ás àicheadh a‑rithist.
MRK.14.70	An ceann treis eile, thuirt iadsan ri Peadar, “'Se fear dhiubh a th'annad gun teagamh, oir 'sann à Galile a tha thu.”
MRK.14.71	Thug Peadar a mhionnan, 's thuirt e, “Mallachd orm mas aithne dhomh idir am fear ma bheil sibh a' bruidhinn.”
MRK.14.72	'S anns an dearbh mhionaid ghairm an coileach an dara uair. Chuimhnich Peadar mar a thuirt Iosa ris, “Mus gairm an coileach dà uair, nì thusa m'àicheadh trì uairean.” Cha b'urrainn dha cumail air, 's thòisich e air gal.
MRK.15.1	Aʼ cheud char sa mhadainn, thàinig na h‑àrd-shagairt, na h‑athraichean 's na sgrìobhaichean an ceann a chèile; bha an àrd-chomhairle gu lèir cruinn. Cheangail iad Iosa, 's shlaod iad leo e, ga thoirt thairis do Phìlat. 
MRK.15.2	Dh'fhaighnich Pìlat dheth, “An tusa rìgh nan Iùdhach?”
MRK.15.2	Fhreagair esan, “'S tu‑fhèin a thubhairt e.”
MRK.15.3	Bha na h‑àrd-shagairt a' cur mòran rudan ás a leth. 
MRK.15.4	Dh'fhaighnich Pìlat dheth a‑rithist, “Nach eil nì sam bith agad ri ràdh? Seall na tha iad a' togail nad aghaidh.”
MRK.15.5	Ach cha tuirt Iosa an còrr, 's chuir seo ioghnadh air Pìlat.
MRK.15.6	A‑nis, aig a h‑uile Fèill-Càisge, bha e na chleachdadh aig Pìlat aon phrìosanach a leigeil ma sgaoil, fear sam bith a dh'iarradh iad. 
MRK.15.7	Bha fear ris an canadh iad Barabas air a churnail fo ghlais còmhla ris na reubaltaich eile a rinn mort ann an ar‑a‑mach an aghaidh an riaghaltais. 
MRK.15.8	Thàinig an sluagh far an robh Pìlat agus dh'iarr iad air dèanamh dhaibh mar a chleachd e. 
MRK.15.9	Thuirt esan riu, “Am bu mhath leibh gun leiginn rìgh nan Iùdhach ma sgaoil dhuibh?” 
MRK.15.10	Oir bha e a' tuigsinn gum b'e farmad a thug air na h‑àrd-shagairt Iosa a chur an sàs.
MRK.15.11	Ach phiobraich na h‑àrd-shagairt an sluagh feuch an leigeadh e ás Barabas dhaibh an àite Iosa. 
MRK.15.12	Thuirt Pìlat riu a‑rithist, “Dè bu mhath leibh mi a dhèanamh leis an fhear ris an can sibh rìgh nan Iùdhach?”
MRK.15.13	Dh'eubh iadsan ris, “Ceus e!”
MRK.15.14	Thuirt Pìlat riu, “Carson; dè an t‑olc a rinn e?” Ach dh'eubh iadsan na b'àirde buileach, “Ceus e!”
MRK.15.15	Bha Pìlat air son an sluagh a riarachadh, 's leig e ás Barabas dhaibh. Thug e orra Iosa a chuipeadh, 's an‑uairsin thug e thairis e gu bhith air a cheusadh.
MRK.15.16	Dh'fhalbh na saighdearan leis a‑steach dhan lùchairt ris an canadh iad am Praetorium, agus ghairm iad còmhla an còrr dhen àireamh. 
MRK.15.17	Chuir iad cleòca purpaidh air, 's dh'fhigh iad crùn dhrisean 's chuir iad ma cheann e. 
MRK.15.18	Thòisich iad air fhàilteachadh, ag ràdh ris, “Slàn gum bì thu, a rìgh nan Iùdhach!” 
MRK.15.19	Bha iad ga bhualadh air a' cheann le slait-chuilc. Bha iad a' tilgeil smugaidean air 's a' dol air an glùinean mar gum biodh iad a' toirt urraim dha. 
MRK.15.20	An dèidh dhaibh magadh a dhèanamh air, thug iad dheth an cleòca purpaidh, 's chuir iad aodach fhèin air. Dh'fhalbh iad leis airson a cheusadh.
MRK.15.21	Thachair gun robh Iùdhach à Cirene a' gabhail seachad 's e air a shlighe a‑steach bhon dùthaich. Rinn iad grèim airsan, 's thug iad air crann-ceusaidh Iosa a ghiùlan. ('Se Sìmon an t‑ainm a bh'air, athair Alasdair is Rùfais.) 
MRK.15.22	Thug iad Iosa a dh'ionnsaigh an àite ris an canadh iad Golgòta, 'se sin ri ràdh, Aite a' Chlaiginn. 
MRK.15.23	Bha iad a' tairgse dha fìon air a mheasgadh le mirr, ach cha ghabhadh e idir e. 
MRK.15.24	Agus cheus iad e. Roinn iad a chuid aodaich nam measg fhèin, a' cur chrann feuch dè gheibheadh gach fear. 
MRK.15.25	Bha e naoi uairean sa mhadainn nuair a cheus iad e. 
MRK.15.26	'Se an nì a bha sgrìobhte mar adhbhar a dhìtidh: RIGH NAN IUDHACH. 
MRK.15.27	Còmhla ris cheus iad dithis robairean, fear air a làimh dheis, 's am fear eile air a làimh chlì. [
MRK.15.28	]
MRK.15.30	Sàbhail thu-fhèin, 's thig a‑nuas dhen chrann!”
MRK.15.31	Air an aon dòigh bha na h‑àrd-shagairt 's na sgrìobhaichean a' fanaid air nam measg fhèin, 's ag ràdh, “Shàbhail e daoine eile, ach chan eil e na chomas e‑fhèin a shàbhaladh. 
MRK.15.32	Thigeadh a‑nis an Crìosd, Rìgh Israel, a‑nuas bhon chrann-cheusaidh 's gum faic sinn e ga dhèanamh, 's gun creid sinn ann.” Bha an fheadhainn a chaidh a cheusadh còmhla ris a' dèanamh tàir air cuideachd.
MRK.15.33	Aig meadhon-là, thàinig dorchadas thairis air an tìr gu lèir, a mhair gu trì uairean feasgar. 
MRK.15.34	Aig trì uairean, dh'eubh Iosa le guth mòr, “Eloi, Eloi, lama sabachthani?”, 'se sin ri ràdh, “Mo Dhia, mo Dhia, carson a tha thu air mo thrèigsinn?”
MRK.15.35	Nuair a chuala feadhainn dhe na bha nan seasamh man cuairt an glaodh aige, thuirt iad, “Eisdibh! Tha e a' gairm air Eliah.” 
MRK.15.36	Ruith fear thuige le spuinns air a lìonadh le fìon geur. Shìn e dha air cuilc i, feuch an òladh e, 's e ag ràdh, “Fàgaibh e 's gum faic sinn an tig Eliah ga thoirt a‑nuas bhon chrann.”
MRK.15.37	Leig Iosa eubh mhòr ás, 's dh'fhalbh an anail ás.
MRK.15.39	Nuair a chunnaic an t‑oifigeach a bha na sheasamh ma choinneamh mar a chrìochnaich e, thuirt e, “Chan eil teagamh nach e Mac Dhè a bha san fhear seo.”
MRK.15.40	Bha boireannaich ann cuideachd a bha ga choimhead pìos bhuaithe. Nam measg bha Màiri à Magdala, Màiri màthair Sheumais Oig is Ioseis, agus Salome. 
MRK.15.41	Nuair a bha e ann an Galile, bhiodh iad seo ga leantainn 's a' frithealadh dha. Bha mòran bhoireannaich eile ann cuideachd a thàinig suas a dh'Ierusalem còmhla ris.
MRK.15.42	Nuair a thàinig am feasgar, a chionns gur e là an ullachaidh a bh'ann, an là ron t‑Sàbaid, nochd Iòseph à Arimatèa, 
MRK.15.43	fear a bha ainmeil anns a' chomhairle. Bha dùil aigesan e‑fhèin ri rìoghachd Dhè. Bha de mhisneach aige 's gun deach e a‑steach gu Pìlat, 's dh'iarr e corp Iosa air. 
MRK.15.44	Chuir e ioghnadh air Pìlat gun robh Iosa marbh cho luath. Chuir e fios air oifigeach, 's dh'fhaighnich e dheth an robh Iosa dha-rìribh marbh. 
MRK.15.45	Nuair a chuala e bhuaithe gun robh e marbh, thug e an corp do dh'Iòseph. 
MRK.15.46	Cheannaich esan lèine-mharbh, 's nuair a thug e Iosa a‑nuas, phaisg e san anart e. Chàirich e an‑uairsin e ann an uaigh a chaidh a chladhach a‑mach ás a' chreig, 's rinn e clach a charadh gu doras na h‑uaighe. 
MRK.15.47	Bha Màiri à Magdala agus Màiri màthair Ioseis a' gabhail beachd air an àite far an deach an corp a chur.
MRK.16.1	Nuair a bha an t‑Sàbaid seachad, cheannaich Màiri à Magdala, Màiri màthair Sheumais, agus Salome cungaidhean cùbhraidh airson a dhol ga ungadh. 
MRK.16.2	Glè thràth sa mhadainn air a' cheud là dhen t‑seachdain, nuair a dh'èirich a' ghrian, chaidh iad chun na h‑uaighe. 
MRK.16.3	Bha iad ag ràdh ri cach-a‑chèile, “Cò chuireas car dhen chloich a th'aig doras na h‑uaighe?” 
MRK.16.4	Ach nuair a thug iad sùil, chunnaic iad gun robh a' chlach air a gluasad air falbh, 's b'e clach mhòr, mhòr a bh'innte. 
MRK.16.5	Nuair a chaidh iad a‑steach dhan uaigh, chunnaic iad fear òg na shuidhe air an taobh dheas ann an aodach fada geal, 's ghabh iad an t‑eagal.
MRK.16.6	Ach thuirt esan riu, “Na biodh eagal sam bith oirbh. Tha sibh a' lorg Iosa o Nàsaret, a bha air a cheusadh. Chaidh a thogail o na mairbh, chan eil e ann an seo. Seallaibh, sin an t‑àite far an do chàirich iad e. 
MRK.16.7	Falbhaibh, 's canaibh ri a dheisciobail agus ri Peadar gu bheil e a' dol air thoiseach orra a Ghalile, 's gum faic iad ann an sin e, mar a thuirt e‑fhèin riu.”
MRK.16.8	Chaidh iad a‑mach 's theich iad bhon uaigh, oir bha iad air chrith leis an ioghnadh a ghabh iad, 's cha leigeadh an t‑eagal leo guth a ràdh ri duine.
MRK.16.10	Dh'fhalbh ise 's dh'innis i e dhan fheadhainn a bha air a bhith còmhla ris, 's iad fhathast a' caoidh 's a' gal. 
MRK.16.11	Ach nuair a chuala iadsan gun robh e beò, 's gum faca ise e, cha robh iad ga creidsinn.
MRK.16.12	An dèidh seo chaidh a nochdadh ann an cruth eile do dhithis dhiubh, 's iad a' gabhail an rathaid a‑mach dhan dùthaich. 
MRK.16.13	Thill iadsan, 's dh'innis iad e do chàch, ach cha do chreid iad iadsan na bu mhotha.
MRK.16.14	Mu dheireadh, chaidh a nochdadh dhan aon fhear deug iad-fhèin, 's iad nan suidhe a' gabhail am bìdh. Chronaich e iad airson an cion creidimh agus cruas an cridhe, nach do chreid iad an fheadhainn a bh'air fhaicinn an dèidh dha èirigh o na mairbh. 
MRK.16.15	Thuirt e riu, “Rachaibh a‑mach air feadh an t‑saoghail, agus searmonaichibh an Deagh Sgeul do gach creutair. 
MRK.16.16	An neach a chreideas 's a thèid a bhaisteadh, bidh e air a shàbhaladh, ach an neach nach creid, bidh e air a dhìteadh. 
MRK.16.17	Bidh na comharran seo rim faighinn air an fheadhainn a chreideas: tilgidh iad a‑mach deamhain nam ainm-sa; bruidhnidh iad le cànanan ùra; 
MRK.16.18	togaidh iad nathraichean-nimhe len làmhan agus ma dh'òlas iad puinnsean marbhtach, cha dèan e cron sam bith orra. Cuiridh iad an làmhan air daoine tinne, 's thèid an slànachadh.”
MRK.16.19	An dèidh dhan Tighearna Iosa a bhith a' bruidhinn riu, chaidh a thogail suas gu nèamh, agus shuidh e aig deaslàimh Dhè. 
MRK.16.20	Chaidh iadsan a‑mach 's shearmonaich iad anns gach àite. Bha an Tighearna ag obair còmhla riu, 's a' dearbhadh leis na comharran a lean na luib gun robh am facal fìor.
EPH.1.2	Gun robh gràs agus sìth agaibh bho Dhia ar n‑Athair agus bhon Tighearna Iosa Crìosd.
EPH.1.3	Nach sinn a bu chòir taing is moladh a thoirt do Dhia agus Athair ar Tighearna Iosa Crìosd. Ann an Crìosd, bheannaich e sinn leis a h‑uile beannachadh spioradail anns an rìoghachd nèamhaidh. 
EPH.1.4	Oir mus robh an saoghal idir ann, thagh e sinn ann an Crìosd gu bhith naomh agus gun choire na fhianais. A chionns gu robh gràdh aige dhuinn 
EPH.1.5	chomharraich e mach sinn ro‑làimh gu bhith nar mic dha fhèin tre Iosa Crìosd, oir b'e seo a thoil agus a rùn. 
EPH.1.6	Mar sin bithidh sinn ga mholadh airson a ghràis ghlòrmhoir a thug e dhuinn cho fialaidh na Mhac gràdhach. 
EPH.1.7+EPH.1.8	A chionns gun deach fhuil-san a dhòrtadh, tha sinne air ar cur saor is ar peacaidhean air am maitheadh dhuinn. Sin cho fialaidh 's a tha Dia leis a' ghràs a thug e dhuinn ann am pailteas cho mòr. Le seo tha e a' sealltainn cho coileanta 's a tha a ghliocas agus a thuigse. 
EPH.1.9	Roghnaich e gun toireadh e eòlas dhuinn air an nì sin a bha falaichte na rùintean fhèin, an nì a chuir e roimhe a thoirt gu buil ann an Crìosd. 
EPH.1.10	'S e sin gun stiùireadh e a h‑uile rud a dh'ionnsaigh na h‑uaire anns am bi Crìosd na cheann air gach nì, an dà chuid air nèamh agus air thalamh. 
EPH.1.11	Mar a rùnaich e bho thoiseach, thagh Dia sinn ann an Crìosd gu bhith nar sluagh dha fhèin, dìreach mar a tha e a' toirt gu buil a h‑uile nì a rèir a thoil agus a rùin, 
EPH.1.12	air dhòigh 's gum biodh sinne, a' chiad fheadhainn a chuir ar dòchas ann an Crìosd, a' moladh a ghlòire. 
EPH.1.13	Agus nuair a chuala sibhse am facal fìrinneach, Deagh Sgeul ur slàinte, air dhòigh 's gun do chreid sibh e, chomharraich Dia sibh dha fhèin nuair a thug e dhuibh an Spiorad Naomh a chaidh a ghealltainn. 
EPH.1.14	'S e gu bheil an Spiorad againn a tha gar dèanamh cinnteach gum faigh sinn an oighreachd a gheall Dia dhuinn, 's gum bi an sluagh a bhuineas dha air an cur saor gu h‑iomlan, air a leithid a dhòigh 's gum bi a ghlòir air a moladh.
EPH.1.15	Mar sin, riamh bho chuala mi mu dheidhinn ur creidimh anns an Tighearna Iosa agus an gràdh a th'agaibh do shluagh Dhè uile, 
EPH.1.16	cha do sguir mi a thoirt taing do Dhia air ur son. Tha mi gur cuimhneachadh nam ùrnaighean, 
EPH.1.17	ag iarraidh gun toir Dia ar Tighearna Iosa Crìosd, Athair na glòire, Spiorad tuigse agus foillscachaidh dhuibh, air dhòigh 's gum bi eòlas agaibh air fhèin. 
EPH.1.18	Tha mi ag iarraidh gum bi sibh air ur soillseachadh nur cridheachan air dhòigh is gum bi fios agaibh air an dòchas gus a bheil Dia gur gairm, air cho saidhbhir 's cho glòrmhor 's a tha an oighreachd a tha Dia a' gealltainn dha shluagh fhèin, 
EPH.1.19	agus cho anabarrach mòr 's a tha an cumhachd a tha ag obrachadh annainne a tha a' creidsinn. 'S e seo an dearbh chumhachd neartmhor 
EPH.1.20	a chleachd Dia nuair a thog e Crìosd bhon bhàs 's a chuir e na shuidhe e aig a dheaslaimh fhèin ann an nèamh. 
EPH.1.21	Sin far a bheil e, fada os cionn gach tighearna is ùghdarras is cumhachd is riaghlair, os cionn gach ainm aig a bheil urram chan ann a‑mhàin san t‑saoghal seo ach cuideachd san t‑saoghal a tha romhainn. 
EPH.1.22	Chuir Dia a h‑uile rud fo chasan Chrìosd, agus thug e dhan eaglais e mar an ceann a tha a' riaghladh thar gach nì. 
EPH.1.23	'S i an eaglais a chorp, 's tha i ga dhèanamh iomlan mar a tha e fhèin a' dèanamh iomlan a h‑uile nì a th'ann.
EPH.2.2	Annta sin bha sibh a' leantainn droch chùrsa an t‑saoghail seo, a' toirt ùmhlachd do riaghlair cumhachd spioradail an adhair, an spiorad a tha ag obrachadh an ceartuair anns an fheadhainn a tha eas-umhail do Dhia. 
EPH.2.3	B'àbhaist dhuinn uile a bhith mar seo, a' tighinn beò a rèir tograidhean ar nàdair 's a' dèanamh nan rudan a thigeadh ri càil ar cuirp agus ar n‑inntinn. A thaobh ar nàdair, bha sinn, mar a h‑uile neach eile, fo fhearg Dhè. 
EPH.2.4+EPH.2.5	Ach ged a bha sinn marbh nar n‑eas-ùmhlachd, tha Dia cho saidhbhir na thròcair, 's tha an gràdh a th'aige dhuinn cho mòr, 's gun tug e beò sinn còmhla ri Crìosd — 's e a ghràs fhèin a rinn ar saoradh, 
EPH.2.6	Thog e suas sinn còmhla ri Crìosd, 's chuir e sinn nar suidhe còmhla ris ann an nèamh, 
EPH.2.7	gus sealltainn gu bràth tuilleadh cho anabarrach saidhbhir 's a tha an gràs a thug a thròcair dhuinn ann an Iosa Crìosd. 
EPH.2.8	Oir is ann le gràs a tha sibh air ur saoradh tre chreideamh; chan eil làmh idir agaibh fhèin ann, 's e th'ann ach tiodhlac Dhè. 
EPH.2.9	Chan e dad a rinn sibh fhèin a choisinn dhuibh e, 's mar sin chan fhaod neach sam bith a bhith pròiseil as fhèin. 
EPH.2.10	Rinn Dia obair fhèin dhinn, agus ann an Iosa Crìosd chruthaich e as ùr sinn gu bhith a' caitheamh ar beatha a' dèanamh nan deagh ghnìomh a dh'ullaich e dhuinn ro‑làimh.
EPH.2.11	Cuimhnichibh mar a b'àbhaist dhuibh a bhith, sibhse a rugadh nur Cinnich. 'S e “sluagh neo-thimcheall-gheàrrte” a theireadh na h‑Iùdhaich ribh, 's iad fhèin air an ainmeachadh air an timcheall-ghearradh a nithear le làmh duine. 
EPH.2.12	Aig an àm sin, bha sibh gun Chrìosd. Cha bhuineadh sibh do dh'Israel, sluagh taghte Dhè, 's cha robh pàirt sam bith agaibh anns na cùmhnantan a bh'air am bonntachadh air a gheallaidhean. Bha sibh beò anns an t‑saoghal mar dhaoine a bha gun Dia agus as aonais dòchais. 
EPH.2.13	Ach a‑nis, ann an Iosa Crìosd, a chionns gun deach fhuil-san a dhòrtadh, tha sibhse a b'àbhaist a bhith fad air falbh air ur toirt dlùth. 
EPH.2.14	'S e Crìosd fhèin a rinn sìth eadarainn 's a rinn an dà shluagh nan aon nuair a leag e le a bhàs am balla a bha gar dealachadh 's gar cumail nar nàimhdean. 
EPH.2.15	Chuir e as dhan Lagh Iùdhach le àithntean 's le riaghailtean, a' dèanamh an dà shluagh mar gum biodh nan aon duine ùr ann fhèin, 's mar sin a' dèanamh sìth. 
EPH.2.16	Tron bhàs a dh'fhuiling e air a' chrann-cheusaidh rinn Crìosd iad le chèile rèidh ri Dia, mar ann an aon chorp, 's anns an dòigh sin chuir e as dhan nàimhdeas. 
EPH.2.17	Mar sin thàinig Crìosd a' searmonachadh Deagh Sgeul na sìthe dhuibhse a bha fad air falbh agus dhaibhsan a bha dlùth dha. 
EPH.2.18	'S ann troimhesan a tha an comas againn le chèile a thighinn anns an aon Spiorad a‑steach a dh'ionnsaigh an Athar. 
EPH.2.19	Mar sin chan eil sibhse nur coimhich 's nur coigrich tuilleadh, ach buinidh sibh do shluagh Dhè agus tha sibh nur buill de theaghlach. 
EPH.2.20	Tha sibh air ur bonntachadh air stèidh nan abstol 's nam fàidhean, agus 's e Iosa Crìosd fhèin a' chlach-oisinn. 
EPH.2.21	'S esan a tha a' ceangal an togalaich uile ri chèile, 's a' toirt air fàs gu bhith na theampall coisrigte dhan Tighearna. 
EPH.2.22	Annsan tha sibhse cuideachd air ur togail suas còmhla ri càch gu bhith mar thaigh anns a bheil Dia a' gabhail còmhnaidh tre a Spiorad.
EPH.3.1	'S e sin an t‑adhbhar gu bheil mise Pòl, a tha nam phrìosanach air sgàth Iosa Crìosd, ag ùrnaigh air ur son-sa a rugadh nur Cinnich. 
EPH.3.2	'S cinnteach gun cuala sibh mun obair shònraichte a thug Dia dhòmhsa gu bhith a' dèanamh a ghràis aithnichte dhuibhse. 
EPH.3.3	Sgrìobh mi beagan thugaibh mu thràth mun dòigh anns an d'rinn Dia diamhaireachd a thoile soilleir dhomh. 
EPH.3.4	Chan eil agaibh ach an sgrìobhadh seo a leughadh agus tuigidh sibh an t‑eòlas a th'agam air an diamhaireachd a th'air a dèanamh follaiseach ann an Crìosd. 
EPH.3.5	Anns na linntean a dh'fhalbh cha robh seo idir air a nochdadh do dhaoine mar a tha an Spiorad a‑nis air fhoillseachadh dha abstoil naomha agus dha fhàidhean. 
EPH.3.6	'S e sin gu bheil na Cinnich air oighreachd fhaighinn còmhla rinn agus gu bheil iadsan is sinne nar buill de a chorp, agus gu bheil pàirt againn le chèile anns gach nì a gheall Dia dhuinn tre Iosa Crìosd anns an t‑Soisgeul. 
EPH.3.7	B'e an tiodhlac a thug Dia na ghràs dhomh, a rèir 's mar a bha a chumhachd ag obrachadh annam, a bhith nam sheirbhiseach dhan t‑Soisgeul. 
EPH.3.8	Ged as mise as lugha a‑measg a shluaigh, dh'earb Dia gu gràsmhor rium a bhith a' searmonachadh dha na Cinnich soisgeul Chrìosd a tha cho saidhbhir 's nach gabh e rannsachadh. 
EPH.3.9	Dh'earb e rium cuideachd a bhith a' dèanamh soilleir dhan a h‑uile duine mar a tha e a' dol a thoirt a rùin gu buil. Chùm Dia, a chruthaich a h‑uile nì, an rùn sin falaichte o thoiseach nan linntean. 
EPH.3.10	Rinn e seo airson 's gun toireadh e a‑nis tron eaglais eòlas dha na h‑uachdarain agus na riaghlairean spioradail san t‑saoghal nèamhaidh air a liuthad dòigh anns a bheil e a' nochdadh a ghliocais. 
EPH.3.11	B'e seo a chuir Dia roimhe a‑nuas troimh na linntean agus thug e gu buil e ann an Iosa Crìosd ar Tighearna. 
EPH.3.12	Air ar n‑aonadh ris-san agus a' creidsinn annsan, tha dànachd againn a dhol a‑steach an làthair Dhè le làn mhisneachd. 
EPH.3.13	Mar sin tha mi ag iarraidh oirbhse gun a bhith a' lagachadh a chionns gu bheil mise a' fulang urad air ur sgàth. 'S ann a bu chòir dhuibh uaill a dhèanamh as.
EPH.3.14	'S e seo an t‑adhbhar gu bheil mi a' dol air mo ghlùinean a dhèanamh ùrnaigh ris an Athair, 
EPH.3.15	oir 's ann airsan a tha a h‑uile teaghlach air nèamh agus air thalamh air ainmeachadh. 
EPH.3.16	Tha mi ag iarraidh gun dèan e as a bheairteas ghlòrmhor fhèin ur neartachadh nur beatha spioradail, mar a bhios a Spiorad ag obrachadh annaibh, 
EPH.3.17	's gun dèan Crìosd còmhnaidh nur cridheachan tre chreideamh. Tha mi ag ùrnaigh cuideachd gum bi ur freumh agus ur stèidh agaibh ann an gràdh, 
EPH.3.18	's mar sin gum bi e comasach dhuibhse agus do shluagh Dhè gu lèir a thuigsinn cho leathann 's cho fada, cho àrd 's cho domhainn 's a tha gràdh Chrìosd. 
EPH.3.19	Ged a tha an gràdh sin a' dol thar eòlas duine, tha mi ag ùrnaigh gum faigh sibhse eòlas air, 's gum bi sibh mar sin air ur lìonadh gu h‑iomlan le lànachd Dhè.
EPH.3.20	Tron chumhachd a tha ag obrachadh annainn, tha ar Dia comasach air còrr mòr a bharrachd a dhèanamh na 's urrainn dhuinne iarraidh no smaoineachadh. 
EPH.3.21	Dhàsan gun robh glòir anns an eaglais agus ann an Iosa Crìosd fad nan linntean sìorraidh. Amen.
EPH.4.1	Mar sin tha mise a tha nam phrìosanach air sgàth an Tighearna ag iarraidh oirbh a bhith beò ann an dòigh a fhreagras air a' ghairm leis an do ghairm Dia sibh. 
EPH.4.2	Bithibh daonnan iorasal, caomh agus foighidneach, agus dèanadh an gràdh sibh fad-fhulangach ri càch-a‑chèile. 
EPH.4.3	'S e sìth a tha gur ceangal ri chèile; dèanaibh mar sin dìcheall air an aonachd a th'agaibh san Spiorad a ghleidheadh. 
EPH.4.4	'S e an aon chorp agus an aon Spiorad a th'ann, agus 's e an aon dòchas a thug Dia dhuibh nuair a ghairm e sibh. 
EPH.4.5	'S e aon Tighearna, aon chreideamh agus aon bhaisteadh a th'ann. 
EPH.4.6	Chan eil ann ach aon Dia, agus is esan Athair gach duine. Tha esan os cionn gach duine, tha e ag obrachadh troimh gach duine agus tha e anns gach duine.
EPH.4.7	Ach fhuair gach aon againn gràs a rèir 's mar a rinn Crìosd a thomhas a‑mach dhuinn. 
EPH.4.8	Tha an Sgriobtair ag ràdh:
EPH.4.8	Nuair a chaidh e suas dhan àite as àirde,
EPH.4.8	bha e a' toirt phrìosanach còmhla ris,
EPH.4.8	's thug e tiodhlacan do dhaoine.
EPH.4.9	Nuair a tha e ag ràdh “Chaidh e suas”, nach eil seo a' gabhail a‑steach gun tàinig e nuas gu ionadan ìochdrach na talmhainn? 
EPH.4.10	'S e am fear a thàinig a‑nuas an dearbh fhear a chaidh suas, fada os cionn nan nèamhan uile gus an lìonadh e gach nì a th'ann. 
EPH.4.11	Thug e cuid gu bhith nan abstoil, cuid nam fàidhean, cuid nan soisgeulaichean, agus cuid nam buachaillean agus nan luchd-teagaisg. 
EPH.4.12	Bha e airson gum biodh sluagh Dhè air an ullachadh gus seirbhis a dhèanamh agus corp Chrìosd air a dhaingneachadh. 
EPH.4.13	Mar sin ruigidh sinn uile aonachd anns a' chreideamh agus ann an eòlas air Mac Dhè. Fàsaidh sinn gu ìre duine coileanta gus an ruig sinn fìor inbhe na lànachd a th'ann an Crìosd. 
EPH.4.14	Mar thoradh air seo, cha bhi sinn tuilleadh nar leanabain air ar luasgadh air na tuinn 's air ar riasladh leis gach gaoth teagaisg a thig bho dhaoine carach, a tha cur feadhainn eile air seachran len cuid innleachdan seòlta. 
EPH.4.15	Ach 's ann le bhith a' bruidhinn na fìrinn ann an gràdh a dh'fhàsas sinne suas anns a h‑uile dòigh gu bhith coltach ri Crìosd, oir is esan an ceann. 
EPH.4.16	Fo a stiùireadh-san, tha gach ball dhen chorp a' dol an altan a chèile, agus tha neart a' chuirp gu lèir an urra ris gach alt a th'ann. Nuair a tha gach ball ag obrachadh mar as còir, tha an corp air fad a' fàs agus ga dhèanamh fhèin nas treasa ann an gràdh.
EPH.4.17	Mar sin tha mi ag iarraidh 's a' guidhe oirbh ann an ainm an Tighearna gun a bhith beò mar a tha na Cinnich. Tha an dòigh-smaoineachaidh acasan faoin agus gun stà. 
EPH.4.18	Tha sgleò air an inntinn, agus tha iad dealaichte bhon bheatha a th'ann an Dia, a chionns gu bheil iad aineolach agus gu bheil an cridheachan cruaidh. 
EPH.4.19	Chaill iad an nàire agus thug iad iad fhèin thairis do thograidhean an cuirp, a' sìor shanntachadh rudan gràineil a dhèanamh. 
EPH.4.20	Ach chan e sin an teagasg a fhuair sibhse nuair a dh'ionnsaich sibh mu Chrìosd. 
EPH.4.21	Gu cinnteach chuala sibh mu dheidhinn, agus fhuair sibh eòlas air an fhìrinn a th'ann an Iosa nuair a chreid sibh ann. 
EPH.4.22	Cuiribh cùl ris an dòigh-beatha a b'àbhaist a bhith agaibh, an seann nàdar a bha a' dol a dhìth le tograidhean meallta. 
EPH.4.23	Feumaidh ur spiorad agus ur n‑inntinn a bhith air an nuadhachadh. 
EPH.4.24	Cuiribh oirbh an nàdar ùr a tha coltach ri nàdar Dhè, 's a tha ga fhoillseachadh fhèin ann am fìreantachd 's ann an naomhachd a tha stèidhichte air an fhìrinn.
EPH.4.26	Ma bhios sibh feargach, na leigibh leis an fheirg ur toirt a thaobh gu peacadh, agus na cumaibh ga h‑altram o mhoch gu dubh. 
EPH.4.27	Na toiribh cothrom sam bith dhan Diabhal. 
EPH.4.28	'S còir dhan mhèirleach sgur de chuid mèirle agus a làmhan a chur an sàs ann an obair fheumail, gus am bi rud aige leis an cuidich e daoine bochda. 
EPH.4.29	Na leigibh le cainnt ghrod sam bith tighinn as ur beul, ach cleachdaibh cainnt fhallain a neartaicheas 's a chuidicheas 's a nì feum dhan luchd-èisdeachd. 
EPH.4.30	Na dèanaibh Spiorad Naomh Dhè a phianadh, oir is e an Spiorad a tha gur comharrachadh mar chlann Dhè 's a tha na urras gun tig an là san tèid ur cur saor gu h‑iomlan. 
EPH.4.31	Cuiribh uaibh gach gamhlas, gach trod, gach fearg is gach cuthach. Air falbh leis gach toibheum is droch-rùn. 
EPH.4.32	'S ann a bu chòir dhuibh a bhith coibhneil agus blàth-chridheach ri càch-a‑chèile, 's a' toirt mathanas dha chèile cuideachd, dìreach mar a thug Dia mathanas dhuibh fhèin ann an Crìosd.
EPH.5.1	Mar sin, bhon as e a chlann ghràdhach fhèin a th'annaibh, bu chòir dhuibh a bhith a' leantainn eisimpleir Dhè. 
EPH.5.2	Bithibh beò ann an gràdh, dìreach mar a ghràdhaich Crìosd sinne, 's a thug e thairis a bheatha fhèin as ar leth na tabhartas agus na h‑ìobairt chùbhraidh a thug toileachadh do Dhia. 
EPH.5.3	Cha bu chòir e a bhith ri iomradh oirbh gu bheil a leithid de rud ri mì‑mhoraltachd no neòghlaine no sannt nur measg, oir chan eil sin idir a' freagairt air sluagh Dhè. 
EPH.5.4	Chan eil e freagarrach nas mò gum biodh bruidhinn shalach, cainnt ghòrach, no fealla-dhà dhrabasda agaibh. 'S ann a bu chòir dhuibh a bhith a' cur an cèill ur taingealachd. 
EPH.5.5	Faodaidh sibh a bhith làn chinnteach nach bi pàirt anns an rìoghachd a bhuineas do Chrìosd agus do Dhia aig neach sam bith a tha mì‑mhoralta, drùiseil no sanntach (oir 's e seòrsa de dh'iodhal-adhraidh a th'ann an sannt).
EPH.5.6	Na leigibh le neach sam bith ur mealladh le facail gun stà, oir 's ann air sgàth sin a ghabhas Dia fearg ris an fheadhainn nach toir feairt air. 
EPH.5.7	Na gabhaibh gnothach sam bith ris na daoine sin. 
EPH.5.8	Bha àm ann a bha sibh nur dorchadas, ach a‑nis, bhon a tha sibh a' creidsinn anns an Tighearna, tha sibh nur solas. Mar sin, caithibh ur beatha mar dhaoine a tha beò anns an t‑solas, 
EPH.5.9	oir 's ann mar thoradh air an t‑solas a gheibh sibh gach nì a tha math agus ceart agus fìor. 
EPH.5.10	Feuchaibh ri eòlas fhaighinn air an rud a bheir toileachadh dhan Tighearna. 
EPH.5.11	Na gabhaibh gnothach ris na rudan gun tairbhe a nì daoine a bhuineas dhan dorchadas, ach thoiribh a‑mach iad a dh'ionnsaigh an t‑solais. 
EPH.5.12	(Tha e nàrach fiù a bhith a' bruidhinn air na rudan a nì daoine far nach tèid am faicinn.) 
EPH.5.13	Nuair a thèid rudan a thoirt a‑mach dhan t‑solas, tha am fìor ghnè air a shoilleireachadh, 
EPH.5.14	's tha gach nì a thèid a shoilleireachadh a' dol na sholas e fhèin. 'S ann air sàillibh sin a tha an rann ag ràdh:
EPH.5.14	Dùisg, a dhuine a tha nad chadal,
EPH.5.14	agus èirich bho na mairbh,
EPH.5.14	agus deàrrsaidh solas Chrìosd ort.
EPH.5.15	Mar sin, bithibh faiceallach mun dòigh anns an caith sibh ur beatha, chan ann mar dhaoine gun tùr, ach mar dhaoine glice. 
EPH.5.16	Cuiribh gach uair gu deagh bhuil, oir tha sibh beò ann an làithean ole. 
EPH.5.17	Air sgàth sin, na bithibh beò mar amadain, ach bithibh a' sireadh tuigse air na tha an Tighearna a' rùnachadh dhuibh. 
EPH.5.18	Na gabhaibh an daorach le bhith ag òl deoch-làidir
EPH.5.19	Bruidhnibh ri càch-a‑chèile a' cleachdadh fhaclan bho na sailm, bho laoidhean 's bho dhàin spioradail, a' seinn 's a' toirt moladh dhan Tighearna le ur n‑uile chridhe. 
EPH.5.20	Bithibh daonnan a' toirt taing airson gach nì do Dhia an t‑Athair ann an ainm ar Tighearna Iosa Crìosd, 
EPH.5.21	agus bithibh umhail dha chèile a chionns gu bheil urram agaibh do Chrìosd.
EPH.5.23	Oir tha ceannas aig an fhear thairis air a bhean mar a tha Crìosd na cheann air an eaglais, agus 's i an eaglais a chorp fhèin air a bheil e na Shlànaighear. 
EPH.5.24	Agus tha còir aig na mnathan a bhith umhail dha na fir aca sa h‑uile nì, san aon dòigh sa bheil an eaglais a' toirt ùmhlachd do Chrìosd.
EPH.5.26	Rinn e seo gus a coisrigeadh do Dhia le fhacal, 's i air a glanadh le bhith ga nighe ann an uisge. 
EPH.5.27	Bha e cuideachd fainear dha gun toireadh e thairis an eaglais dha fhèin 's i na làn mhaise, gun aon smal no roc oirre, no easbhaidh sam bith dhen t‑seòrsa sin — 's ann a tha i ri bhith naomh gun lochd. 
EPH.5.28	San aon dòigh, bu chòir dha na fir am mnathan a ghràdh-achadh mar an cuirp fhèin. Tha am fear a tha a' gràdhachadh a bhean ga ghràdhachadh fhèin. 
EPH.5.29	Oir chan eil gràin aig duine sam bith air a chorp fhèin; 's ann a tha e ga bheathachadh agus a' gabhail cùram dheth, dìreach mar a tha Crìosd a' dèanamh ris an eaglais; 
EPH.5.30	agus tha sinne nar buill de chorp Chrìosd. 
EPH.5.31	“'S ann air sgàth sin a dh'fhàgas fear athair agus a mhàthair, 's a bhios e air aonadh ri a bhean, agus bidh an dithis aca nan aon chorp.” 
EPH.5.32	Tha diamhaireachd mhòr ann an sin, ach tha mi a' bruidhinn mu Chrìosd agus mun eaglais. 
EPH.5.33	Air ur son-sa, feum-aidh a h‑uile fear-pòsda nur measg a bhean a ghràdhachadh mar a tha e ga ghràdhachadh fhèin, agus feumaidh gach bean urram a thoirt dha fear.
EPH.6.2	Tha an àithne ag ràdh, “Thoir urram dhad athair 's dhad mhàthair.” 'S e seo a' chiad àithne le gealladh na cois, agus 's e an gealladh 
EPH.6.3	“gun soirbhich leat agus gum bi beatha fhada agad anns an tìr.” 
EPH.6.4	A phàrantan, na buinibh ri ur pàisdean ann an dòigh a chuireas fearg orra, ach àraichibh iad gu cùramach, gan smachdachadh 's gan teagasg mar bu mhath leis an Tighearna.
EPH.6.6	's chan ann a‑mhàin nuair a tha sibh fo aire an sùla, a' feuchainn ri daoine a thoileachadh. Bu chòir dhuibh a bhith mar sheirbhisich do Chrìosd, 's sibh a' strì le ur n‑uile chridhe gus toil Dhè a chur an gnìomh. 
EPH.6.7	Rachaibh an sàs nur seirbhis gu toileach, is sibh a' saothrachadh air sgàth an Tighearna, 's chan ann air sgàth dhaoine. 
EPH.6.8	Cuimhnichibh gun toir an Tighearna a dhuais do gach neach airson gach rud math a rinn e, co‑dhiù 's e seirbhiseach no duine saor a th'ann. 
EPH.6.9	A mhaighistirean, buinibh ri ur seirbhisich anns an aon dòigh, 's na bithibh a' maoidheadh orra. Cuimhnichibh gu bheil an aon mhaighistir ann an nèamh agaibh uile, 's nach eil taobh aigesan ri duine seach duine.
EPH.6.10	Anns an dealachadh, tha mi ag iarraidh oirbh sibh fhèin a neartachadh anns an Tighearna le bhith a' cur gu feum an spionnaidh chumhachdaich a bhuineas dhàsan. 
EPH.6.11	Cuiribh oirbh gach ball dhen deise-airm a tha Dia a' tairgse dhuibh, gus an tèid agaibh air seasamh an aghaidh chuilbheartan olca an Diabhail. 
EPH.6.12	Oir chan ann ri nàimhdean daonna a tha sinne a' cathachadh, ach ris na droch cumhachdan spioradail a th'anns an t‑saoghal nèamhaidh, na h‑uachdarain, na h‑ùghdarrasan agus na flaithean a tha gu h‑àrd, a' riaghladh na cruinne anns na làithean dorcha seo. 
EPH.6.13	Mar sin, gabhaibh thugaibh a h‑uile pìos dhen deise-airm a tha Dia a' toirt dhuibh. 'S e seo a bheir an comas dhuibh dùbhlan a thoirt dhan nàmhaid san droch uair, agus a chumas sibh nur seasamh an dèidh dhuibh ur dìcheall a dhèanamh. 
EPH.6.14	Seasaibh gu daingeann, ma tha, leis an fhìrinn mar bhann ceangailte mu ur meadhon, 's le fìreantachd a' cur dìon air ur broilleach. 
EPH.6.15	Gabhaibh Deagh Sgeul na sìthe mar bhrògan air ur casan, agus bheir sin seasamh cinnteach dhuibh. 
EPH.6.16	Anns gach suidheachadh, cleachdaibh mar sgiath an creideamh a th'agaibh ann an Dia, 's leis an sgiath sin mùchaidh sibh a h‑uile saighead lasrach a thilgeas an Sàtan oirbh. 
EPH.6.17	Mar chlogad gabhaibh an t‑slàinte a tha a' tighinn thugaibh o Dhia, agus glacaibh an claidheamh a tha an Spiorad a' toirt dhuibh, oir 's e an claidheamh sin facal Dhè. 
EPH.6.18	Dèanaibh seo uile 's sibh ag ùrnaigh 's a' sireadh cobhair bho Dhia. Feuch gun cleachd sibh an ùrnaigh aig gach àm a rèir 's mar a bhios an Spiorad gur brosnachadh. Bithibh air ur faiceall gum bi seo daonnan fainear dhuibh, agus na sguiribh a bhith ag ùrnaigh as leth sluagh Dhè gu lèir. 
EPH.6.19	Bithibh ag ùrnaigh air mo shon-sa cuideachd; iarraibh gun toir Dia facal freagarrach dhomh nuair a bhios mi deiseil gu bruidhinn, 's mar sin gun cuir mi an cèill gun eagal an diamhaireachd a th'air a foillseachadh anns an t‑Soisgeul. 
EPH.6.20	'S e fear-labhairt a th'annam as leth an t‑Soisgeil, ged a tha mi an dràsda sa phrìosan. Iarraibh air Dia nach bi eagal orm an Soisgeul a shearmonachadh mar bu chòir dhomh.
EPH.6.22	Tha mi ga chur thugaibh a dh'aon ghnothach a dh'innse dhuibh mu ar deidhinn-ne, 's gus ur cridheachan a mhisneachadh.
EPH.6.23	Tha mi ag ùrnaigh gum meal na bràithrean Crìosdail uile sìth, gràdh agus creideamh bho Dhia an t‑Athair agus bhon Tighearna Iosa Crìosd. 
EPH.6.24	'S e mo mhiann gum bi gràs Dhè ann an cridhe gach aon a tha a' toirt gràdh sìorraidh do dh'Iosa Crìosd ar Tighearna.
PHP.1.2	Gun robh gràs agus sìth agaibh bho Dhia ar n‑Athair, agus bhon Tighearna Iosa Crìosd.
PHP.1.3	Chan eil uair a tha mi a' cuimhneachadh oirbh nach eil mi a' toirt taing dham Dhia air ur son. 
PHP.1.4	Tha mi daonnan ag ùrnaigh as ur leth le fìor ghàirdeachas, 
PHP.1.5	a chionns gu robh sinn còmhla ri chèile ann an obair an t‑Soisgeil on chiad là a chreid sibh, gu ruig an t‑àm seo fhèin. 
PHP.1.6	'S e Dia a thug air an obair mhath seo tòiseachadh annaibh, 's tha mi làn chinnteach gun cùm e a' dol i gus an cuir e crìoch oirre air an là a thilleas Iosa Crìosd. 
PHP.1.7	Chan eil e ach ceart gum bithinn a' smaoineachadh oirbh uile mar seo, oir tha gràdh mòr agam oirbh nam chridhe, leis mar a tha sibh air fad a' gabhail pàirt anns an obair seo a thug Dia na ghràs dhomh. Tha sibh a' toirt taic dhomh an dà chuid nuair a tha mi air mo ghlasadh anns a' phrìosan, 's nuair a tha mi a' bruidhinn as leth an Deagh Sgèil, 's a' dearbhadh gu bheil e fìor. 
PHP.1.8	Tha fhios aig Dia fhèin mar a tha mo chridhe a' dol a‑mach thugaibh anns a' ghràdh a th'aig Iosa Crìosd dhuinn.
PHP.1.9	'S e seo an ùrnaigh a th'agam. Tha mi ag iarraidh gum bi ur gràdh a' sìor fhàs nas motha, 's gum bi tuigse agus gach seòrsa breithneachaidh agaibh còmhla ris. 
PHP.1.10	Mar sin bidh e nur comas na rudan anns a bheil fìor luach aithneachadh, 's bidh sibh glan agus gun choire air an là a bheir Crìosd breith oirbh. 
PHP.1.11	Tha mi a' guidhe gun dèan Iosa Crìosd ur lìonadh le toradh na fìreantachd, 's air sgàth sin gum faigh Dia glòir agus cliù.
PHP.1.12	Bu mhath leam gun tuigeadh sibh, a chàirdean, gur ann a' soirbheachadh a tha an Soisgeul air sàillibh na thachair dhòmhsa. 
PHP.1.13	'S e a' bhuil a th'ann gu bheil fhios aig geàird na lùchairt gu lèir, 's aig a h‑uile duine eile, gur ann air sgàth Chrìosd a tha mi sa phrìosan. 
PHP.1.14	'S a chionns gu bheil mi sa phrìosan, tha a' mhòr-chuid de na creidmhich air tuilleadh misneachd fhaighinn anns an Tighearna, 's tha iad a' sìor fhàs nas dàine ann a bhith a' searmonachadh facal Dhè gun eagal. 
PHP.1.15	Gun teagamh, tha feadhainn ann a tha a' searmonachadh Chrìosd a chionns gu bheil farmad aca rium, 's a chionns gu bheil iad aimhreiteach; ach tha feadhainn eile ann a tha ga shearmonachadh le deagh rùn. 
PHP.1.16	Tha iad sin ga dhèanamh ann an gràdh, oir tha iad a' tuigsinn gur ann airson a bhith a' cur air adhart an Deagh Sgèil a tha mi far a bheil mi. 
PHP.1.17	Tha càch a' searmonachadh Chrìosd ann am fèinealachd, 's chan ann le cridhe glan, 's iad an dùil gun toir iad an tuilleadh sàrachaidh dhomh, fhad 's a tha mi sa phrìosan.
PHP.1.18	Ach coma! 'S e a' bhuil a th'ann gu bheil daoine a' searmonachadh Chrìosd anns a h‑uile dòigh, co‑dhiù tha adhbhar math no dona aca air a shon, agus tha mise fìor thoilichte. Agus 's ann toilichte a bhitheas mi 
PHP.1.19	oir tha fhios agam gur e mo shaorsa a thig a seo, air sàillibh nan ùrnaighean agaibhse, agus cuideachadh Spiorad Iosa Crìosd. 
PHP.1.20	'S e rùn mo chridhe agus mo dhùrachd nach bi mi air mo nàireachadh ann an nì sam bith, ach gum bi mi air mo lìonadh le dànachd aig gach àm 's gu h‑àraid an dràsda fhèin, gus am bi Crìosd air a ghlòrachadh nam chorp, co‑dhiù bhios mi beò no marbh. 
PHP.1.21	Air mo shon-sa 's e Crìosd mo bheatha, agus mar sin, 's e buannachd a th'anns a' bhàs. 
PHP.1.22	Ach mas e 's gum fuirich mi sa bheatha seo, thig toradh air m'obair. Chan eil fhios agam, ma tha, dè a roghnaicheas mi. 
PHP.1.23	Tha mi air mo theannadh eadar an dà roghainn. Bu mhiann leam gu mòr a' bheatha seo fhàgail, agus a bhith còmhla ri Crìosd, rud a b'fheàrr uile-gu‑lèir; 
PHP.1.24	ach tha e nas fheumaile gum fuirich mi sa bheatha seo airson cuideachadh a thoirt dhuibhse. 
PHP.1.25	Tha mi cinnteach as a seo, agus tha fhios agam gum fan mi, 's gun lean mi orm còmhla ribh, gus an dèan sibh adhartas nur creideamh, 's gum bi aoibhneas agaibh ann. 
PHP.1.26	Mar sin, nuair a thilleas mi thugaibh a‑rithist, bidh barrachd adhbhair agaibh airson moladh a thoirt do dh'Iosa Crìosd air mo sgàth-sa.
PHP.1.27	'S e seo a tha cudthromach — gum bi sibh beò còmhla ri chèile anns an dòigh a tha a' freagairt air Soisgeul Chrìosd. Co‑dhiù a thilleas mi gur faicinn, no gun cluinn mi mur deidhinn 's mi air falbh bhuaibh, tha mi ag iarraidh gum bi sibh a' seasamh gu daingeann anns an aon spiorad, 's a' strì còmhla mar aon duine airson creideamh an t‑Soisgeil. 
PHP.1.28	Na biodh an t‑eagal as lugha oirbh roimh ur nàimhdean. Dearbhaidh seo dhaibh gur e iadsan a chailleas, 's gur e sibhse a bhuannaicheas, agus gur e Dia a bheir seo gu buil. 
PHP.1.29	Oir thugadh dhuibh an t‑urram seo air sgàth Chrìosd, chan e a‑mhàin a bhith a' creidsinn ann, ach cuideachd a bhith a' fulang as a leth. 
PHP.1.30	Tha sibh mar sin còmhla rium fhìn anns an aon chòmhstri 's a bh'agam nuair a chunnaic sibh mi. Mar a tha sibh a‑nis a' cluinntinn, tha mi an sàs innte fhathast.
PHP.2.1	Ma tha ur beatha ann an Crìosd a' toirt misneachd dhuibh, ma tha a ghràdh a' toirt comhfhurtachd dhuibh, ma tha sibh ag obrachadh còmhla anns an Spiorad, agus ma tha coibhneas agus truas agaibh do chàch-a‑chèile, 
PHP.2.2	tha mi ag iarraidh oirbh gun toir sibh làn thoileachadh dhomh le bhith aonaichte nur n‑inntinn, aonaichte nur gràdh, agus aonaichte nur spiorad agus nur beachdan. 
PHP.2.3	Na dèanaibh nì sam bith ann am fèinealachd, no air sgàth a bhith mòr, ach, ann an ioraslachd, cuireadh gach aon agaibh am fear eile air thoiseach air fhèin. 
PHP.2.4	Na biodh sùil agaibh air ur math fhèin a‑mhàin, ach air math dhaoine eile. 
PHP.2.5	Bithibh dhen aon inntinn ri Iosa Crìosd:
PHP.2.6	Bha esan dhen aon ghnè ri Dia,
PHP.2.6	's ged a bha an aon inbhe aige
PHP.2.6	cha do shaoil e gum bu chòir dha a cumail.
PHP.2.7	Ach chuir e cùl ris gach urram
PHP.2.7	's ghabh e air fhèin gnè seirbhisich.
PHP.2.7	Thàinig e dhan t‑saoghal mar dhuine
PHP.2.7	's a rèir a chruth, 's e duine a bh'ann.
PHP.2.8	Dh'ioraslaich e e fhèin, 's bha e cho umhail
PHP.2.8	's gun d'fhuiling e bàs —
PHP.2.8	's e sin bàs air crann-ceusaidh!
PHP.2.9	Air sàillibh sin, thog Dia e dhan àite as àirde,
PHP.2.9	's thug e dha an t‑ainm
PHP.2.9	a tha os cionn gach ainm eile.
PHP.2.10	tuitidh a h‑uile neach air a ghlùinean,
PHP.2.10	air nèamh 's air thalamh 's a‑measg nam marbh,
PHP.2.11	'S cuiridh gach teanga an cèill
PHP.2.11	gur e Iosa Crìosd an Tighearna,
PHP.2.11	's bheir seo glòir do Dhia an t‑Athair.
PHP.2.12	San aon dòigh, a chàirdean mo ghràidh, bhon a chleachd sibh riamh a bhith umhail, tha e nas fheumaile buileach gun toireadh sibh feairt orm a‑nise 's mi air falbh bhuaibh, dìreach mar a rinn sibh nuair a bha mi còmhla ribh. Leanaibh oirbh a' saothrachadh le eagal agus le urram gus am bi ur slàinte iomlan, 
PHP.2.13	oir tha Dia an còmhnaidh ag obair annaibh, 's e gur dèanamh deònach gabhail ri a dheagh thoil, agus comasach air a cur an gnìomh. 
PHP.2.14	Dèanaibh gach nì gun a bhith a' gearan no a' togail buaireadh, 
PHP.2.15	's mar sin bidh sibh gun lochd, gun choire, agus aithnichte mar chlann Dhè, gun smal ann an saoghal a tha làn de dhaoine coirbte, peacach. Bithibh a' deàrrsadh nam measg mar na rionnagan anns na speuran, 
PHP.2.16	nuair a bhios sibh a' tairgsinn dhaibh facal na beatha. Ma nì sibh sin, bidh adhbhar agam a bhith mòr asaibh air an là a thilleas Crìosd, oir 's e sin a dhearbhas nach robh mo rèis no mo shaothair gun tairbhe.
PHP.2.17	Ach mas e 's gu bheil mo bheatha-sa ga dòrtadh a‑mach mar thabhartas air an ìobairt a tha sibhse a' tairgsinn le ur creideamh, tha mise toilichte, 's tha mi a' dèanamh gàirdeachas còmhla ribh uile. 
PHP.2.18	San aon dòigh, tha còir agaibhse a bhith toilichte, 's gàirdeachas a dhèanamh còmhla riumsa.
PHP.2.19	Tha làn dòchas agam ann an toil an Tighearna Iosa gun cuir mi Timòteus thugaibh a dh'aithghearr, gus am bi mi fhìn air mo mhisneachadh nuair a gheibh mi naidheachd mur deidhinn. 
PHP.2.20	Chan eil fear eile agam a tha cho faisg air m'inntinn fhìn, 's air a bheil urad a dh'fhìor chùram mur deidhinn-se. 
PHP.2.21	'S e an gnothaichean fhèin a tha fainear dhan h‑uile duine eile, 's chan e gnothaichean Chrìosd. 
PHP.2.22	'S ann agaibh fhèin a tha fhios mar a dhearbh e cho luachmhor 's a tha e, oir shaothraich e còmhla rium, mar mhac còmhla ri athair, air sgàth an Deagh Sgèil. 
PHP.2.23	Mar sin, tha mi an dùil a chur thugaibh cho luath 's a gheibh mi sealladh air dè a tha a' dol a thachairt dhomh. 
PHP.2.24	Tha cinnt agam gur e toil an Tighearna gum bi mi fhìn air chomas tighinn thugaibh a dh'aithghearr.
PHP.2.25	Tha mi dhen bheachd gum feum mi ar bràthair Epaphrodìtus, a bha ag obair còmhla rium 's a' cathachadh rim thaobh, a chur air ais thugaibh. 
PHP.2.26	'S e sibh fhèin a chuir thugams' e a dhèanamh seirbhis dhomh nuair a bha mi feumach. Tha mi ga chur air ais thugaibh, oir tha e gur n‑ionndrainn air fad, 's tha dragh air gun cuala sibh gu robh e tinn. 
PHP.2.27	Gu dearbh, bha e cho tinn 's gun do theab e bàsachadh. Ach rinn Dia tròcair air, agus ormsa cuideachd, oir chùm e bhuam bròn a bharrachd air na bh'agam. 
PHP.2.28	Mar sin, 's ann as togarraiche a tha mi ga chur thugaibh, gus am bi gàirdeachas oirbh a‑rithist nuair a chì sibh e, agus ma thachras sin, 's ann as lugha a bhios mo chùram fhìn. 
PHP.2.29	Cuiribh fàilte air, ma tha, le fìor ghàirdeachas mar bhràthair anns an Tighearna. Thoiribh urram do gach neach dha leithid, 
PHP.2.30	oir thàinig e faisg air a' bhàs air sgàth obair Chrìosd. Chuir e a bheatha an cunnart 's e a' feuchainn ri seirbhis a thoirt dhòmhsa nach robh e nur comas fhèin a thoirt dhomh.
PHP.3.1	Airson a' chòrr, a chàirdean, dèanaibh gàirdeachas anns an Tighearna. Chan eil leisg ormsa na h‑aon rudan a sgrìobhadh thugaibh 's a sgrìobh mi roimhe, 's bidh sin sàbhailte dhuibhse.
PHP.3.2	Bithibh air ur faiceall ron fheadhainn sin a tha a' dèanamh dhroch rudan, na coin sin a tha a' stialladh a' chuirp. 
PHP.3.3	Oir 's e sinne an fheadhainn a tha air ar timcheall-ghearradh gu ceart, a chionns gu bheil sinn a' toirt adhradh do Dhia tron Spiorad, 's a' dèanamh uaill ann an Crìosd, gun a bhith a' cur earbsa sam bith nar cuirp. 
PHP.3.4	Chan e nach fhaodainn fhìn earbsa a bhith agam nam chorp. Ma tha fear sam bith a' smaoineachadh gu bheil adhbhar aige airson sin a dhèanamh, tha adhbhar as motha buileach agamsa. 
PHP.3.5	Chaidh mo thimcheall-ghearradh air an ochdamh là; rugadh mi nam Israelach, nam bhall de threubh Bheniàmin, 's nam Eabhraidheach dhen fhìor stoc Eabhraidheach. A thaobh an Lagh, 's e Pharasach a bh'annam; 
PHP.3.6	a thaobh a bhith eudmhor, 's ann a bha mi a' sàrachadh na h‑eaglais, 's a thaobh na fìreantachd a tha an Lagh ag iarraidh, bha mi gun choire. 
PHP.3.7	Ach 's ann a tha mi a' meas nan gnothaichean sin a bha buannachdail dhomh mar chall air sgàth Chrìosd. 
PHP.3.8	Chan e sin a‑mhàin, ach tha mi a' meas a h‑uile nì mar chall airson 's gun coisinn mi an rud as luachmhoire uile-gu‑lèir — 's e sin eòlas air Iosa Crìosd mo Thighearna. Air a sgàth-san, chaill mi a h‑uile rud a bh'agam, agus gu dearbh tha mi a' sealltainn orra mar sgudal. 'S e Crìosd fhèin a' bhuannachd a tha mi ag iarraidh, 
PHP.3.9	's a bhith buileach air m'aonadh ris. Chan eil mi a‑nise ag iarraidh fìreantachd annam fhìn a tha a rèir an Lagha. 'S ann a tha mi ag iarraidh na fìreantachd a tha ag èirigh o bhith a' creidsinn ann an Crìosd, an fhìreantachd a tha a' tighinn o Dhia fhèin 's a tha stèidhichte air creideamh.
PHP.3.10	Chan eil an còrr a dhìth orm ach gum bi eòlas pearsanta agam air Crìosd, 's air a' chumhachd a tha a' tighinn bho a aiseirigh; agus cuideachd gum bi mi a' gabhail pàirt na fhulangas, 's air mo dhèanamh coltach ris na bhàs. 
PHP.3.11	Mar sin bidh dùil agam, air dhòigh-eigin, gun tig mi gu bhith air mo thogail bho na mairbh.
PHP.3.12	Chan e gu bheil mi fhathast air ruighinn air a seo, no gu bheil mi cheana air mo dhèanamh coileanta. Tha mi a' leantainn orm feuch am faigh mi grèim air a seo, oir 's ann air a shon sin a ghabh Crìosd grèim ormsa. 
PHP.3.13	A chàirdean, chan eil mi a' meas gu bheil mi air ruighinn air, 's mi nach eil. Chan eil ach aon nì san amharc agam; 's e sin a bhith a' sìor leigeil as m'aire na th'air mo chùlaibh, 's gam shìneadh fhìn air adhart a dh'ionnsaigh na th'air thoiseach. 
PHP.3.14	Tha mi a' dèanamh air deireadh na rèise, feuch am faigh mi an duais gu bheil Dia gam ghairm, duais na beatha shìorraidh tre Iosa Crìosd. 
PHP.3.15	Bu chòir dhuinn uile a thàinig gu inbhe sa chreideamh smaoineachadh mar seo, ach ma tha beachd eile agaibh air nì sam bith, nì Dia sin a shoilleireachadh dhuibh cuideachd. 
PHP.3.16	Co‑dhiù, bu chòir dhuinn a bhith gar giùlan fhìn a rèir na h‑inbhe a ràinig sinn.
PHP.3.18	Oir thuirt mi ribh iomadh uair roimhe, 's tha mi nise ga ràdh 's mi gul, gu bheil mòran a' caitheamh am beatha mar nàimhdean dhan bhàs a dh'fhuiling Crìosd air a' chrann-cheusaidh. 
PHP.3.19	'S e crìoch na feadhainn sin gum bi iad air an sgrios, oir 's e iarrtasan an cuirp an dia a th'aca. Tha iad a' dèanamh uaill as na rudan a bu chòir a bhith nan cùis-nàire dhaibh, agus 's ann air nithean talmhaidh a‑mhàin a tha an aire. 
PHP.3.20	Ach 's ann a bhuineas sinne dhan bhaile nèamhaidh — sin an t‑àite as an tig Slànaighear thugainn, an Tighearna Iosa Crìosd, 's tha sinn a' feitheamh ris gu dùrachdach. 
PHP.3.21	'S esan a dh'atharraicheas ar cuirp dhìblidh gu bhith coltach ri a chorp glòrmhor fhèin. Nì e seo le bhith a' cleachdadh a' chumhachd leis an dèan e a h‑uile rud a chur fo a smachd.
PHP.4.1	A chàirdean gràdhach, air a bheil meas agus ionndrainn cho mòr agam, tha sibh gam lìonadh le aoibhneas agus le uaill. Feuch, mar sin, gun seas sibh gu dìleas nur beatha anns an Tighearna. 
PHP.4.2	'S e seo an nì a tha mi ag iarraidh air Euòdias agus air Sintiche, gum bi iad aonaichte nan inntinn mar pheathraichean anns an Tighearna. 
PHP.4.3	Agus tha mi ag iarraidh ortsa, mo cho-obraiche dìleas,
PHP.4.4	Dèanaibh làn ghàirdeachas daonnan anns an Tighearna. Their mi a‑rithist e: dèanaibh làn ghàirdeachas. 
PHP.4.5	Bu mhath leam gum faiceadh a h‑uile neach ur caomhalachd, oir chan eil an Tighearna fad air falbh. 
PHP.4.6	Na biodh cus iomagain oirbh mu nì sam bith. Anns a h‑uile suidheachadh, dèanaibh aithnichte do Dhia gach nì a tha a dhìth oirbh, a' dèanamh ùrnaigh ris-san 's a' toirt taing dhàsan. 
PHP.4.7	Ma nì sibh seo, bidh sìth Dhè, a tha cho domhainn 's nach tèid aig duine air a tuigsinn, a' cumail ur cridhe 's ur n‑inntinn sàbhailte ann an Iosa Crìosd.
PHP.4.8	San dealachadh, a chàirdean, tha mi ag iarraidh oirbh gum bi ur n‑inntinnean air an lìonadh leis gach nì a tha sàr-mhath, agus a tha airidh air cliù — nithean a tha fìor, urramach, ceart, naomh, maiseach agus cliùiteach. 
PHP.4.9	Cumaibh oirbh a' dèanamh nan nithean a dh'ionnsaich sibh agus a fhuair sibh bhuamsa — na nithean a chuala sibh bhuam 's a chunnaic sibh annam. Ma nì sibh sin, bheir Dia a shith fhèin dhuibh.
PHP.4.10	'S mi rinn an toileachadh anns an Tighearna gun d'fhuair sibh cothrom mu dheireadh air leigeil fhaicinn gu robh cùram agaibh dhìom. Gu dearbh, bha an cùram agaibh fad na h‑ùine, ach cha robh an cothrom agaibh. 
PHP.4.11	Chan e cho feumach 's a tha mi a tha a' toirt orm seo a ràdh, oir dh'ionnsaich mi a bhith riaraichte ge bith dè th'agam. 
PHP.4.12	Tha mi eòlach air a bhith gann, agus cuideachd air tuilleadh 's a' chòir a bhith agam. Anns a h‑uile suidheachadh a th'ann, dh'ionnsaich mi an dà chuid a bhith làn 's a bhith acrach, a bhith ann am pailteas 's a bhith ann an gainne. 
PHP.4.13	Thèid agam air giùlan leis gach nì a choinnicheas rium anns an neart a tha Crìosd a' toirt dhomh. 
PHP.4.14	Air a shon sin, is math a rinn sibh mo chuideachadh nuair a bha mi ann an èiginn.
PHP.4.16	 Cha b'ann aon uair a‑mhàin a chuir sibh cuideachadh thugam gu Tesalonìca nuair a bha feum agam air. 
PHP.4.17	Chan e tiodhlac a tha mi ag iarraidh; 's e tha mi ag iarraidh ach gum bi tuilleadh riadh air a chur ris a' chunntais agaibhse. 
PHP.4.18	Seo m'fhacal gun d'fliuair mi na chuir sibh thugam, 's tha am pailteas ann. Bhon a fhuair mi bho Epaphrodìtus na rudan a chuir sibh thugam, tha agam na dh'fhòghnas. Tha na tiodhlacan sin mar fhàileadh cùbhraidh, mar ìobairt a tha taitneach agus tlachdmhor do Dhia. 
PHP.4.19	Agus an Dia dham bheil mise a' dèanamh seirbhis, coinnichidh esan ris gach feum a th'oirbhse leis an t‑saidhbhreas ghlòrmhor aige fhèin, tre Iosa Crìosd. 
PHP.4.20	Dhar Dia agus dhar n‑Athair gum biodh glòir gu sìorraidh. Amen.
PHP.4.21	Thoiribh mo bheannachd thucasan uile a tha nan sluagh do Dhia ann an Iosa Crìosd. Tha na creidmhich a tha còmhla rium a' cur bheannachdan thugaibh. 
PHP.4.22	Tha a h‑uile neach de shluagh an Tighearna ann an seo a' cur beannachd thugaibh, 's gu h‑àraid an fheadhainn a th'ann an lùchairt an Impire. 
PHP.4.23	Gun robh gràs an Tighearna Iosa Crìosd a' gabhail còmhnaidh annaibh.
COL.1.1	Tha mise, Pòl, abstol Iosa Crìosd a rèir toil Dhè, agus Timòteus ar bràthair a' cur na litir seo 
COL.1.2	gu na creidmhich ann an Colose agus gu na bràithrean dìleas a tha cur an earbsa ann an Crìosd. Gun robh gràs agus sìth agaibh bho Dhia ar n‑Athair.
COL.1.3	Tha sinn a' toirt taing do Dhia, Athair ar Tighearna Iosa Crìosd, a h‑uile uair a tha sinn ag ùrnaigh air ur son. 
COL.1.4	'S e as adhbhar dha seo gun cuala sinn mar a tha sibh a' creidsinn ann an Iosa Crìosd, 's mar a tha gràdh agaibh dha na creidmhich gu lèir. 
COL.1.5	Tha ur creideamh agus ur gràdh ag èirigh as an dòchas chinnteach a th'agaibh, agus an duais a tha air a gleidheadh dhuibh ann an nèamh. Chuala sibh mu dheidhinn seo an toiseach nuair a thàinig an Soisgeul, naidheachd na fìrinn, dhur n‑ionnsaigh. 
COL.1.6	Tha an Soisgeul a' sgaoileadh air feadh an t‑saoghail, 's a' giùlan toradh. 'S e sin dìreach a tha e a' dèanamh nur beatha fhèin riamh bho chuala sibh mu dheidhinn, 's a chuir sibh eòlas ceart air gràs Dhè. 
COL.1.7	'S e ar co‑sheirbhiseach gràdhach, Epaphras, a tha a' toirt seirbhis dhìleas do Chrìosd as ur leth, a theagaisg seo dhuibh. 
COL.1.8	'S esan cuideachd a dh'innis dhuinne mun ghràdh a tha Spiorad Dhè a' dùsgadh annaibh.
COL.1.9	Chan eil sinne, mar sin, a' sgur a dh'ùrnaigh air ur son on chiad là a chuala sinn mur deidhinn. Tha sinn ag iarraidh gum bi sibh air ur lìonadh le fìor eòlas air toil Dhè, 's gum faigh sibh a h‑uile seòrsa gliocais agus breithneachaidh spioradail. 
COL.1.10	'S e sin a bheir an comas dhuibh a bhith beò ann an dòigh a chuireas urram air an Tighearna, agus a thoil a dhèanamh anns gach nì. 'S e tha bhuainn gum bi urad a thoradh a' tighinn oirbh 's gun dèan sibh a h‑uile obair mhath 's gum bi sibh fhèin a' fàs ann am fìor eòlas air Dia. 
COL.1.11	Chan e a‑mhàin sin, ach tha sinn airson gum bi sibh air ur neartachadh leis gach spionnadh a bhuineas dha chumhachd glòrmhor fhèin. Ma thachras sin, seasaidh sibh gu daingeann 's bidh foighidinn agaibh anns gach nì. 
COL.1.12	Bheir sibh cuideachd taing do Dhia gu h‑aoibhneach, a chionns gur esan a thug an comas dhuibh pàirt a bhith agaibh ann an oighreachd nan creidmheach ann an rìoghachd an t‑solais. 
COL.1.13	'S esan a chuir saor sinn bho chumhachd an dorchadais agus a thug sinn a‑steach dhan rìoghachd a bhuineas dha Mhac gràdhach. 
COL.1.14	'S e a Mhac a phàigh prìs ar saorsa 's a choisinn dhuinn mathanas ar peacaidhean.
COL.1.15	Tha dealbh fìor againn ann an Crìosd air an Dia nach gabh faicinn. Bha esan ann air thoiseach air gach nì, 's tha e os cionn a' chruthachaidh gu lèir. 
COL.1.16	'S ann troimhesan a chaidh a h‑uile rud a chruthachadh air nèamh agus air thalamh, na rudan a ghabhas faicinn agus na rudan nach gabh, co‑dhiù 's e th'annta rìoghachdan no cumhachdan, tighearnan no ùghdarrasan. Chaidh a h‑uile nì a chruthachadh troimhesan agus air a shon-san. 
COL.1.17	Tha esan air thoiseach air gach nì, agus 's e a tha a' cumail a h‑uile nì ri chèile. 
COL.1.18	'S esan cuideachd an ceann agus 's i an eaglais a chorp. 'S e Crìosd a th'air thoiseach, a' chiad mhac a chaidh a thogail bho na mairbh, gus am biodh an t‑urram a b'àirde aige anns gach nì. 
COL.1.19	Tha seo mar a tha e a chionns gum b'e deagh thoil Dhè gum biodh Crìosd air a lìonadh le iomlanachd a nàdair fhèin. 
COL.1.20	'S e a dheagh thoil a bh'ann cuideachd gun toireadh e sìth gu buil le fuil Chrìosd a dhòrtadh air a' chrann, agus mar sin gun dèanadh e a h‑uile nì rèidh ris fhèin ann an Crìosd, an dà chuid air nèamh agus air thalamh.
COL.1.21	Bha àm ann a bha sibh dealaichte bho Dhia, nur nàimhdean dha nur n‑inntinn agus a' dèanamh rudan ole. 
COL.1.22	Ach a‑nis tha e air rèite a dhèanamh ribh tron bhàs a dh'fhuiling Crìosd na chorp daonna, 's e ag iarraidh gun rachadh sibh a‑steach far a bheil e — glan, gun smal agus gun choire. 
COL.1.23	Ach feumaidh sibh cumail oirbh anns a' chreideamh 's a bhith nur seasamh gu daingeann air a' bhunait a th'agaibh. Na bithibh air ur gluasad a‑null no a‑nall bhon dòchas mun cuala sibh san t‑Soisgeul. 'S e sin an Soisgeul a chaidh a shearmonachadh air feadh a' chruthachaidh gu lèir, an Soisgeul dhan tàinig mise, Pòl, gu bhith nam sheirbhiseach.
COL.1.24	Tha mi a‑nis a' dèanamh gàirdeachas anns na rudan a tha mi a' fulang as ur leth. Cha tàinig crìoch fhathast air àmhghairean Chrìosd, agus le bhith a' fulang mar seo nam chorp fhìn tha mi a' coileanadh cuid dhiubh. 'S ann air sgàth corp Chrìosd a tha mi a' dèanamh seo, agus 's e a chorp an eaglais. 
COL.1.25	Chaidh mise a dhèanamh nam sheirbhiseach dhan eaglais, a rèir 's mar a thug Dia obair shònraichte dhomh ri dhèanamh as ur leth. 'S e an obair sin a bhith a' cur facal Dhè an cèill gu soilleir. 
COL.1.26	'S e diamhaireachd a th'anns an fhacal sin a chaidh fhalach fad nan linntean 's nan ginealaichean a dh'fhalbh, ach a‑nis tha Dia air a foillseachadh dha shluagh fhèin. 
COL.1.27	'S e toil Dhè a bh'ann gum biodh fhios aca cho saidhbhir 's cho glòrmhor 's a tha an nì a chaidh fhoillseachadh a‑measg nan cinneach. 'S e sin gu bheil Crìosd beò annaibh, 's gu bheil seo a' toirt dhuibh dòchas na glòire. 
COL.1.28	'S e Crìosd a tha sinne a' searmonachadh, a' toirt rabhadh dha gach neach 's gan teagasg anns a h‑uile nì a tha glic. Tha sinn airson gun tèid againn air gach aon a chur fa chomhair Dhè na dhuine coileanta ann an Crìosd. 
COL.1.29	'S ann air a shon seo a tha mise a' saothrachadh 's a' strì, le neart Chrìosd a tha ag obrachadh annam gu cumhachdach.
COL.2.1	Bu mhath leam gum biodh fhios agaibh cho mòr 's a tha an spàirn a tha mi a' dèanamh as ur leth, is cuideachd as leth nan creidmheach ann an Laodiosèa, 's an fheadhainn sin nach fhaca m'aodann riamh. 
COL.2.2	'S ann a tha mi ag iarraidh gum bi an cridheachan air am misneachadh, 's gum bi iad air an aonadh ri chèile ann an gràdh. Gheibh iad mar sin tuigse agus gliocas ann an làn phailteas, gus a bhith a' faighinn fìor eòlas air an diamhaireachd a dh'fhoillsich Dia, 's e sin Crìosd. 
COL.2.3	'S ann annsan a tha gach beairteas a bhuineas ri gliocas agus ri eòlas air a thasgadh. 
COL.2.4	Tha mi ag innse seo dhuibh gus nach dèan duine sam bith ur mealladh le bruidhinn bhreugach. 
COL.2.5	Ged a tha mi air falbh uaibh gu corporra, tha mi còmhla ribh nam spiorad, 's tha e a' toirt aoibhneas dhomh a bhith a' faicinn cho rianail 's a tha sibh, 's cho daingeann 's a tha ur creideamh ann an Crìosd.
COL.2.6	Dìreach mar a ghabh sibh ri Iosa Crìosd mar Thighearna, caithibh ur beatha annsan, 
COL.2.7	air ur freumhachadh 's air ur togail suas ann, 's air ur daingneachadh anns a' chreideamh dìreach mar a chaidh ur teagasg. Agus bithibh daonnan a' toirt taing do Dhia. 
COL.2.8	Feuchaibh nach dèan neach sam bith ur cur an sàs le feallsanachd a tha faoin agus meallta. 'S ann air beachdan dhaoine agus air teagasgan mu nàdar na cruinne a tha seo air a stèidheachadh, agus chan ann idir air Crìosd. 
COL.2.9	Ann an Crìosd, na chorp feòla, tha uile lànachd na diadhachd a' còmhnaidh, 
COL.2.10	agus chaidh sibhse a lìonadh leis a' bheatha a th'annsan. Tha ceannas aigesan thairis air gach cumhachd agus ùghdarras a th'ann. 
COL.2.11	Annsan cuideachd tha sibh air ur timcheall-ghearradh, chan ann leis an timcheall-ghearradh a tha làmh duine a' dèanamh ach le timcheall-ghearradh Chrìosd, a' cur dhibh nàdar a' pheacaidh. 
COL.2.12	Nuair a chaidh ur baisteadh bha sibh air ur tiodhlacadh còmhla ri Crìosd, agus dh'èirich sibh cuideachd còmhla ris le bhith a' creidsinn anns a' chumhachd leis an do thog Dia esan bho na mairbh. 
COL.2.13	Bha sibh aig aon àm marbh nur peacaidhean agus dealaichte bho fhìor shluagh Dhè, ach thug Dia beò sibh còmhla ri Crìosd. Thug e mathanas dhuinn nar peacaidhean gu lèir. 
COL.2.14	Dhubh e mach cunntas nam fìachan a bha nar n‑aghaidh agus nan riaghailtean a bha gar dìteadh, agus chuir e as dha gu h‑iomlan nuair a rinn e a thàirneachadh ris a' chrann-cheusaidh. 
COL.2.15	Air a' chrann, rùisg e an smachd bho na cumhachdan 's na h‑ùghdarrais spioradail 's rinn e culaidh-nàire dhiubh gu follaiseach, gan slaodadh as a dhèidh mar phrìosanaich nuair a thug e a‑mach a' bhuaidh. 
COL.2.16	Mar sin na dèanadh neach sam bith riaghailtean dhuibh a thaobh dè dh'itheas no dh'òlas sibh, mu thimcheall làithean naomha no fèill na gealaich-ùire no shàbaidean. 
COL.2.17	Chan eil annta sin uile ach faileas nan nithean a bha ri tighinn: tha am fìor bhrìgh ann an Crìosd. 
COL.2.18	Na tugar an car asaibh le neach sam bith a tha a' gabhail tlachd ann an samhla de dh'ioraslachd 's e ag adhradh do dh'ainglean, a' sìor dhèanamh luaidh air na taisbeanaidhean a chunnaic e. Tha an duine sin, gun adhbhar sam bith, air a shèideadh suas le a smuaintean feòlmhor fhèin. 
COL.2.19	Leig e as a ghrèim air Crìosd, an ceann bho bheil an corp uile, na uilt 's na fhèithean, air a bheathachadh 's air a cheangal ri chèile, 's a' fàs mar a tha Dia fhèin a' toirt fàs dha.
COL.2.20	Ma bhàsaich sibh còmhla ri Crìosd agus ma chuir sibh cùl ri cumhachdan an t‑saoghail, carson, ma tha, a tha sibh beò a rèir dòigh an t‑saoghail 's a' toirt gèill do riaghailtean: 
COL.2.21	“Na làimhsich seo, na blais siod, na bean dhan nì ud eile”? 
COL.2.22	Tha iad sin uile a' buntainn ri rudan a theirgeas nuair a thatar gan cleachdadh — chan eil annta ach riaghailtean a tha daoine a' teagasg. 
COL.2.23	Abair gu bheil coltas gliocais orra, len dian chràbhachd, len ioraslachd mheallta agus len sàrachadh air a' chorp, ach chan eil feum sam bith annta ann a bhith a' toirt thograidhean feòlmhor fo chìs.
COL.3.2	Tha còir agaibh cuideachd a bhith a' smaoineachadh air na rudan a tha shuas, 's chan ann air na rudan a tha air thalamh. 
COL.3.3	Oir fhuair sibh bàs, agus tha ur beatha air a falach còmhla ri Crìosd ann an Dia. 
COL.3.4	'S e Crìosd ur beatha, agus nuair a thèid esan fhoillseachadh a‑rithist, thèid sibhse fhoillseachadh còmhla ris na ghlòir.
COL.3.5	Mar sin cuiribh gu bàs na tograidhean feòlmhor a tha nur nàdar — mì‑mhoraltachd, mì‑bheusachd, drùis, ùidh anns an ole, agus sannt (oir 's e seòrsa de dh'iodhal-adhraidh a th'ann). 
COL.3.6	Air sàillibh nan rudan sin, gabhaidh Dia fearg ris an fheadhainn nach toir feairt air. 
COL.3.7	Bha àm ann nuair a bha sibh fhèin a' caitheamh ur beatha fo smachd nan dearbh ana-miannan sin. 
COL.3.8	Ach a‑nis glanaibh a‑mach as ur beul a h‑uile aon diubh seo: fearg, trod, droch-rùn, toibheum agus drabasdachd. 
COL.3.9	Na bithibh ag innse nam breug do chàch-a‑chèile, oir chuir sibh dhibh an seann nàdar 's gach cleachdadh a bhuineadh dha, 
COL.3.10	's chuir sibh oirbh an nàdar ùr. 'S e Dia a chruthaich an nàdar seo, agus tha e ga shìor ùrachadh gus am bi e dìreach mar a tha a ìomhaigh fhèin, 's gus am bi sibh làn de dh'fhìor eòlas. 
COL.3.11	'S e a' bhuil a th'ann nach eil eadar-dhealachadh sam bith eadar Greugach is Iùdhach, eadar an fheadhainn a chaidh a thimcheall-ghearradh 's an fheadhainn nach deach, no eadhon eadar coigrich, daoine borba, tràillean is daoine saora. 'S e Crìosd a‑mhàin a tha a' cunntadh, agus gabhaidh esan còmhnaidh annta uile.
COL.3.13	Bithibh fad-fhulangach ri càch-a‑chèile ma thogas aon agaibh casaid an aghaidh duine eile, agus thoiribh cuideachd mathanas do chàch-a‑chèile, dìreach mar a thug an Tighearna mathanas dhuibh fhèin. 
COL.3.14	A bharrachd air a sin uile, biodh gràdh agaibh dha chèile, oir 's e gràdh am bann a tha a' ceangal gach nì ann an aonachd choileanta. 
COL.3.15	'S e an t‑sith a tha Crìosd a' toirt dhuibh as còir a bhith gur stiùireadh nur n‑inntinnean, oir 's e sìth a bh'aig Dia fainear dhuibh nuair a ghairm e sibh còmhla mar aon chuideachd. Agus tha còir agaibh a bhith a' toirt taing dhàsan. 
COL.3.16	Leigibh le facal Chrìosd na làn shaidhbhreas còmhnaidh a dhèanamh annaibh. Bithibh a' teagasg 's ag caralachadh a chèile leis gach seòrsa gliocais; agus seinnibh sailm, laoidhean is dàin spioradail do Dhia le taingealachd nur cridheachan. 
COL.3.17	Ge bith dè nì sibh no their sibh, dèanaibh a h‑uile nì ann an ainm an Tighearna Iosa, 's thoiribh taing troimhesan do Dhia an t‑Athair.
COL.3.19	Fheara, biodh gaol agaibh air ur mnathan, agus na bithibh dona riu.
COL.3.21	A phàrantan, feuch nach bi sibh ro throm air ur pàisdean air dhòigh 's gun caill iad am misneachd.
COL.3.23	Ge bith dè a tha sibh a' dèanamh, rachaibh an sàs ann le ur n‑uile chridhe, agus dèanaibh e air sgàth an Tighearna 's chan ann air sgàth dhaoine. 
COL.3.24	Tha fhios agaibh gur e an Tighearna a bheir dhuibh an duais a chaidh a chur air leth dhuibh. Dèanaibh seirbhis do Chrìosd mar Thighearna. 
COL.3.25	Mar sin, gheibh an duine olc a dhuais a rèir 's mar a rinn e, oir chan eil taobh aig an Tighearna ri duine seach duine.
COL.4.2	Feuch gum bi sibh ag ùrnaigh gu dìcheallach, 's gum bi sibh furachail agus taingeil. 
COL.4.3	Bithibh ag ùrnaigh air ar sonne cuideachd, 's iarraibh gum fosgail Dia doras dhuinn a shearmonachadh an fhacail. 'S e am facal sin an diamhaireachd a th'air a foillseachadh ann an Crìosd, agus 's ann air a sgàth a tha mise sa phrìosan. 
COL.4.4	Bu mhath leam gun cuirinn an cèill i dìreach mar as còir dhomh. 
COL.4.5	Bithibh glic nuair a tha sibh a' dèanamh gnothach ris an fheadhainn a tha taobh a‑muigh a' chreidimh, 's cuiribh ur tìm gu deagh bhuil. 
COL.4.6	Bruidhnibh riu daonnan le fìor choibhneas. Ma chumas sibh ur seanchas fallain — air a dheagh shailleadh — bidh fhios agaibh ciamar as còir dhuibh freagairt a thoirt do gach duine.
COL.4.8	Tha mi ga chur thugaibh a dh'aon ghnothach 's gum bi fios agaibh mur deidhinn-ne, 's gus ur cridheachan a mhisneachadh. 
COL.4.9	Tha Onesimus, bràthair dìleas gràdhach a bhuineas dhan àite agaibh fhèin, a' dol còmhla ris. Innsidh iadsan dhuibh a h‑uile nì a tha a' tachairt an seo.
COL.4.11	Tha beannachdan a' tighinn thugaibh cuideachd bho Iosua ris an canar Iustus. 'S ann dha na h‑Iùdhaich a bhuineas an triùir aca. 'S iadsan a‑mhàin as an treubh sin a tha ag obair còmhla rium as leth rìoghachd Dhè, is thug iad cuideachadh mòr dhomh. 
COL.4.12	Tha Epaphras, a bhuineas dhan àite agaibh fhèin 's a tha na sheirbhiseach do dh'Iosa Crìosd, a' cur a bheannachdan thugaibh. Tha e daonnan ag ùrnaigh air ur son le a neart uile, 's e ag iarraidh gun seas sibh gu daingeann sa chreideamh, 's gum bi sibh a' tighinn gu làn ìre agus eòlas cinnteach a thaobh gach nì a rùnaichcas Dia. 
COL.4.13	Tha mi fhìn a' togail fianais air cho cruaidh 's a tha e ag obair as ur leth, 's as leth nan creidmheach eile ann an Laodiosèa 's ann an Hierapolis. 
COL.4.14	Tha an dotair gràdhach, Lùcas, agus Dèmas a' cur bheannachdan thugaibh. 
COL.4.15	Thoiribh-se ar beannachdan gu na bràithrean a th'ann an Laodiosèa, gu Nimpha 's an eaglais a tha a' coinneachadh san taigh aice. 
COL.4.16	Nuair a leughas sibh an litir seo nur measg fhèin, dèanaibh cinnteach gun tèid a leughadh san eaglais ann an Laodiosèa cuideachd, 's gun leugh sibh fhèin an litir a sgrìobh mi 's a thig thugaibh bho Laodiosèa. 
COL.4.17	Agus canaibh ri Archipus e bhith cinnteach gun cuir e crìoch air an obair a ghabh e os làimh ann an seirbhis an Tighearna.
COL.4.18	'S ann lem làimh fhìn a tha mise, Pòl, a' sgrìobhadh na dùrachd a leanas. Cumaibh air chuimhne gu bheil geimhlean orm. 'S e mo mhiann gum meal sibh gràs Dhè.
PHM.1.1	Tha Pòl, a tha na phrìosanach air sgàth Iosa Crìosd, agus ar bràthair Timòteus a' cur na litir seo gu ar co‑obraiche gràdhach Philèmon, 
PHM.1.2	agus an eaglais a tha a' coinneachadh na thaigh; gu ar piuthair Aphia, agus gu Archipus a tha a' cathachadh còmhla rinn. 
PHM.1.3	Gun robh gràs agus sìth agaibh bho Dhia ar n‑Athair agus bhon Tighearna Iosa Crìosd.
PHM.1.4	Tha mi a' toirt taing dham Dhia gach uair a tha mi gad chuimhneachadh 's ag ùrnaigh air do shon, 
PHM.1.5	oir tha mi a' cluinntinn mar a tha thu a' gràdhachadh sluagh Dhè uile, agus a' cur d'earbsa anns an Tighearna Iosa. 
PHM.1.6	Tha mi ag iarraidh gum bi an dàimh a tha eadarainn air sgàth do chreidimh a' toirt fìor eòlas dhuinn air gach nì math as urrainn dhuinn a dhèanamh airson Chrìosd. 
PHM.1.7	A bhràthair chòir, tha do ghràdh a' toirt mòran aoibhneis agus misneachd dhomh, a chionns gun tug thu urad a thogail do chridheachan nan creidmheach.
PHM.1.8	Mar sin, dh'fhaodainn, nan tograinn, mar do bhràthair ann an Crìosd, a bhith cho dàna 's gun toirinn òrdugh dhut a thaobh dè as còir dhut a dhèanamh. 
PHM.1.9	Ach air sgàth a' ghràidh a tha eadarainn, 's ann as fheàrr leam iarrtas a chur thugad. Tha mi a' dèanamh seo a dh'aindeoin 's gur mi Pòl, 's mi air tighinn gu aois, 's mi nise cuideachd nam phrìosanach air sgàth Iosa Crìosd. 
PHM.1.10	Tha m'iarrtas as leth Onesimuis, a thàinig gu bhith na mhac dhomh fhìn sa chreideamh nuair a bha mi sa phrìosan. 
PHM.1.11	Bha àm ann nach robh e gu feum sam bith dhutsa, ach tha e a‑nise feumail dhutsa agus dhòmhsa. 
PHM.1.12	Ged a tha gràdh mo chridhe agam air, tha mi ga chur air ais thugad. 
PHM.1.13	Bu mhath leam a chumail ann an seo còmhla rium, gus an dèanadh e, nad àite fhèin, mo chuideachadh agus mi nam phrìosanach air sgàth an t‑Soisgeil. 
PHM.1.14	Ach cha robh mi airson dad a dhèanamh gun do chead, gus am biodh tu deònach coibhneas a nochdadh led thoil fhèin 's chan ann ge b'oil leat. 
PHM.1.15	Dh'fhaodadh gur ann airson gum biodh e còmhla riut gu bràth tuilleadh a bha Onesimus dealaichte bhuat airson greiseag. 
PHM.1.16	Chan e dìreach seirbhiseach a th'ann tuilleadh, ach mòran a bharrachd; 's e th'ann ach bràthair gràdhach anns a' chreideamh. Air cho measail 's gu bheil e agamsa, bidh e nas measaile buileach agadsa an dà chuid mar dhuine agus mar chreidmheach anns an Tighearna.
PHM.1.17	Mar sin, ma tha thu gam mheas mar fhear-dàimh, gabh ris-san mar a ghabhadh tu rium fhìn. 
PHM.1.18	Ma rinn e ole sam bith, no ma dh'fhalbh e le dad ort, cuir sin air a' chùnntais agamsa. Tha mise Pòl a' sgrìobhadh seo lem làimh fhìn: Pàighidh mise air ais thu. 
PHM.1.19	Cha ruig mi a leas a chur nad chuimhne gur ann tromhamsa a tha beatha agad fhèin anns a' chreideamh. 
PHM.1.20	Leis a sin, a bhràthair chòir, dèan thusa coibhneas dhòmhsa anns an Tighearna; thoir togail dham chridhe mar mo charaid ann an Crìosd.
PHM.1.21	Tha mi làn chinnteach, 's mi a' sgrìobhadh seo, gun dèan thu an rud a tha mi ag iarraidh — gu dearbh, gun dèan thu barrachd air na tha mi ag iarraidh. 
PHM.1.22	Bu mhath leam cuideachd gun cuireadh tu seòmar air leth dhomh, oir tha dòchas agam gum freagair Dia na h‑ùrnaighean agaibh uile, 's gum bi mi air ais còmhla ribh.
PHM.1.24	agus cuideachd mo cho-obraichean Marcus, Aristarchus, Dèmas, agus Lùcas. 
PHM.1.25	Gun robh gràs an Tighearna Iosa Crìosd a' gabhail còmhnaidh annaibh.
