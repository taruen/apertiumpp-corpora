1ES.1.1	Agus chùm Iosias féill na càisge do ʼn Tighearn an Ierusalem, agus dhʼ ullaich e aʼ chàisg air aʼ cheathramh là deug do ʼn cheud mhìosa.
1ES.1.2	Air da na sagartan a shuidheachadh a réir an roinnean làitheil, air an sgeudachadh ann an trusgannaibh fada, ann an teampull an Tighearna.
1ES.1.3	Agus labhair e ris na Lebhithich, ministeirean diadhaidh Israeil, chum iad fein a naomhachadh do ʼn Tighearna, a shuidheachadh naomh‑àirc an Tighearna anns an tigh a thogadh le rìgh Solamh mac Dhaibhidh.
1ES.1.4	Agus a deir, Cha ghiùlan sibh ni ʼs mò an àirc air bhur guaillibh: a nis uime sin deanaibh seirbhis do ʼn Tighearn bhur Dia, agus frithealaibh dʼ a shluagh‑san Israel, agus ullaichibh sibh fein a réir bhur teaghlaichean agus cinneach.
1ES.1.5	A réir mar a dhʼ àithn Daibhidh rìgh Israeil, agus a réir mòrachd Sholaimh a mhic; agus, aʼ seasamh ʼsan teampull, a réir gach urraim a bhuineas dʼ ar teaghlaichibh fein na Lebhithich, a ta ʼdeanamh seirbhis an làthair bhur bràithre clann Israeil,
1ES.1.6	Ullaichibh aʼ chàisg ann an òrdugh, agus deasaichibh na h‑ìobairtean air son bhur bràithre, agus cumaibh aʼ chàisg a réir àithne an Tighearna, a thugadh do Mhaois.
1ES.1.7	Agus do ʼn mhuinntir a fhuaradh an sin thug Iosias deich mìle fichead uan agus meann, agus trì mìle laogh: thugadh na nithe sin á cuibhrionn an rìgh, a réir mar a gheall e, do ʼn t‑sluagh, do na sagartaibh, agus do na Lebhithich.
1ES.1.8	Agus thug Helcias, Sacharias, agus Sielus, uachdarain an teampuill, do na sagartaibh dà mhìle agus sèa ceud caora, agus trì cheud laogh, air son na Càisge.
1ES.1.9	Agus thug Ieconias, agus Samaias, agus Natanael aʼ bhràthair, agus Assabias, agus Ochiel, agus Ioram, ceannarda mhìltean, do na Lebhithich, cùig mìle caor, agus seachd ceud laogh, air son na càisge.
1ES.1.10	Agus an uair a rinneadh na nithe sin, sheas na sagartan agus na Lebhithich, aig an robh an t‑aran neo‑ghoirtichte, ann an òrdugh ro mhaiseach a réir an cinneach.
1ES.1.11	Agus a réir urraman eug‑samhla nan aithriche, an làthair an t‑sluaigh, a thairgseadh do ʼn Tighearna, mar a ta e sgrìobhta ann an leabhar Mhaois: agus mar so rinn iad ʼsa mhaduinn.
1ES.1.12	Agus ròist iad aʼ chaisg le teine, mar a bha freagarrach: agus na h‑ìobairtean, bhruich siad iad ann am poitibh, agus ann an aighnibh umha, le deagh fhàile.
1ES.1.13	Agus chuireadh an làthair an t‑sluaigh uile iad: agus an déigh sin, dhʼ ullaich iad air an son fein, agus air son nan sagart am bràithre, mic Aaroin.
1ES.1.14	Oir thairg na sagartan an t‑saill gu h‑oidhche, agus dhʼ ullaich na Lébhithich air an son fein, agus air son nan sagart am bràithre, mic Aaroin.
1ES.1.15	Agus bha ʼn luchd‑seinn naomha mar an ceudna, mic Asaiph, ʼnan àite fein, a réir sònrachaidh Dhaibhidh, ʼse sin, Asaph, Sacharias, agus Ieduthun, a bha do luchd‑leanmhuinn an rìgh.
1ES.1.16	Os bàrr, bha na dorsairean aig gach geata; cha robh e laghail do dhʼ aon air bith dol as o sheirbhis chumanta fein: oir dhʼ ullaich am bràithre fein na Lebhithich air an son.
1ES.1.17	Mar so bha na nithe a bhuineadh do dhʼ ìobairtibh an Tighearna air an coimhlionadh ʼsan là sin, chum gu ʼn gléidheadh iad aʼ chàisg,
1ES.1.18	Agus gun ìobradh iad ìobairtean air altair an Tighearna, a réir àithne rìgh Iosiais.
1ES.1.19	Uime sin ghléidh clann Israeil a bha làthair aʼ chàisg aig an àm sin, agus féill an arain deagh‑bholaidh rè sheachd làithean.
1ES.1.20	Agus cha do ghléidheadh a leithid sin do chàisg ann an Israel o àm an fhàidh Shamueil.
1ES.1.21	Seadh, cha do ghléidh uile rìghrean Israeil a leithid do chàisg is a ghléidh Iosias, agus na sagartan, agus na Lebhithich, agus na h‑Iudhaich maille ri Israel uile a bha chòmhnuidh aig Ierusalem.
1ES.1.22	Chumadh aʼ chàisg so anns an ochdamh bliadhna deug do rìoghachadh Iosiais.
1ES.1.23	Agus bha oibre Iosiais ceart ann an sùilibh an Tighearna, le cridhe làn diadhachd.
1ES.1.24	A thaobh nan nithe a thàinig gu crìch ʼna àm‑san, sgrìobhadh iad ʼs na h‑amannaibh a chaidh seachad, dʼ an taobh‑san a pheacaich, agus a rinn gu h‑aingidh an aghaidh an Tighearna thar gach uile shluagh agus rìoghachdan, agus mar a chuir iad doilgheas ro mhòr air, air chor is gun dʼ éirich briathran an Tighearna suas an aghaidh Israeil.
1ES.1.25	A nis, an déigh uile ghnìomhara sin Iosiais, thàinig e gu crìch, gu ʼn dʼ thàinig Pharaoh rìgh na h‑Eiphit a dheanamh cogaidh aig Carchamis air Euphrates; agus chaidh Iosias a mach ʼna aghaidh.
1ES.1.26	Ach chuir rìgh na h‑Eiphit fios dʼ a ionnsuidh, ag ràdh, Ciod e mo ghnothuch riut‑sa, O rìgh Iudea?
1ES.1.27	Cha ʼn ʼeil mi air mo chur a mach o ʼn Tighearna Dia ʼnadʼ aghaidh; oir tha mo chogadh air Euphrates; agus a nis thaʼ n Tighearn maille rium ʼgam ghreasadh air aghaidh: imich uam, agus na bi an aghaidh an Tighearna.
1ES.1.28	Gidheadh, cha do phill Iosias a charbad air ais uaith, ach ghabh e os làimh cogadh a dheanamh ris, gun suim aig do bhriathraibh an fhàidh Ieremi, a labhradh le beul an Tighearna:
1ES.1.29	Ach chaidh e ann an òrdugh blàir maille ris ann an còmhnard Mhagiddo agus thàinig na prionnsan an aghaidh rìgh Iosiais.
1ES.1.30	An sin thubhairt an rìgh rʼ a chuid seirbhiseach, Giùlanaibh a mach as aʼ chath mi; oir tha mi ro dhìblidh: agus air ball thug a sheirbhisich a mach as aʼ chath e.
1ES.1.31	An sin dhìrich e air a dhara carbad: agus, air da a bhi air a thoirt air ais gu Ierusalem, fhuair e bàs, agus dhʼ adhlaiceadh e ann an uaigh athar fein.
1ES.1.32	Agus ann an tìr nan Iudhach air fad rinn iad caoidh air son Iosiais; seadh, bha Ieremi am fàidh fo bhròn air son Iosiais, agus rinn na daoine uaisle agus na mnai caoidh air a shon gu ruig an là ʼn diugh: agus thugadh a mach so mar riaghailt gu bhi air a coimhead do ghnàth a ʼm measg uile chinneach Israeil.
1ES.1.33	Sgrìobhadh na nithe sin ann an leabhar eachdraidh rìghrean Iudaih; agus tha gach gnìomh fa leth a rinn Iosias, agus a ghlòir, agus a thuigse thaobh laghʼ an Tighearna, agus na nithe a rinn e roimh, agus na nithe a ta nis air an aithris, air an leigeadh ris ann an leabhar rìghrean Israeil agus Iudea.
1ES.1.34	Agus ghabh an sluagh Ioachas mac Iosiais, agus rinn iad rìgh dheth ann an àit Iosiais athar fein, an uair a bha e trì bliadhna thar fhichead a dhʼ aois.
1ES.1.35	Agus rìoghaich e ann an Iudea agus ann an Ierusalem trì mìosa; agus an sin chuir rìgh na h‑Eiphit sìos e o bhi a rìoghachndh ann an Ierusalem.
1ES.1.36	Agus shuidhich e ceud tàlann airgid agus aon tàlann òir mar chìs air an fhearann.
1ES.1.37	Agus rinn rìgh na h‑Eiphit mar an ceudna rìgh Ioacim a bhràthairʼ na rìgh air Iudea agus Ierusalem.
1ES.1.38	Agus dhaingnich e Ioacim agus na maithean: ach ghlac e Saraces a bhràthair, agus thug e mach as an Eiphit e.
1ES.1.39	Bha Ioacim cùig bliadhna fichead a dhʼ aois, an uair a rinneadh e ʼna rìgh ann an tìr Iudea agus Ierusalem, agus rinn e olc an làthair an Tighearna.
1ES.1.40	Air an aobhar sin thàinig Nabuchodonosor rìgh Bhabiloin a nìos ʼna aghaidh, agus cheangail se e le slabhraidh umhà, agus ghiùlan se e do Bhabilon.
1ES.1.41	Ghabh Nabuchodonosor mar an ceudna do shoithichibh naomha an Tighearna, agus ghiùlan se air falbh iad, agus chuir se iad ʼna theampull fein ann am Babilon.
1ES.1.42	Ach tha na nithe sin a ta air an aithris mʼ a thimchioll, agus mu thimchioll a neo‑ghloine agus a mhì‑dhiadhachd, air an sgrìobhadh ann an eachdraidh nan rìghrean.
1ES.1.43	Agus rìoghaich Ioacim a mhac fein ʼna àite: agus rinneadh e ʼna rìgh, air da a bhi ochd bliadhna deug a dhʼ aois.
1ES.1.44	Agus cha do rìoghaich e ach trì mìosan agus deich làithean ann an Ierusalem: agus rinn e olc an làthair an Tighearna.
1ES.1.45	Uime sin an ceann bliadhna chuir Nebuchodonosor fios, agus dhʼ òrduich e gu ʼm biodh e air a thoirt do Bhabilon, le soithichibh naomha an Tighearna.
1ES.1.46	Agus rinn e Sedechias ʼna rìgh air Iudea agus Ierusalem, an uair a bha e bliadhna thar fhichead a dhʼ aois; agus rìoghaich e aon bhliadhna deug,
1ES.1.47	Agus rinn esan mar an ceudna olc ann an sealladh an Tighearna, agus cha robh suim aig do na briathraibh a bha air an labhairt ris leis an fhàidh Ieremi o bheul an Tighearna.
1ES.1.48	Agus an déigh sin thug rìgh Nabuchodonosor air gu ʼn do mhionnaich e air ainm an Tighearna, thug e mionnan eitheich, agus rinn e ceannairc; agus aʼ cruadhachadh a mhuineil agus a chridhe dha, bhris e reachdan an Tighearna Dé Israeil.
1ES.1.49	Rinn mar an ceudna uachdarain an t‑sluaigh agus nan sagart iomadh nithe an aghaidh nan reachd, agus chaidh iad thairis air uile thruaillidheachdan nan uile chinneach, agus thruaill iad teampull an Tighearna a choisrigeadh ann an Ierusalem.
1ES.1.50	Gidheadh, chuir Dia an aithrichean a theachdairean ʼgan gairm air ais, a chionn gu ʼn do chaomhain se iad agus a phailliun fein mar an ceudna.
1ES.1.51	Ach rinn iad fochaid air a theachdairibh; agus feuch, an uair a labhair an Tighearna riù, rinn iad magadh do na fàidhibh aige;
1ES.1.52	Air mhodh co mòr, agus, air dàsan a bhi ann an corruich rʼ a phobull fein air son am mì‑dhiadhachd, gu ʼn dʼ àithn e do rìghribh nan Caldéach teachd a nìos ʼnan aghaidh;
1ES.1.53	A chur gu bàs nan òganach aca leis aʼ chlaidheamh; seadh, eadhon ʼsan taobh a stigh dʼ an teampull naomh fein, agus cha do chaomhain iad aon chuid òganach no òigh, seann duine no leanabh ʼnam measg; oir thug e suas na h‑uile ʼnan làmhaibh.
1ES.1.54	Agus ghabh iad uile shoithichean naomha an Tighearna, eadar mhòr agus bheag, maille ri soithichibh àirce Dhé, agus ionmhais an rìgh, agus ghiùlan iad air falbh iad do Bhabilon.
1ES.1.55	A thaobh tighe an Tighearna, loisg iad e, agus bhris iad sìos ballachan Ierusaleim, agus chàruich iad teine air a bhaidealaibh.
1ES.1.56	Agus a thaobh a nithe glòrmhoirʼ, cha do sguir iad gus an do mhill, agus an dʼ thug iad gu neoni iad gu léir: agus ghiùlan e do Bhabilon an sluagh nach do mhilleadh leis aʼ chlaidheamh;
1ES.1.57	A rinneadh ʼnan seirbhisich dha fein agus dʼ a shliochd, gus an do rìoghaich na Persich, a choimhlionadh focail an Tighearna a labhradh le beul Ieremi;
1ES.1.58	Gus an do shealbhaich an tìr a Sàbaidean, gabhaidh i fois rè uile aimsir a fàsachaidh, gus an crìochnaichear an trì ficheadamh agus deich bliadhna.
1ES.2.1	Ann an ceud bliadhna Chìruis rìgh nam Persach, chum gu ʼm biodh focal an Tighearna air a choimhlionadh, a gheall e le beul Ieremi;
1ES.2.2	Dhùisg an Tighearna suas spiorad Chìruis rìgh nam Persach, agus thug e fanear gairm a bhi air a tabhairt air feadh a rìoghachd uile, agus mar an ceudua ann an sgrìobhadh,
1ES.2.3	Ag ràdh, Mar so tha Cìrus rìgh Phersia ag ràdh, Rinn Tighearna Israeil, an Tighearn a ʼs ro àirde, mise a ʼm rìgh os ceann an t‑saoghail uile,
1ES.2.4	Agus dhʼ àithn e dhomh tigh a thogail dha fein ann an Ierusalem ann an Iudah.
1ES.2.5	Ma tha, uime sin, neach sam bith ʼn ʼur measg dʼ a shluagh‑san, gu robh an Tighearn, eadhon a Thighearn‑san maille ris, agus rachadh e suas gu Ierusalem a ta ann an Iudea, agus togadh e tigh Thighearna Israeil, oir is esan an Tighearn a ta chòmhnuidh ann an Ierusalem.
1ES.2.6	Uime sin ge bʼ e tha gabhail còmhnuidh anns na h‑àitibh mu ʼn cuairt, cuidicheadh iad leis, iadsan, a deiream, a ta ʼnan coimhearsnaich dha, le h‑òr agus le h‑airgiod,
1ES.2.7	Le tiodhlacaibh, le eachaibh, agus le spréidh, agus nithibh eile, air an tugadh iomradh le bòid, air son teampuill an Tighearna ann an Ierusalem.
1ES.2.8	An sin sheas rogha
1ES.2.9	Agus iadsan a bha chòmhnuidh mu ʼn cuairt doibh, agus a chuidich leò anns na h‑uile nithibh le h‑airgiod agus òr, le h‑eachaibh agus spréidh, agus le ro mhòran shaor‑thiodhlac ann an àireamh nach beag, aig an robh an inntinnean air am brosnuchadh chum na crìche sin.
1ES.2.10	Thug rìgh Cìrus mar an ceudna a mach na soithichean naomha a ghiùlan Nebuchodouosor air falbh o Ierusalem, agus a chuir e suas ann an teampull nan iodhol aige.
1ES.2.11	A nis an uair a thug Cìrus rìgh Phersia a mach iad, thug e thairis iad do Mhithridates am fear‑ionmhais aige:
1ES.2.12	Agus leis‑san thugadh thairis iad do Shanabassar uachdaran Iudea.
1ES.2.13	Agus be so an àireamh aca; mìle cupan òir, agus mìle cupan airgid, naoi tùisear fichead airgid, deich thar fhichead soitheach òir, agus dà mhìle ceithir cheud agus deich soitheach airgid, agus mìle soitheach eile.
1ES.2.14	Mar so bha na soithichean òir agus airgid uile a bha air an giùlan air falbh, cùig mìle, ceithir cheud trì fichead agus naoi ann an àireamh.
1ES.2.15	Thugadh air an ais iad sin le Sanabassar, maille ris na bràighdibh, o Bhabilon gu Ierusalem.
1ES.2.16	Ach ann an làithibh Artacsercseis rìgh nam Persach, sgrìobh Belemus, agus Mithridates, agus Tabellius, agus Rathumus, agus Beeltethmus, agus Semellius an sgrìobhaiche, agus cuid eile a bha fo ùghdarras maille riù, aʼ chòmhnuich ann an Samaria, agus ann an àitibh eile, na litrichean a leanas dʼ a ionnsuidh ʼnan aghaidh‑san a bha chòmhnuidh ann an Iudea agus Ierusalem:
1ES.2.17	Do rìgh Artacsercseis ar tighearn, Dʼ a sheirbhisich, Rathumus an sgeul‑sgrìobhair, agus Semellius an sgrìobhaiche, agus an t‑iomlan dʼ an comhairle, agus na breitheamhna a ta ann an Celosiria agus Phenice:
1ES.2.18	Biodh e a nis aithnichte do ʼn Tighearn an rìgh, gu bheil na h‑Iudhaich a ta air teachd uat‑sa dʼ ar ʼn‑ionnsuidh, air doibh tighinn gu Ierusalem, am baile ceannairceach agus aingidh sin, aʼ togail nan ionad‑margaidh, agus aʼ càradh nam ballachan aige, agus aʼ leagadh bunait an teampuill.
1ES.2.19	A nis, ma nithear am baile so agus a bhallachan suas a rìs, diùltaidh iad, cha ʼnʼ e mhàin cìsean ìochadh, ach nì iad mar an ceudna ceannairc an aghaidh rìghrean.
1ES.2.20	Agus, do bhrìgh gu ʼm bheil na nithe a bhuineas do ʼn teampull aʼ dol a nis air an aghaidh, tha sinn ʼga shaoilsinn ceart gun an gnothuch a dhearmad,
1ES.2.21	Ach labhairt ri ʼr tighearn an rìgh, chum na crìche, ma ʼs e sin do thoil, gu ʼn rannsaichear a mach e ann an leabhraichibh tʼ aithriche;
1ES.2.22	Agus gheibh thu mach anns an eachdraidh, ciod a tha sgrìobhta thaobh nan nithe sin, agus tuigidh tu gun robh am baile sin ceannairceach, aʼ cur dragha araon air rìghribh agus bailtibh:
1ES.2.23	Agus gun robh na h‑Iudhaich ceannairceach, agus gun do dhùisg iad coganna annta; air son aʼ cheart aobhair so, rinneadh eadhon am baile so fàs.
1ES.2.24	Uime sin a nis, tha sinn aʼ cur an céill duit‑sa, O thighearn a rìgh, ma thogar am baile so a rìs, agus ma chuirear suas a bhallachan as ùr, cha bhi slighe agad o so mach gu Celosiria agus Phenice.
1ES.2.25	An sin sgrìobh an rìgh air ais a rìs gu Rathumus an sgeul‑sgrìobhair, gu Beeltethmus agus Semellius an sgrìobhaiche, agus gus aʼ chuid eile a bha fo ùghdarras, agus a chòmhnuidh ann an Samaria, agus Siria, agus Phenice, air an dòigh so:
1ES.2.26	Leugh mi an litir a chuir sibh a ʼm ionnsuidh: uime sin dhʼ àithn mi mìn‑rannsachadh a dheanamh, agus fhuaradh a mach gun robh am baile sin o ʼn toiseach aʼ seasamh an aghaidh rìghre;
1ES.2.27	Agus gun robh an sluagh an taobh a stigh dheth air an toirt do cheannairc agus cogadh; agus gun robh rìghre cumhachdach agus gargʼ ann an Ierusalem, a rìoghaich agus a thog cìsean ann an Celosiria agus Phenice.
1ES.2.28	A nis uime sin dhʼ àithn mise na daoine sin a bhacadh o ʼn bhaile a thogail, agus aire a ghabhail nach deanar tuilleadh idir ann;
1ES.2.29	Agus nach téid an droch luchd‑oibre sin ni ʼs faide air an aghaidh a chur campar air rìghribh.
1ES.2.30	An sin thòisich rìgh Artacsercses, air do na litrichibh aige a bhi air an leughadh, Rathumus agus Semellius an sgrìobhaiche, agus aʼ chuid eile a bha ann an ùghdarras maille riù, aʼ gluasad le cabhaig gu Ierusalem, le cuideachd mharc‑shluagh, agus coimh‑chruinneachadh sluaigh ann an òrdugh‑catha, air an luchd‑oibre a bhacadh, agus sguir togail an teampuill ann an Ierusalem gus an dara bliadhna do rìoghachadh Dhariuis rìgh Phersia.
1ES.3.1	A nis an uair a rìoghaich Darius, rinn e cuirm mhòir dʼ a ìochdaranaibh uile, agus dʼ a theaghlaich uile, agus do uile phrionnsaibh Mhedia agus Phersia,
1ES.3.2	Agus do na h‑uachdaranaibh, agus àrd‑riaghlairibh, agus ceannardaibh uile, a bha fuidhe, o na h‑Innsibh gu Etiopia, á ceud agus seachd thar fhichead mòr‑roinn.
1ES.3.3	Agus an uair a dhʼ ith agus a dhʼ òl iad, agus an uair a chaidh iad dhachaidh air dhoibh a bhi riaraichte, an sin chaidh Darius gu sheòmar‑leapach fein, agus choidil e, agus an tiota dhùisg e.
1ES.3.4	Agus bha triùir oganach a bhuineadh do fhreiceadain‑cuirp an rìgh, aʼ còmhradh ri aon a chéile,
1ES.3.5	Labhradh gach aon againn earrann: esan a bheir buaidh agus aig am bi briathra ni ʼs glice na cach, dhàsan bheir rìgh Darius tiodhlaca mòra agus nithe mòra, mar chomhar air buaidh;
1ES.3.6	Gu bhi eadhon air a sgeudachadh ann am purpur, ag òl á h‑òr, agus aʼ codal air òr, agus carbad le srianaibh òir; agus éididh‑cinn do lìon‑eudach grinn, agus slabhraidh mʼ a mhuineal:
1ES.3.7	Agus suidhidh e ni ʼs faigse do Dharius a thaobh a ghliocais, agus bheirear caraid Dhariuis mar ainm air.
1ES.3.8	An sin sgrìobh gach fear earrann fein, sheul se e, agus chuir se e fo chluasaig rìgh Dhariuis;
1ES.3.9	Agus thubhairt e, an uair a dhʼ éireas an rìgh, bheir neach éigin na sgrìobhanna dha; agus ge bʼ e taobh air an toir an rìgh agus triùir phrionnsa Phersia breith gur e an earrann aige a ʼs glice, dhàsan bheirear aʼ bhuaidh, mar a shònraicheadh.
1ES.3.10	Sgrìobh aʼ cheud fhear, ʼSe am fìon a ʼs treasa.
1ES.3.11	Sgrìobh an dara fear, ʼSe an rìgh a ʼs treasa.
1ES.3.12	Sgrìobh an treas fear, ʼSiad na mnai a ʼs treasa: ach, os ceann nan uile nithe, tha ʼn fhìrinn aʼ toirt a mach na buadha.
1ES.3.13	A nis an uair a dhʼ éirich an rìgh, ghabh iad an sgrìobhanna, agus thug iad dha iad, agus an sin leugh se iad.
1ES.3.14	Agus aʼ cur fios uaith, ghairm e uile phrionnsa Phersia agus Mhedia, agus na h‑àrd‑riaghlairean, agus na ceannardan, agus na h‑uachdarain, agus na prìomh‑oifigich;
1ES.3.15	Agus rinn e suidh sìos air rìgh‑chaithir aʼ bhreitheanais; agus leughadh na sgrìobhanna ʼna làthair.
1ES.3.16	Agus a deir e, Gairmibh na daoine òga, agus cuiridh iad an céill na h‑earrainnean aca fein. Mar sin ghairmeadh iad, agus thàinig iad a steach.
1ES.3.17	Agus thubhairt e riù, Cuiribh an céill duinn bhur barail a thaobh nan sgrìobhanna. An sin thòisich aʼ cheud fhear, a labhair mu neart an fhìona:
1ES.3.18	Agus thubhairt e mar so, O sibhse, fheara, cia h‑anabarrach làidir tha ʼm fìona! cuiridh e a ʼm mearachd na h‑uile a dhʼ òlas e:
1ES.3.19	Ni e mar aon, inntinn an rìgh agus an leinibh gun athair; an tràill agus an duine shaoir, an duine bhochd agus shaibhre:
1ES.3.20	Tionndaidhidh e mar an ceudna gach smuain gu sùgradh agus cridhealas, air chor is nach cuimhnich duine aon chuid àmhghar na ainfhiach
1ES.3.21	Agus nì e gach cridhe saoibhir, air chor is nach cuimhnich duine aon chuid rìgh no uachdaran: agus bheir e air gach còmhradh a bhi mar le tàlannaibh;
1ES.3.22	Agus ʼn àm doibh a bhi ris an òl, tha iad aʼ dì‑chuimhneachadh an gràidh araon do chàirdibh, agus do bhràithribh, agus an ceann tiota tàirnidh iad a mach an claidhean;
1ES.3.23	Ach air sgur doibh o ʼn fhìona, cha ʼn ʼeil cuimhnʼ aca ciod a rinn iad,
1ES.3.24	O sibhse fheara, nach e am fìon a ʼs treasa, a cho‑éignicheas chum so a dheanamh? Agus air da labhairt mar so, dhʼ fhan e ʼna thosd.
1ES.4.1	An sin, thòisich an dara fear, a labhair mu neart an rìgh, air a ràdh,
1ES.4.2	O sibhse a dhaoine, nach ʼeil na fir aʼ toirt barrachd ann an neart, aig am bheil uachdaranachd thar muir agus tìr, agus gach nì a ta annta?
1ES.4.3	Ach tha ʼn rìgh gidheadh ni ʼs cumhachdaichʼ: oir is tighearn e os ceann nan nithe sin uile, agus tha uachdaranachd aige thairis orra: agus ge bʼ e nì a dhʼ àithneas e dhoibh nì iad.
1ES.4.4	Ma dhʼ iarras e orra cogadh a dheanamh an aghaidh a chéile, nì siad e: ma chuireas e mach iad an aghaidh nan nàimhdean, théid iad, agus brisidh iad sìos beannta, ballacha, agus tùra.
1ES.4.5	Marbhaidh agus marbhar iad, agus cha bhris iad àithne an rìgh: ma bheir iad buaidh, tha iad aʼ toirt na h‑uile do ʼn rìgh, araon aʼ chreach, agus gach nì eile.
1ES.4.6	Mar an ceudna iadsan nach ʼeil ʼnan saighdeiribh, agus aig nach ʼeil gnothuch ri cogannaibh, ach a ta cleachdadh tuathanachais, an uair a bhuaineas iad an nì sin a chuir iad, bheir iad do ʼn rìgh e, agus co‑éignichidh iad aon a chéile chum cìs ìocadh do ʼn rìgh.
1ES.4.7	Agus an déigh sin is aon duine e: ma dhʼ àithneas e marbhadh, marbhaidh iad: ma dhʼ àithneas e caomhnadh, caomhnaidh iad;
1ES.4.8	Ma dhʼ àithneas e bualadh, buailidh iad: ma dhʼ àithneas e fàsachadh, fàsaichidh iad: ma dhʼ àithneas e togail, togaidh iad;
1ES.4.9	Ma dhʼ àithneas e gearradh sìos, gearraidh iad sìos; ma dhʼ àithneas suidheachadh, suidhichidh iad.
1ES.4.10	Mar so bithidh a mhùinntir agus armailtean uile ùmhal da: os barr luidhidh e sìos, ithidh, agus òlaidh e, agus gabhaidh e fois:
1ES.4.11	Agus nì iad sin faire mu ʼn cuairt da, agus cha ʼn fheud a h‑aon falbh, agus a ghnothuch fein a dheanamh, no a bhi eas‑ùmhal da ann an nì sam bith.
1ES.4.12	O sibhse a dhaoine, ciamar nach e an rìgh a ʼs cumhachdaichʼ, an uair a bheirear géill da air an dòigh so? Agus dhʼ fhan e ʼna thosd.
1ES.4.13	An sin thòisich an treas fear, a labhair mu na mnai, agus mu ʼn fhìrinn, (bʼ e so Sorobabel) air a ràdh.
1ES.4.14	O sibhse a dhaoine, cha ʼn e an rìgh mòr, no an lìonmhorachd sluaigh, ni mò is e am fìona, a bheir barrachd: cò uime sin a riaghlas iad, no aig am bheil an uachdaranachd thairis orra? nach iad na mnai?
1ES.4.15	Rug na mnai an rìgh, agus an sluagh uile a riaghlas air muir agus air tìr.
1ES.4.16	Eadhon uathasan thàinig iad: agus dhʼ àraich iad suas iadsan a shuidhich na fìon‑liosan as am bheil am fìon aʼ teachd.
1ES.4.17	Tha iadsan mar an ceudna aʼ deanamh thrusgan do na fearaibh: tha iad aʼ toirt glòire do dhaoinibh; agus as eugais nam ban, cha ʼn urrainn na fir a bhi idir ann.
1ES.4.18	Seadh, ma chruinnich na fir airgiod agus òr, no nì maith sam bith eile, nach ʼeil gràdh aca do mhnaoi a ta maiseach ann an sgèimh agus eireachdas?
1ES.4.19	Agus gun ghuth air na nithibh sin, nach ʼeil iad aʼ miannachadh, agus eadhon le beul fosgailte aʼ suidheachadh an sùl oirre; agus nach ʼeil barrachd tograidh aig na h‑uile dhi, na do ʼn airgiod agus do ʼn òr, na do nì maith sam bith?
1ES.4.20	Fàgaidh fear athair fein a thog suas e, agus a dhùthaich fein, agus dlùth‑leanaidh e rʼ a mhnaoi.
1ES.4.21	Cha ghearain e a bheatha a chaitheadh maille rʼ a mhnaoi fein, agus a chuimhnich e aon chuid athair, no màthair, no dùthaich.
1ES.4.22	Le so uime sin biodh fios agaibh gu ʼm bheil aig na mnathaibh uachdaranachd os bhur ceann: nach eil sibh ag oibreachadh agus aʼ saothrachadh, agus aʼ tabhairt, agus aʼ giùlan na h‑uile do ʼn mhnaoi?
1ES.4.23	Seadh, glacaidh duine a chlaidheamh agus théid e a mach a chreachadh agus a ghoid, agus a sheoladh air aʼ chuan agus air aibhnichibh,
1ES.4.24	Agus seallaidh e air leòmhan, agus gluaisidh e ann an dorchadas; agus an uair a ghoid, a mhill, agus a chreach e, bheir se e chum a ghràidh fein.
1ES.4.25	Uime sin, gràdhaichidh fear a bhean fein a thuilleadh air athair no màthair.
1ES.4.26	Seadh, is iomadh iad a chaill an ciall air son nam ban, agus a dhʼ fhàs ʼnan seirbhisich air an sgàth.
1ES.4.27	Is iomadh iad mar an ceudna a bhàsaich, a chaidh a ʼm mearachd, agus a pheacaich air son nam ban.
1ES.4.28	Agus a nis nach ʼeil sibh ʼgam chreidsinn? nach ʼeil an rìgh mòr ʼna chumhachd? nach ʼeil eagal air gach ceàrnadh beanachd dha?
1ES.4.29	Gidheadh chunnaic mi e agus Apame coimhleapach an rìgh, agus nighean Bhartacuis ionmholta, ʼnan suidhe aig deis làimh an rìgh,
1ES.4.30	Agus aʼ toirt a chrùin bharr cinn an rìgh, agus ʼga chàireamh air a ceann fein; bhuail i mar an ceudna an rìgh le a làimh chlì.
1ES.4.31	Agus an déigh sin air son so uile, mhiannaich an rìgh agus sheall e oirre le beul fosgailte: nʼ an gàireadh i ris, ghàireadh esan mar an ceudna: nʼ an gabhadh i mì‑thlachd dheth, bha ʼn rìgh deònach air miodal a dheanamh, a chum gu ʼm biodh i réidh ris a rìs.
1ES.4.32	O sibhse fheara, ciamar nach biodh na mnai làidir, air doibh so a dheanamh?
1ES.4.33	An sin dhʼ amhairc an rìgh agus na prionnsan air gach aon a chéile: mar so thòisich e air an fhìrinn a labhairt.
1ES.4.34	O sibhse fheara, nach ʼeil na mnai làidir? is mòr an talamh, is àrd na nèamhan, is luath aʼ ghrian ʼna slighe, oir tha i ʼcuairteachadh nan nèamh air gach taobh, agus aʼ toirt a slighe a rìs chum a h‑àite fein ann an aon là.
1ES.4.35	Nach mòr esan a ta ʼdeanamh nan nithe sin? Uime sin is mòr an fhìrinn, agus a ʼs treasa i no na h‑uile nithe.
1ES.4.36	Tha ʼn talamh gu léir aʼ gairm air an fhìrinn, agus tha na nèamha ʼga beannachadh: tha gach uile oibre fo bhall‑chrith agus aʼ criothnachadh roipe, agus maille ri cha ʼn ʼeil nì eucorach sam bith.
1ES.4.37	Tha fìon aingidh, tha ʼn rìgh aingidh, tha na mnai aingidh, tha uile chlann nan daoine aingidh, agus mar sin tha ʼn uile ghnìomhara aingidh: agus cha ʼn ʼeil fìrinn idir annta: ʼnan neo‑fhìreantachd mar an ceudna théid iad a dhìth.
1ES.4.38	Ach a thaobh na fìrinn, mairidh i, agus tha i an còmhnuidh làidir; tha i beò agus bheir i gu bràth buaidh.
1ES.4.39	Maille rithe cha ghabhar ri pearsaibh no ri duaisibh; ach nì i na nithe a ta ceart, agus seachnaidh i na h‑uile nithe a ta eucorach agus aingidh; agus tha spéis aig na h‑uile dhaoinibh dʼ a h‑oibribh.
1ES.4.40	Ni mò tha eucoir sam bith ʼna breitheanas: agus is i neart, rìoghachd, cumhachd, agus mòrachd nan uile lìnn. Beannaichte gu robh Dia na fìrinn.
1ES.4.41	Agus le sin dhʼ fhan e ʼna thosd. Agus thog an sluagh uile iolach an sin, agus thubhairt iad, Is mòr an Fhìrinn, agus is cumhachdach thar nan uile nithe.
1ES.4.42	An sin thubhairt an rìgh ris, Iarr nʼ as àill leat, a thuilleadh air na tha air ainmeachadh ʼsan sgrìobhadh, agus bheir sinne dhuit e, a chionn gur tu a ʼs glice a fhuaradh; agus suidhidh tu ni ʼs faigse ormsa, agus goirear mo charaid diotsa.
1ES.4.43	An sin thubhairt e ris an rìgh, Cuimhnich do bhòid, a bhòidich thu, Ierusalem a thogail, anns an là an tig thu chum do rìoghachd,
1ES.4.44	Agus na soithichean uile a chur air falbh a thugadh á Ierusalem, a chuir Cìrus air leth, an uair a bhòidich e Babilon a sgrios, agus an cur air an ais a rìs an sin.
1ES.4.45	Bhòidich thu mar an ceudna an teampull a thogail suas, a loisg na h‑Edomaich an uair a dhʼ fhàsaicheadh Iudea leis na Caldéich.
1ES.4.46	Agus a nis, O thighearn a rìgh, is e so a ta mi ʼg iarraidh, agus air am bheil déigh agam uait‑sa, agus is e so an toirbheartas rìoghail aʼ teachd uait fein; tha mi ʼg iarraidh uime sin gun coimhlionadh tu aʼ bhòid, mu ʼn do bhòidich thu do Rìgh fhlaitheanais ledʼ bheul fein gu ʼn deanadh tu e.
1ES.4.47	An sin sheas rìgh Darius suas agus phòg se e, agus sgrìobh e litrichean air a shon chum uile luchd‑coimhead an ionmhais, chum nan uachdaran, agus cheannardan, agus riaghlairean, air chor is gun giùlaineadh iad gu tèaruinte air an t‑slighe, araon esan, agus iadsan uile a théid suas maille ris a thogail Ierusalem.
1ES.4.48	Sgrìobh e litrichean mar an ceudna chum nan uachdaran a bha ann an Celosiria agus Phenice, agus dhoibh‑san ann an Libanus, chum gun tugadh iad fiodh‑ceudair o Libanus gu Ierusalem, agus gun togadh iad am baile maille ris.
1ES.4.49	Os bàrr, sgrìobh e litrichean chum nan Iudhach uile a chaidh a mach as a rìoghachd‑san suas do Iudea, a thaobh an saorsa fein, chum nach rachadh oifigeach, no riaghlair, no ceannard, no fear‑ionmhais, sam bith, le h‑ainneart a steach air an dorsaibh;
1ES.4.50	Agus gu ʼm biodh an duthaich uile air am bheil sealbh aca, saor o chìs; agus gun tugadh na h‑Edomaich seachad na bailtean aig na h‑Iudhaich a bha aca an sin:
1ES.4.51	Seadh, gun tugtadh gach bliadhna seachad fichead tàlann fa chomhair togail an teampuill, gus an àm ʼsan togteadh e;
1ES.4.52	Agus deich tàlann eile ʼsa bhliadhna, a chumail suas nan ìobairt‑loisgte air an altair gach là, air dhoibh àithne a bhi aca seachd‑deug a thairgseadh;
1ES.4.53	Agus gu ʼm biodh fìor‑shaorsa aca‑san uile a chaidh o Bhabilon a thogail aʼ bhaile, araon iad fein agus an sliochd, agus na sagartan uile a dhʼ fhalbh.
1ES.4.54	Sgrìobh e mar an ceudna a thaobh nan dreuchd, agus thrusgan nan sagart leis am bheil iad aʼ frithealadh;
1ES.4.55	Agus mar an ceudna a thaobh dhreuchd nan Lebhitheach, gu bhi air an tabhairt dhoibh gus an là ʼsan crìochnuichear an tigh, agus ʼsan togar Ierusalem.
1ES.4.56	Agus dhʼ àithn e duaisean agus tuarasdal a bhi air an tabhairt do na h‑uile a ghléidh am baile.
1ES.4.57	Chuir e mar an ceudna air falbh na soithichean uile o Bhabilon a chuir Cìrus air leth: agus na h‑uile nithe a dhʼ àithn Cìrus, dhʼ òrduich e a bhi deanta, agus air an cuir do Ierusalem.
1ES.4.58	A nis, an uair a chaidh an t‑òganach so a mach, thog e a ghnùis gu nèamh am fagus do Ierusalem, agus mhol e Rìgh fhlaitheanais,
1ES.4.59	Agus thubhairt e, Uat‑sa thig buaidh, uat‑sa thig gliocas, agus is leat‑sa aʼ ghlòir, agus is mise do sheirbhiseach,
1ES.4.60	Is beannuichte thusa, a thug gliocas dhòmhsa: oir dhutsa bheiream buidheachas, O Thighearna ar n‑aithriche.
1ES.4.61	Agus mar so ghabh e na litrichean, agus chaidh e mach, agus thàinig e gu Babilon, agus dhʼ aithris se e dʼ a bhràthairibh uile.
1ES.4.62	Agus mhol iad Dia an aithriche, a chionn gun tug e dhoibh comas agus saorsa,
1ES.4.63	Gu dol suas, agus Ierusalem a thogail, agus an teampull a dhʼ ainmicheadh airʼ ainm: agus rinn iad cuirm, rè sheachd làithean, le h‑innealaibh‑ciùil agus aoibhneis.
1ES.5.1	An déigh so roghnaicheadh prìomh dhaoine nan teaghlach a réir an treubhan, gu dol suas le ʼm mnathaibh agus le ʼm macaibh agus le ʼn nigheannaibh, le ʼn seirbhisich, agus le ʼm ban‑sheirbhisich, agus le ʼn spréidh.
1ES.5.2	Agus chuir Darius maille riù mìle marc‑shluagh, gus an tug iad air an ais iad gu tèaruinte gu Ierusalem, agus le h‑innealaibh‑ciùil, le tiompanaibh, agus le pìobaibh.
1ES.5.3	Agus chluich am bràithrean uile, agus thug e orra dol suas cuideachd maille riù.
1ES.5.4	Agus ʼsiad so ainmean nan daoine a chaidh suas a réir an teaghlaichean, am measg nan treubh aca, an déigh nan ceann aca fa leth.
1ES.5.5	Na sagarta, mic Phineeis mhic Aaroin: Iesus mac Iosedeic, mac Sharaiais, agus Ioacim mac Shorobabeil, mac Shalatieil do thigh Dhaibhidh, a mach á cinneach Phareis, do threubh Iudaih.
1ES.5.6	A labhair briathra glice, a ʼm fianuis Dhariuis rìgh Phersia, ʼsan dara bliadhna dʼ a rìoghachadh, ʼsa mhìosa Nisan, is e aʼ cheud mhìos.
1ES.5.7	Agus is iad so iadsan á Iudea, a thàinig a nìos o ʼn bhràighdeanas, far an do chòmhnuich iad mar choigrich, iadsan a ghiùlan Nabuchodonosor rìgh Bhabiloin air falbh do Bhabilon:
1ES.5.8	Agus phill iad do Ierusalem, agus do chrìochaibh eile ann an Iudea, gach duine chum a bhaile fein, a thàinig maille ri Sorobabel, ri Iesus, Nehemias, agus Sacharias, agus Reesaias, Enenius, Mardocheus, Beelsarus, Aspharasus, Reelius, Roimus, agus Baana, na h‑iùil aca.
1ES.5.9	Be ʼn àireamh aca mar chinneach, agus na h‑uachdarain aca, mic Phorois, dà mhìle ochd fichead agus a dhà dheug: mic Shaphait, ceithir cheud trì fichead agus dhà dheug:—
1ES.5.10	Mic Areis, seachd ceud dà fhichead agus séa‑deug:
1ES.5.11	Mic Phaath‑Mhoaib, dà mhìle ochd ceud agus a dhà‑dheug:
1ES.5.12	Mic Elaim, mìle dà cheud dà fhichead agus ceithir deug: Mic Shathui, naoi ceud dà fhichead agus cùig: mic Cherbe, seachd ceud agus cùig: mic Bhani, seachd ceud dà fhichead agus ochd:
1ES.5.13	Mic Bhebai, sèa ceud agus trì thar fhichead; mic Shadais, trì mìle dà cheud agus dhà thar fhichead:
1ES.5.14	Mic Adonicaim, sèa ceud trì fichead agus seachd: mic Bhagoi, dà mhìle trì fichead agus sèa: mic Adin, ceithir cheud dà fhichead agus ceithir deug:
1ES.5.15	Mic Ateresiais, ceithir fichead agus dhà dheug: mic Cheilain agus Asetais, trì fichead agus seachd: mic Asurain, ceithir cheud agus a dhà dheug thar fhichead:
1ES.5.16	Mic Ananiais, cùig fichead agus a h‑aon: mic Aroim, dhà dheug thar fhichead: mic Bhassa, trì cheud agus trì thar fhichead: mic Asephurit cùig fichead agus dhà:
1ES.5.17	Mic Mheteruis, trì mìle agus cùig: mic Bhetlomoin, sèa fichead agus trì:
1ES.5.18	Iadsan o Netophah, dà fhichead agus cùig deug: iadsan o Anathoth, ceud dà fhichead agus ochd deug: iadsan o Bhetsainos, dà fhichead agus dhà:
1ES.5.19	Iadsan o Ciriatiarius, cùig thar fhichead: iadsan o Chaphira agus Bheerot, seachd ceud dà fhichead agus trì: iadsan o Phira, seachd ceud:
1ES.5.20	Iadsan o Chadias agus Ammidoi, ceithir cheud agus dhà thar fhichead: iadsan o Chirama agus Ghabdes, sèa ceud agus aon thar fhichead:
1ES.5.21	Iadsan o Mhacalon, ceud agus dhà thar fhichead: iadsan o Bhetolius, dà fhichead agus a dhà dheug: mic Nephis, ceud dà fhichead agus sèa deug:
1ES.5.22	Mic Chalamolaluis agus Onuis, seachd ceud agus cùig thar fhichead: mic Ierechuis, dà cheud dà fhichead agus cùig:
1ES.5.23	Mic Annaais, trì mìle trì cheud agus deich thar fhichead:
1ES.5.24	Na sagartan: mic Ieddu mhic Iesuis, am measg mhac Shanasib, naoi ceud trì fichead agus dhà dheug:
1ES.5.25	Mic Phassaroin, mìle dà fhichead agus seachd; mic Charme, mìle agus seachd deug:
1ES.5.26	Na Lebhithich: mic Iessue, agus Chadmieil; agus Bhanuais, agus Shudiais, trì fichead agus ceithir deug:
1ES.5.27	An luchd‑seinn naomha: mic Asaiph, sèa fichead agus ochd:
1ES.5.28	Na dorsairean; mic Shaluim, mic Iatail, mic Thalmoin, mic Dhacobi, mic Theta, mic Shami, gu léir sèa fichead agus naoi deug:
1ES.5.29	Seirbhisich an teampuill: mic Esau, mic Asipha, mic Thabaoit, mic Cherais, mic Shuid, mic Phaleuis, mic Labana, mic Ghraba,
1ES.5.30	Mic Acua, mic Uta, mic Chetaib, mic Agaba, mic Shubai, mic Anain, mic Chatua, mic Ghedduir,
1ES.5.31	Mic Airuis, mic Dhaisain, mic Noeba, mic Chaseba, mic Ghasera, mic Asiaih, mic Phineeis, mic Asara, mic Bhastai, mic Asana, mic Mheani, mic Naphisi, mic Acuib, mic Asipha, mic Assuir, mic Pharacim, mic Bhasaloit,
1ES.5.32	Mic Mheeda, mic Chouta, mic Charea, mic Charcuis, mic Asereir, mic Thomoi, mic Nasit, mic Atipha,
1ES.5.33	Mic sheirbhiseach Sholaimh: mic Asaphioin, mic Pharira, mic Ieeli, mic Losoin, mic Isdaeil, mic Shaphet,
1ES.5.34	Mic Hagia, mic Phacaret, mic Shabi, mic Sharotie, mic Mhasiais, mic Ghair, mic Adduis, mic Shuba, mic Apherra, mic Bharodis, mic Shabait, mic Alloim.
1ES.5.35	Uile mhinisteirean an teampuill, agus mic sheirbhiseach Sholaimh, trì cheud trì fichead agus dhà dheug.
1ES.5.36	Thàinig iad sin a nìos o Thermelet, agus Thelersas, Charaatalar ʼgan stiùireadh, agus Aalar;
1ES.5.37	Ni mò am bʼ urrainn iad na teaghlaichean aca a nochdadh, no ʼn seilbh aca, ciamar a bhuineadh iad do Israel: mic Ladain, mic Bhain, mic Necodain, sèa ceud dà fhichead agus dhà dheug.
1ES.5.38	Agus do na sagartaibh, a rinn gréim air dreuchd na sagartachd, agus nach dʼ fhuaradh: mic Obdia, mic Accois, mic Adduis, a phòs Augia, aon do nigheanaibh Bherseluis, agus dhʼ ainmicheadh an déigh ainm‑san.
1ES.5.39	Agus an uair a dhʼ iarradh cùnntas cinnich nan daoine sin ʼsa chlàr‑cuimhne, agus nach dʼ fhuaradh e, bha iad air an toirt o bhi ʼcur dreuchd na sagartachd an gnìomh:
1ES.5.40	Oir riù‑san thubhairt Nehemias agus Atharias, nach biodh co‑roinn aca do na nithibh naomha, gus an éireadh àrd‑shagart suas air a sgeudachadh le creidimh agus le fìrinn.
1ES.5.41	Mar an ceudna a thaobh Israeil, dhiubh‑san o dhà bhliadhna dheug a dhʼ aois agus os a cheann, bha iad uile ann an àireamh dà fhichead mìle, a thuilleadh air òglaich agus air ban‑òglaich dà mhìle trì cheud agus trì fichead.
1ES.5.42	Bha na h‑òglaich agus na ban‑òglaich aca, nan seachd mìle trì cheud dà fhichead agus seachd: bha na feara agus na mnathan‑seinn dà cheud dà fhichead agus cùig:
1ES.5.43	Ceithir cheud agus cùig deug thar fhichead càmhal, seachd mìle agus sèa deug thar fhichead each, dà cheud dà fhichead agus cùig muileid, cùig mìle cùig ceud agus cùig thar fhichead beathach cleachdta ʼsa chuing.
1ES.5.44	Agus bhòidich ceannardan àraidh do no teaghlaichibh aca, an uair a thàinig iad gu teampull an Tighearna a ta ann an Ierusalem, an tigh a thogail a rìs ʼna àite fein, a réir an comais,
1ES.5.45	Agus mìle punnd òir, cùig mìle airgid, agus ceud trusgan a bhuineadh do ʼn t‑sagartachd, a thabhairt a stigh do naomh‑ionmhas nan oibre.
1ES.5.46	Agus mar so chòmhnuich na sagartan, agus na Lebhithich, agus an sluagh ann an Ierusalem, agus air an dùthaich; an luchd‑seinn, mar an ceudna, agus na dorsairean, agus Israel uile ʼnam bailtibh.
1ES.5.47	Ach an uair a bha an seachdamh mìos am fagus, agus an uair a bha gach duine de chloinn Israeil ʼna àite fein, thàinig iad gu léir cuideachd a dhʼ aon inntinn, chum an àite fhosgailte aig aʼ cheud geata a ta air an taobh an ear.
1ES.5.48	An sin sheas Iesus mac Iosedeic suas, agus a bhràithrean na sagarta, agus Sorobabel mac Shalatieil, agus a bhràithrean, agus dhʼ ullaich iad altair Dhé Israeil,
1ES.5.49	A thairgseadh ìobairt‑loisgte air, a réir mar a ta e gu sònraichte air àithneadh ann an leabhar Mhaois an duine le Dia.
1ES.5.50	Agus chruinnicheadh sluagh maille riù á cinneachaibh eile na tìre, agus thog iad an altair ʼna h‑àite fein, do bhrìgh gun robh uile chinneacha na tìre ann an nàimhdeas riutha, agus ʼgan sàruchadh; agus thug iad suas ìobairtean a réir na h‑ùine, agus tabhartais‑loisgte an dà chuid ʼsa mhaduinn agus ʼsan fheasgair,
1ES.5.51	Chùm iad mar an ceudna féill nam pailliuin, mar a dhʼ àithn an lagh, agus thairg iad ìobairte gach là, mar a bha e freagarrach;
1ES.5.52	Agus an déigh sin, na h‑ìobairtean gnàthaichte, agus ìobairt na Sàbaid, agus nan gealach ùra, agus nan uile naomh‑fhéill.
1ES.5.53	Agus iadsan uile a rinn bòid sam bith do Dhia, thòisich iad air ìobairtean a thoirt do Dhia o ʼn cheud là do ʼn t‑seachdamh mìos, ged nach robh teampull an Tighearna fathast air a thogail.
1ES.5.54	Agus thug iad do na clachairibh agus do na saoraibh, le deagh‑ghean, airgiod, biadh, agus deoch.
1ES.5.55	Thug iad carbadan dhoibh‑san á Sidon agus á Tìrus mar an ceudna, chum gun tugadh iad craobhan seudair á Libanus, bu chòir a bhi air an toirt air ràthaibh chum caladh Ioppe, a rèir mar o dhʼ àithneadh dhoibh le Cìrus rìgh nam Persach.
1ES.5.56	Agus anns an dara bliadhna agus an dara mìos an déigh dha teachd chum teampuill Dé ann Ierusalem, thòisich Sorobabel mac Shalatieil, agus Iesus mac Iosedeic, agus am bràithrean, agus na sagartan, agus na Lebhithich, agus iadsan uile a thàinig gu Ierusalem as aʼ bhràighdeanas;
1ES.5.57	Agus leag iad bunait tighe Dhé air aʼ cheud là do ʼn dara mìos, anns an dara bliadhna an déigh dhoibh teachd gu Iudea agus Ierusalem.
1ES.5.58	Agus shònraich iad na Lebhithich, o fhichead bliadhnʼ a dhʼ aois, gu bhi thairis air oibribh an Tighearna. An sin sheas Iesus suas, agus a chuid mhac agus a bhràithrean, agus Cadmiel a bhràthair, agus mic Mhadiabuin, maille ri macaibh Ioda mhic Eliaduin, le ʼn cuid mhac agus bhràithrean, gu léir ʼnan Lebhithich, a dhʼ aon inntinn chum an gnothuch a chur air aghaidh, aʼ deanamh gach dìchill a ghiùlan air an adhairt oibre tighe Dhé. Mar so thog an luchd‑oibre teampull an Tighearna.
1ES.5.59	Agus sheas na sagartan air an sgeudachadh ʼnan trusgannaibh le h‑innealaibh‑ciùil agus le trompaidibh: agus bha ciombail aig na Lebhithich mic Asaiph,
1ES.5.60	Aʼ seinn òran buidheachais, agus aʼ moladh an Tighearna, mar a dhʼ àithn Daibhidh rìgh Israeil.
1ES.5.61	Agus sheinn iad, le guthannaibh àrda òrain chum cliù an Tighearna, do bhrìgh gu ʼm bheil a thròcair agus a ghlòir an còmhnuidh ann an Israel uile.
1ES.5.62	Agus sheinn an sluagh uile trompaidean, agus rinn iad iolach le guth àrd, aʼ seinn òran buidheachais do ʼn Tighearna, air son tighe an Tighearna a bhi air a thogail suas.
1ES.5.63	Thàinig mar an ceudna na sagartan agus na Lebhithich, agus prìomh‑dhaoine an teaghlaichean, na seanairean a chunnaic aʼ cheud tigh, chum togail an tighe so le gul agus mòr chaoidh.
1ES.5.64	Ach rinn mòran iolach le guth àrd, le trompaidibh agus le h‑aoibhneas,
1ES.5.65	Ionnas ʼs nach cluinnteadh na trompaidean le caoineadh an t‑sluaigh: gidheadh sheinn am mòr‑shluagh gu h‑iongantach, air chor is gun cualas e am fad as.
1ES.5.66	Uime sin an uair a chual nàimhdean tréibh Iudaih agus Bheniamin e, thàinig iad a dhʼ fhiosrachadh ciod bu chiall do dhʼ fhuaim nan trompaid.
1ES.5.67	Agus thug iad fanear gun do thog iadsan a bha do ʼn bhràighdeanas teampull do Thighearna Dia Israeil.
1ES.5.68	Uime sin chaidh iad dhʼ ionnsuidh Shorobabeil agus Iesuis, agus dhʼ ionnsuidh phrìomh‑dhaoine an teaghlaichean, agus thubhairt iad riù, Togaidh sinne maille ribhse:
1ES.5.69	Oir tha sinne mar an ceudna, mar sibh fein, aʼ toirt géill do bhur Tighearna, agus aʼ toirt suas ìobairt dha o làithibh Asbasaret rìgh nan Assiriach, a thug chum so sinn.
1ES.5.70	An sin thubhairt Sorobabel, agus Iesus, agus prìomh‑dhaoine theaghlaichean Israeil riutha, Cha bhuin e dhuinne agus dhuibhse maraon tigh a thogail do ʼn Tighearna ar Dia.
1ES.5.71	Togaidh sinn leinn fein do Thighearna Israeil, a réir mar a dhʼ àithn Cìrus rìgh nam Persach dhuinn.
1ES.5.72	Ach bhac cinneach na tìre iad o thogail, air doibh a bhi ʼnan trom‑uallaich air muinntir Iudea, agus ʼgan teannachadh;
1ES.5.73	Agus le ʼn cuilbheartaibh uaigneach, agus le ʼn comhairlibh agus le ʼm buaireasaibh earailteach, chùm iad air ais an aitreabh o bhi air a crìochnachadh rè uile làithean Chìruis an rìgh: mar so bhacadh iad on togail rè dhà bhliadhna, gus an do thòisich Darius air rìoghachadh.
1ES.6.1	A nis, ann an dara bliadhna do rìoghachadh Dhariuis, rinn Aggeus, agus Sacharias mac Addo, na fàidhean, fàidheadaireachd do na h‑Iudhaich ann an Iudea agus Ierusalem, ann an ainm Thighearna Dhé Israeil, a bha maille riù.
1ES.6.2	An sin dhʼ éirich Sorobabel mac Shalatieil, agus Iesus mac Iosedeic, agus thòisich iad air tigh an Tighearna a thogail a tha ann an Ierusalem: agus maille riù‑san bha fàidhean Dhé aʼ cuideachadh leò.
1ES.6.3	Anns an àm sin fein thàinig dʼ an ionnsuidh Sisinnes uachdaran Shiria agus Phenice, maille ri Sathrabusanes agus a chompanaich, agus thubhairt iad riù,
1ES.6.4	Cò a thug òrdugh dhuibhse an tigh so, agus am mullach so a thogail, agus gach nì eile a dheanamh? agus cò iad an luchd‑oibre a ta ʼdeanamh nan nithe so?
1ES.6.5	Uime sin fhuair seanairean nan Iudhach deagh‑ghean, do bhrìgh gun dʼ fhiosraich an Tighearna am bràighdeanas;
1ES.6.6	Agus cha do bhacadh iad o thogail, gus an dʼ rinneadh aithnichte do Dharius mu ʼn timchioll, agus gus an dʼ fhuaradh freagradh.
1ES.6.7	Is e so dùblachadh nan litrichean a sgrìobh Sisinnes, uachdaran Shiria agus Phenice, agus Sathrabusanes, le ʼn cuideachd, riaghlairean ann an Siria agus Phenice, agus a chuir iad gu Darius; Do ʼn rìgh Darius, beatha agus slàinte:
1ES.6.8	Biodh na h‑uile nithe air an deanamh aithnichte dʼ ar tighearn an rìgh, air dhuinn teachd gu tìr Iudea, agus dol a stigh do bhaile Ierusalem, fhuair sinn ann am baile Ierusalem seanairean nan Iudhach a bhuineadh do ʼn bhràighdeanas,
1ES.6.9	Aʼ togail tighe do ʼn Tighearna, mòr agus nuadh, do chlachaibh snaighte agus luachmhor, agus am fiodh a cheana leagta air na ballachaibh.
1ES.6.10	Agus tha na h‑oibre sin air an deanamh le mòr chabhaig, agus tha ʼn obair aʼ dol air a h‑aghaidh le soirbheas ʼnan làmhaibh, agus leis gach glòir agus dìchioll tha i ʼga deanamh.
1ES.6.11	An sin, dhʼ fhiosraich sinn de na seanairibh sin, ag ràdh, Cò a thug òrdugh dhuibhse an tigh so thogail? agus bunaite nan oibre so a leagadh?
1ES.6.12	Uime sin, le rùn gu ʼn tugamaid fiosrachadh dhuit le sgrìobhadh, dhʼ fheòraich sinn diubh cò iad an luchd‑deanamh àraidh, agus dhʼ iarr sinn orra ainmean nam prìomh‑dhaoine aca ann an sgrìobhadh.
1ES.6.13	Mar sin thug iad dhuinn am freagradh so, Is sinn seirbhisich an Tighearna a rinn nèamh agus talamh.
1ES.6.14	Agus a thaobh an tighe so, thogadh e o cheann iomadh bliadhna le rìgh air Israel a bha mòr agus cumhachdach, agus chrìochnuicheadh e,
1ES.6.15	Ach an uair a bhrosnaich ar n‑aithriche Dia gu corruich, agus a pheacaich iad an aghaidh Thighearna Israeil, a ta air nèamh, thug e thairis iad do chumhachd Nabuchodonosoir rìgh Bhabiloin, nan Caldéach:
1ES.6.16	A leag sìos an tigh, agus a loisg e, agus a ghiùlan an sluagh air falbh ʼnam bràighdibh do Bhabilon.
1ES.6.17	Ach aʼ cheud bliadhna anns an do rìoghaich rìgh Cìrus thar duthaich Bhabiloin, sgrìobh Cìrus an rìgh chum an tigh so a thogail.
1ES.6.18	Agus na soithichean naomha òir agus airgid, a thug Nebuchadonosor air falbh as an tigh aig Ierusalem, agus a chuir se ʼna theampull fein, iad sin thug Cìrus an rìgh a mach a rìs as an teampull ann am Babilon, agus thugadh iad do Shorobabel, agus do Shanabassarus an riaghlair,
1ES.6.19	Le h‑òrdugh gu ʼn giùlaineadh se air falbh na soithichean ceudna, agus gun cuireadh se iad ʼsan teampull ann an Ierusalem; agus gu ʼn rachadh teampull an Tighearna a thogail ʼna àite fein.
1ES.6.20	An sin air do ʼn t‑Sanabassarus ceudna teachd an so, leag e bunaite tighe an Tighearna ann an Ierusalem, agus air da a bhi ʼga thogail, o ʼn àm sin gu so, cha ʼn ʼeil e fathast gu buileach deas.
1ES.6.21	A nis uime sin, ma ʼs i toil an rìgh e, rachadh rannsachadh a dheanamh ann an leabhraichibh‑eachdraidh rìgh Cìruis;
1ES.6.22	Agus ma gheibhear a mach gun do thogadh tigh an Tighearna ann an Ierusalem le aontachadh rìgh Cìruis, agus ma ʼs i so toil an rìgh ar tighearna, leigeadh e ris e dhuinne.
1ES.6.23	An sin dhʼ àithn rìgh Darius rannsachadh a dheanamh anns na leabhraichibh‑eachdraidh ann am Babilon: agus mar so fhuaradh ann an Ecbatana an lùchairt, a ta ann an tìr Mhedia, clàr anns an robh na nithe so air an sgrìobhadh:
1ES.6.24	Anns a cheud bliadhna do rìoghachadh Chìruis, thug Cìrus an rìgh òrdugh seachad, gu ʼm biodh tigh an Tighearna ann an Ierusalem air a thogail a rìs; an t‑àit anns am bheil iad ag ìobradh le teine bithbhuan;
1ES.6.25	ʼAirde, trì fichead làmh‑choille, agus a leud, trì fichead làmh‑choille, le trì sreathaibh do chlachaibh snaighte, agus aon sreath do fhiodh ùr na tìre sin; agus luasaichear
1ES.6.26	Agus mar an ceudna gun aisigear soithichean naomha tighe an Tighearna, araon do ʼn òr agus do ʼn airgiod, a thug Nabuchodonosor as an tigh ann an Ierusalem, agus a thug e do Bhabilon, air an ais a rìs do ʼn tigh a ta ann an Ierusalem, agus gun suidhichear iad ʼsan àite far an robh iad roimhe.
1ES.6.27	Agus thug e òrdugh mar an ceudna gu ʼm biodh Sisinnes, uachdaran Shiria agus Phenice, agus Sathrabusanes, agus an cuideachd, agus iadsan a rinneadh ʼnan riaghlairibh ann an Siria agus Phenice, cùramach gun bheanachd
1ES.6.28	Dhʼ òrduich mi mar an ceudna e a bhi air a thogail gu h‑iomlan a rìs; agus iad a shealltuinn le cùram gun dean iad cuideachadh leò‑san a bhuineas do bhràighdeanas nan Iudhach, gus an crìochnaichear tigh an Tighearna:
1ES.6.29	Agus gun toirear le cùram, á cìs Chelosiria agus Phenice, earrann do na daoinibh sin air son ìobairtean an Tighearna, ʼse sin, do Shorobabel an t‑uachdaran, araon tàirbh òga, agus reitheachan, agus uain;
1ES.6.30	Agus mar an ceudna, cruithneachd, salann, fìon, agus oladh, agus sin do ghnàth gach bliadhna gun teagamh idir, a réir mar a their na sagartan ann an Ierusalem a chosdair gach là:
1ES.6.31	Chum tabhartais a bhi air an toirt do ʼn Dia a ʼs àirde, air son an rìgh, agus air son a chloinne, agus gun dean iad ùrnuigh air son am beatha.
1ES.6.32	Agus thug e seachad òrdugh, ge bʼ e neach a chiontaicheas, seadh, na chuireas ann an suarachas nì sam bith a labhradh no sgrìobhadh roimh, gun gabhar craobh as a thigh fein, agus gu ʼn crochar air e, agus gu ʼn deanar gréim air a chuid gu léir air son an rìgh.
1ES.6.33	Agus an Tighearna uime sin, aig am bheil ainm fein air a ghairmeadh an sin, gu ʼn sgriosadh esan gu h‑iomlan gach rìgh agus cinneach, a shìneas a mach a làmh a chumail air ais, no a mhilleadh tighe an Tighearna ann an Ierusalem.
1ES.6.34	Thug mise Darius an rìgh òrdugh seachad, a chum, a réir nan nithe sin, gun deanar gu luath e.
1ES.7.1	An sin Sisinnes uachdaran Chelosiria agus Phenice, agus Sathrabusanes, le ʼn cuideachd, aʼ toirt géill do àitheantaibh rìgh Dhariuis,
1ES.7.2	Sheall iad le ro chùram thairis air na h‑oibribh naomha, aʼ cuideachadh le seanairibh nan Iudhach, agus le uachdaranaibh an teampuill.
1ES.7.3	Agus mar so shoirbhich na h‑oibre naomha, an uair a rinn na fàidhean Aggeus agus Sacharias fàidheadaireachd.
1ES.7.4	Agus chrìochnaich iad na nithe sin le òrdugh Thighearna Dhé Israeil, agus le aontachadh Chìruis, Dharius, agus Artacsercseis, rìghre Phersia.
1ES.7.5	Agus mar so chrìochnuicheadh an tigh naomh anns an treas là thar an fhichead do ʼn mhìos Adar, ann an sèathamh bliadhna Dhariuis rìgh Phersia.
1ES.7.6	Agus rinn clann Israeil, na sagartan, agus na Lebhithich, agus cuid eile a bha do ʼn bhràighdeanas a bha air an àireamh maille riù, a réir nan nithe a sgrìobhadh ann an leabhar Mhaois.
1ES.7.7	Agus aig coisrigeadh teampuill an Tighearna dhʼ ìobair iad ceud tarbh òga, dà cheud reithe, ceithir cheud uan:
1ES.7.8	Agus dà bhoc dheug gaibhre mar ìobairt‑pheacaidh air son Israeil uile, a réir àireimh cheann threubh Israeil.
1ES.7.9	Sheas na sagarta mar an ceudna agus na Lebhithich air an sgeudachadh ʼnan trusgannaibh a réir an cinneach, ann an seirbhis Thighearna Dhé Israeil, a réir leabhair Mhaois: agus na dorsairean aig na geataibh.
1ES.7.10	Agus chùm clann Israeil aʼ bhràighdeanais aʼ chàisg air aʼ cheathramh là deug do ʼn cheud mhìos, an déigh do na sagartaibh agus na Lebhithich a bhi air an naomhachadh,
1ES.7.11	Cha do naomhaicheadh iadsan uile cuideachd a bha do ʼn bhràighdeanas: ach naomhaicheadh na Lebhithich uile cuideachd.
1ES.7.12	Agus mar so thairg iad aʼ chàisg air an sonsan uile a bha do ʼn bhràighdeanas, agus air son nan sagart am bràithrean, agus air an son fein.
1ES.7.13	Agus dhʼ ith clann Israeil a thàinig a mach as aʼ bhràighdeanas, eadhon iadsan uile a dhealaich iad fein o ghràineileachdan sluaigh na tìre, agus a dhʼ iarr an Tighearna.
1ES.7.14	Agus chùm iad féill an arain neo‑ghoirtichte seachd làithean, aʼ deanamh cridhealais an làthair an Tighearna;
1ES.7.15	Do bhrìgh gun do thionndaidh e comhairle rìgh Assiria air an taobh, chum an làmhan a neartachadh ann an oibribh Thighearna Dhé Israeil.
1ES.8.1	Agus an déigh nan nithe sin, an uair a rìoghaich Artacsercses rìgh nam Persach, thàinig Esdras mac Sharaiais, mhic Eseriais, mhic Helchiaih, mhic Shaluim,
1ES.8.2	Mhic Shadduic, mhic Achitoib, mhic Amariais, mhic Esiais, mhic Mheremoit, mhic Sharaiais, mhic Shabhiais, mhic Bhoccais, mhic Abisuim, mhic Phineeis, mhic Eliasair, mhic Aaroin an àrd‑shagairt.
1ES.8.3	Chaidh an t‑Esdras so suas o Bhabilon mar sgrìobhaiche, air da a bhi ro dheas ann an lagh Mhaois, a thugadh seachad le Dia Israeil.
1ES.8.4	Agus chuir an rìgh urram air, oir fhuair e deagh‑ghean ʼna shùilibh ʼna uile iarrtasaibh.
1ES.8.5	Chaidh suas maille ris mar an ceudna do Ierusalem muinntir àraidh do chloinn Israeil, do na sagartaibh, do na Lebhithich, do ʼn luchd‑seinn naomha, do na dorsairibh, agus mhinisteiribh an teampuill,
1ES.8.6	Anns an t‑seachdamh bliadhna do rìoghachadh Artacsercseis, anns aʼ chùigeamh mìosa, bʼ e so seachdamh bliadhna an rìgh; oir chaidh iad o Bhabilon air aʼ cheud là do ʼn cheud mhìosa, agus thàinig iad gu Ierusalem a réir an turais shoirbhisich a thug an Tighearna dhoibh.
1ES.8.7	Oir bha ro mhòran tuigse aig Esdras, air chor is nach do dhìobair e nì sam bith a bhuineadh do lagh agus àitheantaibh an Tighearna, ach theagaisg e Israel uile a thaobh nan òrduighean agus nam breitheanas.
1ES.8.8	A nis ʼse so mar a leanas dùblachadh an òrduigh a sgrìobhadh o Artacsercses an rìgh, agus a thàinig gu Esdras an sagart, agus fear‑leughaidh lagha an Tighearna;
1ES.8.9	Rìgh Artacsercses chum Esdras an sagart, agus fear‑leughaidh lagha an Tighearna, le beatha agus slàinte:
1ES.8.10	Air domh rùnachadh buntainn gu toirbheartach, thug mi àithne gun rachadh aʼ mheud do chinneach nan Iudhach, agus do na sagartaibh, agus na Lebhithich, ʼsa ta air an taobh a stigh do ʼn rìoghachd, a ta toileach agus deònach, suas maille riut gu Ierusalem.
1ES.8.11	A mheud uime sin leis am miann, falbhadh iad maille riut, do bhrìgh gum bheil sin taitneach araon dòmhsa, agus do mo sheachd càirdean na comhairlichean;
1ES.8.12	Chum gun seall iad air gnothuchaibh Iudea agus Ierusaleim, a réir mar a ta e ann an lagh an Tighearna;
1ES.8.13	Agus gu ʼn giùlan iad na tiodhlaca chum Thighearna Israeil do Ierusalem, a bhòidich mise agus mo chàirdean, agus an t‑òr agus an t‑airgiod uile a ghabhas faotuinn ann an tìr Bhabiloin, do ʼn Tighearn ann an Ierusalem.
1ES.8.14	Maille ri sin mar an ceudna na bheirear leis an t‑sluagh air son teampuill an Tighearna an Dia fein ann an Ierusalem: agus gun tionalar airgiod agus òr air son tharbh, reitheachan, agus gach nì eile a bhuineas dhoibh so;
1ES.8.15	Chum na crìche gun tabhair iad suas ìobairtean do ʼn Tighearn air altair an Tighearna an Dia, a ta ann an Ierusalem.
1ES.8.16	Agus ciod air bith a nì thusa agus do bhràithre leis an airgiod agus an òr, dean sin a réir toil do Dhé.
1ES.8.17	Agus soithichean naomha an Tighearna, a ta air an tabhairt duit chum feum teampuill do Dhé, a ta ann an Ierusalem, cuiridh tu iad an làthair do Dhé ann an Ierusalem.
1ES.8.18	Agus ge bʼ e nì eile air an cuimhnich thu chum feum teampuill do Dhé, bheir thu a mach e á ionmhas an rìgh.
1ES.8.19	Agus mise fein rìgh Artacsercses dhʼ àithn mi mar an ceudna do luchd‑coimhead nan ionmhas ann an Siria agus Phenice, ge bʼ e nì air an cuireadh Esdras an sagart fios, agus fear‑leughaidh lagha an Dé a ʼs ro àirde, gun tugadh iad dha e air ball,
1ES.8.20	Gu ruig ceud tàlann airgid, agus uime sin mar an ceudna gu ruig ceud tomhas cruithneachd, agus ceud mìr fìona, agus nithe eile a ʼm pailteas.
1ES.8.21	Deanar na h‑uile nithe a réir lagha Dhé, gu curamach do ʼn Dia a ʼs àirde, air eagal gun tig fearg air rìoghachd an rìgh agus a chuid mhac.
1ES.8.22	Tha mi aʼ toirt òrduigh dhuibh mar an ceudna nach iarr sibh cìs, no càin sam bith eile, air aon air bith do na sagartaibh, no do na Lebhithich, no do ʼn luchd‑seinn naomha, no do na dorsairibh, no do sheirbhisich an teampuill, no do neach sam bith aig am bheil gnothuch anns an teampull so, agus nach bi ùghdarras aig duine sam bith chum nì sam bith a leagadh orra.
1ES.8.23	Agus suidhich thusa, Esdrais, a réir gliocais Dé, breitheamhna agus uachdarain, chum gun toir iad breith ann an Siria uile agus Phenice, orrasan uile dʼ an aithne lagh do Dhé: agus teagaisgidh tu iadsan do nach aithne e.
1ES.8.24	Agus gach neach a bhriseas lagh do Dhé, agus an rìgh, deanar peanas air ball air, ma ʼs ann a chum bàis, no le peanas eile, le h‑ùbhladh
1ES.8.25	An sin thubhairt Esdras an sgrìobhaiche, Beannaichte gu robh an t‑aon Tighearna Dia mʼ aithriche, a chuir na nithe so ann an cridhe an rìgh, a dheanamh a thighe a ta ann an Ierusalem, maiseach;
1ES.8.26	Agus a thug urram dhomhsa ann an sealladh an rìgh, agus a choimhairleach, agus a chàirdean uile, agus a dhaoine mòra.
1ES.8.27	Uime sin neartaicheadh mi le cuideachadh an Tighearna mo Dhé, agus chruinnich mi cuideachd daoine Israeil, gu dol suas maille rium.
1ES.8.28	Agus is iad so cinn nan aithriche, a réir an teaghlaiche, agus an urraman eugsamhla, a chaidh suas maille rium o Bhabilon, ri lìnn Artacsercseis an rìgh:
1ES.8.29	Do mhacaibh Phineeis, Gerson: do mhacaibh Itamair, Gamael: do mhacaibh Dhaibhidh, Lettus mac Shecheniais:
1ES.8.30	Do mhacaibh Phareis, Sacharias: agus maille ris‑san chaidh ceud gu leth firionnach àireamh:
1ES.8.31	Do mhacaibh Phahat‑mhoaib, Eliaonias mac Sharaiais, agus maille ris dà cheud firionnach:
1ES.8.32	Do mhacaibh Shatoe, Sechenias mac Ieseluis, agus maille ris trì cheud firionnach: do mhacaibh Adin, Obet mac Ionatain, agus maille ris dà cheud gu leth firionnach:
1ES.8.33	Do mhacaibh Elaim, Iosias mac Ghotoliais, agus maille ris trì fichead agus deich firionnach:
1ES.8.34	Do mhacaibh Shaphatiais, Saraias mac Mhicaeil, agus maille ris trì fichead agus deich firionnach:
1ES.8.35	Do mhacaibh Ioaib, Abadias mac Ieseluis, agus maille ris dà cheud agus dà fhirionnach deug:
1ES.8.36	Do mhacaibh Bhanid, Assalimot mac Iosaphiais, agus maille ris ochd fichead firionnach:
1ES.8.37	Do mhacaibh Bhabi, Sacharias mac Bhebai, agus maille ris fichead agus ochd firionnaich:
1ES.8.38	Do mhacaibh Astait, Iohannes mac Acatain, agus maille ris cùig fichead agus deich firionnaich:
1ES.8.39	Do mhacaibh deireannach Adonicaim, agus is iad so an ainmean, Eliphalet, Ieuel, agus Samaias, agus maille riù trì fichead agus deich firionnaich:
1ES.8.40	Do mhacaibh Bhago, Uti mac Istalcuruis, agus maille ris trì fichead agus deich firionnaich:
1ES.8.41	Agus chruinnich mi iad so chum na h‑aibhne dʼ an goirear mar ainm Teras, far an dʼ fhan sinn ann am bùthaibh trì làithean, agus an sin ghabh mi beachd orra.
1ES.8.42	Ach an uair nach dʼ fhuair mi an sin aon do na sagartaibh agus na Lebthithich,
1ES.8.43	An sin chuir mi fios air Eleasar, agus Iduel, agus Masman,
1ES.8.44	Agus Alnatan, agus Mamaias, agus Ioribas, agus Natan, Eunatan, Sacharias, agus Mosollamon, prìomh dhaoine agus foghluimte:
1ES.8.45	Agus dhʼ àithn mi dhoibh gu ʼn rachadh iad gu Addeus an ceannard, a bha aig ionad an ionmhais;
1ES.8.46	Agus dhʼ òrduich mi dhoibh gun labhradh iad ri Addeus, agus rʼ a bhràithribh, agus ri luchd‑coimhead an ionmhais ʼsan àite sin, gu ʼn cuireadh iad dʼ ar n‑ionnsuidh aʼ leithid do dhaoine ʼsa chuireadh dreuchd nan sagart an gnìomh ann an tigh an Tighearna.
1ES.8.47	Agus le làimh chumhachdaich ar Tighearna thug iad dʼ ar n‑ionnsuidh daoine tuigseach do mhacaibh Mholi mhic Lebhi, mhic Israeil, Asebebia, agus a chuid mhac, agus a bhràithrean, ochd fir dheug:
1ES.8.48	Agus Asebia, agus Anunus, agus Osaias a bhrathair, do mhacaibh Channuneuis, agus an cuid mhac, fichead fear.
1ES.8.49	Agus do sheirbhisich an teampuill a dhʼ òrduicheadh le Daibhidh, agus na prìomh dhaoine air son seirbhis nan Lebhitheach, ʼse sin, seirbhisich an teampuill, dà cheud agus fichead, mar a nochdadh iad ann an ainm‑chlàr.
1ES.8.50	Agus an sin ghairm mi trasgadh do na daoinibh òga an làthair ar Tighearna, a dhʼ iarraidh turais thaitnich air, araon air ar son fein, agus air an sonsan a bha maille ruinn, air son ar cloinn bhig, agus air son an spréidh:
1ES.8.51	Oir bu nàir leam buidheann shaighdearan agus mharc‑shluagh iarraidh air an rìgh, agus cuideachd chum tèaruinteachd an aghaidh ar nàimhdean.
1ES.8.52	Oir thubhairt sinn ris an rìgh, gum biodh cumhachd an Tighearna ar Dia maille riù‑san a dhʼ iarras e, ʼgan cumail air gach seòl suas.
1ES.8.53	Agus a rìs ghuidh sinn air an Tighearna a thaobh nan nithe sin, agus fhuair sinn caoimhneil e dʼ ar taobh.
1ES.8.54	An sin chuir mi air leth dà fhear dheug dhiubh‑san a bʼ àirde do na sagartaibh, Esebrias, agus Assanias, agus deichnear dʼ am bràithribh maille riù:
1ES.8.55	Agus thomhais mi dhoibh an t‑òr agus an t‑airgiod, agus soithichean naomha tighe ar Tighearna, a thug an rìgh, agus a chomhairle, agus na prionnsan, agus Israel uile seachad.
1ES.8.56	Agus an uair a thomhais mi e, thug mi dhoibh sèa ceud agus leth‑cheud tàlann airgid, agus do shoithichibh airgid ceud tàlann, agus ceud tàlann òir,
1ES.8.57	Agus fichead soitheach òir, agus dà shoitheach dheug do umha, eadhon do umha fìor‑ghlan, soilleir mar òr.
1ES.8.58	Agus thubhairt mi riù, Tha sibhse maraon naomha do ʼn Tighearna, agus tha na soithichean naomha, agus tha ʼn t‑airgiod agus an t‑òr ʼnam bòid do ʼn Tighearna, Tighearn ar n‑aithriche.
1ES.8.59	Deanaibh faire, agus gléidhibh iad gus an tabhair sibh suas iad do uachdaran nan sagart, agus nan Lebhitheach, agus do phrìomh‑dhaoinibh theaghlach Israeil, ann an Ierusalem, ann an seòmraichibh tighe ar Dé.
1ES.8.60	Uime sin na sagairt agus na Lebhithich a fhuair an t‑airgiod, agus an t‑òr, agus na soithichean, thug siad iad gu Ierusalem, dhʼ ionnsuidh teampuill an Tighearna.
1ES.8.61	Agus dhʼ imich sinn o ʼn abhainn Theras air an dara là deug do ʼn cheud mhìos, agus thàinig sinn gu Ierusalem le làimh chumhachdaich ar Tighearna, a bha maille ruinn: agus o thoiseach ar turais shaor an Tighearna sinn o gach nàmhaid, agus mar sin thàinig sinn gu Ierusalem.
1ES.8.62	Agus air duinn a bhi ann an sin trì làithean, thugadh seachad air aʼ cheathramh là, ann an tigh ar Tighearna, an t‑òr agus an t‑airgiod a thomhaiseadh do Mharmot an sagart, mac Iri.
1ES.8.63	Agus maille ris bha Eleasar mac Phineeis, agus maille riù‑san bha Iosabad mac Iesu, agus Moet mac Shabbain, Lebhithich: thugadh na h‑uile suas dhoibh a réir àireimh agus tomhais.
1ES.8.64	Agus sgrìobhadh an tomhas aca uile ʼsan uair sin.
1ES.8.65	Os bàrr, thug iadsan a thàinig o ʼn bhràighdeanas seachad ìobairt do Thighearna Dia Israeil, eadhon dà tharbh dheug òga, air son Israeil uile, ceithir fichead agus sèa reithe deug,
1ES.8.66	Trì fichead agus dà uan dheug, gabhair air son ìobairt‑pheacaidh, a dhà dheug; iadsan uile ʼnan ìobairt do ʼn Tighearna.
1ES.8.67	Agus thug iad seachad òrduighean an rìgh do stiùbhairtibh an rìgh, agus do dhʼ uachdaranaibh Chelosiria agus Phenice; agus chuir iad urram air an t‑sluagh, agus air teampull Dé.
1ES.8.68	A nis, an uair a rinneadh na nithe sin, thàinig na h‑uachdarain amʼ ionnsuidh, agus thubhairt iad,
1ES.8.69	Cha do chuir sluagh Israeil, na prionnsa, na sagarta, agus na Lebhithich air falbh uatha sluagh coimheach na tìre, no gràneileachdan nan cinneach, eadhon nan Canaanach, nan Hiteach, nam Peridseach, nan Iebusach, agus nam Moabach, nan Eiphiteach, agus nan Edomach:
1ES.8.70	Oir ghabh iad dʼ an nigheanaibh dhoibh fein, agus dʼ am macaibh, agus thaʼ n t‑sliochd naomh air am measgadh le coigrich na tìre: agus o ʼn toiseach bha làmh aig na riaghlairibh, agus aig na daoinibh mòra anns aʼ chionta so.
1ES.8.71	Agus co luath ʼsa chual mi na nithe so, reub mi mʼ eudach, agus an fhalluinn naomha, agus spìon mi gruag mo chinn agus mʼ fheusaig, agus shuidh mi sìos gu brònach, trom.
1ES.8.72	An sin chruinnicheadh amʼ ionnsuidh iadsan uile a bha an sin air an gluasad le focal Thighearna Dhé Israeil, an uair a bha mi ri caoidh air son na h‑aingidheachd: ach shuidh mi sìos làn uamhainn gu ruig na h‑ìobairt‑fheasgair.
1ES.8.73	An sin, ag éiridh dhomh o ʼn trasgadh, le ʼm eudach agus an fhalluinn naomha reubta; agus aʼ lùbadh mo ghlùin, agus aʼ sgaoileadh a mach mo làmhan do ʼn Tighearna,
1ES.8.74	Thubhairt mi, O Thighearna, tha amhluadh agus nàir orm roimh do ghnùis‑sa;
1ES.8.75	Oir tha ar n‑euceartan air fàs lìonmhor os ar ceann, agus tha ar n‑aineolasan air éiridh suas gu nèamh.
1ES.8.76	Oir o làithibh ar n‑aithriche, bha sinn agus tha sinn ann an cionta mòr, eadhon gu ruig an là an diugh.
1ES.8.77	Agus air son ar n‑eucearta fein agus ar n‑aithriche, thugadh thairis sinn, maille rʼ ar bràithribh, agus ar rìghribh, agus ar sagartaibh, do rìghribh na tìre, do ʼn chlaidheamh, do dhaorsa, agus do chreachadh, le nàire gu ruig an là an diugh.
1ES.8.78	Agus a nis ann an tomhas beag nochdadh tròcair dhuinn leatsa, O Thighearn, a dhʼ fhàgail duinn freumh agus ainm ann an àite do naomh‑ionad;
1ES.8.79	Agus a leigeadh ris soluis duinn ann an tigh an Tighearna ar Dé, agus a thabhairt beathachaidh dhuinn ʼnar daorsa.
1ES.8.80	Seadh, an uair a bha sinn ann an daorsa, cha do thréig ar Tighearna sinn; ach fhuair e tròcair dhuinn ann an sùilibh rìghrean Phersia, air chor is gun tug iad dhuinn beathachadh;
1ES.8.81	Seadh, agus chuir iad urram air teampull ar Tighearna, agus thog iad suas Sion a dhʼ fhàsaicheadh, agus thug iad dhuinn àite‑còmhnuidh cinnteach ann an Iudea agus Ierusalem.
1ES.8.82	Agus a nis, O Thighearna, ciod a their sinn, an déigh nan nithe sin? Oir thréig sinn tʼ àitheanta, a thug thu le làimh do sheirbhiseach ʼnam fàidh, ag ràdh,
1ES.8.83	Gu ʼm bheil an talamh, da ʼm bheil sibh aʼ dol ʼga shealbhachadh mar oighreachd, ʼna thalamh air a thruailleadh le truaillidheachdaibh choigreach na tìre, agus lìon iad e le ʼn neo‑ghloine.
1ES.8.84	Uime sin a nis na tugaibh bhur nigheana dʼ am macaibh, ni mò a ghabhas sibh an nigheana‑san do bhur macaibh‑se.
1ES.8.85	Os bàrr, cha ʼn iarr sibh gu bràth sìth a bhi agaibh maille riù, chum gu ʼm bi sibh làidir, agus gun ith sibh nithe maith an fhearainn, agus gu ʼm fàg sibh am fearann mar oighreachd dʼ ur cloinn gu bràth.
1ES.8.86	Agus thugadh oirnn gach nì a thachair air son an gnìomharan aingidh, agus ar peacanna mòra; oir rinn thusa, a Thighearna, ar n‑euceartan eutrom,
1ES.8.87	Agus thug thu dhuinn aʼ leithid do stéidh: ach phill sinn a rìs chum do lagh a bhriseadh, agus chum cleamhnas a dheanamh ri neo‑ghloine chinneach na tìre.
1ES.8.88	Nach feudadh tusa fearg a bhi ort ruinn chum gun cuireadh tu as duinn, gus nach fàgadh tu againn aon chuid freumh, no sìol, no ainm?
1ES.8.89	O a Thighearna Israeil, is ceart thusa; oir dhʼ fhàgadh dhuinn an diugh freumh.
1ES.8.90	Feuch, tha sinn a nis aʼ dʼ fhianuis ʼnar n‑euceartaibh; oir cha ʼn urrainn sinn seasamh ni ʼs faide aʼ dʼ fhianuis air son nan nithe sin,
1ES.8.91	Agus an uair a rinn Esdras ʼna ùrnuigh aideachadh, aʼ gul, agus ʼga thilgeadh fein sìos fa chomhair an teampuill, chruinnich da ionnsuidh á Ierusalem comh‑chruinneachadh, ro mhòr do fhearaibh, agus do mhnàibh, agus do chloinn, oir ghuil an sluagh gu mòr.
1ES.8.92	An sin labhair Iechonias mac Ieeluis, aon do mhacaibh Israeil, agus thubhairt e, O Esdrais, pheacaich sinn an aghaidh an Tighearna Dé, agus ghabh sinn dʼ ar n‑ionnsuidh mnaoi choimheach do chinneachaibh na tìre, agus a nis tha Israel uile air àrdachadh.
1ES.8.93	Deanamaid bòid do ʼn Tighearna, gun cuir sinn uainn ar mnaoi uile a ghabh sinn dʼ ar ʼn‑ionnsuidh o na cinneachaibh maille rʼ an cloinn,
1ES.8.94	A réir mar a chomhairlich thu, agus a mheud ʼsa bhios ùmhal do lagh an Tighearna.
1ES.8.95	Eirich, agus cuir an céill; oir dhuitse buinidh an nì so, agus bithidh sinn maille riut: dean gu treun.
1ES.8.96	Mar so dhʼ éirich Esdras, agus thug e air na h‑àrd‑shagartaibh, agus na Lebhithich, agus air Israel uile mionnachadh gun deanadh iad a réir nan nithe sin, agus mar so mhionnaich iad.
1ES.9.1	An sin chaidh Esdras, ag éiridh o chùirt an teampuill, do sheòmar Ioanain mhic Eliasib,
1ES.9.2	Agus dhʼ fhan e an sin, agus cha dʼ ith e biadh, agus cha dʼ òl e uisge, aʼ deanamh bròin air son eucearta mòra an t‑sluaigh,
1ES.9.3	Agus thugadh gairm air feadh Iudea uile agus Ierusaleim, dhoibh‑san uile a bha do ʼn bhràighdeanas, iad a chruinneachadh ri chéile aig Ierusalem:
1ES.9.4	Agus ge bʼ e neach nach tigeadh an sin an ceann dhà na thrì làithean, a réir comhairle nan seanair a bha ʼriaghladh, gun deanta gréim air an spréidh aige chum feum an teampuill, agus gum biodh e fein air a dhealachadh uatha‑san a bha do ʼn bhràighdeanas.
1ES.9.5	Agus an ceann thrì làithean chruinnicheadh iadsan uile do threubh Iudah agus Bheniamin gu Ierusalem, air an fhicheadamh là do ʼn naothadh mìos.
1ES.9.6	Agus shuidh an sluagh uile air chrith ann an cùirt leathainn an teampuill, air son an droch aimsire a bha ann.
1ES.9.7	Uime sin, dhʼ éirich Esdras agus thubhairt e riù, Bhris sibh an lagh ann an gabhail dhuibh fein mnaoi choimheach, le sin a mheudachadh pheacanna Israeil.
1ES.9.8	Agus a nis le aideachadh thugaibh glòir do Thighearna Dhia ar n‑aithriche,
1ES.9.9	Agus deanaibh a thoil, agus dealaichibh sibh fein o chinneach na tìre, agus o na mnathaibh coimheach.
1ES.9.10	An sin ghlaodh an coimhthionail uile, agus thubhairt iad le guth àrd, Mar sin a réir mar a labhair thu, nì sinne.
1ES.9.11	Ach do bhrìgh gu ʼm bheil an sluagh lìonmhor, agus droch aimsir ann, air chor as nach urrainn sinn seasamh a muigh, agus nach obair aoin là, no dà là so, air dʼ ar ciont anns na nithibh so a bhi air a sgaoileadh gu farsuing:
1ES.9.12	Uime sin seasadh uachdarain aʼ choimhthionail uile, agus thigeadh iadsan uile ʼnar bailtibh aig an àm shuidhichte, aig am bheil mnaoi choimheach,
1ES.9.13	Agus maille riù riaghlairean agus breitheamhna gach àite, gus an tionndaidh sinn air falbh fearg an Tighearna uainn a thaobh an nì so.
1ES.9.14	An sin ghabh Ionatan mac Asaeil, agus Esecias mac Theocanuis, an gnothuch so a réir sin os làimh; agus chuidich Mosollam, agus Lebhis, agus Sabbateus leò.
1ES.9.15	Agus rinn iadsan a bha do ʼn bhràighdeanas a réir nan nithe sin.
1ES.9.16	Agus roghnaich Esdras an sagart dha fein prìomh‑dhaoine an teaghlaichean, uile a réir an ainmean, agus shuidh iad cuideachd air aʼ cheud là do ʼn deicheamh mìos a rannsachadh na cùise.
1ES.9.17	Mar so chrìochnaich iad dʼ an taobh‑san a ghabh dhoibh fein mnai choimheach, air aʼ cheud là do ʼn cheud mhìos.
1ES.9.18	Agus am measg nan sagart a thugadh cuideachd, agus a ghabh dhoibh fein mnaoi choimheach, fhuaradh;
1ES.9.19	Do mhacaibh Iesuis mhic Iosedeic, agus a bhràithre; Mattelas agus Eleasar, agus Ioribus, agus Ioadanas,
1ES.9.20	Agus thog iad an làmhan gu ʼn cuireadh iad uatha am mnaoi, gun tugadh iad suas reitheachan a dheanamh réite air son nam mearachd aca.
1ES.9.21	Agus do mhacaibh Emmeir; Ananias agus Sabdeus, agus Eanes, agus Sameius, agus Hiereel, agus Asarias,
1ES.9.22	Agus do mhacaibh Phaisuir; Elionas, Massias, Ismael, agus Natanael, agus Ocidelus, agus Talsas,
1ES.9.23	Agus do na Lebhithich; Iosabad, agus Semis, agos Colius, dʼ an goirear Calitas, agus Pateus, agus Iudas, agus Ionas.
1ES.9.24	Do ʼn luchd‑seinn naomha; Eleasurus, Baccurus.
1ES.9.25	Do na dorsairibh; Sallumus, agus Tolbanes.
1ES.9.26	Dhiubhsan do Israeil, do mhacaibh Phorois; Hiermas, agus Eddias, agus Melchias, agus Maelus, agus Eleasar, agus Asibias, agus Baanias,
1ES.9.27	Do mhacaibh Ela; Mattanias, Sacharias, agus Hierielus, agus Hieremot, agus Aedias,
1ES.9.28	Agus do mhacaibh Shamoit; Eliadas, Elisimus, Othonias, Iarimot, agus Sabatus, agus Sardeus,
1ES.9.29	Do mhacaibh Bhebai; Iohannes, agus Ananias, agus Iosabat, agus Amateis,
1ES.9.30	Do mhacaibh Mhani; Olamus, Mamucus, Iedeus, Iasubus, Iasael, agus Hieremot,
1ES.9.31	Agus do mhacaibh Addi; Naatus, agus Moosias, Lacunus, agus Naidus, agus Matanias, agus Sestel, Balnuus, agus Manasseas,
1ES.9.32	Agus do mhacaibh Annais; Elionas, agus Aseas, agus Melchias, agus Sabbeus, agus Simon Chosameus,
1ES.9.33	Agus do mhacaibh Asoim; Altaneus, agus Mattias, agus Bannaia, Eliphalat, agus Manasses, agus Semei,
1ES.9.34	Agus do mhacaibh Mhaani; Ieremias, Momdis, Omaerus, Iuel, Mabdai, agus Pelias, agus Anos, Carabasion, agus Enasibus, agus Manitanaimus, Eliasis, Bannus, Eliali, Samis, Selemias, Natanias; agus do mhacaibh Osora; Scsis, Esril, Asaelus, Samatus, Sambis, Iosephus.
1ES.9.35	Do mhacaibh Ethma; Masitias, Sabadaias, Edes, Iuel, Banaias.
1ES.9.36	Ghabh iad so uile dʼ an ionnsuidh fein mnathan coimheach, agus chuir iad air falbh iad, maille rʼ an cloinn.
1ES.9.37	Agus chòmhnuich na sagartan agus na Lebhithich, agus iadsan a bhuineadh do Israel, ann an Ierusalem, agus anns an dùthaich, air aʼ cheud là do ʼn t‑seachdamh mìos: mar so bha clann Israeil ʼnan ionadaibh‑còmhnuidh.
1ES.9.38	Agus thàinig an sluagh uile cuideachd a dhʼ aoin inntinn chum àite leathainn aʼ gheata naoimh air an taobh an ear:
1ES.9.39	Agus labhair iad ri Esdras an sagart, agus am fear‑leughaidh, e thoirt a làthair lagh Mhaois, a thugadh seachad le Tighearna Dia Israeil.
1ES.9.40	Mar so thug Esdras an t‑àrd‑shagart an lagh an làthair aʼ choimhthionail uile, araon fhear agus bhan, agus nan sagart uile, a chluinntinn an lagha air aʼ cheud là do ʼn t‑seachdamh mìos.
1ES.9.41	Agus leugh e anns aʼ chùirt leathainn roimh ʼn gheata naomha, o mhaduinn gu meadhon‑là, an làthair nam fear agus nam ban, agus thug an sluagh uile fanear an lagh.
1ES.9.42	Agus sheas Esdras an sagart agus fear‑leughaidh an lagha, air crannaig
1ES.9.43	Agus làimh ris sheas Mattatias, Sammus, Ananias, Asarias, Urias, Esecias, Balasamus, air a làimh dheis.
1ES.9.44	Agus air a làimh chlì, sheas Phaldaius, Misael, Melchias, Lotasubus, agus Naharias,
1ES.9.45	An sin ghabh Esdras leabhar an lagha a ʼm fianuis aʼ choimhthionail; oir bha e gu h‑urramach ʼna shuidh anns aʼ phriomh‑ionad, ann an sealladh nan uile.
1ES.9.46	Agus an uair a dhʼ fhosgail e an lagh, sheas an sluagh uile suas. Uime sin, bheannaich Esdras an Tighearna Dia a ʼs àirde, Dia nan sluagh, an t‑Uile‑chumhachdach,
1ES.9.47	Agus fhreagair an sluagh uile, Amen; agus aʼ togail an làmh dhoibh, thuit iad dhʼ ionnsuidh an làir, agus rinn iad aoradh do Dhia,
1ES.9.48	Agus theagaisg Iesus, Anus, Sarabias, Adinus, Iacubus, Sabateas, Auteas, Maianeas, agus Calitas, Asarias, agus Ioasabdus, agus Ananias, Biatas, na Lebhithich, lagh an Tighearna, aʼ toirt orra a thuigsinn maraon,
1ES.9.49	An sin labhair Attarates ri Esdras an t‑àrd‑shagart, agus am fear‑leughaidh, agus ris na Lebhithich a theagaisg an sluagh, agus eadhon ris na h‑uile, ag ràdh,
1ES.9.50	Tha ʼn là so naomh do ʼn Tighearna; (oir ghuil iad uile an uair a chual iad an lagh:)
1ES.9.51	Imichibh ma ta, agus ithibh nithe reamhra, agus òlaibh nithe mìlse, agus cuiribh cuibhrionn dʼ an ionnsuidh‑san aig nach ʼeil nì sam bith;
1ES.9.52	Oir thaʼ n là so naomh do ʼn Tighearna; agus na bithibh ri bròn, oir bheir an Tighearna sibh gu h‑urram.
1ES.9.53	Uime sin, dhʼ fhoillsich na Lebhithich na nithe so uile do ʼn t‑sluagh, ag ràdh, Thaʼ n là so naomh do ʼn Tighearna; na bithibh ri bròn.
1ES.9.54	An sin, dhʼ imich iad uile, gach neach a dhʼ itheadh agus a dhʼ òladh, agus a dheanamh aoibhneis, agus a thabhairt cuibhrinn dhoibh‑san a bha falamh, agus a dheanamh mòr‑ghàirdeachais.
1ES.9.55	A chionn gu ʼn do thuig iad na briathra leis an do theagaisgeadh iad, agus air son an do chruinnicheadh rʼ a chéile iad.
2ES.1.1	Dara leabhair an fhàidh Esdrais, mhic Sharaiais, mhic Asariais, mhic Helchiais, mhic Shadamiais, mhic Shadoic, mhic Achitoib,
2ES.1.2	Mhic Achiais, mhic Phineeis, mhic Heli, mhic Amariais, mhic Asiei, mhic Mharimoit, mhic Arna, mhic Osiais, mhic Bhorit, mhic Abisei, mhic Phineeis, mhic Eleasair,
2ES.1.3	Mhic Aaroin, do threubh Lebhi; a bha a ʼm bràighdeanas ann an tìr nam Medach, ann an rìoghachadh Artacsercseis rìgh nam Persach.
2ES.1.4	Agus thàinig focal an Tighearna a ʼm ionnsuidh, ag ràdh,
2ES.1.5	Imich thusa, agus nochd dʼ am shluagh‑sa an gnìomhara peacach, agus dʼ an cloinn an aingidheachd aca a rinn iad a ʼm aghaidh; chum gu ʼn innis iad e do chloinn an cloinne‑san:
2ES.1.6	Do bhrìgh gu ʼm bheil peacanna an aithrichean air am meudachadh annta: oir dhì‑chuimhnich iad mi, agus dhʼ ìobair iad do dhiathaibh coimheach.
2ES.1.7	Nach mise eadhon esan a thug a mach á tìr na h‑Eiphit iad, á tigh na daorsa? ach bhrosnaich iad mi gu corruich, agus rinn iad tàir air mo chomhairlean.
2ES.1.8	Spìon thusa as uime sin folt do chinn, agus tilg gach olc orrasan, oir cha robh iad ùmhal dʼ am lagh, ach is sluagh ceannairceach iad.
2ES.1.9	Cia fhada ʼsa ghiùlaineas mi leò, dʼ an dʼ rinn mi a mheud do mhaith?
2ES.1.10	Is iomadh rìgh a mhill mi air an sgàth‑san; Pharaoh le ʼsheirbhisich, agus le ʼuile chumhachd, smàl
2ES.1.11	Mhill mi na cinnich uile rompa, agus ʼsan àird an ear sgap mi muinntir dà mhòir‑roinn, eadhon Thìruis agus Shidoin, agus mharbh mi an nàimhdean uile.
2ES.1.12	Labhair thusa uime sin riutha, ag ràdh, Mar so a deir an Tighearna,
2ES.1.13	Threòraich mi sibh trìd na mara, agus anns an toiseach thug mi dhuibh slighe mhòir agus thèaruinte; thug mi Maois dhuibh mar cheannard, agus Aaron mar shagart.
2ES.1.14	Thug mi solus duibh ann am meall teine, agus rinn mi mìorbhuile mòra nʼ ur measg; gidheadh, dhì‑chuimhuich sibh mi, deir an Tighearna.
2ES.1.15	Mar so a deir an Tighearn Uile‑chumhachdach, Bha na gearra‑goirt mar chomhar duibh; thug mi buthanna dhuibh mar dhìdean, gidheadh rinn sibh monmhor
2ES.1.16	Agus cha dʼ rinn sibh buaidh‑chaithream ʼnam ainm‑sa air son sgrios bhur nàimhde; ach an còmhnuidh gu ruig an là an diugh, tha sibh fathast ri monmhor.
2ES.1.17	Cʼ àit am bheil na nithe maithe a rinn mi dʼ ur taobh? an uair a bha ocras agus tart oirbh ʼsan fhàsach, nach do ghlaodh sibh rium‑sa?
2ES.1.18	Ag ràdh, Cʼ arson a thug thu sinn do ʼn fhàsach so, ʼg ar marbhadh? bʼ fhearr dhuinne seirbhis a dheanamh do na h‑Eiphitich, na bàsachadh ʼsan fhàsach so.
2ES.1.19	An sin ghabh mi truas ri ʼr caoidh, agus thug mi màna dhuibh rʼ a itheadh; uime sin dhʼ ith sibh aran nan aingeal.
2ES.1.20	An uair a bha tart oirbh, nach do sgoilt mi aʼ charraig, agus brùchd uisgeachan ʼg ʼur sàth a mach? le duilleach nan craobh chòmhdaich mi sibh o ʼn teas.
2ES.1.21	Roinn mi eotarraibh fearann tarbhach, romhaibh thilg mi mach na Canaanich, na Peredsich, agus na Philistich? Ciod tuilleadh a nì mi fathast air bhur son? deir an Tighearna.
2ES.1.22	Mar so a deir an Tighearn Uile‑chumhachdach, An uair a bha sibh ʼsan fhàsach, ann an abhainn nan Amorach, air dhuibh tart a bhi oirbh, agus aʼ toirt toibheim do mʼ ainm,
2ES.1.23	Cha tug mi teine dhuibh air son bhur toibheuma, ach thilg mi craobh ʼsan uisge, agus rinn mi an abhainn milis.
2ES.1.24	Ciod a nì mi riut, O Iacoib? thusa, Iudah, cha ʼn nochdadh tu ùmhlachd dhomh; tionndaidhidh mi dhʼ ionnsuidh chinneach eile, agus dhoibh‑san bheir mi mʼ ainm, chum gun gléidh iad mo reachda.
2ES.1.25	A thaobh gun do thréig sibh mi, tréigidh mise sibhse mar an ceudna; an uair dhʼ iarras sibh ormsa a bhi gràsmhor dhuibh, cha nochd mi tròcair idir dhuibh.
2ES.1.26	Ge bʼ e cuin a ghairmeas sibh ormsa, cha chluinn mi sibh; oir thruaill sibh bhur làmhan le fuil, agus tha bhur cosa luath a dheanamh mortaidh.
2ES.1.27	Cha do thréig sibh mar gu bʼ ann mise, ach sibh fein, deir an Tighearna.
2ES.1.28	Mar so a deir an Tighearn Uile‑chumhachdach, Nach do ghuidh mi oirbh mar athair air a chuid mhac, mar mhàthair air a cuid nighean, agus mar bhanaltrum air a leanabaibh òga,
2ES.1.29	Guʼ m biodh sibh ʼn ʼur sluagh dhomh‑sa, agus mise a ʼm Dhia dhuibh‑sa; gu ʼm biodh sibh ʼn ʼur cloinn dhomh‑sa, agus mise a ʼm Athair dhuibh‑se?
2ES.1.30	Chruinnich mi rʼ a chéile sibh, mar a chruinnicheas cearc a h‑eòin fo a sgiathaibh: ach a nis ciod a nì mi oirbh? tilgidh mi sibh a mach o mʼ ghnùis.
2ES.1.31	An uair a dhʼ ìobras sibh dhòmhsa, tionndaidhidh mi mo ghnùis uaibh; oir thréig mi bhur làithean sòlaimte féill, bhur gealaichean ùra, agus bhur timchioll‑ghearranna.
2ES.1.32	Chuir mi dʼ ur n‑ionnsuidh mo sheirbhisich na fàidhean, a ghlac agus a mharbh sibh, agus reub sibh an cuirp ʼna ʼm bloighdibh, ach am fuil iarraidh mise air bhur làmhaibh‑se, deir an Tighearna.
2ES.1.33	Mar so a deir an Tighearn Uile‑chumhachdach, Tha bhur tigh ʼna fhàsach, tilgidh mi a mach sibh mar a nì aʼ ghaoth an t‑asbhuain.
2ES.1.34	Agus cha bhi bhur clann sìolmhor; oir rinn iad tàir air mʼ àithne, agus rinn iad an nì a ta olc amʼ làthair.
2ES.1.35	Bheir mi bhur tighean do shluagh a thig; sluagh ged nach cual iad umam, gidheadh nì iad na dhʼ àithn mi dhoibh.
2ES.1.36	Cha ʼn fhac iad fàidhean sam bith, gidheadh gairmidh iad am peacanna gu cuimhne, agus aidichidh siad iad.
2ES.1.37	Tha mi aʼ gabhail mar fhianuis gràs an t‑sluaigh a ta teachd, aig am bheil an clann bheag aʼ deanamh gàirdeachais le h‑aoibhneas: agus ged nach fhac iad mi le sùilibh corporra, gidheadh ann an spiorad tha iad aʼ creidsinn an nì a deir mi.
2ES.1.38	Agus a nis, a bhràthair, feuch ciod an glòir; agus faic an sluagh a ta teachd on àird an ear:
2ES.1.39	Dʼ an toir mi mar cheannardan, Abraham, Isaac, agus Iacob, Oseas, Amos, agus Micheas, Ioel, Abdias, agus Ionas,
2ES.1.40	Nahum, agus Abacuc, Sophonias, Aggeus, Sachari, agus Malachi, ris an goirear mar an ceudna aingeal an Tighearna.
2ES.2.1	Mar so, a deir an Tighearna, Thug mi an sluagh so a mach á daorsa, agus thug mi mʼ àitheanta dhoibh le mo sheirbhisich na fàidhean: ris nach éisdeadh iad, ach rinn iad tàir air mo chomhairlibh.
2ES.2.2	A deir aʼ mhàthair a rug iad riutha, imichibh romhaibh, sibhse a chlann; oir is bantrach mi, agus air mo threigeadh.
2ES.2.3	Dhʼ àraich mi sibh le h‑aoibhneas; ach le bròn agus truime chaill mi sibh; oir pheacaich sibh an aghaidh an Tighearna bhur Dé, agus rinn sibh an nì sin a ta olc ʼna làthair.
2ES.2.4	Ach ciod a nì mise a nis dʼ ur taobh? is bantrach mi, agus air mo thréigeadh; imichibh romhaibh, O mo chlann, agus iarraibh tròcair o ʼn Tighearna.
2ES.2.5	Air mo shonsa dheth, O athair, tha mi ʼgairm ort mar fhianuis air màthair na cloinne sin, nach gléidheadh mo chùmhnant,
2ES.2.6	Gun toir thu gu h‑amhluadh iad, agus am màthair gu bhi ʼna creich, chum nach tig sliochd uatha.
2ES.2.7	Biodh iad air an sgapadh a ʼm measg nan cinneach, biodh an ainmean air an cur as an tìr; oir rinn iad tàir air mo chùmhnant.
2ES.2.8	Is an‑aoibhinn duit, Assuir, thusa a dhʼ fholuicheas an neo‑fhìrean annad fein! O a shluagh aingidh, cuimhnichibh ciod a rinn mi air Sodom agus Gomorra;
2ES.2.9	Aig am bheil am fearann ʼna luidhe ann an spairtibh
2ES.2.10	Mar so, a deir an Tighearna ri Esdras, Innis dʼ am shluagh‑sa gu ʼn toir mi dhoibh rìoghachd Ierusaleim, a bheirinn do Israel.
2ES.2.11	Gabhaidh mi mar an ceudna dʼ am ionnsuidh an glòir‑san, agus bheir mi dhoibh na pàilliuna sìorruidh, a dhʼ ullaich mi air an son.
2ES.2.12	Bithidh craobh na beatha aca mar oladh dhe ʼm bheil fàile cùbhraidh; cha saothairich iad, ni mò a bhios iad sgìth.
2ES.2.13	Imichibh, agus gheibh sibh: guidhibh gu ʼm biodh na làithean tearc dhuibh, gu ʼm biodh iad air an deanamh goirid: tha ʼn rìoghachd a cheana air a h‑ullachadh air bhur son: deanaibh faire.
2ES.2.14	Gabhaibh nèamh agus talamh mar fhianuis; oir bhris mi an t‑aingidh ʼna bhloighdibh, agus dhealbh mi am maith: Oir a ta mise beò, deir an Tighearna.
2ES.2.15	A mhàthair, gabh aʼ dʼ ghlacaibh do chlann, agus àraich suas iad le h‑aoibhneas; dean an cosa daingean mar phost; oir roghnaich mi thu, deir an Tighearna.
2ES.2.16	Agus iadsan a ta marbh togaidh mi suas a rìs as an ionadaibh, agus bheir mi as na h‑uaighibh iad; oir bha fios agam air mʼ ainm fein ann an Israel.
2ES.2.17	Na biodh eagal ort, thusa a mhàthair na cloinne, oir roghnaich mi thu deir an Tighearna.
2ES.2.18	Cuiridh mi mo sheirbhisich Esai agus Ieremi chum do chuideachadh, naomhaich agus dhʼ ullaich mi a réir an comhairle‑san, dà chraobh dheug air an luchdachadh le measaibh eugsamhla,
2ES.2.19	Agus an àireamh cheudna do thobraichibh aʼ sruthadh le bainne agus mil, agus trì fichead agus deich do bheanntaibh mòra, air am bheil na ròsan agus na lilighean aʼ fàs, leis an lìon mi bhur clann le h‑aoibhneas.
2ES.2.20	Thoir ceartas do ʼn bhantraich, thoir breith air an taobh‑san a ta gun athair, thoir seachad do na bochdaibh, dìon an dìlleachdan, còmhdaich an lomnochd,
2ES.2.21	Slànuich am briste agus an lag‑chuiseach, na dean gaire‑fanoid ris aʼ bhacach, dìon an ciurramach, agus thigeadh an dall a ʼm fianuis mo shoilleireachd.
2ES.2.22	Gléidh an t‑aosda agus an t‑òg an taobh a stigh dodʼ bhallachaibh.
2ES.2.23	Ge bʼ e cʼ àit am faigh thu na mairbh, gabh iad agus adhlaic iad, agus bheir mi duit aʼ cheud àite amʼ aiseirigh.
2ES.2.24	Seasaibh, O mo shluagh, agus gabh fois, oir thig do shuaimhneas.
2ES.2.25	Araich do chlann, O thusa, a dheagh bhanaltruim; daingnich an cosa.
2ES.2.26	A thaobh nan seirbhiseach a thug mi dhuit, cha téid a h‑aon diubh a dhìth, oir iarraidh mi iad o mheasg an àireimh agad.
2ES.2.27	Na bi sàruichte; oir an uair a thig là na trioblaid agus na truime, guilidh muinntir eile, agus bithidh iad muladach, ach bithidh tusa cridheil, agus pailteas agad.
2ES.2.28	Bithidh farmad aig na cinnich riut, ach cha ʼn urrainn doibh nì sam bith a dheanamh aʼ dʼ aghaidh, deir an Tighearna.
2ES.2.29	Còmhdaichidh mo làmhan thu, chum nach fhaic do chlann ifrinn.
2ES.2.30	Bi aoibhneach, O thusa a mhàthair, ledʼ chloinn, oir saoraidh mi thu, deir an Tighearna.
2ES.2.31	Cuimhnich do chlann a choidleas, oir bheir mi iad a mach á taobhan na talmhainn; agus nochdaidh mi tròcair dhoibh: oir tha mise tròcaireach, a deir an Tighearna Uile‑chumhachdach.
2ES.2.32	Gabh aʼ dʼ ghlacaibh do chlann gus an tog mi agus an nochd mi tròcair dhoibh: oir tha mo thobraichean aʼ ruith thairis, agus cha dìobair mo ghràs.
2ES.2.33	Fhuair mise Esdras àithne o ʼn Tighearna air beinn Oreib, gu ʼn rachainn dhʼ ionnsuidh Israeil ach an uair a thàinig mi dʼ an ionnsuidh, chuir iad a ʼn suarachas mi, agus rinn iad tàir air àithne an Tighearna.
2ES.2.34	Agus uime sin, a deiream ribh, O sibhse a chinnich, a chluinneas agus a thuigeas, seallaibh air son bhur Buachaill, bheir esan duibh fois bhithbhuan; oir tha esan am fagus a thig aig deireadh an t‑saoghail,
2ES.2.35	Bithibh deas air son duais na rìoghachd; oir dealraichidh aʼ bheatha mhaireannach oirbh gu saoghal nan saoghal.
2ES.2.36	Teichibh o fhaileas an t‑saoghail so, gabhaibh aoibhneas bhur glòire; tha mi gu follaiseach aʼ toirt fianuis air mo Shlànuighear.
2ES.2.37	O gabhaibh an tiodhlac a bheirear duibh, agus bithibh subhach, aʼ toirt buidheachais dhàsan a ghairm sibh chum na rìoghachd nèamhaidh.
2ES.2.38	Eiribh suas agus seasaibh, feuchaibh àireamh na muinntir a sheulaich e ann an cuirm an Tighearna.
2ES.2.39	A ta air an dealachadh o fhaileas an t‑saoghail, agus a fhuair trusganna glòrmhor o ʼn Tighearna.
2ES.2.40	Dean suas an àireamh agad, O Shioin, agus druid suas iadsan a bhuineas duit a ta air an sgeudachadh ann an geal, a choimhlion lagh an Tighearna.
2ES.2.41	Tha àireamh do chloinn, air son am bheil fadal
2ES.2.42	Chunnaic mise Esdras air beinn Shioin sluagh mòr, nach bʼ urrainn domh àireamh, agus mhol iad uile an Tighearna le h‑òranaibh.
2ES.2.43	Agus ʼnam meadhon bha òganach do dhʼ àirde mhòir, ni ʼs àirde na càch uile, agus air ceann gach aoin chàraich e crùn, agus bha e ni ʼs mò air àrdachadh; nì a chuir mòr iongantas orm.
2ES.2.44	Uime sin, dhʼ fheòraich mi dhe ʼn aingeal, agus thubhairt mi, Mo thighearna, cò iad sin?
2ES.2.45	Fhreagair e, agus thubhairt e rium, Is iad sin iadsan a chuir dhiubh an sgeudachadh bàsmhor; agus a dhʼ aidich ainm an Tighearna; a nis tha iad air an crùnadh, agus aʼ faotuinn pailm.
2ES.2.46	An sin thubhairt mi ris an aingeal, Cò e an t‑òganach a ta ʼgan crùnadh, agus aʼ toirt pailm dhoibh ʼnan làmhaibh?
2ES.2.47	Mar so fhreagair agus thubhairt e rium, Is e Mac Dhé a ta ann, a dhʼ aidich iad anns an t‑saoghal. An sin thòisich mi air iadsan a mholadh gu mòr, a sheas co dian air son ainmʼ an Tighearna.
2ES.2.48	An sin thubhairt an t‑aingeal rium, Gabh romhad, agus cuir an céill domʼ shluagh, ciod a ghnè nithe, agus ciod na mìorbhuile mòra, leis an Tighearna do Dhia, a chunnaic thu.
2ES.3.1	Anns an deicheamh bliadhna thar an fhichead an déigh sgrios aʼ bhaile, bha mi ann am Babilon, agus amʼ luidh gu trioblaideach air mo leabaidh, agus mo smuaintean ag éiridh suas amʼ chridhe;
2ES.3.2	Oir chunnaic mi fàsachadh Shioin, agus saibhreas na muinntir a bha chòmhnuidh ann am Babilon.
2ES.3.3	Agus bha mo spiorad gu searbh air a ghluasad, air chor is gun do thòisich mi air briathraibh làn eagail a labhairt ris an Tì a ʼs Airde, ag ràdh,
2ES.3.4	O Thighearna a ta ʼriaghladh, labhair thu ʼsan toiseach, an uair a shuidhich thu an talamh, agus sin ʼnadʼ aonar, agus a thug thu aithne do ʼn t‑sluagh,
2ES.3.5	Agus bhuilich thu air Adhamh corp a ʼs eugais anama, nì a be obair do làmh, agus shéid thu anail na beatha ann, agus rinneadh beò e aʼ dʼ làthair.
2ES.3.6	Agus threòraich thu e do Phàras, a shuidhich do làmh dheas, mu ʼn dʼ thàinig riamh an talamh air aghaidh.
2ES.3.7	Agus dhàsan thug thu àithne do shlighe fein a ghràdhachadh, an aghaidh an do chiontaich e, agus air ball shònraich thu dha am bàs, agus dʼ a ghinealaichibh, o ʼn dʼ thàinig ginealacha, treubhan, slòigh, agus fineacha gun àireamh.
2ES.3.8	Agus dhʼ imich gach sluagh a réir an toile fein, agus rinn iad nithe mìorbhuileach aʼ dʼ làthair, agus rinn iad dìmeas air tʼ àitheantaibh‑san.
2ES.3.9	Agus a rìs, an ceann làithean àraidh, thug thu an dìlinn
2ES.3.10	Agus thàinig e gu crìch anns gach aon aca, mar a bha am bàs do dhʼ Adhamh, mar sin bhaʼ n dìlinn doibh‑san.
2ES.3.11	Gidheadh, bha a h‑aon diubh air fhàgail leat‑sa, eadhon Noah maille rʼ a theaghlaich, o ʼn dʼ thàinig na fìreana gu léir.
2ES.3.12	Agus thàinig e gu crìch, an uair a thòisich iadsan a bha chòmhnuidh air an talamh air fàs lìonmhor, agus a ghin iad mòran cloinne, agus a bha iad ʼnan sluagh mòr, thòisich iad a rìs air a bhi ni ʼs an‑diadhaidh na iadsan ʼsan toiseach.
2ES.3.13	A nis, an uair a bha iad aʼ teachd beò co h‑aingidh aʼ dʼ làthair‑sa, roghnaich thu asda duine dhuit fein, dʼ am bʼ ainm Abraham.
2ES.3.14	Esan a ghràdhaich thu, agus dhàsan ʼna aonar dhʼ fhoillsich thu do thoil fein;
2ES.3.15	Agus rinn thu coimhcheangal sìorruidh maille ris, aʼ gealltuinn dha nach tréigeadh tu gu bràth a shìol.
2ES.3.16	Agus dhàsan thug thu Isaac, agus do Isaac thug thu mar an ceudna Iacob agus Esau. A thaobh Iacoib, roghnaich thu dhuit fein e, agus chuir thu Esau a thaobh, agus mar so dhʼ fhàs Iacob ʼna shluagh mòr.
2ES.3.17	Agus thàinig e gu crìch, an uair a threòraich thu a shìol a mach as an Eiphit, thug thu suas iad gu beinn Shinai.
2ES.3.18	Agus, aʼ lùbadh nam flaitheas, dhaingnich thu an talamh, ghluais thu an saoghal uile, agus chuir thu na doimhneachdan air chrith, agus chuir thu trioblaid air daoinibh na lìnne sin.
2ES.3.19	Agus chaidh do ghlòir a mach troimh cheithir gheatan, do theine, agus do ʼn chrith‑thalmhainn, agus do ʼn ghaoith, agus do ʼn fhuachd; chum gu ʼn tugadh tu an lagh do shìol Iacoib, agus gu ʼn gabhadh tu cùram do ghinealach Israeil.
2ES.3.20	Agus, an déigh sin cha tug thu uatha an cridhe aingidh, chum gun tugadh do lagh a mach toradh annta.
2ES.3.21	Oir chiontaich aʼ cheud Adhamh, aig an robh cridhe aingidh, agus thugadh buaidh air; agus mar sin tha iadsan uile a ghineadh uaith.
2ES.3.22	Rinneadh an anmhuinneachd so seasmhach: agus an lagh (mar an ceudna) ann an cridhe an t‑sluaigh le mì‑rùn ʼna fréimh; air chor is gu ʼn do theich am maith air falbh, agus dhʼ fhan an t‑olc fathast.
2ES.3.23	Mar so chaidh na h‑amanna seachad, agus thugadh na bliadhnaichean gu crìch: an sin thog thu suas seirbhiseach dhuit fein, do ʼm bʼ ainm Daibhidh:
2ES.3.24	Dʼ an tug thu àithne baile a thogail dodʼ ainm fein, agus tùis a losgadh, agus tabhartais a thoirt suas dhuit fein ann.
2ES.3.25	An uair a rinneadh so rè iomadh bliadhna, an sin thréig iadsan thu, a bha chòmhnuidh anns aʼ bhaile,
2ES.3.26	Agus anns na h‑uile nithibh rinn iad eadhon mar a rinn Adhamh, agus a ghinealacha gu léir; oir bha cridhe aingidh aca‑san mar an ceudna.
2ES.3.27	Agus mar so thug thu thairis am baile agad do làmhaibh do nàimhdean fein.
2ES.3.28	Am bheil uime sin an gnìomhara‑san aʼ bheag ni ʼs fearr a tha chòmhnuidh ann am Babilon, chum mar an ceudna gu ʼm biodh uachdaranachd aca thairis air Sion?
2ES.3.29	Oir an uair a thàinig mi an sin, agus a chunnaic mi aingidheachdan gun àireamh, an sin chunnaic mʼ anam iomadh fear droch‑bheirt, anns an deicheamh bliadhna so thar an fhichead, air chor is gun do thréig mo chridhe mi;
2ES.3.30	Oir chunnaic mi mar a cheadaich thu dhoibh peacachadh, agus mar a chaomhain thu luchd‑deanamh na h‑aingidheachd; agus a sgrios thu do phobull fein, agus a ghléidh thu do nàimhdean, agus nach do chuir thu an céill e.
2ES.3.31	Cha ʼn ʼeil cuimhnʼ agam ciamar a dhʼ fhàgar an t‑slighe so. Am bheil iadsan uime sin a bhuineas do Bhabilon ni ʼs fearr na iadsan a bhuineas do Shion?
2ES.3.32	No am bheil sluagh sam bith eile aig am bheil eòlas ortsa, a thuilleadh air Israel? Oir ciod an ginealach a chreid do chùmhnanta mar a rinn Iacob?
2ES.3.33	Agus cha ʼn fhacas gidheadh an duais aca, agus cha ʼn ʼeil toradh aig an saothair; oir chaidh mi an sud agus an so air feadh nan cinneach, agus chunnaic mi gu ʼm bheil iad aʼ snàmh ann an saibhreas, agus nach ʼeil iad aʼ smuaineachadh air do reachdaibh.
2ES.3.34	Cothromaich thusa uime sin ar n‑aingidheachd a nis air aʼ mheigh, agus an aingidheachd‑san mar an ceudna a tha chòmhnuidh anns an t‑saoghal; agus mar so cha ʼn fhaighear tʼ ainm ann an àite sam bith ach ann an Israel.
2ES.3.35	Agus cʼ uin a bha e, an uair nach do chiontaich iadsan a ta chòmhnuidh air an talamh ʼnadʼ aghaidh? no cò iad an sluagh a ghléidh mar so tʼ àitheanta?
2ES.3.36	Gheibh thu a mach gu ʼn do ghléidh Israel ann an ainm tʼ àitheanta, ach cha do ghléidh na cinnich.
2ES.4.1	Agus thug an t‑aingeal a chuireadh amʼ ionnsuidh, dʼ an ainm Uriel freagradh dhomh,
2ES.4.2	Agus thubhairt e, Chaidh do chridhe tuilleadh ʼs fad a stigh do ʼn t‑saoghal so, agus am bheil dùil agad gu ʼn tuig thu slighe an Tì a ʼs Airde?
2ES.4.3	An sin, a deir mise, Seadh, mo thighearna. Agus fhreagair e mi, agus thubhairt e, Chuireadh mi a nochdadh dhuit trì sligheanna, agus a leigeadh ris duit trì samhlaidhean:
2ES.4.4	Ma chuireas tu an céill domh aon dhiubh sin, nochdaidh mi dhuit mar an ceudna an t‑slighe a ta thu ʼg iarraidh fhaicinn, agus nochdaidh mi dhuit cia as do ʼn chridhe aingidh.
2ES.4.5	Agus thubhairt mi, Rach air tʼ aghaidh, mo thighearna. An sin thubhairt e rium, Gabh romhad, cothromaich dhomh cudthrom an teine, no tomhais dhomh oiteag na gaoithe, no gairm air ais domh an là a dhʼ fhalbh.
2ES.4.6	An sin fhreagair mise, agus thubhairt mi, Cò e an duine a ʼs urrainn sin a dheanamh, gu ʼn iarradh tu a leithid do nithibh orm‑sa?
2ES.4.7	Agus thubhairt e rium, Nʼ an cuirinn aʼ cheist ort, ciamar tha ionada‑còmhnuidh mòra ann am meadhon aʼ chuain, no cia lìon tobar a ta ann an toiseach na doimhne, no cia lìon màthair‑uisge a ta os ceann ʼnan speur, no ciod e dol a mach Phàrais?
2ES.4.8	Ma ʼs e is gu ʼn abradh tu rium, cha deachaidh mi riamh sìos chum na doimhne, no fathast chum ifrinn, ni mò a streap mi riamh suas do nèamh.
2ES.4.9	Gidheadh, cha do chuir mi ceist ort a nis, ach a mhàin thaobh an teine, agus na gaoithe, agus an latha air an deachaidh thu trìdsan, agus a thaobh nithe o nach comusach dhuit a bhi air do dhealachadh; agus an déigh sin, nach toir thu freagradh sam bith dhomh dʼ an taobh.
2ES.4.10	Os bàrr thubhairt e rium, Do nithe fein, agus a leithid ʼsa dhʼ fhàs suas maille riut, nach aithne dhuit iad;
2ES.4.11	Ciamar uime sin a bʼ urrainn an soitheach agad slighe an Tì a ʼs Airde a thuigsinn, agus an truaillidheachd a ta follaiseach amʼ shealladh a thoirt fanear, air do ʼn t‑saoghal a bhi an nis truaillidh o ʼn taobh a mach?
2ES.4.12	An sin thubhairt mi ris, Bʼ fhearr nach robh sinn idir ann, na gu ʼn tigeamaid beò fathast ann an aingidheachd, agus gu fulang, agus gun fhios cʼ arson.
2ES.4.13	Fhreagair e, agus thubhairt e rium, Chaidh mi a stigh do choillteach ann an còmhnard, agus chùm na craobhan comhairle,
2ES.4.14	Agus thubhairt iad, Thigibh, rachamaid agus deanamaid cogadh an aghaidh na mara, gu ʼn teich i air falbh romhainn, agus gu ʼn dean sinn dhuinn fein tuilleadh choilltean.
2ES.4.15	Uime sin air an dòigh cheudna, chùm tuiltean aʼ chuain comhairle, agus thubhairt iad, Thigibh, rachamaid suas agus ceannsaichmaid coilltean aʼ chòmhnaird, chum an sin mar an ceudna, gu ʼn dean sinn dhuinn fein dùthaich eile.
2ES.4.16	Bha rùn na coille gun éifeachd, oir thàinig an teine, agus loisg e i.
2ES.4.17	Thàinig rùn thuiltean aʼ chuain gu neoni mar an ceudna, oir sheas aʼ ghaineamh suas agus chuir i stad orra.
2ES.4.18	Nʼ am biodh thu ʼnadʼ bhreitheamh a nis eadar an dithis sin, cò aca a thòisicheadh tu air fhìreanachadh? no cò aca a dhìteadh tu?
2ES.4.19	Fhreagair mi agus thubhairt mi, Gu deimhin is amaideach an rùn a dhealbh iad le chéile; oir tha am fearann air a thabhairt do ʼn choille, agus tha mar an ceudna àite fein aig aʼ chuan chum a thuilte a ghiùlan.
2ES.4.20	An sin fhreagair e mise, agus thubhairt e, Thug thu breith chothromach, ach cʼ arson nach toir thu breith ort fein mar an ceudna?
2ES.4.21	Oir dìreach mar a ta am fearann air a thoirt do ʼn choille, agus an cuan dʼ a thuiltibh: ceart mar sin, cha tuig iadsan a ta chòmhnuidh air an talamh, ach an nì sin a ta air an talamh: agus esan a ta chòmhnuidh anns na nèamhaibh, cha tuig e ach a mhàin na nithe a ta os ceann àirde nan nèamh.
2ES.4.22	An sin fhreagair mi, agus thubhairt mi, Guidheam ort, O Thighearna, biodh tuigse agam:
2ES.4.23	Oir cha bʼ e mo rùn a bhi ʼg iarraidh nithe àrda, ach aʼ leithid ʼsa théid seachad oirnn gach là, ʼse sin, gidheadh, gu ʼm bheil Israel air a thoirt suas mar mhasladh do na cinnich; agus ciod an aobhar gun tugadh thairis do chinneachaibh an‑diadhaidh an sluagh dʼ an tug thu spéis; agus cʼ arson a thugadh gu neoni lagh ar sinnsear, agus a thàinig na cùmhnanta sgrìobhta gu neo‑bhrìgh;
2ES.4.24	Agus a theicheas sinn a mach as an t‑saoghal mar fhionnain‑feòir; agus is iongantas agus eagal ar beatha, agus cha ʼn ʼeil sinn toilltinneach air tròcair.
2ES.4.25	Ciod uime sin a nì e a thaobh ainm‑san trìd am bheil sinn air ar gairm? mu na nithibh sin dhʼ fheòraich mi.
2ES.4.26	An sin fhreagair e mi, agus thubhairt e, Mar a ʼs mò a rannsaicheas tu, ʼsann a ʼs mò a bhios iongantas ort; oir thaʼ n saoghal aʼ greasadh gu luath gu teicheadh air falbh,
2ES.4.27	Agus cha ʼn urrainn duit na nithe sin a thuigsinn a ta air an gealltuinn do na fìreanaibh anns an àm ri teachd: oir thaʼ n saoghal so làn do neo‑fhìreantachd agus anmhuinneachdan.
2ES.4.28	Ach a thaobh nan nithe mu ʼn dʼ fheòraich thu dhìom, innsidh mi dhuit; oir thaʼ n t‑olc air a chur, ach cha tàinig an sgrios aige fathast.
2ES.4.29	Uime sin mar tilgear bun os ceann an nì sin a chuireadh, agus mar teich an t‑àite air falbh far an do chuireadh an t‑olc, an sin cha tig an t‑àite a chuireadh leis aʼ mhaith.
2ES.4.30	Oir chuireadh an gràinne do ʼn droch shìol ann an cridhe Adhaimh o ʼn toiseach, agus cia mòr an t‑an‑diadhachd a thàrmaich
2ES.4.31	Smuauaich a nis annad fein, cia mòr an toradh aingidheachd a thug gràinne an droch shìl a mach.
2ES.4.32	Agus an uair a ghearrar na diasan sìos, a ta gun àireamh, cia mòr an t‑ùrlar a lìonas iad?
2ES.4.33	Agus fhreagair mi, agus thubhairt mi, Ciamar, agus cʼ uin a thig na nithe sin gu crìch? uime sin is tearc agus aingidh bhur bliadhnaichean.
2ES.4.34	Agus fhreagair e mi, ag ràdh, Na dean thusa cabhag os ceann an Tì a ʼs ro Airde: oir is dìomhain do chabhag gu bhi os a cheann, oir chaidh thu gu mòr air tʼ aghaidh.
2ES.4.35	Nach do chuir mar an ceudna anama nam fìrean ceist mu na nithibh sin ʼnan seòmraichibh fein, ag ràdh, Cia fhad ʼsa bhios dòchas agam air an dòigh so? cuin a thig toradh stéidh ar duaise?
2ES.4.36	Agus do na nithibh sin thug Uriel an t‑àrd‑aingeal freagradh dhoibh, agus thubhairt e, Eadhon an uair a lìonar annaibh àireamh nan sìol: oir chothromaich e an saoghal air aʼ mheigh.
2ES.4.37	Le tomhas thomhais e na h‑amanna, agus le h‑àireamh dhʼ àireamh e na h‑amanna; agus cha ʼn ʼeil e ʼgan gluasad no ʼgan caruchadh, gus an coimhlionar an tomhas so.
2ES.4.38	An sin fhreagair mise, agus thubhairt mi, O Thighearna a ta ʼriaghladh, tha eadhon sinne uile làn an‑diadhachd.
2ES.4.39	Agus tha e tachairt feudaidh e bhith air ar sgàth‑ne nach ʼeil ùrlairean nam fìrean air an lìonadh, a thaobh pheacanna an t‑sluaigh a ta chòmhnuidh air an talamh.
2ES.4.40	Mar so fhreagair e mi, agus thubhairt e, Imich dhʼ ionnsuidh mnà thorraich, agus cuir aʼ cheist oirre, an uair a choimhlionas i na naoi mìosan aice, an gléidh a brù an torrachas ni ʼs faide ʼsan taobh a stigh dhith.
2ES.4.41	An sin thubhairt mise, Cha ghléidh, a Thighearna, sin cha ʼn urrainn i. Agus thubhairt e rium, Anns an uaigh tha seòmraichean nan anam cosmhuil ri broinn na mnà:
2ES.4.42	Oir ionnas ʼsa nì bean a ta ri saothair cabhag chum éigin na saothaireach a sheachnadh; eadhon mar sin nì na h‑àitean sin cabhag a liubhairt suas
2ES.4.43	O ʼn toiseach, seall, agus an nì sin bu mhiann leat fhaicinn, nochdar dhuit e.
2ES.4.44	An sin fhreagair mi, agus thubhairt mi, Ma fhuair mi deagh‑ghean ʼnadʼ shealladh, agus ma tha e comusach, agus ma tha e freagarrach mar an ceudna,
2ES.4.45	Nochd dhomh uime sin, cia aca tha tuilleadh chum teachd, na chaidh seachad, na tuilleadh seachad, na tha chum teachd.
2ES.4.46	An nì a chaidh seachad is aithne dhomh, ach an nì a ta chum teachd cha ʼn aithne dhomh.
2ES.4.47	Agus thubhairt e rium, Seas suas air an taobh cheart, agus mìnichidh mi an co‑samhlachd dhuit.
2ES.4.48	Mar sin sheas mi, agus chunnaic mi, agus feuch, chaidh àmhuinn theth theinnteach seachad orm: agus thachair e, an uair a chaidh an lasair thairis, sheall mi, agus feuch, dhʼ fhan an deatach gun charuchadh.
2ES.4.49	An déigh sin chaidh neul fliuch seachad orm, agus chuir e sìos mòran uisge le doininn, agus an uair a bhaʼ n t‑uisge ànradhach
2ES.4.50	An sin thubhairt e rium, Smuainich annad fein, mar a ʼs mò an t‑uisge no na braoin, agus mar a ʼs mò an teine nʼ an deatach; ach fanaidh na braoin agus an deatach air deireadh; uime sin mheudaicheadh an tomhas a chaidh seachad.
2ES.4.51	An sin ghuidh mi, agus thubhairt mi, Am feud mise a bhi beò, am bheil thu saoilsinn, gus an àm sin? no ciod a thig gu crìch anns na làithibh sin?
2ES.4.52	Fhreagair e mi, agus thubhairt e, A thaobh nan comhar mu ʼm bheil thu aʼ feòrachadh dhìom, innsidh mi dhuit mu ʼn timchioll ann an cuid: ach a thaobh do bheatha, cha do chuireadh mi a dhʼ fheuchainn duit: oir cha ʼn aithne dhomh e.
2ES.5.1	Gidheadh, a thaobh nan comhar, feuch, thig na làithean, anns am bi iadsan a tha chòmhnuidh air an talamh, air an gabhail ann am mòr‑àireamh, agus folaichear slighe na fìrinn, agus bithidh an tìr neo‑thorach a thaobh creidimh.
2ES.5.2	Ach meudaichear aingidheachd os ceann na tha thu a nis ʼfaicinn, no na chual thu o cheann fada.
2ES.5.3	Agus an talamh a ta thu a nis ʼfaicinn aig am bheil freumh, chìth thu e gu h‑ealamh air fhàsachadh.
2ES.5.4	Ach ma dheònaicheas an Tì a ʼs Airde dhuit a bhi beò, chìth thu an déigh an treas trompaid, gu ʼn soillsich aʼ ghrian gu h‑obunn a rìs air an oidhche, agus aʼ ghealach trì uairean ʼsan là:
2ES.5.5	Agus silidh fuil a mach as an fhiodh, agus bheir aʼ chlach a guth, agus bithidh an sluagh ann an trioblaid:
2ES.5.6	Agus riaghlaidh eadhon esan, air son nach ʼeil iad aʼ sealltuinn a tha chòmhnuidh air an talamh, agus teichidh an eunlaith air falbh cuideachd:
2ES.5.7	Agus tilgidh muir Shodoim a mach iasg, agus nì i fuaim air an oidhche, aig nach robh fios aig mòran: ach cluinnidh iad uile a fuaim.
2ES.5.8	Bithidh aimhreite mar an ceudna ann an iomadh àite, agus cuirear an teine gu tric a mach a rìs, agus atharraichidh na fiadh‑bheathaichean an ionada, agus beiridh boirionnaich ʼnan neo‑ghloine uile‑bheistean;
2ES.5.9	Agus gheibhear uisgeachan saillte am measg nan uisge milis, agus sgriosaidh uile chàirdean a chéile: an sin foluichidh gliocas i fein, agus druididh tuigse i fein ʼna sheòmar uaigneach,
2ES.5.10	Agus iarrar i le mòran, agus an déigh sin cha ʼn fhaighear i: an sin meudaichear neo‑fhìreantachd agus mì‑gheamnuidheachd air an talamh.
2ES.5.11	Cuiridh aon tìr aʼ cheist air tìr eile, ag ràdh, An deachaidh am fìreantachd sin tromhad a nì duine ʼna fhìrean? Agus their e, Cha deachaidh.
2ES.5.12	Aig an àm cheudna bithidh daoine fo dhòchas, ach cha ʼn fhaigh iad a bheag: saothairichidh iad, ach cha soirbhich an sligheanna.
2ES.5.13	Tha cead agam a leithid do chomharaibh a nochdadh dhuit: agus ma nì thu ùrnuigh a rìs, agus caoidh mar so, agus trasgadh seachd làithean, cluinnidh tu fathast nithe ni ʼs mò.
2ES.5.14	An sin dhùisg mi, agus chaidh eagal ro mhòr troimh mo chorp uile, agus bha mʼ inntinn fo thrioblaid, air sheòl is gu ʼn dʼ fhannaich i.
2ES.5.15	Uime sin chùm an t‑aingeal mi a thàinig a chòmhradh rium, thug e comhfhurtachd dhomh, agus chuir e suas air mo chosaibh mi.
2ES.5.16	Agus anns an dara oidhche thàinig e gu crìch, gu ʼn dʼ thàinig Salatiel ceannard an t‑sluaigh a ʼm ionnsuidh, ag ràdh, Cʼ àit an robh thu? agus cʼ arson tha do ghnùis co trom?
2ES.5.17	Nach ʼeil fios agad gu ʼm bheil Israel air an tabhairt duit ann an tìr am bràighdeanas?
2ES.5.18	Tog ort ma ta, agus ith aran, agus na tréig sinn, mar am buachaill a dhʼ fhàgas a threud ann an làmhaibh nam madadh‑alluidh ain‑iochdmhor.
2ES.5.19	An sin thubhairt mi ris, Imich romhad uam, agus na tig am fagus domh. Agus chual e na thubhairt mi, agus theich e uam.
2ES.5.20	Agus mar sin throisg
2ES.5.21	Agus an déigh sheachd làithean mar so a bha, gu ʼn robh smuainte mo chridhe ro shearbh orm a rìs,
2ES.5.22	Agus fhuair a rìs mʼ anam spiorad na tuigse, agus thòisich mi air còmhradh a rìs, ris an Tì a ʼs Airde,
2ES.5.23	Agus a deir, O Thighearna a ta riaghladh, as uile choillte na talmhainn, agus na h‑uile chraobhan a bhuineas da, roghnaich thu dhuit fein aon fhìonain a mhàin;
2ES.5.24	Agus do uile thìribh an t‑saoghail air fad, roghnaich thu dhuit fein aon slochd; agus do uile bhlàthaibh an t‑saoghail, aon liligh;
2ES.5.25	Agus a dhʼ uile dhoimhneachda na mara, lìon thu dhuit fein aon abhainn a mhàin: agus a dhʼ uile bhailtean a thogadh, naomhaich thu Sion dhuit fein;
2ES.5.26	Agus a dhʼ uile dhʼ eunlaith a dhealbhadh, dhʼ ainmich thu dhuit fein aon choluman; agus do ʼn spréidh gu léir a rinneadh, dhʼ ullaich thu dhuit fein aon chaora;
2ES.5.27	Agus am measg gach àireimh mhòir sluaigh, fhuair thu dhuit fein aon phobull; agus do ʼn phobull so, do ʼm bheil gràdh agad, thug thu lagh a ta ʼcòrdadh ris na h‑uile.
2ES.5.28	Agus a nis, O Thighearna, cʼ arson a thug thu thairis an t‑aon phobull so do mhòran? agus a dhʼ ullaich thu sluagh eile air an aon fhreumh, agus cʼ arson a sgap thu an t‑aon phobull a mhàin a ʼm measg mhòran?
2ES.5.29	Agus shaltradh sìos iad leò‑san a chuir an aghaidh nan geallanna, agus nach do chreid do chùmhnanta fein.
2ES.5.30	Ged a bhiodh aʼ mheud so do dhʼ fhuath agad dodʼ shluagh fein, gidheadh an tigeadh dhuit peanas a dheanamh orra ledʼ làmhaibh fein.
2ES.5.31	A nis, an uair a labhair mi na briathra so, chuireadh an t‑aingeal sin a ʼm ionnsuidh a thàinig thugam air an oidhche roimhe sin,
2ES.5.32	Agus thubhairt e rium, Eisd rium, agus teagaisgidh mi thu; thoir cluas do ʼn nì a their mi, agus cuiridh mi tuilleadh an céill duit.
2ES.5.33	Agus thubhairt mi, Labhair, mo Thighearna. An sin thubhairt e rium, Tha thu fo mhòr thrioblaid inntinn air sgàth Israeil: am bheil barrachd gràidh agad do ʼn t‑sluagh sin, na tha aige‑san a rinn iad?
2ES.5.34	Agus thubhairt mi, Cha ʼn ʼeil, a Thighearna, ach mu fhìor àmhghair labhair mi: oir tha mʼ àirnean ʼgam chraodhnadh
2ES.5.35	Agus thubhairt e rium, Cha ʼn urrainn duit. Agus thubhairt mi, Cʼ arson, a Thighearna? Ciod uime sin an t‑aobhar air son an dʼ rugadh mi? no cʼ arson nach robh brù mo mhàthair an sin ʼna h‑uaigh dhomh, chum nach faicinn saothair Iacoib, agus sàruchadh fadalach
2ES.5.36	Agus thubhairt e rium, Dean suas ann an àireamh na nithe nach dʼ thàinig fathast gu crìch, cruinnich rʼ a chéile dhomh na braoin a ta air an sgapadh a mach, dean dhomh na blàthan a ta air seargadh uaine a rìs;
2ES.5.37	Fosgail domh na h‑àitean a dhùnadh, agus thoir a mach dhomh na gaothan a ta air an druideadh suas annta; feuch dhomh ìomhaigh na fuaime; agus an sin cuiridh mi an céill duit an nì sin, air son am bheil thu gu dian ag iarraidh fios.
2ES.5.38	Agus thubhairt mi, O Thighearn a ta ʼriaghladh, do ʼm feud fios a bhi air na nithibh sin, agus cha ʼn e esan a ta chòmhnuidh am measg dhaoine.
2ES.5.39	Air mo shon‑sa dheth, tha mi neo‑ghlice: ciamar uime sin a labhras mi mu na nithe a thaobh am bheil thu ʼcur cheist orm?
2ES.5.40	An sin thubhairt e rium, Amhuil mar nach urrainn duit aon do na nithibh sin a dheanamh mu ʼn do labhair mi, eadhon mar sin cha ʼn urrainn duit mo bhreitheanas fhaotuinn a mach, no mu dheireadh, an gràdh a gheall mi domʼ shluagh fein.
2ES.5.41	Agus thubhairt mi, Feuch, O Thighearna, tha thu fathast dlùth dhoibh‑san a ghléidhear chum na crìche: agus ciod a nì iadsan a bha air thoiseach orm, no sinne a ta làthair, no iadsan a thig ʼnar déigh?
2ES.5.42	Agus thubhairt e rium, Sàmhlaichidh mi mo bhreitheanas ri fàinne: amhuil mar nach ʼeil diobradh sam bith a thaobh an deiridh, mar sin cha ʼn ʼeil ealamhachd sam bith a thaobh an toisich.
2ES.5.43	Mar sin fhreagair mi, agus thubhairt mi, Nach urrainn duit‑sa iadsan a dheanamh a rinneadh cheana, agus iadsan a ta làthair, agus iadsan a ta chum teachd, agus sin air ball, chum gu ʼn nochdadh tu ni ʼs luaithe do bhreitheanas?
2ES.5.44	An sin fhreagair e mi, agus thubhairt e, Cha ʼn fheum an creutair cabhag a dheanamh os ceann a Chruitheir, ni mò a chumas an saoghal còmhladh iadsan a dhealbhar ann.
2ES.5.45	Agus thubhairt mi, Mar a thubhairt thusa ridʼ sheirbhiseach, gu ʼn tug thusa, a ta ʼtoirt beatha do na h‑uile, beatha air ball do ʼn chreutair a dhealbh thu, agus ghiùlan an creutair i; ceart mar sin, dhʼ fheudadh i iadsan a ghiùlan a nis mar an ceudna air ball, a ta ʼsan àm a làthair.
2ES.5.46	Agus thubhairt e rium, Cuir aʼ cheist air broinn na mnà, agus abair rithe, Ma bheireas tu clann, cʼ arson nach ʼeil thu deanamh sin còmhladh, ach an déigh a chéile? guidh oirre uime sin deichnear chloinne a bhreith còmhladh.
2ES.5.47	Agus thubhairt mise, Cha ʼn urrainn i; ach feumaidh i a dheanamh le faide ùine.
2ES.5.48	An sin thubhairt e rium, Eadhon mar so thug mise brù na talmhainn dhoibh‑san a chuireadh ann ʼnan amannaibh fein.
2ES.5.49	Oir mar nach urrainn leanabh òga na nithe sin a thoirt a mach a bhuineas do ʼn aosda, eadhon mar so rinn mi toilichte an saoghal a dhealbh mi.
2ES.5.50	Agus dʼ fheòraich mi, ag ràdh, Aʼ faicinn gu ʼn tug thu a nis an t‑slighe dhomh, théid mi air mʼ aghaidh a labhairt romhad: oir tha ar màthair, mu ʼn dubhairt thu rium gu ʼm bheil i òga, aʼ tarruing a nis am fagus do dhʼ aois.
2ES.5.51	Fhreagair e mi, agus thubhairt e, Cuir aʼ cheist air mnaoi a ta saoithreach chloinne, agus innsidh ise dhuit.
2ES.5.52	Abair rithe, Cʼ arson nach ʼeil iadsan a ta a nis air am breith leatsa cosmhuil riù‑san a bha rompa, ach ni ʼs lughʼ ann an àirde?
2ES.5.53	Agus freagraidh i thu, Tha iadsan a bheirear ann a neart na h‑òige do dhʼ aoin ghnè, agus iadsan a bheirear ʼn àm na h‑aoise, an uair a dhìobaireas aʼ bhrù, tha iad air sheòl eile.
2ES.5.54	Smuainich thu uime sin mar an ceudna, ciamar a tha sibh ni ʼs lughʼ ann an àirde, na iadsan a bha romhaibh.
2ES.5.55	Agus mar so, bithidh iadsan a thig ʼn ʼur déigh ni ʼs lughʼ na sibhse, mar chreutairean a ta a nis ʼtòiseachadh air bhi aosda, agus a chaidh thairis air neart na h‑òige.
2ES.5.56	An sin, thubhairt mise, A Thighearna, guidheam ort, ma fhuair mi deagh‑ghean aʼ dʼ shealladh, nochd dodʼ sheirbhiseach cò leis am bheil thu aʼ fiosrachadh do chreutair.
2ES.6.1	Agus thubhairt e rium, Anns an toiseach, an uair a rinneadh an talamh, ma ʼn do sheas iomallan an t‑saoghail, ʼs mu ʼn do shéid riamh na gaothan,
2ES.6.2	Ma ʼn robh tàirneanach agus dealanach ann, oir ma ʼn do leagadh bunaite Phàrais,
2ES.6.3	Ma ʼn facas na blàthan maiseach, oir ma ʼn do shuidhicheadh na cumhachdan gluasadach, ma ʼn do chruinnicheadh rʼ a chéile cuideachd gun àireamh do na h‑ainglibh,
2ES.6.4	Ma ʼn do thogadh riamh suas àirde nan speur, ma ʼn dʼ ainmicheadh tomhasan na h‑iarmailt, no ma ʼn robh luidheirean
2ES.6.5	Agus ma ʼn robh no bliadhnaichean a ta làthair idir air an rannsachadh a mach, agus ma ʼn do thionndaidheadh riamh na h‑innleachdan aca‑san a pheacaich, ma ʼn do sheulaicheadh iadsan a chruinnich creidimh mar ionmhas;
2ES.6.6	An sin smuainich mi air na nithibh sin, agus rinneadh iad uile leamsa a ʼm aonar, agus cha ʼn ann le neach eile: leamsa mar an ceudna crìochnaichear iad, agus cha ʼn ann le neach eile.
2ES.6.7	An sin fhreagair mi, agus thubhairt mi, Ciod a bhios ann an dealachadh nan aimsir o chéile? no cuin a thig crìoch aʼ cheud, agus toiseach na h‑aimsire a leanas?
2ES.6.8	Agus thubhairt e rium, o Abraham gu Isaac, an uair a rugadh Iacob agus Esau uaith, ghlac làmh Iacoib an toiseach sàil Esau.
2ES.6.9	Oir is e Esau deireadh an t‑saoghail, agus is e Iacob toiseach an t‑saoghail a leanas.
2ES.6.10	Tha làmh an duine eadar an t‑sàil agus an làmh: na foighneachd, Esdrais, ceist eile.
2ES.6.11	Fhreagair mi e an sin, agus thubhairt mi, O Thighearn a ta riaghladh, ma fhuair mise deagh‑ghean adʼ shealladh,
2ES.6.12	Tha mi guidhe ort, nochd dodʼ sheirbhiseach crìoch nan comhar agad fein, dhe ʼn do nochd thu cuid air an oidhche a chaidh seachad.
2ES.6.13	Mar so fhreagair e, agus thubhairt e rium, Seas suas air do chosaibh, agus éisd ri guth ro fhuaimneach:
2ES.6.14	Agus bithidh e mar ghluasad mòr; ach an t‑àit ʼsan seas thu, cha ghluaisear e.
2ES.6.15	Agus air an aobhar sin, an uair a labhras e, na biodh eagal ort: oir is ann do ʼn deireadh a ta am focal, agus tha bunait na talmhainn air a thuigsinn.
2ES.6.16	Agus cʼ arson? do bhrìgh gu ʼm bheil cainnt nan nithe sin aʼ criothnachadh, agus aʼ gluasad: oir tha fios aige gur éigin do dheireadh nan nithe sin a bhi air atharrachadh.
2ES.6.17	Agus thàinig e gu crìch, an uair a chual mi e gu ʼn do sheas mi air mo chosaibh, agus dhʼ éisd mi, agus, feuch, bha guth ann a labhair, agus bha ʼm fuaim aige mar fhuaim mhòran uisgeachan.
2ES.6.18	Agus thubhairt e, Feuch, thig na làithean, anns an tòisich mi ri tarruing am fagus, agus ri iadsan fhiosrachadh a ta chòmhnuidh air an talamh,
2ES.6.19	Agus tòisichidh mi air mìn‑rannsachadh a dheanamh umpa, cò iad a rinn dochunn gu h‑eucorach le ʼn neo‑fhìreantachd fein, agus cʼ uin a choimhlionar àmhghar Shioin;
2ES.6.20	Agus cʼ uin a chrìochnaichear an talamh, a thòisicheas air dol a ʼm mùgh, an sin nochdaidh mi dhuit na comhara sin: fosgailear na leabhraichean a ʼm fianuis nan speur, agus chìth iad gu léir:
2ES.6.21	Agus labhraidh clann aon bhliadhna a dhʼ aois le ʼn guthannaibh, beiridh na mnaoi thorrach sliochd an‑abuich trì no ceithir mìosa a dhʼ aois, agus bithidh iad beò, agus togar suas iad.
2ES.6.22	Agus gu h‑obunn nochdar na h‑àitean a chuireadh le sìol mar nach biodh iad air an cuir, agus gheibhear na tighean‑tasgaidh a ta làn air ball falamh:
2ES.6.23	Agus bheir an trompaid fuaim, agus an uair a chluinneas gach duine i, bithidh iad air ball fo eagal.
2ES.6.24	Aig an àm sin cogaidh càirdean an aghaidh a chéile mar nàimhdean; agus seasaidh an talamh ann an eagal leò‑san a ta chòmhnuidh ann; stadaidh sruthain nan tobraichean ʼnan tàmh, agus ann an trì uairean ùine cha ruith iad.
2ES.6.25	Ge bʼ e cò a dhʼ fhanas o na nithibh sin mu ʼn dʼ innis mi dhuit caomhnar iad, agus chìth iad mo shlàinte, agus crìoch bhur saoghail‑sa.
2ES.6.26	Agus na daoine a ghabhar chìth iad e, iadsan nach do bhlais am bàs o rugadh iad: agus bithidh cridheachan nan co‑thàmhaichean air an caochladh, agus air an tionndadh gu ciall eile.—
2ES.6.27	Oir smàlar an t‑olcas, agus bithidh aʼ chéilg air a mùchadh.
2ES.6.28	Agus a thaobh aʼ chreidimh, soirbhichidh e, agus bheirear buaidh air truaillidheachd; agus bithidh an fhìrinn, a bha co fada as eugais toraidh, air a foillseachadh.
2ES.6.29	Agus an uair a bha e aʼ còmhradh rium, feuch, dhʼ amhairc mi, a lìon cuid is cuid airsan a ʼm fianuis an robh mi amʼ sheasamh.
2ES.6.30	Agus na briathra so thubhairt e rium; tha mi air teachd a nochdadh dhuit ama na h‑oidhche a ta ri teachd.
2ES.6.31	Ma nì thu fathast an tuilleadh ùrnuigh, agus trasgadh a rìs seachd làithean, cuiridh mi an céill duit air an là nithe ni ʼs mò na chual mi.
2ES.6.32	Oir dhʼ éisdeadh ridʼ ghuth a ʼm fianuis an Tì a ʼs Airde: oir chunnaic an t‑Uile‑chumhachdach do dheanadas fhìrinneach, chunnaic e mar an ceudna do stuamachd, a bha agad riamh o tʼ òige.
2ES.6.33	Agus air an aobhar sin chuir e mise a nochdadh dhuit nan nithe sin uile, agus a ràdh riut, Biodh deagh mhisneach agad, agus na biodh eagal ort.
2ES.6.34	Agus na biodh cabhag ort leis na h‑amannaibh a dhʼ fhalbh a smuaineachadh nithe faoinʼ, chum nach dean thu cabhag o na h‑amannaibh deireannach.
2ES.6.35	Agus thàinig e gu crìch an déigh so, gun do ghuil mi a rìs, agus air an dòigh cheudna gu ʼn do thraisg mi seachd làithean, chum gu ʼn coimhlionainn na trì seachduinʼ mu ʼn do labhair e rium.
2ES.6.36	Agus air an ochdamh oidhche bha mo chridhe fo àmhghar a ʼm chom a rìs, agus thòisich mi air labhairt a ʼm fianuis an Tì a ʼs Airde.
2ES.6.37	Oir chuireadh mo spiorad gu mòr ri theine, agus bha mʼ anam fo àmhghar.
2ES.6.38	Agus thubhairt mi, O Thighearna, labhair thu o thoiseach na cruitheachd, eadhon air aʼ cheud là, agus thubhairt thu mar so, Biodh nèamh agus talamh air an deanamh; agus bha tʼ fhocal ʼna obair iomlan.
2ES.6.39	Agus an sin bha an spiorad, agus bha dorchadas agus tosd air gach taobh; agus fathast cha do dhealbhadh fuaim gutha duine.
2ES.6.40	An sin dhʼ òrduich thu solus geal a theachd a mach as tʼ ionmhasaibh fein, chum gu ʼm biodh tʼ obair air a nochdadh.
2ES.6.41	Air an dara là rinn thu spiorad na h‑iarmailt, agus dhʼ àithn thu dha dealachadh ri chéile, agus dealachadh a dheanamh eadar na h‑uisgeachan, chum gun rachadh an t‑aon earrann suas, agus gu ʼm fanadh an earrann eile shìos.
2ES.6.42	Air an treas là dhʼ àithn thu na h‑uisgeachan a bhi air an cruinneachadh anns an t‑seachdamh cuid do ʼn talamh: thiormaich thu suas, agus ghléidh thu sèa earrainnean, leis an rùn gum biodh cuid aca freagarrach dhuit, air doibh a bhi air an suidheachadh agus air an àiteachadh le Dia.
2ES.6.43	Oir co luath ʼsa chaidh tʼ fhocal a mach bha ʼn obair deanta.
2ES.6.44	Oir air ball bha toradh mòr agus do‑àireamh ann, agus iomadh toilinntinn eug‑samhuil air son na càile, agus blàthan do dhath neo‑chaochlaidheach, agus fàilean gu mìorbhuileach cùbhraidh; agus rinneadh so air an treas là.
2ES.6.45	Air aʼ cheathramh là dhʼ àithn thu gu ʼn soillsicheadh aʼ ghrian, agus gu ʼn tugadh aʼ ghealach a solus, agus gu ʼm biodh na reultan ann an òrdugh;
2ES.6.46	Agus sparr thu orra seirbhis a dheanamh do ʼn duine, a bha gu bhi air a dhealbhadh.
2ES.6.47	Air aʼ chùigeamh là thubhairt thu ris an seachdamh pàirt, far an robh na h‑uisgeachan air an cruinneachadh, gu ʼn tugadh e mach creutairean beò, eunlaith agus iasga: agus mar so thàinig e gu crìch.
2ES.6.48	Oir thug an t‑uisge balbh, agus as eugais beatha, a mach nithe beò aig àithne Dhé, chum gu ʼm moladh an sluagh uile ʼoibre iongantach‑san.
2ES.6.49	An sin dhʼ òrduich thu dà chreutair bheò; air an aon thug thu Enoch mar ainm, agus air an aon eile Lebhiatan:
2ES.6.50	Agus dhealaich thu iad o chéile; oir cha ʼn fheudadh an seachdamh earrann, ʼse sin far an robh an t‑uisge air a chruinneachadh cuideachd, an cumail le chéile.
2ES.6.51	Do Enoch thug thu aon earrann, a thiormaicheadh suas air an treas là, chum gun gabhadh e tàmh san earrann sin, anns am bheil mìle beinn:
2ES.6.52	Ach do Lebhiatan thug thu an seachdamh earrann, eadhon ise a ta fliuch; agus ghléidh thu e gu bhi air itheadh suas leò‑san, agus aig an àm a ʼs àill leat.
2ES.6.53	Air an sèathamh là thug thu àithne air an talamh, chum gun tugadh e mach aʼ dʼ làthair fein beathaichean, spréidh, agus nithe snàgach;
2ES.6.54	Agus mar an ceudna an déigh sin, Adhamh, a rinneadh leat ʼna uachdarain air do chreutairibh uile: dhe ʼn tàinig sinn uile agus an sluagh mar an ceudna dhe ʼn dʼ rinn thu roghainn.
2ES.6.55	So uile labhair mi ʼnadʼ fhianuis, O Thighearna, a chionn gu ʼn dʼ rinn thu an saoghal air ar sgàth‑ne.
2ES.6.56	A thaobh an t‑sluaigh eile, a thàinig mar an ceudna o Adhamh, thubhairt thu nach nì air bith iad, ach gur cosmhuil rʼ a smugaid iad: agus shamhlaich thu am pailteas aca ri braon a thuiteas o shoitheach.
2ES.6.57	Agus a nis, O Thighearna, feuch, na cinnich sin, a bha riamh air am meas mar neoni, thòisich iad air a bhi ʼnan tighearnaibh os ar ceann, agus air ar n‑itheadh suas.
2ES.6.58	Ach thugadh sinne do shluagh fein ʼnan làmhaibh‑san, sinne air an dʼ thug thu an ceud‑ghin mar ainm, an t‑aon ghin agad fein, agus dʼ fhear‑gràidh treibhdhireach fein.
2ES.6.59	Ma tha an saoghal a nis air a dheanamh air ar son‑ne, cʼ arson nach ʼeil sinn aʼ sealbhachadh oighreachd leis an t‑saoghal? Cia fhad sa mhaireas so?
2ES.7.1	Agus an uair a chrìochnaich mi na briathra sin a labhairt, chuireadh aingeal amʼ ionnsuidh, an t‑aingeal a chuireadh amʼ ionnsuidh air na h‑oidhchibh roimh sin:
2ES.7.2	Agus thubhairt e rium, Tog ort, Esdrais, agus cluinn na briathran, air son an dʼ thàinig mi gu ʼn cur an céill duit.
2ES.7.3	Agus thubhairt mi, Labhair, mo Dhia. An sin, thubhairt e rium, Tha ʼn cuan air a chur ann an àite farsuing, chum gu ʼm biodh e domhain agus mòr.
2ES.7.4	Ach abair gu ʼm biodh an t‑inndrinn cumhann
2ES.7.5	Cò an sin a bʼ urrainn dol chum aʼ chuain a dhʼ amharc air, agus ʼga riaghladh? mar rachadh e troimh ʼn àite chumhann, ciamar a thigeadh e chum an àite leathainn?
2ES.7.6	Tha mar an ceudna nì eile ann; Tha baile air a thogail, agus air a shuidheachadh air achadh leathann, agus tha e làn do na h‑uile nithibh maithe:
2ES.7.7	Tha ʼn dol a stigh aige cumhann, agus tha e air a shuidheachadh ann an àite cunnartach gu tuiteam, mar gu ʼm biodh teine air an làimh dheis, agus uisge domhainn air an làimh chlì;
2ES.7.8	Agus tha an t‑aon slighe a ta eatorra, ʼse sin, eadar an teine agus an t‑uisge, co beag ʼs nach rachadh ach aon duine oirre aig an aon àm.
2ES.7.9	Agus a nis nʼ am biodh am baile so air a thoirt do aon duine mar oighreachd, mar dʼ théid e aʼ chaoidh seachad air aʼ chunnart a chuireadh roimhe, ciamar a gheibh e an oighreachd?
2ES.7.10	Agus thubhairt mi, Tha e mar so, a Thighearna. An sin thubhairt e rium, Eadhon mar so mar an ceudna tha cuibhrionn Israeil.
2ES.7.11	A chionn air an sgàth‑san gu ʼn dʼ rinn mi an saoghal: agus an uair a chiontaich Adhamh an aghaidh mo reachdan, an sin shònraicheadh na rinneadh a nis.
2ES.7.12	An sin rinneadh inndrinnean
2ES.7.13	Oir bha inndrinnean
2ES.7.14	Uime sin mar dean iadsan a ta beò strìth gu dol a steach air na nithibh teann agus faoine sin, cha ʼn fhaigh iad a chaoidh na nithe a thaisgeadh suas air an son.
2ES.7.15	A nis uime sin cʼ arson tha thu aʼ cur trioblaid ort fein, do bhrìgh nach ʼeil annad ach duine truaillidh? agus cʼ arson tha thu air do ghluasad, a chionn gu ʼm bheil thu bàsmhor?
2ES.7.16	Cʼ arson nach do smuainich thu ʼn adʼ inntinn an nì so a ta chum teachd, a roghainn air an nì sin a ta làthair?
2ES.7.17	An sin fhreagair mi, agus thubhairt mi, O Thighearn a ta ʼriaghladh, dhʼ òrduich thu ʼn adʼ lagh, gu ʼn sealbhaicheadh na fìreana na nithe sin, ach gu ʼn rachadh na daoine an‑diadhaidh a sgrios.
2ES.7.18	Gidheadh fuilingidh na fìreana nithe teanna, agus bithidh dòchas aca ri nithibh farsuing: oir fuilingidh iadsan a rinn gu h‑aingidh na nithe teanna, agus an déigh sin cha ʼn fhaic iad na nithe farsuing.
2ES.7.19	Agus thubhairt e rium, Cha ʼn ʼeil breitheamh os ceann Dhé, agus cha ʼn ʼeil aon aig am bheil tuigse os ceann an Tì a ʼs Airde.
2ES.7.20	Oir tha mòran ann a sgriosar anns aʼ bheatha so, a chionn gu ʼm bheil iad aʼ deanamh tàir air lagh Dhé a ta air a chur rompa.
2ES.7.21	Oir thug Dia àithne theann dhoibh‑san a thàinig, ciod a dheanadh iad chum a bhi beò, eadhon mar a thàinig iad, agus ciod bu chòir doibh a choimhead chum peanas a sheachnadh.
2ES.7.22	Gidheadh cha robh iad ùmhal da; ach labhair iad ʼna aghaidh, agus smuainich iad nithe faoine;
2ES.7.23	Agus mheall siad iad fein le ʼn gnìomharaibh aingidh; agus thubhairt iad mu ʼn Tì a ʼs Airde, nach ʼeil e ann; agus cha bʼaithne dhoibh a shligheanna;
2ES.7.24	Ach rinn iad tàir air a lagh, agus dhʼ àicheadh iad a chùmhnantan; cha robh iad dìleas ʼna reachdaibh, agus cha dʼ rinn iad oibre‑san.
2ES.7.25	Agus air an aobhar sin, Esdrais, dhoibh‑san a ta falamh tha nithe falamh, agus dhoibh‑san a ta làn, tha nithe làna.
2ES.7.26	Feuch thig an t‑àm, anns an tig na comharan so mu ʼn dʼ innis mi dhuit gu crìch, agus nochdar aʼ bhean nuadh‑phòsda, agus ʼn àm di teachd a mach chithear i, ach a nis tha i air a toirt a mach as an t‑saoghal.
2ES.7.27	Agus ge bʼ e air bith a bhios air an saoradh o na truaighibh so a dhʼ ainmicheadh chìth iad mo mhìorbhuilean‑sa.
2ES.7.28	Oir foillsichear mo Mhac Iosa leò‑san a bhios maille ris, agus iadsan a mhaireas nì iad gàirdeachas an taobh a stigh do cheithir cheud bliadhna.
2ES.7.29	An déigh nam bliadhna sin gheibh mo Mhac Criosd bàs, agus na h‑uile dhaoine aig am bheil beatha.
2ES.7.30	Agus bithidh an saoghal air a thionndadh chum an t‑seann sàmhchair rè sheachd làithean, mar anns na ceud bhreitheanasaibh: air chor is nach mair aon duine.
2ES.7.31	Agus an déigh sheachd làithean, togar suas an saoghal, nach ʼeil fathast air a dhùsgadh, agus bàsaichidh sin a ta truaillidh.
2ES.7.32	Agus bheir an talamh seachad iadsan a ta ʼnan codal ann, agus mar sin bheir an duslach iadsan a ta chòmhnuidh ann an sàmhchar, agus bheir na h‑ionada dìomhair seachad na h‑anaman a thugadh dhoibh.
2ES.7.33	Agus nochdar an Tì a ʼs Airde air caithir aʼ bhreitheanais, agus teichidh truaigh air falbh, agus thig crìoch air an fhad‑fhulangas.
2ES.7.34	Ach mairidh breitheanas a mhàin, seasaidh an fhìrinn, agas fàsaidh creidimh làidir;
2ES.7.35	Agus leanaidh an obair, agus nochdar an duais, agus bithidh na deagh ghnìomhara ann an neart, agus cha bhi aig droch ghnìomharaibh uachdaranachd sam bith.
2ES.7.36	An sin thubhairt mise, Rinn Abraham ùrnuigh an toiseach air son nan Sodomach, agus Maois air son nan aithriche a pheacaich anns an fhàsach:
2ES.7.37	Agus Iosa ʼna dhéigh air son Israeil, ri lìnn Achain.
2ES.7.38	Agus Samuel agus Daibhidh air son an sgrios: agus Solamh air an sonsan bu chòir teachd do ʼn ionad‑naomh:
2ES.7.39	Agus Helias air an sonsan a fhuair uisge; agus air son nam marbh, chum gu ʼm biodh e beò:
2ES.7.40	Agus Esechias air son an t‑sluaigh ri lìnn Shennacherib: agus mòran air son mhòrain.
2ES.7.41	Eadhon mar so a nis, air do thruaillidheachd a bhi air fàs suas, agus aingidheachd air meudachadh, agus na fìreanʼ ag ùrnuigh air son nan neo‑fhìrean: cʼ arson nach bi e mar so a nis mar an ceudna?
2ES.7.42	Fhreagair e mi, agus thubhairt e, Cha ʼn i aʼ bheatha a ta làthair aʼ chrìoch far am bheil mòran glòire aʼ còmhnuidh; uime sin rinn iad ùrnuigh air son nan lag‑chùiseach
2ES.7.43	Ach bithidh là an dìtidh ʼna chrìch do ʼn àm so, agus ʼna thoiseach do ʼn neo‑bhàsmhorachd ri teachd, anns am bi truaillidheachd seachad,
2ES.7.44	Mì‑stuamachd aig crìch, mì‑chreidimh air a gearradh as, fìreantachd aʼ fàs suas, agus an fhìrinn ag éiridh ʼn àird.
2ES.7.45	An sin, cha ʼn urrainn duine sam bith esan a theàrnadh a ta air a sgrios, no esan a shàrachadh a fhuair aʼ bhuaidh.
2ES.7.46	Fhreagair mi an sin, agus thubhairt mi, ʼSe so mo cheud ràdh, agus mo ràdh deireannach, gu ʼm biodh e ni bʼ fhearr gu ʼn an talamh a thoirt do Adhamh; air neo, an uair a thugadh dha e, gu ʼn rachadh a chumail o ʼn pheacadh.
2ES.7.47	Oir ciod i aʼ bhuannachd do dhaoinibh a nis ʼsan àm a ta làthair teachd beò ann an truime, agus an déigh aʼ bhais sealltuinn air son peanais?
2ES.7.48	O thusa Adhaimh, Ciod a rinn thu? oir ged is tusa a pheacaich, cha do thuit thu aʼ dʼ aonar, ach sinne uile a ta teachd uait.
2ES.7.49	Oir ciod i aʼ bhuannachd dhuinne, ma ghealladh dhuinn àm neo‑bhàsmhor, an uair a rinn sinn na h‑oibre a bheir thugainn am bàs?
2ES.7.50	Agus gu ʼm bheil dòchas sìorruidh air a ghealltuinn dhuinn, an uair a tha sinn, air duinn a bhi ro aingidh, air ar deanamh ʼnar neoni?
2ES.7.51	Agus gu ʼm bheil ionada‑còmhnuidh slàinte agus tèaruinteachd air an tasgaidh suas dhuinn, an uair a bha sinn aʼ teachd beò gu h‑aingidh?
2ES.7.52	Agus gu ʼm bheil glòir an Tì a ʼs Airde air a cumail chum iadsan a dhìonadh a chaith beatha chùramach, an uair a ghluais sinne anns na slighibh a ʼs aingidh a ta idir ann?
2ES.7.53	Agus gu ʼm biodh Pàras air a nochdadh, aig am bheil toradh a mhaireas gu bràth, anns am bheil tèaruinteachd agus ìocshlaint, an uair nach inndrinn
2ES.7.54	(Oir ghluais sinn ann an ionadaibh mì‑thaitneach.)
2ES.7.55	Agus gu ʼm bheil aghaidhean na muinntir a chleachd measarrachd aʼ dealrachadh os ceann nan reult, an uair a bhios ar n‑aghaidhean‑ne ni ʼs duibhe nʼan dorchadas?
2ES.7.56	Oir an uair a bha sinn aʼ teachd beò, agus a rinn sinn aingidheachd, cha do smuainich sinn gu ʼn tòisichmaid ri fulang air a shon an déigh aʼ bhàis.
2ES.7.57	An sin fhreagair e mi, agus thubhairt e, Is i so staid aʼ chatha, a chuireas an duine a ta air a breith air an talamh;
2ES.7.58	Ma seadh, is gu ʼn toir e buaidh, fuilingidh e mar a thubhairt thu; ach ma bheir e buaidh, gheibh e an nì sin a ta mise aʼ cur an céill.
2ES.7.59	Oir is i so aʼ bheatha mu ʼn do labhair Maois ris an t‑sluagh an uair a bha beatha aige, ag ràdh, Dean roghainn do ʼn bheatha, chum gu ʼm bi thu beò.
2ES.7.60	Gidheadh cha do chreid iad e, ni mò na fàidhean ʼna dhéigh; ni h‑eadh, no mise, a labhair riù;
2ES.7.61	Chum nach biodh aʼ leithid do chudthrom ʼnan sgrios, ʼsa bhios do dhʼ aoibhneas os an ceann‑san a thionndaidhear chum slàinte.
2ES.7.62	Fhreagair mi an sin, agus thubhairt mi, Tha fios agam, a Thighearna, gu ʼn goirear ris an Tì a ʼs Airde, Tròcaireach, do bhrìgh gu ʼn dean e tròcair orra‑san nach ʼeil fathast air teachd chum an t‑saoghail,
2ES.7.63	Agus orra‑san mar an ceudna a philleas chum a lagh;
2ES.7.64	Agus gu ʼm bheil e fad‑fhulangach, agus foighdinneach riù‑san a pheacaich, mar na creutairean aige fein;
2ES.7.65	Agus gu ʼm bheil e toirbheartach, oir tha e deas gu tabhairt seachad, far am bheilear a dhìth;
2ES.7.66	Agus gu ʼm bheil e de mhòir thròcair, oir tha e aʼ cur an tuilleadh agus an tuilleadh thròcair ann an lìonmhorachd dhoibh‑san a ta làthair, agus a chaidh seachad, agus mar an ceudna dhoibh‑san a ta chum teachd.
2ES.7.67	Oir mar cuir e a thòcairean ann an lìonmhorachd, cha mhaireadh an saoghal dhoibh‑san a ta ʼga shealbachadh.
2ES.7.68	Agus tha e aʼ maitheadh; oir mar deanadh e so dheth mhaitheas fein, chum gu ʼm biodh iadsan a rinn euceartean air an saoradh uatha, cha ʼn fhanadh an deicheamh mìle earrainn do dhaoinibh idir beò.
2ES.7.69	Agus, air da a bhi ʼna bhreitheamh, mar tugadh e maitheanas dhoibh‑san a ta air an slànuchadh le fhocal fein, agus an lìonmhorachd aimhreitean a chur air cùl,
2ES.7.70	Cha bhiodh, feudaidh e bhith, ach àireamh bheag do chuideachd gun àireamh air am fàgail.
2ES.8.1	Agus fhreagair e mi, ag ràdh, Rinn an Tì a ʼs Airde an saoghal so air son mhòran, ach an saoghal ri teachd air son bheagan.
2ES.8.2	Innsidh mi cosamhlachd dhuit, Esdrais; Ceart mar a chuireas tu ceist air an talamh, their e riut, gu ʼm bheil e ʼtoirt seachad mòran ùire dhe ʼn bheil soithichean crèadha air an deanamh, ach beagan duslaich as am bheil an t‑òr aʼ teachd: ceart mar sin tha dol a mach an t‑saoghail so a ta làthair.
2ES.8.3	Tha mòran air an cruthachadh, ach beagan air an teàrnadh.
2ES.8.4	Mar so fhreagair mise, agus thubhairt mi, Sluig sìos ma ta, O mʼ anam, tuigse, agus ith suas gliocas.
2ES.8.5	Oir dheònaich thu cluas a thoirt, agus tha thu toileach air fàisneachd a dheanamh: oir cha ʼn ʼeil ùine ni ʼs faide agad na a mhàin a bhi beò.
2ES.8.6	O Thighearna, mar ceaduich thu dodʼ sheirbhiseach, gu ʼn dean sinn ùrnuigh aʼ dʼ làthair, agus gu ʼn toir thu sìol dʼ ar cridhe, agus leasachadh dʼ ar tuigse, chum gu ʼn tig toradh uaith; ciamar a thig gach duine a ta truaillidh beò, a ta ʼseasamh ann an àite duine?
2ES.8.7	Oir tha thusa aʼ dʼ aonar, agus is sinne uile aon obair do làmh, ceart mar a thubhairt thu.
2ES.8.8	Oir an uair a dhealbhar an corp a nis ann am broinn na màthar, agus a bheir thu dha buill, tha do chreutair air a ghléidheadh ann an teine agus uisge, agus rè naoi mhìosan tha tʼ obair‑sa aʼ giùlan ledʼ chreutair fein a dhealbhadh innte.
2ES.8.9	Ach an nì sin a ghléidheas, agus a ghléidhear, bithidh iad maraon air an teàrnadh: agus an uair a thig an t‑àm, bheir aʼ bhrù sin a dhìonadh suas na nithe a chinn
2ES.8.10	Oir dhʼ àithn thu bainne a bhi air a thoirt a mach á buill aʼ chuirp, ʼse sin rʼ a ràdh, as na cìochaibh, an nì a ʼs e toradh nan cìoch,
2ES.8.11	Chum gu ʼn àraichear an nì sin a dhealbhadh car ùine, gus an dean thu freagarrach e air son do thròcaire.
2ES.8.12	Thog thu suas e ledʼ fhìreantachd, dhʼ àraich thu e ʼnadʼ lagh, agus dhʼ ath‑leasaich thu e ledʼ bhreitheanas.
2ES.8.13	Agus cuiridh tu as da mar do chreutair fein, agus beòthaichidh tu e mar tʼ obair fein.
2ES.8.14	Uime sin ma sgriosas tu esan a dhealbhadh le saothair co mòr, is furasd an nì, a bhi air a shònrachadh ledʼ àithne fein, gu ʼm biodh an nì sin a rinneadh air a ghléidheadh tèaruinte.
2ES.8.15	A nis, uime sin, a Thighearna, labhraidh mi; a thaobh an duine gu coitchionn, is tu fein a ʼs fearr fios: ach a thaobh do shluaigh fein, air sgàth am bheil bròn orm;
2ES.8.16	Agus a thaobh tʼ oighreachd fein, air son am bheil mi aʼ caoidh; agus a thaobh Israeil, air son am bheil mi tùiriseach; agus a thaobh Iacoib, air son am bheil trioblaid orm;
2ES.8.17	Tòisichidh mi uime sin air ùrnuigh a dheanamh aʼ dʼ fhianuis fein, air mo shon fein agus air an sonsan: oir tha mi ʼfaicinn nan tuisle againn fein a ta chòmhnuidh ʼsan tìr.
2ES.8.18	Ach chual mi luathas a bhreitheimh a ta gu teachd.
2ES.8.19	Uime sin éisd rimʼ ghuth, agus tuig mo bhriathran, agus labhraidh mi ʼnadʼ làthair. Is e so toiseach nam briathar aig Esdras, mʼ an tugadh suas e: agus thubhairt mi,
2ES.8.20	O Thighearna, thusa a ta ʼgabhail còmhnuidh ann an sìorruidheachd, a ta ʼfaicinn o ʼn àird nan nithe a ta air nèamh, agus anns na speuraibh;
2ES.8.21	Aig am bheil rìgh‑chaithear uile luachmhor; aig am bheil glòir do‑thuigsinn; am fianuis am bheil feachd nan aingeal ʼnan seasamh le crith;
2ES.8.22	Aig am bheil seirbhis a ta fiosrach ann an gaoith agus teine; aig am bheil tʼ fhocal fìor, agus do bhriathra seasmhach; aig am bheil tʼ àithne làidir, agus tʼ òrdugh eagallach;
2ES.8.23	Aig am bheil sealladh a thiormaicheas suas na doimhneachda, agus corruich a bheir air na beanntaibh leaghadh air falbh; nithe air am bheil an fhìrinn aʼ toirt fianuis:
2ES.8.24	O éisd ri ùrnuigh do sheirbhisich, agus thoir cluas do iarrtas do chreutair fein:
2ES.8.25	Oir an cian is beò mi labhraidh mi; agus am feadh ʼsa bhios tuigse agam freagraidh mi.
2ES.8.26	O na seall air peacannaibh do shluaigh fein, ach orra‑san a nì seirbhis dhuit ann am fìrinn.
2ES.8.27	Na gabh suim do dhʼ innleachdaibh aingidh nan cinneach, ach an deagh‑rùn aca‑san a ghléidheas do theisteis ann an àmhghairibh.
2ES.8.28	Na seall orrasan a ghluais gu fealltach aʼ dʼ làthair; ach cuimhnich orra‑san a ghabh eòlas air tʼ eagal, a réir do thoile fein.
2ES.8.29	Na biodh e a réir do thoil‑sa iadsan a sgrios a bha teachd beò mar ainmhidhean; ach seall orra‑san a theagaisg gu soilleir do lagh fein.
2ES.8.30	Na gabh corruich riù‑san a ta air am meas ni ʼs miosa no na h‑ainmhidhean; ach gràdhaich iadsan a ta ʼcur an dòchais do ghnàth ʼnadʼ fhìreantachd agus ʼnadʼ ghlòir fein.
2ES.8.31	Oir tha sinne agus ar n‑aithriche aʼ fannachadh le h‑euslaintibh mar sin; ach dʼ ar taobh‑ne a ta ʼnar peacaich theirear gu ʼm bheil thu tròcaireach.
2ES.8.32	Oir ma tha toil agad tròcair a dheanamh oirnn, theirear gu ʼm bheil thu tròcaireach, eadhon dhuinne aig nach ʼeil oibre sam bith fìreantachd.
2ES.8.33	Oir na fìreana, aig am bheil mòran dheagh oibre air an tasgadh suas maille riut, gheibh iad duais o ʼn gnìomharaibh fein.
2ES.8.34	Oir ciod e an duine, gu ʼn gabhadh tusa mì‑thlachd dheth? no ciod e ginealach truaillidh, gu ʼm biodh tusa co searbh ʼna aghaidh?
2ES.8.35	Oir le fìrinn cha ʼn ʼeil aon duine ʼnam measg a rugadh, nach dʼ rinn gu h‑aingidh; agus am measg nan treibhdhireach fein, cha ʼn ʼeil a h‑aon nach deachaidh a ʼm mearachd.
2ES.8.36	Oir ʼsan nì so, O Thighearna, tha tʼ fhìreanteachd agus do mhaitheas air am foillseachadh, ma bhios tu tròcaireach dhoibh‑san aig nach ʼeil dòchas dheagh oibre.
2ES.8.37	An sin fhreagair e mi, agus thubhairt e, Beagan nithe labhair thu gu ceart, agus bithidh e a réir tʼ fhochla.
2ES.8.38	Oir gu cinnteach cha smuainich mi air an inntinn aca‑san a pheacaich roimh ʼn bhàs, roimh ʼn bhreitheanas, roimh sgrios;
2ES.8.39	Ach nì mi gàirdeachas thar nàdar nam fìrean, agus cuimhnichidh mi mar an ceudna an cuairt agus an slàinte, agus an duais a gheibh iad.
2ES.8.40	Ceart mar a labhair mi a nis, thig e gu crìch.
2ES.8.41	Oir ceart mar a chuireas an tuathanach mòran sìl air an talamh, agus a shuidhicheas e mòran chraobh, agus gidheadh cha dʼ fhàs an nì sin a chuireadh gu maith ʼna àm fein, ni mò a ghabh gach nì a shuidhicheadh freumh; ceart mar sin a ta e dʼ an taobh‑san a ta air an cur anns an t‑saoghal: cha bhi iad uile air an teàrnadh.
2ES.8.42	Agus fhreagair mi an sin, agus thubhairt mi, Ma fhuair mi deagh‑ghean, leig leam labhairt.
2ES.8.43	Ceart mar a théid sìol an tuathanaich a ʼm mùgh
2ES.8.44	Ceart mar sin théid an duine a ʼm mùgh mar an ceudna, a dhealbhadh ledʼ làmhaibh‑sa, agus a dhʼ ainmicheadh tʼ ìomhaigh fein, do bhrìgh gu ʼm bheil thu cosmhuil ris, air son an dʼ rinn thu na h‑uile nithe; agus shamhlaich thu e ri sìl tuathanaich.
2ES.8.45	Na bi ann an corruich ruinn, ach caomhain do shluagh fein, agus nochd tròcair dodʼ oighreachd fein: oir tha thu tròcaireach dodʼ chreutair fein.
2ES.8.46	An sin fhreagair e mi, agus thubhairt e, Tha na nithe a ta làthair air son an ama a ta làthair, agus nithe ri teachd, air son an ama ri teachd.
2ES.8.47	Oir thàinig thu tuilleadh ʼs geàrr, do bhrìgh gu ʼm bheil cumhachd agad an creutair a ghràdhachadh ni ʼs mò na mise: ach tharruing mi gu minic am fagus duit‑sa, agus dàsan, ach ni h‑eadh riamh am fagus do ʼn neo‑fhìrean.
2ES.8.48	An so mar an ceudna tha thu mìorbhuileach an làthair an Tì a ʼs Airde;
2ES.8.49	Do bhrìgh gu ʼn dʼ ùmhlaich thu thu fein, mar bu chòir duit, agus nach do mheas thu thu fein àiridh a bhi gu mòr air do ghlòrachadh am measg nam fìrean;
2ES.8.50	Oir nithear lìonmhorachd do thruaighibh orra‑san a chòmhnuicheas aig an àm dheireannach anns an t‑saoghal, aʼ chionn gu ʼn dʼ imich iad ann am mòr uaill.
2ES.8.51	Ach tuig thusa air do shon fein, agus iarr aʼ ghlòir air an son‑san a bhios cosmhuil riut.
2ES.8.52	Oir dhuit‑sa tha Pàras air fhosgladh, craobh na beatha air a suidheachadh, an t‑àm ri teachd air ullachadh, pailteas air a dheasachadh, baile air a thogail, agus fois air a ceadachadh, seadh maitheas agus gliocas iomlan.
2ES.8.53	Tha freumh an uilc air a sheuladh suas uait‑sa, tha anmhuinneachd agus an leòmann air am foluchadh uait, agus tha truaillidheachd air teicheadh chum ifrinn gu bhi air a dì‑chuimhneachadh;
2ES.8.54	Tha àmhghairean seachad, agus aig aʼ chrìch tha ionmhas na neo‑bhàsmhorachd air a nochdadh.
2ES.8.55	Agus air an aobhar sin na cuir an tuilleadh cheistean a thaobh an lìonmhorachd sluaigh a théid a dhìth.
2ES.8.56	Agus an uair a ghabh iad aʼ chead, thréig iad an Tì a ʼs Airde, smuainich iad gu tàireil air a lagh, agus thréig iad a shligheanna.
2ES.8.57	Os bàrr shaltair iad air na fìreanaibh aige,
2ES.8.58	Agus thubhairt iad ʼnan cridhe, nach ʼeil Dia ann; seadh, agus sin le fios aca gur éigin doibh am bàs fhaotuinn.
2ES.8.59	Oir mar gheibh na nithe sin, air an tugadh iomradh, sibhse; mar sin tha tart agus cràdh air an ullachadh air an son‑san: oir cha bi a thoil‑san gu ʼn tigeadh daoine gu neoni:
2ES.8.60	Ach thruaill iadsan a chruthaicheadh an t‑ainm aige‑san a dhealbh iad, agus bha iad mì‑thàingeil dhàsan a dhʼ ullaich beatha air an son:
2ES.8.61	Agus air an aobhar sin tha mo bhreitheanas a nis am fagus.
2ES.8.62	Cha do nochd mi na nithe sin do na h‑uile dhaoinibh, ach dhuit‑sa, agus do bheagan cosmhuil riut. An sin fhreagair mi, agus thubhairt mi,
2ES.8.63	Feuch, O Thighearna, a nis nochd thu dhomh an lìonmhorachd mhìorbhuil a thòisicheas tu air a dheanamh anns na h‑amannaibh deireannach: ach cuin, cha do nochd thu dhomh.
2ES.9.1	Fhreagair e mi an sin, agus thubhairt e, Tomhais thusa an ùine gu cùramach innte fein: agus an uair a chìth thu earrann do na comharaibh seachad, mu ʼn dʼ innis mi dhuit roimhe,
2ES.9.2	An sin tuigidh tu, gur e sin aʼ cheart àm anns an tòisich an Tì a ʼs Airde air an t‑saoghal a rinn e fhiosrachadh.
2ES.9.3	Air an aobhar sin an uair a chithear critheanna‑talmhainn agus buaireanna an t‑sluaigh anns an t‑saoghal:
2ES.9.4	An sin tuigidh tu gu maith, gu ʼn do labhair an Tì a ʼs Airde mu na nithibh sin, o na làithibh a bha romhad, eadhon o ʼn toiseach.
2ES.9.5	Oir ceart mar a ta toiseach agus deireadh aig na h‑uile a rinneadh anns an t‑saoghal, agus mar a ta an deireadh follaiseach;
2ES.9.6	Ceart mar so tha aig na h‑amannaibh mar an ceudna aig an Tì a ʼs Airde ceud‑thoiseacha so‑thuigsinn, ann am mìorbhuilibh agus ann an oibribh cumhachdach, agus na deireanna ann an crìochaibh agus ann an comharaibh.
2ES.9.7	Agus gach neach a theàrnar, agus aig am bi comas gu dol as le oibribh fein, agus le creidimh, trìd an do chreid sibh,
2ES.9.8	Gléidhear esan o na cunnartaibh sin, agus chìth e mo shlàinte ʼnam thìr fein, agus an taobh a stigh do ʼm chrìochaibh fein: oir naomhaich mi iad dhomh fein o ʼn toiseach.
2ES.9.9	An sin bithidh iadsan ann an staid mhuladaich a mhì‑bhuilich a nis mo shligheanna: agus gabhaidh iadsan còmhnuidh ann an àmhghairibh a thilg gu tàireil air falbh iad.
2ES.9.10	Oir iadsan a shealbhaich nithe maithe ʼnam beatha fein, agus nach dʼ fhuair eòlas orm‑sa;
2ES.9.11	Agus iadsan aig an robh fuath domʼ lagh, an uair a bha fathast saorsa aca, agus an uair a bha fathast àite aithreachais fosgailte dhoibh, nach do thuig e, ach a rinn tàir air;
2ES.9.12	Is éigin dhoibh sin fios fhaotuinn air an déigh aʼ bhàis le dòruinn.
2ES.9.13	Agus uime sin na biodh neònachas ort ciamar, no cʼ uin a pheanasaichear an t‑an‑diadhaidh: ach faigh a mach ciamar a theàrnar am fìrean, leis am bheil an saoghal, agus air son an do dhealbhadh an saoghal.
2ES.9.14	An sin fhreagair mi, agus thubhairt mi,
2ES.9.15	Thubhairt mi a cheana, agus a nis tha mi aʼ labhairt, agus labhraidh mi e mar an ceudna an déigh so, gu ʼm bheil mòran tuilleadh ann diubhsan a théid a dhìth, na diubhsan a bhios air an teàrnadh;
2ES.9.16	Amhuil mar a tha tonn ni ʼs mò na sileag.
2ES.9.17	Agus fhreagair e mi, ag ràdh, Amhuil mar a ta an t‑achadh, mar sin mar an ceudna tha ʼn sìol; mar a ta na blàthan, mar sin tha mar an ceudna na dathanna; mar a ta am fear‑oibre, mar sin mar an ceudna tha ʼn obair; agus mar a ta an tuathanach e fein, mar sin mar an ceudna tha ʼn treabhachas: oir bʼ e àm an t‑saoghail a bhʼ ann.
2ES.9.18	Agus a nis, an uair a dhʼ ullaich mi an saoghal, nach robh fathast air a dheanamh, eadhon air an sonsan gu còmhnuidh a ghabhail ann a ta fathast beò, cha do labhair duine sam bith ʼnam aghaidh.
2ES.9.19	Oir an sin bha gach aon ùmhal: ach a nis, tha na cleachdannan aca‑san a dhealbhadh anns an t‑saoghal so a rinneadh, air an truailleadh le sìol maireannach, agus tha iad ʼgan teasairginn fein le lagh nach gabh a rannsachadh a mach.
2ES.9.20	Mar so ghabh mi beachd air an t‑saoghal, agus, feuch, bha cunnart ann, a thaobh nan innleachd a thàinig a stigh ann.
2ES.9.21	Agus chunnaic mi, agus chaomhain mi e gu mòr, agus ghléidh mi fìon‑dhearc do ʼn bhagaid, agus meacan
2ES.9.22	Uime sin rachadh am mòr‑shluagh a dhìth a rugadh gu dìomhain; agus rachadh mʼ fhìon‑dhearc a ghléidheadh, agus mo mheacan; oir le saothair mhòir rinn mi iomlan e.
2ES.9.23	Gidheadh, ma sguireas tu fathast seachd làithean ni ʼs faide, (ach cha dean thu trasgadh annta,
2ES.9.24	Ach théid thu dhʼ ionnsuidh achaidh do bhlàthaibh, far nach ʼeil tigh sam bith air a thogail, agus ithidh tu a mhàin do bhlàthaibh an achaidh; na blais air feòil, na òl fìon, ach ith na blàthan ʼnan aonar,)
2ES.9.25	Agus dean ùrnuigh ris an Tì a ʼs Airde an còmhnuidh, an sin thig mi, agus labhraidh mi riut.
2ES.9.26	Uime sin chaidh mi air mo shlighe do ʼn achadh ris an goirear Ardat, ceart mar a dhʼ àithn e dhomh; agus an sin shuidh mi a ʼm measg nam blàth, agus dhʼ ith mi do luibhibh an achaidh, agus leis an lòn aca so shàsuicheadh mi.
2ES.9.27	An déigh sheachd làithean shuidh mi air an fheur, agus bha mo chridhe, mar a bha e roimh sin, fo bhròn ʼsan taobh a stigh dhìom.
2ES.9.28	Agus dhʼ fhosgail mi mo bheul, agus thòisich mi air labhairt an làthair an Tì a ʼs Airde, agus thubhairt mi,
2ES.9.29	O Thighearna, thusa a ta ʼgadʼ fhoillseachadh fein dhuinne dhʼ fhoillsicheadh thu dʼ ar n‑aithrichibh ʼsan fhàsach, ann an àite far nach ʼeil neach idir ag imeachd, ann an ionad fàsail, an uair a thàinig iad a mach as an Eiphit.
2ES.9.30	Agus labhair thu, ag ràdh, Eisd rium, O Israeil; agus comharraich mo bhriathra, a shìl Iacoib:
2ES.9.31	Oir, feuch, tha mi aʼ cur mo lagh annaibh, agus bheir e toradh a mach annaibh, agus cuirear urram oirbh leis, a chaoidh.
2ES.9.32	Ach ar n‑aithriche a fhuair an lagh, cha do ghléidh iad e, agus cha do choimhead iad mʼ òrduighean: agus ged nach deachaidh toradh do lagha‑sa a dhìth, ni mò a bʼ urrainn da, oir bu leat fein e;
2ES.9.33	Gidheadh chaidh iadsan a fhuair e a dhìth, a chionn nach do ghléidh iad an nì a chuireadh annta.
2ES.9.34	Agus, feuch, tha e ʼna chleachd, an uair a gheibh am fonn an sìol, no an cuan an long, no soitheach idir biadh na deoch, air do ʼn nì sin a bhi air dol a dhìth anns an deachaidh a chuir, no thilgeadh,
2ES.9.35	Théid mar an ceudna an nì sin a dhìth, a chuireadh, no thilgeadh, no ghabhadh a steach ann, agus cha ʼn fhan e maille ruinn; ach dʼ ar taobh‑ne cha do thachair so.
2ES.9.36	Oir sinne a fhuair an lagh théid sinn a dhìth leis aʼ pheacadh, agus ar cridhe mar an ceudna a fhuair e.
2ES.9.37	Gidheadh cha téid an lagh a dhìth, ach mairidh e ʼna neart.
2ES.9.38	Agus an uair a labhair mi na nithe sin ʼnam chridhe, sheall mi air ais lemʼ shùilibh, agus air an taobh cheart chunnaic mi boirionnach, agus, feuch, rinn i caoidh agus gul, le guth àrd, agus bha i ro bhrònach ʼna cridhe, agus bha ʼn t‑eudach aice air a reubadh, agus bha luaithre aice air a ceann.
2ES.9.39	An sin leig mi dhìom na smuainte a bha annam, agus thionndaidh mi rithe,
2ES.9.40	Agus thubhairt mi rithe, Cʼ arson a ta thu aʼ gul? cʼ arson a ta thu co brònach ʼnadʼ inntinn?
2ES.9.41	Agus thubhairt i rium, A Mhaighstir, leig cead dhomh, chum gun dean mi tuireadh, agus gu ʼn co‑chuir mi ri mʼ àmhghar fein, oir tha mi ro mhuladach amʼ inntinn, agus air mo thoirt ro ìosal.
2ES.9.42	Agus thubhairt mi rithe, Ciod a ta ʼcur ort? innis domh.
2ES.9.43	Thubhairt i rium, Bha mise do sheirbhiseach neo‑thorrach, agus cha robh duine cloinne agam, ged bha fear‑pòsda agam deich bliadhna thar fhichead.
2ES.9.44	Agus rè nan deich bliadhna fichead sin, cha dʼ rinn mi a bheag a là agus a dhʼ oidhche, agus gach uile uair, ach mʼ ùrnuigh ris an Tì a ʼs Airde.
2ES.9.45	An déigh dheich bliadhna fichead dhʼ éisd Dia riumsa do bhanoglach, sheall e air mo thruaigh, smuainich e air mo thrioblaid, agus thug e dhomh mac; bha mi ro aoibhneach air a shon, mar a bha mʼ fhear‑pòsda mar an ceudna, agus mo choimhearsnaich uile; agus thug sinn mòr urram do ʼn Uile‑chumhachdach.
2ES.9.46	Agus dhʼ àraich mi e le saothair mhòir.
2ES.9.47	Uime sin an uair a dhʼ fhàs e suas, agus a ràinig e gu inbhe pòsaidh, rinn mi cuirm.
2ES.10.1	Agus thàinig e gu crìch, an uair a chaidh mo mhac a steach dʼ a sheòmair‑bainnse, thuit e sìos, agus fhuair e bàs.
2ES.10.2	An sin thilg sinn bun os ceann na soluis, agus dhʼ éirich mo choimhearsnaich uile suas a thoirt comhfhurtachd dhomh: mar so ghabh mi foise gu ruig oidhche an dara là.
2ES.10.3	Agus thàinig e gu crìch, an uair a sguir iad uile a thoirt comhfhurtachd dhomh, chum gu ʼm bithinn foisneach: an sin dhʼ éirich mi suas air an oidhche, agus theich mi, agus thàinig mi chum an achaidh so, mar a ta thu ʼfaicinn.
2ES.10.4	Agus tha mi a nis aʼ cur romham nach pill mi chum aʼ bhaile, ach fuireach an so, agus nach ith mi agus nach òl mi, ach caoidh agus trasgadh a dheanamh an còmhnuidh gus am faigh mi bàs.
2ES.10.5	An sin leig mi dhìom na smuaintean a bhʼ agam, agus labhair mi rithe a ʼm feirg, ag ràdh,
2ES.10.6	O a bhean amaidich os ceann nan uile, nach ʼeil thu ʼfaicinn ar caoidh‑ne, agus ciod a dhʼ éirich dhuinn?
2ES.10.7	Mar a ta Sion ar màthair làn do ʼn uile thruime, agus gu mòr air a h‑irioslachadh, aʼ deanamh caoidh ro ghoirt?
2ES.10.8	Agus a nis, aʼ faicinn gu ʼm bheil sinn uile ri caoidh agus brònach, oir tha sinn uile ann an truime, am bheil thusa dòlasach air son aoin ghin mhic?
2ES.10.9	Oir cuir aʼ cheist air an talamh, agus innsidh e dhuit, gur esan bu chòir caoidh a dheanamh air son tuiteim a mhòir shluaigh a ta fàs air.
2ES.10.10	Oir thàinig na h‑uile as an toiseach, agus thig na h‑uile as fathast, agus, feuch, tha iad ach beag uile aʼ gluasad chum sgrios, agus tha cuideachd mhòr diubh air an spìonadh a mach gu buileach.
2ES.10.11	Cò uime sin a nì barrachd caoidh na esan, a chaill cuideachd co mòr, agus cha tusa, a ta brònach air son aoin a mhàin?
2ES.10.12	Ach ma their thu rium, Cha ʼn ʼeil mo bhròn‑sa cosmhuil ri bròn na talmhainn, aʼ chionn gu ʼn do chaill mi toradh mo bhronn, a thug mi mach le piantaibh, agus a dhʼ fhuiling mi le h‑àmhghairibh;
2ES.10.13	Ach cha ʼn ann mar so tha ʼchùis thaobh na talmhainn: oir a réir cleachdaidh na talmhainn, teichidh aʼ mhòr‑chuideachd a ta làthair ann, mar a thàinig iad;
2ES.10.14	An sin, a deiream riutsa, Ceart mar a thug thusa mach le saothair; eadhon mar sin thug an talamh mar an ceudna a thoradh, ʼse sin, an duine, eadhon o ʼn toiseach, dhàsan a dhealbh e.
2ES.10.15	A nis uime sin cùm do bhròn agad fein, agus giùlan le deagh mhisnich an nì sin a dhʼ éirich dhuit.
2ES.10.16	Oir ma dhʼ aidicheas tu gu ʼm bheil sònrachadh Dhé ceart, gheibh thu do mhac fein ri ùine, agus molar thu am measg bhan.
2ES.10.17	Uime sin thoir am baile ort chum tʼ fhear‑pòsda.
2ES.10.18	Agus thubhairt i rium, Cha dean mi sin: cha téid mi do ʼn bhaile, ach an so gheibh mi bàs.
2ES.10.19	Uime sin thòisich mi air labhairt ni ʼs faide rithe, agus thubhairt mi,
2ES.10.20	Na dean sin, ach bi air do chomhairleachadh leam‑sa: oir cia lìon nàmhaid thʼ aig Sion? gabh comhfhurtachd a thaobh àmhghair Ierusaleim.
2ES.10.21	Oir tha thu ʼfaicinn gu ʼm bheil ar n‑ionad‑naomh‑ne air fhàsachadh;
2ES.10.22	Tha ar saltair air a thilgeadh air an làr, tha ar n‑òran air a chuir ʼna thosd, tha ar n‑aoibhneas aig crìch, solus ar coinnleir air ʼsmàladh as, àirc ar coimhcheangail air a milleadh, ar nithe naomha air an truailleadh, agus tha ʼn t‑ainm a thugadh oirnn ach beag air a mhì‑naomhachadh: tha ar clann air an cur gu nàire, ar sagartan air an losgadh, ar Lebhithich air dol gu bràighdeanas, ar n‑òighean air an truailleadh, agus ar mnai air an èigneachadh: tha ar daoine ionraic air an giùlan air falbh, ar leanabain air am milleadh, ar n‑òganaich air an toirt do dhaorsa, agus ar daoine làidir air an deanamh dìblidh;
2ES.10.23	Agus, ciod a ʼs mò na na h‑uile, chaill seul Shioin a nis urram fein, oir thugadh suas e do làmhaibh na muinntir sin aig am bheil fuath dhuinn.
2ES.10.24	Agus uime sin crath dhìot do mhòr‑thruime, agus cuir an lìonmhorachd àmhghair air falbh, chum gu ʼm bi an Uile‑chumhachdach tròcaireach dhuit a rìs, agus gu ʼn tabhair an Tì a ʼs Airde dhuit fois agus tàmh o dʼ shaothair.
2ES.10.25	Agus thàinig e gu crìch, an uair a bha mi ag imeachd maille rithe, feuch, dhealraich a gnùis gu grad, gu ro shoilleir, agus bha a gnùis loinnearach, air chor is gu ʼn robh mi fo eagal roipe, agus smuainich mi ciod a dhʼ fheudadh a bhi ann.
2ES.10.26	Agus, feuch, gu h‑obann rinn i glaodh mòr, ro eagallach; air achd
2ES.10.27	Agus sheall mi, agus feuch, cha do nochd aʼ bhean i fein domh tuilleadh; ach bha baile air a thogail, agus nochd àite mòr e fein o na bunaitibh: an sin bha eagal orm, agus ghlaodh mi le guth àrd, agus thubhairt mi,
2ES.10.28	Cʼ àit am bheil an t‑aingeal Uriel, a thàinig amʼ ionnsuidh air tùs, oir thug e orm tuiteam gu tric ann an neulaibh, agus tha mo chrìoch air a tionndadh gu truaillidheachd, agus mʼ ùrnuigh gu h‑achmhasain.
2ES.10.29	Agus an uair a bha mi ʼlabhairt nam briathar so, feuch, thàinig e dʼ am ionnsuidh, agus sheall e orm.
2ES.10.30	Agus, feuch, luidh mi mar aon a thug suas an deò, agus thugadh uam mo thuigse: agus ghlac e mi air an làimh dheis, agus thug e comhfhurtachd dhomh, agus chuir e air bonn
2ES.10.31	Ciod a ta cur ort? agus cʼ arson a ta thu co mì‑fhoisneach? agus cʼ arson tha trioblaid air do thuigse, agus smuainte do chridhe?
2ES.10.32	Agus thubhairt mise, A chionn gun do thréig thu mi, agus gidheadh rinn mi a réir do bhriathar, agus chaidh mi do ʼn achadh, agus, feuch, chunnaic mi, agus tha mi fathast aʼ faicinn, an nì nach urrainn mi a chur an céill.
2ES.10.33	Agus thubhairt e rium, Seas suas gu fearail, agus bheir mi comhairle ort.
2ES.10.34	An sin thubhairt mise, Labhair air adhairt, a thighearn, amʼ thimchioll; gidheadh na tréig mi, air eagal gu ʼm bàsaich mi as eugais dòchais.
2ES.10.35	Oir chunnaic mi an nì sin nach bʼ aithne dhomh, agus tha mi aʼ cluinntinn an nì air nach ʼeil fios agam.
2ES.10.36	An e gu ʼm bheil mo thuigse air a mealladh, no mʼ anam ann am bruadair?
2ES.10.37	A nis uime sin, guidheam ort, gu ʼm foillsich thu an sealladh so dodʼ sheirbhiseach.
2ES.10.38	Fhreagair e mi an sin, agus thubhairt e, Eisd rium, agus innsidh mi dhuit, agus cuiridh mi an céill duit cʼ arson a ta thu fo eagal: oir foillsichidh an Tì a ʼs Airde dhuit iomadh nì uaigneach.
2ES.10.39	Chunnaic e gu ʼm bheil do shlighe ceart; oir tha thu fo bhròin an còmhnuidh air son do shluaigh, agus aʼ deanamh mòr‑chaoidh air son Shioin.
2ES.10.40	ʼSe so uime sin a ʼs ciall do ʼn t‑sealladh a chunnaic thu o cheann ghoirid:
2ES.10.41	Chunnaic thu boirionnach aʼ caoidh, agus thòisich thu air comhfhurtachd a thoirt dhi:
2ES.10.42	Ach a nis cha ʼn fhaic thu aogas na mnà sin tuilleadh, ach nochdadh dhuit baile air a thogail.
2ES.10.43	Agus do bhrìgh gu ʼn dʼ innis i dhuit mu bhàs a mic; ʼse so am mìneachadh:
2ES.10.44	ʼSi a bhean so a chunnaic thu, Sion; agus do bhrìgh gu ʼn dubhairt i riut, eadhon ise a chunnaic thu mar bhaile air a thogail,
2ES.10.45	Do bhrìgh, a deiream, gu ʼn dubhairt i riut, gun robh i neo‑thorrach rè dheich bliadhna fichead: ʼsiad sin na deich bliadhna fichead anns nach tugadh suas ìobairt sam bith ann.
2ES.10.46	Ach an déigh dheich bliadhna fichead thog Solamh am baile, agus thairg e ìobairtean: agus an sin rug an neo‑thorrach mac.
2ES.10.47	Agus do bhrìgh gu ʼn dubhairt i riut, gu ʼn dʼ àraich i e le saothair: bʼ e sin an tuineachas
2ES.10.48	Ach do bhrìgh gu ʼn dubhairt i riut, Gu ʼn dʼ éirich do mo mhac tuiteam fhaotuinn, agus bàsachadh, ʼn àm da teachd dʼ a sheòmar‑bainnse: bʼ e so an sgrios a thàinig air Ierusalem.
2ES.10.49	Agus, feuch, chunnaic thu a coslas: agus do bhrìgh gu ʼn dʼ rinn i caoidh air son a mic, thòisich thu air comhfhurtachd a thoirt di: agus a thaobh nan nithe sin a thachair, tha iad gu bhi air am fosgladh suas duit.
2ES.10.50	Oir a nis tha ʼn Tì a ʼs Airde aʼ faicinn gu ʼm bheil thu do rìreadh ri bròn, agus o tʼ uile chridhe aʼ fulang air a son, mar sin dhʼ fhoillsich e dhuit soilleireachd a glòir‑san, agus caomhalachd a maise:
2ES.10.51	Agus uime sin dhʼ iarr mi ort fantuinn anns an achadh, far nach do thogadh tigh idir.
2ES.10.52	Oir bha fios agam gun nochdadh an Tì a ʼs Airde so dhuit:
2ES.10.53	Uime sin dhʼ àithn mi dhuit a dhol do ʼn achadh, far nach robh bunait togalach sam bith.
2ES.10.54	Oir anns an àite ʼsam bheil an Tì a ʼs Airde aʼ tòiseachadh air a bhaile fein a nochdadh, cha ʼn ʼeil e comusach do dhʼ aitreamh duine sam bith seasamh.
2ES.10.55	Agus uime sin na biodh eagal ort, na biodh do chridhe fo gheilt, ach rach a stigh, agus faic maise agus mòrachd na togalach, a mheud ʼs as urrainn do shùilean fhaicinn:
2ES.10.56	Agus an sin cluinnidh tu a mheud ʼs as urrainn do chluasaibh a thoirt fanear.
2ES.10.57	Oir tha thu beannaichte os ceann mhòrain, agus tha thu air do ghairm maille ris an Tì a ʼs Airde; mar nach ʼeil mòran.
2ES.10.58	Ach màireach air an oidhche fanaidh tu an so;
2ES.10.59	Agus mar so nochdaidh an Tì a ʼs Airde dhuit seallanna air na nithibh àrda a nì an Tì a ʼs Airde orrasan a ta chòmhnuidh air an talamh anns na làithibh deireannach. Mar so chodail mi an oidhche sin agus oidhche eile, mar a dhʼ àithn e dhomh.
2ES.11.1	An sin chunnaic mi bruadar, agus, feuch, thàinig a nìos o ʼn chuan iolaire, aig an robh da sgiath dheug iteagach, agus trì cinn.
2ES.11.2	Agus chunnaic mi, agus, feuch, sgaoil i a sgiathan thairis air an talamh air fad, agus shéid uile ghaothan na h‑iarmailte oirre, agus chruinnicheadh rʼ a chéile iad.
2ES.11.3	Agus dhʼ amhairc mi, agus a mach as a h‑iteagaibh dhʼ fhàs iteagan eile ʼnan aghaidh; agus chinn iad ʼnan iteagaibh beaga agus faoine.
2ES.11.4	Ach bha a cinn aig foise: bha ʼn ceann ʼsa mheadhon ni ʼs mò na càch, agus leig i e an taice na cuid eile.
2ES.11.5	Os bàrr dhʼ amhairc mi, agus, feuch, dhʼ itealaich an iolaire le a h‑iteagaibh, agus rìoghaich i air an talamh, agus thairis orrasan a bha a chòmhnuidh ann.
2ES.11.6	Agus chunnaic mi gu ʼn robh na h‑uile nithe fo nèamh ùmhal di, agus cha do labhair duine sam bith ʼna h‑aghaidh, ni h‑eadh, fiù aon chreutair air an talamh.
2ES.11.7	Agus dhʼ amhairc mi, agus, feuch, dhʼ éirich an iolaire air a spuir, agus labhair i ri a h‑iteagaibh, ag ràdh,
2ES.11.8	Na dean faire uile còmhladh; coidleadh gach aon ʼna àite fein, agus deanadh iad faire, mu ʼn seach:
2ES.11.9	Ach biodh na cinn air an gléidheadh gu deireadh.
2ES.11.10	Agus dhʼ amhairc mi, agus, feuch, cha deachaidh an fhuaim a mach as a cinn, ach á meadhon a cuirp.
2ES.11.11	Agus dhʼ àireamh mi a h‑iteagan tarsuing, agus, feuch, bha ochd ann diubh.
2ES.11.12	Agus dhʼ amhairc mi, agus, feuch, air an taobh dheis dhʼ éirich aon iteag, agus rìoghaich i thar an talamh uile;
2ES.11.13	Agus thachair e, an uair a rìoghaich i, gu ʼn dʼ thàinig aʼ chrìoch aige, agus cha ʼn fhacas ionadsan ni ʼs mò: mar sin sheas an ath té suas, agus rìoghaich i, agus bha aice ùine mhòir;
2ES.11.14	Agus thachair e, an uair a rìoghaich i, gu ʼn dʼ thàinig a crìoch‑san mar an ceudna, mar aʼ cheud té, air chor is nach fhacas i ni ʼs mò.
2ES.11.15	An sin thàinig guth dʼ a h‑ionnsuidh, agus thubhairt e,
2ES.11.16	Eisd, thusa, aig an robh uachdaranachd co fada thar an talamh: so tha mi ag ràdh riut, mu ʼn tòisich thu air do nochdadh fein tuilleadh,
2ES.11.17	Cha ruig neach idir ʼnadʼ dhéigh air an ùine agad‑sa, ni mò chum a dhàrna leth.
2ES.11.18	An sin dhʼ éirich an treas té, agus rìoghaich i mar an aon eile a chaidh air thoiseach, agus cha do nochdadh ni ʼs mò i.
2ES.11.19	Mar so thachair a thaobh an iomlain, aon an déigh a chéile, air chor is gun do rìoghaich gach aon, agus an sin cha ʼn fhacas i ni ʼs mò.
2ES.11.20	An sin dhʼ amhairc mi, agus, feuch, ri h‑ùine sheas na h‑iteagan a lean suas air an taobh dheise, chum gu ʼn riaghladh iad mar an ceudna; agus riaghail cuid dhiubh, ach an ceann tacain
2ES.11.21	Oir chuireadh cuid dhiubh suas, ach cha do riaghail iad.
2ES.11.22	An déigh so sheall mi, agus, feuch, cha ʼn fhacas an dà iteag dheug tuilleadh, no ʼn dà iteag bheag;
2ES.11.23	Agus cha robh tuilleadh air corp na h‑iolaire, ach na trì cinn a bha ri taice, agus sèa sgiathan beaga.
2ES.11.24	An sin chunnaic mi mar an ceudna, gu ʼn do dhealaich dà iteag bheag iad fein o na sèa, agus dhʼ fhan iad fo ʼn cheann a bha air an taobh dheis: oir dhʼ fhan a cheithir ʼnan àite fein.
2ES.11.25	Agus dhʼ amhairc mi, agus, feuch, smuainich na h‑iteagan a bha fo ʼn sgéith air iad fein a chur suas, agus air an uachdaranachd a bhi aca.
2ES.11.26	Agus dhʼ amhairc mi, agus, feuch, chuireadh suas a h‑aon, ach an tiota cha ʼn fhacas ni ʼs mò i.
2ES.11.27	Agus bha an dara té ni ʼs luaithe air falbh na cheud té.
2ES.11.28	Agus dhʼ amhairc mi, agus, feuch, smuainich na dhà a dhʼ fhuirich, annta fein mar an ceudna air rìoghachadh:
2ES.11.29	Agus an uair a smuainich iad mar so, feuch, dhùisg aon do na cinn a bha aig foise, ʼse sin, an t‑aon a bha ʼsa mheadhon; oir bha e sin ni ʼs mò a ʼm meud nʼ an dà cheann eile.
2ES.11.30	Agus an sin chunnaic mi gu ʼn robh an dà cheann eile air an aonachadh ris.
2ES.11.31	Agus, feuch, bha ʼn ceann air a thionndaidh maille riù‑san a bha cuid ris, agus dhʼ ith e suas an dà iteag le ʼm bu mhiann rìoghachadh.
2ES.11.32	Ach chuir an ceann so an talamh uile fo eagal, agus le mòr‑shàruchadh riaghail e ann, os an ceann‑san uile a bha chòmhnuidh air an talamh; agus bha uachdaranachd an t‑saoghail aige ann an tomhas ni ʼs mò na aig na sgiathaibh a bhʼ ann air fad.
2ES.11.33	Agus an déigh so dhʼ amhairc mi, agus, feuch, chaidh an ceann a bha ʼsa mheadhon gu grad as an t‑sealladh, mar a rinn na sgiathan.
2ES.11.34	Ach dhʼ fhuirich dà cheann, a bha ʼriaghladh air an dòigh cheudna air an talamh, agus orra‑san a bha chòmhnuidh ann.
2ES.11.35	Agus sheall mi, agus, feuch, dhʼ ith an ceann a bha air an taobh dheis suas an ceann a bha air an taobh chlì.
2ES.11.36	An sin chual mi guth, a thubhairt rium, Seall romhad, agus beachd‑smuainich air an nì a ta thu aʼ faicinn.
2ES.11.37	Agus dhʼ amhairc mi, agus feuch, bha e mar leòmhan beucach air a ruagadh a mach as aʼ choille: agus chunnaic mi gun do chuir e mach guth duine chum na h‑iolaire, agus thubhairt e,
2ES.11.38	Eisd thusa, labhraidh mi riut, agus their an Tì a ʼs Airde riut,
2ES.11.39	Nach tusa esan a ta làthair dheth na ceithir bheathaichibh, a rinn mi gu bhi ʼrìoghachadh ʼnamʼ shaoghal, chum gu ʼn tigeadh deireadh nan aimsir aca trompa‑san?
2ES.11.40	Agus thàinig an ceathramh aon, agus thug e buaidh air na h‑uile bheathaichibh a chaidh thairis, agus aig an robh cumhachd thar an t‑saoghal, le mòr‑eagail, agus thairis air uile chuairt na talmhainn, le mòr‑shàruchadh aingidh; agus rè na h‑ùine so ghabh e còmhnuidh air an talamh le ceilg.
2ES.11.41	Oir cha tug thu breitheanas air an t‑saoghal le fìrinn.
2ES.11.42	Oir thug thu àmhghar air a mhacanta, chiùrr thu an sìochail, ghràdhaich thu na breugairean, agus mhill thu na h‑ionada‑còmhnuidh aca‑san a thug a mach toradh, agus thilg thu sìos na ballachan aca‑san nach dʼ rinn lochd idir ort.
2ES.11.43	Uime sin tha do dheanadas eucorach air dol suas chum an Tì a ʼs Airde, agus tʼ uaill chum an Uile‑chumhachdaich.
2ES.11.44	Sheall an Tì a ʼs Airde mar an ceudna air na h‑amannaibh uaibhreach, agus, feuch, tha iad air an crìochnachadh, agus a ghraneileachdan air an coimhlionadh.
2ES.11.45	Agus uime sin, thusa a iolaire, na faicear tuilleadh thu, na do sgiathan oillteil, na tʼ iteagan aingidh, na do chinn ghamhlasach, na do spuir mhillteach, na do chorp shuarach uile;
2ES.11.46	Chum gu ʼm bi an talamh gu léir air ath‑ùrachadh, agus gu ʼn tig e air ais, air da a bhi air a shaoradh o tʼ àinneart‑sa, agus gu ʼm feud dòchas a bhi aige ri breitheanas agus tròcair o ʼn tì a rinn e.
2ES.12.1	Agus thàinig e gu crìch, an uair a labhair an leòmhan na briathra sin ris an iolaire, chunnaic mi,
2ES.12.2	Agus, feuch, cha ʼn fhacas ni ʼs mò an ceann a dh ʼfhuirich, no na ceithir sgiathan, agus chaidh an dithis dʼ a ionnsuidh, agus chuir iad suas iad fein a rìoghachadh, agus bha an rìoghachd‑san beag, agus làn buaireis.
2ES.12.3	Agus chunnaic mi, agus, feuch, cha ʼn fhacas ni ʼs mò iad, agus loisgeadh corp na h‑iolaire air fad, air chor is gu ʼn robh an talamh fo eagal mòr: an sin dhùisg mi á trioblaid agus neul mʼ inntinn, agus á eagal mòr, agus thubhairt mi rimʼ spiorad,
2ES.12.4	Feuch, rinn thu so orm‑sa, ʼn àm duit a bhi rannsachadh a mach shlighean an Tì a ʼs Airde.
2ES.12.5	Feuch, tha mi fathast airsneileach a ʼm inntinn, agus ro lag a ʼm spiorad; agus cha ʼn ʼeil ach beag neart annam, a thaobh an eagail mhòir leis an do chuireadh geilt orm an nochd.
2ES.12.6	Air an aobhar sin guidhidh mi a nis air an Tì a ʼs Airde, chum comhfhurtachd a thoirt domh chum na crìche.
2ES.12.7	Agus thubhairt mi, A Thighearna, aig am bheil uachdaranachd, ma fhuair mi deagh‑ghean aʼ dʼ làthair, agus ma tha mi air mʼ fhìreanachadh leat‑sa air thoiseach air mhòran eile, agus ma tha mʼ ùrnuigh gun teagamh air dol suas a ʼm fianuis do ghnùis‑sa;
2ES.12.8	Tabhair uime sin comhfhurtachd dhomh, agus nochd dhomhsa do sheirbhiseach am mìneachach, agus an t‑atharrachadh so‑thuigsinn aig an t‑sealladh eagallach so, chum gu ʼn toir thu comhfhurtachd iomlan do mʼ anam.
2ES.12.9	Oir mheas thu airidh mi air na h‑amanna deireannach a nochdadh dhomh.
2ES.12.10	Agus thubhairt e rium, ʼSe so mìneachadh an t‑seallaidh:
2ES.12.11	ʼSi an iolair, a chunnaic thu aʼ teachd a nìos o ʼn chuan, an rìoghachd a chunncas ann an sealladh do bhràthar Dhanieil.
2ES.12.12	Ach cha do mhìnicheadh dhàsan e, uime sin a nis leigam ris e dhuit‑sa.
2ES.12.13	Feuch, thig na làithean, anns an éirich rìoghachd suas air an talamh, agus bithidh eagal ann roipe os ceann gach uile rìoghachd a bha air thoiseach oirre.
2ES.12.14	Agus rìoghaichidh a dhà dheug rìghrean innte, gach aon an déigh a chéile:
2ES.12.15	Agus dhiubh so tòisichidh an dara h‑aon air rìoghachadh, agus bithidh barrachd aimsire aige na aig a h‑aon do ʼn dhà dheug.
2ES.12.16	Agus ʼse so tha ʼn dà sgiath dheug aʼ ciallachadh, a chunnaic thu.
2ES.12.17	Agus a thaobh aʼ ghutha a chual thu labhairt, agus nach faca tu aʼ dol a mach as na cinn, ach o mheadhon aʼ chuirp, ʼse so am mìneachadh;
2ES.12.18	Gu ʼn éirich còmhstrithean mòra, an déigh ama na rìoghachd sin, agus bithidh i ann an cunnart tuiteam: gidheadh cha tuit i an sin, ach aisigear i a rìs chum a toiseach.
2ES.12.19	Agus do bhrìgh gu ʼm fac thu na h‑ochd iteagan beaga ìochdarach an sàs ri a sgiathaibh, ʼse so am mìneachadh;
2ES.12.20	Gu ʼn éirich annsan ochd rìghrean, aig nach bi ach amanna beaga, agus am bliadhnaichean siùbhlach.
2ES.12.21	Agus théid dithis aca a dhìth, an uair a thig an ùine mheadhonach am fagus: gléidhear ceathrar gus am bi an crìoch aʼ teachd am fagus; ach gléidhear dithis chum na crìche.
2ES.12.22	Agus do bhrìgh gu ʼm fac thu trì cinn an taice, ʼse so am mìneachadh;
2ES.12.23	ʼNa làithibh deireannach togaidh an Tì a ʼs Airde suas trì rìoghachdan, agus ath‑nuadhaichidh e iomadh nì annta, agus bithidh uachdaranachd na talmhainn aca,
2ES.12.24	Agus na muinntir sin a ta chòmhnuidh ann, le mòr‑shàruchadh, os an ceann‑san uile a bha rompa: uime sin goirear cinn na h‑iolaire riù.
2ES.12.25	Oir is sin iadsan a choimhlionas an aingidheachd aige, agus a chrìochnaicheas an deireadh aige.
2ES.12.26	Agus do bhrìgh gu ʼm fac thu nach do nochd an ceann mòr e fein tuilleadh, tha sin aʼ ciallachadh gu ʼm bàsaich a h‑aon diubh air a leabaidh, agus sin le péin.
2ES.12.27	Oir an dithis a ta thairis marbhar leis aʼ chlaidheamh iad.
2ES.12.28	Oir ithidh claidheamh an aoin, suas an t‑aon eile, ach mu dheireadh tuitidh e fein leis aʼ chlaidheamh.
2ES.12.29	Agus do bhrìgh gu ʼm faca tu dà iteag fo nan sgiathan, a ta dol thairis air aʼ cheann, a ta air an taobh dheis,
2ES.12.30	Tha e aʼ ciallachadh, gur sin iadsan a ghléidh an Tì a ʼs Airde chum an crìche: ʼsi so an rìoghachd bheag, agus làn trioblaid, mar a chunnaic thu.
2ES.12.31	Agus an leòmhan a chunnaic thu ag éiridh suas as aʼ choille, agus aʼ beucaich, agus aʼ labhairt ris an iolaire, agus aʼ toirt achmhasain dhi air son a neo‑fhìreantachd, leis na briathraidh sin uile a chual thu;
2ES.12.32	Is e so an t‑aon‑ungta, a ghléidh an Tì a ʼs Airde air an son, agus air son an aingidheachd, chum na crìche: bheir esan achmhasan dhoibh, agus cronaichidh se iad air son an cruadhais‑cridhe.
2ES.12.33	Oir suidhichidh se iad air a bheulaobh beò anns a bhreitheanas, agus bheir e achmhasan doibh, agus ceartaichidh e iad.
2ES.12.34	Oir saoraidh e aʼ chuid eile do ʼm shluagh‑sa le tròcair, iadsan a ghléidheadh air mo chrìochaibh, agus nì e aoibhneach iad gus an tig là aʼ bhreitheanais, mu ʼn do labhair mi riut o ʼn toiseach.
2ES.12.35	Is e so am bruadar a chunnaic thu, agus ʼsiad so na ciallan aige.
2ES.12.36	Is tusa ʼnad aonar a bha freagarrach chum fios fhaotuinn air dìomhaireachd so an Tì a ʼs Airde.
2ES.12.37	Uime sin sgrìobh ann an leabhar na nithe sin uile a chunnaic thu, agus foluich iad:
2ES.12.38	Agus teagaisg iad dhoibh‑san a ta glic do ʼn t‑sluagh, aig am bheil cridheachan, mar a ta fios agad, a dhʼ fheudas na dìomharachda sin a thuigsinn agus a ghléidheadh.
2ES.12.39	Ach fuirich thusa fein an so fathast seachd làithean tuilleadh, chum gu ʼn nochdar duit ge bʼ e nì a dheònaicheas an Tì a ʼs Airde a chur an céill duit. Agus le sin dhʼ fhalbh e.
2ES.12.40	Agus thàinig e gu crìch, an uair a chunnaic an sluagh uile gu ʼn deachaidh na seachd làithean thairis, agus nach tàinig mise a rìs do ʼn bhaile, chruinnich iad uile cuideachd, o ʼn neach a ʼs lugha chum an neach a ʼs mò, agus thàinig iad a ʼm ionnsuidh, agus thubhairt iad,
2ES.12.41	Ciamar a chuir sinn oilbheum ort? agus ciod an t‑olc a rinn sinn ʼnadʼ aghaidh, gu ʼn do thréig thu sinn, agus gu ʼm bheil thu ʼnadʼ shuidh ʼsan ionad so?
2ES.12.42	Oir dhʼ fhàgadh thusa ʼnad aonar do na fàidhibh uile maille ruinn, mar bhagaid an fhìon‑fhogharaidh, agus mar choinnleir ann an ionad dòrch, agus mar chaladh no long air an teasairginn o ʼn doinionn.
2ES.12.43	Nach leòir na truaighean a thàinig oirnn a cheana?
2ES.12.44	Ma thréigeas tu sinn, nach mòr ni ʼs fearr a bhiodh e dhuinn, nʼ am biomaid mar an ceudna air ar losgadh ann am meadhon Shioin?
2ES.12.45	Oir cha ʼn ʼeil sinne ni ʼs fearr na iadsan a bhàsaich an sin. Agus ghuil iad le guth àrd. An sin fhreagair mi iad, agus thubhairt mi,
2ES.12.46	Biodh deagh mhisneach agad, O Israeil; agus na bi fo thruime, thusa a thigh Iacoib:
2ES.12.47	Oir tha thu aig an Tì a ʼs Airde air chuimhne, agus cha do dhì‑chuimhnich an t‑Uile‑chumhachdach thu ann am buaireadh.
2ES.12.48	Air mo shonsa dheth, cha do thréig mi thu, ni mò an deachaidh mi air falbh uait; ach tha mi air teachd chum an àite so, a dheanamh ùrnuigh air son fàsachaidh Shioin, agus a dhʼ iarraidh tròcaire air son staide ìosail bhur n‑ionaid naoimh.
2ES.12.49	Agus a nis thugadh gach aon agaibh bhur dachaidh oirbh, agus an déigh nan làithean sin thig mi dʼ ur n‑ionnsuidh.
2ES.12.50	Mar sin thug an sluagh am baile orra, mar a dhʼ àithn mi dhoibh:
2ES.12.51	Ach dhʼ fhuirich mise fathast anns na h‑achaibh seachd làithean, mar a dhʼ àithn an t‑aingeal dhomh; agus anns na làithibh sin cha dʼ ith mi ach a mhàin do bhlàthaibh na macharach, agus bha na luibheanna ʼnan lòn domh.
2ES.13.1	Agus thàinig e gu crìch an déigh sheachd làithean, gu ʼn do bhruadair mi bruadar air an oidhche:
2ES.13.2	Agus, feuch, dhʼ éirich gaoth o ʼn chuan, chum gu ʼn do ghluais e a thonnan gu léir.
2ES.13.3	Agus dhʼ amhairc mi, agus, feuch, dhʼ fhàs an duine làidir leis na mìltibh o nèamh: agus an uair a thionndaidh e a ghnùis gu amharc, chriothnaich na h‑uile nithe a chunncas fodha.
2ES.13.4	Agus ge bʼ e cuin chaidh an guth a mach as a bheul, las iadsan uile a chual a ghuth, amhuil mar a dhʼ fhàilnicheas an talamh an uair a fhairicheas e an teine.
2ES.13.5	Agus an déigh so dhʼ amhairc mi, agus, feuch, chruinnicheadh rʼ a chéile cuideachd do‑àireamh dhaoine, o cheithir ghaothaibh nèimhe, a cheannsachadh an duine a thàinig a mach as aʼ chuan.
2ES.13.6	Ach dhʼ amhairc mi, agus, feuch, ghèarr e mach dha fein beinn mhòir, agus dhʼ itealaich e suas dʼ a h‑ionnsuidh.
2ES.13.7	Ach bu mhiann leam an t‑àit no ʼn t‑ionad as an do ghèarr e aʼ bheinn fhaicinn, agus cha bʼ urrainn mi.
2ES.13.8	Agus an déigh so dhʼ amhairc mi, agus feuch, bha iadsan uile gu mòr fo eagal a chruinnich rʼ a chéile chum a cheannsachadh, agus an déigh sin bha aʼ chridhe aca cogadh a dheanamh.
2ES.13.9	Agus, feuch an uair a chunnaic e gairge na cuideachd a thàinig, cha do thog e a làmh, ni mò a chùm e claidheamh, no inneal cogaidh sam bith.
2ES.13.10	Ach a mhàin chunnaic mi gu ʼn do chuir e a mach as a bheul mar gu ʼm biodh séideadh teine, agus a mach as a bhilibh anail lasarach, agus as a theanga thilg e mach sradan agus doinionna.
2ES.13.11	Agus bha iad uile air am masgadh
2ES.13.12	An déigh sin chunnaic mi an duine ceudna aʼ teachd a nuas o ʼn bheinn, agus aʼ gairmeadh dʼ a ionnsuidh mòr‑chuideachd shìochail eile.
2ES.13.13	Agus thàinig sluagh mòr dʼ a ionnsuidh, dhe ʼn robh cuid aoibhneach, cuid brònach, cuid dhiubh ceangailte, agus thug cuid eile leò de na nithibh a thairgeadh suas; an sin bha mi tinn le mòr eagal, agus dhùisg mi, agus thubhairt mi,
2ES.13.14	Nochd thu dodʼ sheirbhiseach na mìorbhuilean sin o ʼn toiseach, agus mheas thu airidh mi chum gabhail rimʼ ùrnuigh:
2ES.13.15	Nochd dhomh a nis fathast mìneachadh aʼ bhruadair so.
2ES.13.16	Oir mar a ta mi ʼbreithneachadh ʼnam thuigse, is an‑aoibhinn dhoibh‑san a dhʼ fhàgar anns na làithibh sin! agus is an‑aoibhinn ni ʼs mò dhoibh‑san nach bi air am fàgail air deireadh!
2ES.13.17	Oir bha iadsan nach dʼ fhàgadh ann an truime.
2ES.13.18	A nis tha mi ʼtuigsinn nan nithe tha air an tasgaidh suas anns na làithibh deireannach, a thachaireas dhoibh‑san, agus dʼ an taobh‑san a dhʼ fhagar air dheireadh.
2ES.13.19	Uime sin tha iad air teachd chum chunnarta mòra, agus iomadh éigin, amhuil mar a chuir na bruadairean sin an céill.
2ES.13.20	Gidheadh tha e ni ʼs fhasa dhàsan a ta ann an cunnart teachd chum nan nithe sin, na teicheadh air falbh mar neul a mach as an t‑saoghal, agus gun na nithe sin fhaicinn a thachaireas anns na làithibh deireannach. Agus fhreagair e mi, agus thubhairt e,
2ES.13.21	Nochdaidh mi dhuit mìneachadh an t‑seallaidh, agus fosgailidh mi dhuit an nì sin a ta thu ag iarraidh.
2ES.13.22	Do bhrìgh gu ʼn do labhair thu umpa‑san a dhʼ fhàgadh air dheireadh, ʼse so am mìneachadh:
2ES.13.23	Esan a chuireas suas leis aʼ chunnart ʼsan àm sin, gléidhidh se e fein; agus is iadsan a ta air tuiteam ann an cunnart, iadsan aig am bheil oibre, agus creidimh a thaobh an Uile‑chumhachdaich.
2ES.13.24	Biodh fios agad uime sin air so, gu ʼm bheil iadsan a dhʼ fhàgar air dheireadh ni ʼs beannaichte na iadsan a ta marbh.
2ES.13.25	ʼSe so a ʼs ciall do ʼn t‑sealladh; Do bhrìgh gu ʼm fac thu duine ʼteachd a nìos o mheadhon aʼ chuain;
2ES.13.26	Is esan an tì sin a ghléidh an Dia a ʼs Airde rè ùine fhada, eadhon esan a shaoras le chumhachd fein a chreutair fein; agus bheir e àithne dhoibh‑san a ta air am fàgail air dheireadh.
2ES.13.27	Agus do bhrìgh gu ʼm fac thu, gun tainig a mach as a bheul séideadh gaoithe, teine, agus doinionn;
2ES.13.28	Agus nach dʼ rinn e gréim aon chuid air claidheamh, no air inneal‑cogaidh sam bith, ach leis an leumadh a stigh aige gu ʼn do mhill e a mhòr‑chuideachd uile a thàinig gu buaidh a thoirt air: is e so am mìneachadh:
2ES.13.29	Feuch, thig na làithean, an uair a thòisicheas an Tì a ʼs Airde chum iadsan a shaoradh a ta air an talamh.
2ES.13.30	Agus thig e chum iongantais na muinntir a ta chòmhnuidh air an talamh.
2ES.13.31	Agus gabhaidh a h‑aon os làimh cogadh an aghaidh an aoin eile, agus aon bhaile an aghaidh baile eile, aon àit an aghaidh àitʼ eile, aon sluagh an aghaidh sluaigh eile, agus aon rìoghachd an aghaidh rìoghachd eile.
2ES.13.32	Agus bithidh an t‑àm ann, an uair a thig na nithe sin gu crìch, agus tachraidh na comhara a nochd mi dhuit roimhe, agus an sin nithear mo Mhac‑sa aithnichte, a chunnaic thu aʼ dol suas mar dhuine.
2ES.13.33	Agus an uair a chluinneas an sluagh uile a ghuth, sguiridh gach neach na thìr fein o ʼn chòmhstrith a ta ann, an aghaidh aoin a chéile.
2ES.13.34	Agus cruinnichear rʼ a chéile mòr‑chuideachd do‑àireamh, mar a chunnaic thu, deònach air tighinn, agus buaidh a thoirt air le cogadh.
2ES.13.35	Ach seasaidh e air mullach beinn Shioin.
2ES.13.36	Agus thig Sion, agus nochdar i do na h‑uile dhaoinibh, ullaichte agus togta, mar a chunnaic thu aʼ bheinn a ghearradh le làmhaibh.
2ES.13.37	Agus bheir mo Mhac so achmhasan do dhʼ innleachdaibh aingidh nan cinneach sin, a ta air tuiteam a thaobh an droch chaithe‑beatha anns an doininn;
2ES.13.38	Agus a chuireas an droch smuainte ʼnam fianuis, agus na truaighean leis an toisich iad air a bhi air am buaireadh, a ta cosmhuil ri lasair; agus sgriosaidh se iad gun saothair, leis an lagh a ta cosmhuil ri teine.
2ES.13.39	Agus do bhrìgh gu ʼm fac thu, gu ʼn do thionail e mòr‑chuideachd shìochail eile dʼ a ionnsuidh;
2ES.13.40	Is iad sin na deich treubhan, a ghiùlaineadh air falbh ʼnan prìosanaich as an tìr fein ri lìnn an rìgh Osea, a thug Salmanasar rìgh Assiria air falbh ʼnam bràighdibh, agus a ghiùlan e thar nan aibhnichean, agus mar so thàinig iad do thìr eile.
2ES.13.41	Ach ghabh iad aʼ chomhairle so ʼnam measg fein, gu ʼm fàgadh iad mòr‑chuideachd nan cinneach, agus gu ʼn rachadh iad a mach do dhùthaich ni ʼs faide as, far nach do chòmhnuich mac duine riamh,
2ES.13.42	Chum gu ʼn ghléidheadh iad an reachdan fein, nach do ghléidh iad riamh nan tìr fein.
2ES.13.43	Agus dhʼ inndrinn iad
2ES.13.44	Oir nochd an Tì a ʼs Airde an sin comhara dhoibh, agus bhac e an dìlinn, gus an deachaidh iad thairis.
2ES.13.45	Oir bha slighe fhada rʼ a dhol troimh ʼn dùthaich sin, ʼse sin, rè bhliadhna gu leth; agus goirear Asaret ris aʼ cheàrna cheudna.
2ES.13.46	Uime sin dhʼ fhan iad an sin chum an ama dheireannaich, agus a nis, an uair a thòisicheas iad air teachd,
2ES.13.47	Cuiridh an Tì a ʼs Airde stad a rìs air tobraichibh an t‑srutha, chum gu ʼn téid iad troimh: uime sin chunnaic thu a chuideachd le sìth.
2ES.13.48	Ach is iadsan a ta air am fàgail air deireadh dodʼ shluagh, iadsan a ta air am fàgail a ʼn taobh a stigh dʼ am chrìochaibh fein.
2ES.13.49	A nis, an uair a sgriosas e mòr‑àireamh nan cinneach a ta air an cruinneachadh cuideachd, dìonaidh se a shluagh fein a dhʼ fhanas.
2ES.13.50	Agus an sin nochdaidh e dhoibh mìorbhuile mòra.
2ES.13.51	An sin thubhairt mise, O Tighearna a ta riaghladh, nochd so dhomh: Cʼ arson a chunnaic mi an duine aʼ teachd a nìos á meadhon aʼ chuain?
2ES.13.52	Agus thubhairt e rium, Amhuil mar nach urrainn thu na nithe a ta ann an doimhneachd aʼ chuain a rannsachadh a mach no aithneachadh; ceart mar sin cha ʼn urrainn duine air thalamh mo Mhac‑sa fhaicinn, no iadsan a ta maille ris, ach air an latha.
2ES.13.53	ʼSe so mìneachadh aʼ bhruadair a chunnaic thu, agus trìd am bheil thusa aʼ dʼ aonar an so air do shoillseachadh.
2ES.13.54	Oir thréig thu do shlighe fein, agus ghabh thu cùram domʼ lagh‑sa, agus dhʼ iarr thu e.
2ES.13.55	Ann an gliocas dhʼ òrduich thu do bheatha fein, agus thug thu tuigse mar ainm air do mhàthair.
2ES.13.56	Agus air an aobhar sin nochd mi dhuit ionmhais an Tì a ʼs Airde; an déigh thrì làithean labhraidh mi nithe eile riut, agus cuiridh mi an céill duit nithe cumhachdach agus mìorbhuileach.
2ES.13.57	An sin chaidh mi mach air an raoin, aʼ toirt molaidh agus buidheachais ro mhòr do ʼn Tì a ʼs Airde, air son nam mìorbhuil aige a rinn e ʼnan àm;
2ES.13.58	Agus air son gu ʼm bheil e ʼgan riaghladh, agus nithe eile a thachras ʼnan amannaibh fein; agus an sin shuidh mi rè thrì làithean.
2ES.14.1	Agus thàinig e gu crìch air an treas là, shuidh mi fo dharaig, agus, feuch, thàinig guth a mach á preas thall fa ʼm chomhair, agus thubhairt e, Esdrais, Esdrais!
2ES.14.2	Agus thubhairt mise, Tha mi an so, a Thighearna, Agus sheas mi suas air mo chosaibh.
2ES.14.3	An sin thubhairt e rium, Dhʼ fhoillsich mi mi fein gu soilleir do Mhaois anns aʼ phreas, agus labhair mi ris, an uair a rinn mo phobull seirbhis ʼsan Eiphit:
2ES.14.4	Agus chuir mi a mach e, agus threòraich mi mo shluagh fein as an Eiphit, agus thug mi suas e gu beinn Shinai, far an do chùm mi e maille rium rè ùine fhada,
2ES.14.5	Agus far an do chuir mi an céill da iomadh nì mìorbhuileach, agus an do nochd mi dha dìomhaireachdan nan aimsir, agus aʼ chrìoch; agus thug mi àithne dha, ag ràdh,
2ES.14.6	Na briathra sin cuiridh tu an céill, agus na briathra sin eile folaichidh tu.
2ES.14.7	Agus a nis a deirean riut,
2ES.14.8	Gun taisg thu suas ʼnadʼ chridhe na comharan a nochd mi, agus na bruadairean a chunnaic thu, agus na mìnichean a chual thu:
2ES.14.9	Oir bheirear air falbh thu o na h‑uile, agus o so a mach fanaidh tu maille rimʼ Mhac‑sa, agus maille riù‑san a bhios cosmhuil riut fein, gus an tig na h‑amanna gu crìch.
2ES.14.10	Oir chaill an saoghal òige fein, agus tha na h‑amanna aʼ tòiseachadh ri fàs sean.
2ES.14.11	Oir tha ʼn saoghal air a roinn ʼna dhà earrainn deug, agus tha deich earrainnean deth air dol seachad a cheana, agus leth deicheamh earrainn;
2ES.14.12	Agus tha ann fathast an nì sin a ta thairis air dàrna leth an deicheamh earrainn.
2ES.14.13	A nis, uime sin cuir do thigh a ʼn òrdugh, agus thoir achmhasan dodʼ shluagh fein, thoir comhfhurtachd do mheud ʼsa ta ann an trioblaid, agus a ta a nis aʼ cur cùl ri truaillidheachd,
2ES.14.14	Leig air falbh uait smuainte bàsmhor, tilg air falbh uallaichean dhaoine, cuir dhìot a nis an nàdar lag,
2ES.14.15	Agus cuir gu taobh na smuainte a ta ro throm ort, agus dean cabhag chum teicheadh o na h‑amannaibh sin.
2ES.14.16	Oir nithear an déigh so aingidheachdan ni ʼs mò na iadsan a chunnaic thu aʼ tachairt.
2ES.14.17	Oir feuch, aʼ mheud ʼsa bhios an saoghal ni ʼs laige trìd na h‑aois, meudaichear aingidheachdan aʼ réir sin orra‑san a ta chòmhnuidh ann.
2ES.14.18	Oir theich an fhìrinn am fad as, agus tha àm a chruinnichidh am fagus: oir a nis tha ʼn sealladh a chunnaic thu aʼ deanamh cabhaig gu teachd.
2ES.14.19	An sin fhreagair mi aʼ dʼ làthair, agus thubhairt mi,
2ES.14.20	Feuch, a Thighearna, théid mi mar a dhʼ àithn thu dhomh, agus bheir mi achmhasan do ʼn t‑sluagh a ta làthair: ach cò a dhʼ earalaicheas iadsan a bheirear an déigh so? mar so tha ʼn saoghal air a shuidheachadh ann an dorchadas, agus tha iadsan gun solus a ta chòmhnuidh ann.
2ES.14.21	Oir loisgeadh do lagh, uime sin cha ʼn ʼeil fios aig duine sam bith air na nithibh a nithear leat‑sa, no na h‑oibre a thòisicheas:
2ES.14.22	Ach ma fhuair mi gràs ʼnadʼ làthair, cuir an Spiorad Naomh dʼ am ionnsuidh, agus sgrìobhaidh mi na h‑uile nithe a rinneadh ʼsan t‑saoghal o ʼn toiseach, a sgrìobhadh ʼnadʼ lagh fein, chum gu ʼm faigh daoine an t‑slighe, agus gu ʼm bi beatha aca‑san a bhios beò anns na làithibh deireannach.
2ES.14.23	Agus fhreagair e mi, ag ràdh, Gabh romhad, cruinnich an sluagh ri chéile, agus abair riutha, gun iad a bhi ʼgad iarraidh rè dhà fhichead là.
2ES.14.24	Ach seall thusa, ullaich dhuit fein mòran do chrannaibh‑bocsa, agus gabh maille riut Sarea, Dabria, Selemia, Ecanus, agus Asiel, a chùignear sin, a ta deas chum sgrìobhadh gu luath.
2ES.14.25	Agus thig an so, agus lasaidh mi coinneal tuigse ʼnadʼ chridhe, nach smàlar as, gus an deanar na nithe a thòisicheas tu air sgrìobhadh.
2ES.14.26	Agus an uair a bhios tu ullamh, foillsichidh tu cuid do nithibh, agus nochdaidh tu cuid eile gu h‑uaigneach dhoibh‑san a ta glice: aig an uair so am màireach tòisichidh tu air sgrìobhadh:
2ES.14.27	An sin chaidh mi a mach, mar a dhʼ àithn e, agus chruinnich mi an sluagh uile rʼ a chéile, agus thubhairt mi,
2ES.14.28	Eisd ris na briathraibh so, O Israeil:
2ES.14.29	Bha ar n‑aithriche ʼsan toiseach ʼnan coigrich ʼsan Eiphit, as an do shaoradh iad:
2ES.14.30	Agus fhuair iad lagh na beatha, nach do ghléidh iad, agus a bhris sibhse mar an ceudna ʼnan déigh.
2ES.14.31	An sin bha am fearann, eadhon fearann Shioin, air a roinn ʼn ʼur measg le crannchar; ach rinn bhur n‑aithriche, agus sibh fein neo‑fhìreantachd, agus cha do ghléidh sibh na sligheanna a dhʼ àithn an Tì a ʼs Airde dhuibh.
2ES.14.32	Agus do bhrìgh ʼs gur breitheamh fìrinneach e, thug e uaibh ri h‑ùine an nì sin a thug e dhuibh.
2ES.14.33	Agus a nis tha sibh an so, agus bhur bràithre ʼn ʼur measg.
2ES.14.34	Air an aobhar sin, ma thachaireas e gu ʼn ceannsaich sibh bhur tuigse fein, agus gu ʼn athleasaich sibh bhur cridheachan fein, cumar beò sibh, agus an déigh aʼ bhàis gheibh sibh tròcair.
2ES.14.35	Oir an déigh aʼ bhàis thig am breitheanas, an uair a bhios sinn beò a rìs; agus an sin nithear ainmean nam fìrean follaiseach, agus bithidh oibre nan aingidh air an leigeadh ris.
2ES.14.36	Na tigeadh duine sam bith uime sin a ʼm ionnsuidh a nis, agus na iarradh neach sam bith mi rè dhà fhichead là.
2ES.14.37	Uime sin ghabh mi an cùignear dhaoine, mar a dhʼ àithn e dhomh, agus chaidh sinn chum an achaidh, agus dhʼ fhan sinn an sin.
2ES.14.38	Agus air an ath là, feuch, ghairm guth orm, ag ràdh, Esdrais, fosgail do bheul, agus òl na bheir mi dhuit rʼ a òladh.
2ES.14.39	An sin dhʼ fhosgail mi mo bheul, agus, feuch, shìn e dhomh copan làn, a bha air a lìonadh mar gu ʼm bʼ ann le h‑uisge, agus bha a dhreach mar theine.
2ES.14.40	Agus ghabh, agus dhʼ òl mi e; agus an uair a dhʼ òl mi dheth, labhair mo chridhe tuigse, agus dhʼ fhàs gliocas ʼnam uchd, oir neartuich mo spiorad mo chuimhne:
2ES.14.41	Agus dhʼ fhosgladh mo bheul, agus cha do dhùnadh e tuilleadh.
2ES.14.42	Thug an Tì a ʼs Airde tuigse do ʼn chùignear dhaoine, agus sgrìobh iad seallanna iongantach na h‑oidhche a chuireadh an céill, air nach robh fios aca; agus shuidh iad dà fhichead là, agus sgrìobh iad ʼsan là, agus dhʼ ith iad aran air an oidhche.
2ES.14.43	Agus air mo shon‑sa dheth, labhair mi anns an là, agus cha robh mi ʼnam thosd air an oidhche.
2ES.14.44	Sgrìobh iad ann an dà fhichead là, dà cheud leabhar agus ceithir.
2ES.14.45	Agus thàinig e gu crìch, an uair a choimhlionadh an dà fhichead là, gu ʼn do labhair an Tì a ʼs Airde, ag ràdh, Nochd gu follaiseach aʼ cheud fhear a sgrìobh thu, chum gu ʼn leugh an t‑airidh agus am mì‑airidh e;
2ES.14.46	Ach gléidh na deich agus trì fichead dheireannach, chum gu ʼn tabhair thu iad a mhàin dhoibh‑san a ta glice am measg an t‑sluaigh.
2ES.14.47	Oir annta‑san tha ceann‑aobhair na tuigse, tobar aʼ ghliocais, agus sruth an eòlais.
2ES.14.48	Agus rinn mi so.
2ES.15.1	Feuch, labhair thusa ann an cluasaibh mo shluaigh briathra na fàidheadaireachd, a chuireas mi ʼnadʼ bheul, deir an Tighearna,
2ES.15.2	Agus thoir fanear gu ʼn sgrìobhar air pàipeir iad, oir tha iad treibhdhireach agus fìor.
2ES.15.3	Na biodh eagal nan smuaintean a ta ʼnadʼ aghaidh ort, na cuireadh am mì‑chreideamh aca‑san trioblaid ort, a labhras ʼnad aghaidh.
2ES.15.4	Oir bàsaichidh na neo‑fhìreanna uile nan neo‑fhìreantachd fein.
2ES.15.5	Feuch, a deir an Tighearna, bheir mi plàighean air an t‑saoghal; an claidheamh, gorta, bàs, agus sgrios.
2ES.15.6	Oir thruaill aingidheachd gu mòr an talamh uile, agus tha ʼn oibre sgriosach air an coimhlionadh.
2ES.15.7	Uime sin, a deir an Tighearna,
2ES.15.8	Cha ʼn fhan mi a ʼm thosd ni ʼs mò a thaobh na h‑aingidheachd do ʼm bheil iad gu mì‑dhiadhaidh ciontach, ni mò a ghiùlaineas mi leò a thaobh nan nithe sin anns am bheil iad gu h‑aingidh ʼgan cleachdadh fein: feuch, tha ʼn fhuil neo‑chiontach agus ionraic ag éigheach rium, agus tha anama nam fìrean do ghnàth aʼ gearain.
2ES.15.9	Agus air an aobhar sin, a deir an Tighearna, nì mi gu cinnteach dìoghaltas air an son, agus gabhaidh mi a ʼm ionnsuidh fein an fhuil neo‑chiontach uile as am measg.
2ES.15.10	Feuch, tha mo shluagh‑sa air an treòrachadh mar threud chum aʼ chosgraidh: cha ʼn fhuiling mi dhoibh a nis còmhnuidh a ghabhail an tìr na h‑Eiphit;
2ES.15.11	Ach bheir mi a mach iad le làimh chumhachdaich, agus le gàirdean sìnte a mach, agus buailidh mi an Eiphit le plàighibh, mar a rinneadh roimhe, agus sgriosaidh mi am fearann aice gu léir.
2ES.15.12	Ni an Eiphit caoidh, agus buailear an stéigh aice leis aʼ phlàigh agus aʼ pheanas a bheir Dia oirre.
2ES.15.13	Ni iadsan a ta treabhadh an fhearainn caoidh; oir fàilnichidh na sìoltan aca leis na sìantaibh agus aʼ chloich‑mheallain, agus le reult‑sholus eagallach.
2ES.15.14	Is an‑aoibhinn do ʼn t‑saoghal, agus dhoibh‑san a ta chòmhnuidh ann!
2ES.15.15	Oir tha ʼn claidheamh agus an sgrios aca aʼ tarruing am fagus, agus seasaidh aon phobull suas gu cogadh an aghaidh pobuill eile, agus claidhean ʼnan làmhaibh.
2ES.15.16	Oir bithidh aimhreite am measg dhaoine, agus aʼ toirt ionnsuidh air aon a chéile; cha bhi suim aca dʼ an rìghribh no dʼ am prionnsaibh fein, agus seasaidh cùrsa an gnìomhara ʼnan cumhachd fein.
2ES.15.17	Bithidh toil aig duine a dhol do ʼn bhaile, ach cha ʼn urrainn e.
2ES.15.18	Oir a thaobh an uaill bithidh na bailte fo thrioblaid, sgriosar na tighean, agus bithidh daoine fo eagal.
2ES.15.19	Cha bhi truas aig duine rʼ a choimhearsnach fein, ach sgriosaidh e an tighean leis aʼ chlaidheamh, agus millidh e an cuid, a thaobh gainne an arain, agus chum mòr‑thrioblaid.
2ES.15.20	Feuch, deir Dia, gairmidh mi cuideachd uile rìghre na talmhainn chum ùmhlachd a dheanamh dhomh, a ta o éiridh na gréine, o ʼn àird aʼ deas, o ʼn àird an ear, agus á Libanus; chum iad fein a thionndadh an aghaidh a chéile, agus ath‑dhìol a dheanamh air son nan nithe a rinn iad dhoibh.
2ES.15.21	Amhuil mar a ta iad fathast aʼ deanamh an diugh do ʼm shluagh taghta‑sa, mar sin nì mise mar an ceudna, agus luach‑saoithreach ʼnan uchd. Mar so a deir an Tighearna Dia,
2ES.15.22	Cha chaomhain mo làmh dheas na peacaich, agus cha sguir mo chlaidheamh thairis orra‑san a ta ʼdòrtadh fola neo‑chiontaich air an talamh.
2ES.15.23	Tha teine a chorruich‑san air dol a mach, agus loisg e bunaite na talmhainn, agus na peacaich, mar aʼ chonnlach a chaidh fhadadh.
2ES.15.24	Is an‑aoibhinn doibh‑san a ta aʼ peacachadh, agus nach gléidh mʼ àitheanta‑sa! deir an Tighearna.
2ES.15.25	Cha chaomhain mi iad: gabhaibh romhaibh, sibhse aʼ chlann, o ʼn chumhachd, na truaillibh mʼ ionad‑naomh.
2ES.15.26	Oir tha fios aig an Tighearn orrasan uile a ta ʼpeacachadh ʼna aghaidh, agus air an aobhar sin bheir e thairis iad do ʼn bhàs agus sgrios.
2ES.15.27	Oir a nis tha na plàighean air teachd air an talamh gu léir, agus fanaidh sibhse annta: oir cha saor an Tighearna sibh, a chionn gun do pheacaich sibh ʼna aghaidh.
2ES.15.28	Feuch, sealladh uamhasach, agus a choslas o ʼn àird an ear:
2ES.15.29	Far an tig cinnich nan dràgon aig Arabia a mach le mòran charbad, agus giùlainear aʼ mhòr‑chuideachd aca mar aʼ ghaoth air an talamh, chum gu ʼm bi iadsan uile a chluinneas iad fo eagal agus ball‑chrith.
2ES.15.30	Agus mar an ceudna théid na Carmanianaich a mach, aʼ lasadh le corruich, mar fhiadh‑thorcan na coille, agus thig iad le mòr‑chumhachd, agus théid iad a ʼm boinn maille riù ʼsa chath, agus fàsaichidh iad earrann do thìr nan Assiriach.
2ES.15.31	An sin bithidh an làmh an uachdar aig na dràgonaibh, aʼ cuimhneachadh an nàdair; agus ma thionndaidheas iad iad fein, aʼ co‑rùnachadh rʼ a chéile le mòr‑chumhachd a dheanamh geur‑leanmhuinn orra,
2ES.15.32	An sin cuirear trioblaid orra, agus trìd eagail fanaidh iad ʼnan tosd, agus teichidh iad air falbh.
2ES.15.33	Agus o thìr nan Assiriach cuairtichidh an nàmhaid iad, agus cuiridh e as do chuid aca, agus ʼnam feachd bithidh eagal agus geilt, agus a ʼm measg an rìghre còmhstrith.
2ES.15.34	Faicibh neòil o ʼn àird an ear, agus o ʼn àird aʼ tuath gu ʼn àird aʼ deas, agus tha iad ro uamhasach ri amharc orra, làn corruich agus doininn.
2ES.15.35	Buailidh iad gach aon a chéile, agus buailidh iad sìos àireamh mhòir do na reultaibh air an talamh, eadhon an reult aca fein; agus bithidh fuil o ʼn chlaidheamh do ʼn bhroinn,
2ES.15.36	Agus aolach dhaoine chum iosgaid
2ES.15.37	Agus bithidh eagal mòr agus ball‑chrith air an talamh; agus bithidh geilt orrasan a chìth aʼ chorruich, agus thig crith orra.
2ES.15.38	An sin thig doinionna mòra o ʼn àird aʼ deas, agus o ʼn àird aʼ tuath, agus cuid eile o ʼn àird an iar.
2ES.15.39	Agus éiridh gaothanna làidire o ʼn àird an ear, agus fosgailidh iad e; agus an neul a thog e suas ʼna chorruich, agus an reult a ghluaiseadh a thoirt eagail air aʼ ghaoith an ear agus an iar, sgriosar iad.
2ES.15.40	Togar suas an neul mòr agus cumhachdach làn corruich, agus an reult, a chum gun cuir iad eagal air an t‑saoghal uile, agus orra‑san a ta chòmnuidh ann; agus taomaidh iad a mach reult uamhasach air gach ionad àrd agus urramach,
2ES.15.41	Teine, clach‑mheallain, agus claidhean siùbhlach, agus mòran uisgeachan, a chum gu ʼm bi gach machair làn, agus gach abhainn, le pailteas nan uisgeachan mòra.
2ES.15.42	Agus brisidh iad sìos na bailtean agus na ballachan, monaidhean agus beannta, craobhan na coille, agus feur na macharach, agus an t‑arbhar aca.
2ES.15.43	Agus théid iad gu seasmhach dhʼ ionnsuidh Bhabiloin, agus cuiridh iad eagal oirre.
2ES.15.44	Thig iad dʼ a h‑ionnsuidh, agus cuiridh iad séisd
2ES.15.45	Agus nì iadsan a dhʼ fhanas fòipe seirbhis dhoibh‑san a chuir fo eagal i.
2ES.15.46	Agus thusa, Asia, aig am bheil co‑roinn do dhòchas Bhabiloin, agus a ta ʼnadʼ ghlòir a pearsaidh;
2ES.15.47	Is an‑aoibhinn duit, a thruaghain, a chionn gu ʼn dʼ rinn thu thu fein cosmhuil rithe; agus sgeudaich thu do nigheanna ann an strìopachas, chum gun toilicheadh iad agus gun deanadh iad glòir nan leannanaibh, aig an robh miann an còmhnuidh strìopachas a dheanamh maille riut!
2ES.15.48	Lean thu ise a ta air a fuathachadh na h‑oibribh agus na h‑innleachdaibh gu léir: uime sin, deir Dia,
2ES.15.49	Cuiridh mi plàighean aʼ dʼ ionnsuidh; bantrachas, bochdainn, gainne, claidheamh, galar, chum sgrios a thoirt air do thighibh le milleadh agus bàs.
2ES.15.50	Agus bithidh glòir do chumhachd air a tiormachadh suas mar bhlàth, an uair a dhʼ éireas an teas a chuireadh thairis ort.
2ES.15.51	Nithear anmhann thu mar bhoirionnach bochd le buillibh, agus mar aon air a smachdachadh le lotaibh, air chor is nach urrainn na cumhachdaich agus na leannain gréim fhaotuinn ort.
2ES.15.52	An rachainn air an dòigh so le h‑amharus ʼnadʼ aghaidh, deir an Tighearna,
2ES.15.53	Mar biodh tu a riamh aʼ cur mo phobuill thaghta a dhʼ ith, ag àrdachadh buille do làimh, agus ag ràdh os ceann nam marbh aca, air duit a bhi fo mhisg,
2ES.15.54	Leig maise do ghnùise a ris?
2ES.15.55	Bithidh duais do strìopachais ʼnadʼ uchd fein, uime sin gheibh thu an duais.
2ES.15.56	Amhuil mar a rinn thu rimʼ mhuinntir thaghta, deir an Tighearn, mar sin nì Dia ʼnadʼ thaobh‑sa, agus bheir e thairis thu do dhʼ aingidheachd.
2ES.15.57	Bàsaichidh do chlann leis an ocras, agus tuitidh tusa leis aʼ chlaidheamh: brisear sìos do bhailte, agus théid as dodʼ chuid gu léir leis aʼ chlaidheamh air an àr‑fhaiche
2ES.15.58	Iadsan a bhios anns na beanntaibh théid iad a dhìth leis an ocras, agus ithidh iad am feòil fein, agus òlaidh iad am fuil fein, air son fìor ocrais a thaobh arain, agus tairt a thaobh uisge,
2ES.15.59	Thig thusa, mar neach neo‑shona, trìd na mara, agus thig plàighean ort a rìs.
2ES.15.60	Agus anns an t‑slighe brùchdaidh iad air aʼ bhaile dhìomhain, agus sgriosaidh iad cuid do ʼn fhearann agad, agus cuiridh iad as do chuid dodʼ ghlòir, agus pillidh iad do Bhabilon a sgriosadh.
2ES.15.61	Agus tilgear sìos thu leò‑san mar asbhuan, agus bithidh iad dhuit mar theine;
2ES.15.62	Agus loisgidh iad thu fein, agus do bhailte, tʼ fhearann, agus do bheannta; loisgidh iad suas le teine do choillte, agus do chraobhan torail uile.
2ES.15.63	Bheir iad do chlann air falbh a ʼm bràighdeanas; agus, feuch, millidh iad an nì sin a ta agad, agus truaillidh iad maise do ghnùis.
2ES.16.1	Is an‑aoibhinn duit, a Bhabiloin agus Asia! is an‑aoibhinn duit, ʼEiphit agus Shiria!
2ES.16.2	Crioslaichibh sibh fein le h‑eudach saic agus ròin
2ES.16.3	Tha claidheamh air a chur thairis oirbh, agus cò a ta comusach air a thionndaidh air ais?
2ES.16.4	Tha teine air a chur ʼn ʼur measg, agus cò a mhùchas e?
2ES.16.5	Tha plàighean air an cur dʼ ur n‑ionnsuidh, agus cò e an tì a ghreasas air falbh iad?
2ES.16.6	Am feud duine sam bith leòmhann ocrach anns aʼ choille a ghreasadh air falbh? No am feud duine sam bith teine anns an asbhuan a smàladh as? an uair a thòisicheas e air losgadh.
2ES.16.7	Am feud duine sam bith an t‑saighead a thionndadh a rìs a thilgear le fear‑bogha làidir?
2ES.16.8	Tha ʼn Tighearna cumhachdach aʼ cur nam plàigh, agus cò e an tì a dhʼ fhògras air falbh iad?
2ES.16.9	Théid teine a mach o chorruich‑san, agus cò a dhʼ fheudas a mhùchadh?
2ES.16.10	Tilgidh esan dealanaich, agus cò air nach bi eagal? nì e tàirneanach, agus cò nach bi fo gheilt?
2ES.16.11	Bagraidh an Tighearna, agus cò nach bi gu tur air am pronadh gu luaithre aig a làthaireachd?
2ES.16.12	Criothnaichidh an talamh, agus a bhunaitean; tha ʼn cuan ag éiridh suas le tonnaibh o ʼn doimhne, agus tha a thuinn air am buaireadh, agus mar an ceudna na h‑iasga, an làthair an Tighearna, agus a ʼm fianuis glòire a chumhachd‑san:
2ES.16.13	Oir is treun a dheas‑làimh‑san a lùbas am bogha, tha a shaighdean a thilgeas e geur, agus cha ʼn iomarlaich
2ES.16.14	Feuch, tha na plàighean air an cur a mach, agus cha phill iad a rìs, gus an tig iad air an talamh.
2ES.16.15	Tha ʼn teine airʼ fhadadh, agus cha smàlar as e, gus an cnàmh e bunaite na talmhainn.
2ES.16.16	Amhuil mar nach pill air ais an t‑saighead a thilgear le fear‑bogha cumhachdach; eadhon mar so cha phill a rìs na plàighean a chuirear a mach air an talamh.
2ES.16.17	Mo thruaigh! mo thruaigh! cò a shaoras mi anns na làithibh ud?
2ES.16.18	Toiseach àmhghairean agus caoidh mhòir; toiseach gainne agus bàis mhòir; toiseach choganna, agus seasaidh na cumhachda fo eagal; toiseach thruaighean! ciod a nì mi an uair a thig na truaighean sin?
2ES.16.19	Feuch, gort agus plàigh, trioblaid agus àmhghar, air an cur mar sgiùrsaidhean air son ath‑leasachaidh.
2ES.16.20	Ach a dhʼ aindeoin nan nithe sin uile cha phill iad on aingidheachd, agus cha bhi cuimhne aca an còmhnuidh air na sgiùrsaidhibh.
2ES.16.21	Feuch, bithidh lòn co maith saor air an talamh, ʼs gun smuainich iad iad fein a bhi ann an deagh chor, agus eadhon an sin fàsaidh truaighean air an talamh, claidheamh, gort, agus aimhreite mhòir.
2ES.16.22	Oir théid mòran diubh‑san a ta chòmhnuidh air an talamh a dhìth leis aʼ ghort; agus sgriosaidh an claidheamh aʼ chuid a théid as o ʼn ocras.
2ES.16.23	Agus tilgear na mairbh a mach mar aolach, agus cha bhi neach ann a thabhairt comhfhurtachd dhoibh: oir bithidh an talamh air a sheargadh, agus na bailtean air an tilgeadh sìos.
2ES.16.24	Cha ʼn fhàgar duine a threabhadh na talmhainn, agus ʼga chur.
2ES.16.25	Bheir na craobhan meas, ach cò a thionaileas e?
2ES.16.26	Abuichidh na fìon‑dhearca, ach cò a shaltaireas orra? oir bithidh na h‑ionada gu léir falamh o dhaoinibh;
2ES.16.27	Air chor is gur miann le aon duine duine eile fhaicinn, agus a ghuth a chluinntinn.
2ES.16.28	Oir ann am baile fàgar deichnear, agus ʼsa mhachair dithis, a dhʼ fholuicheas iad fein anns na doirichibh tiugha, agus ann an sgoltaibh nan creag.
2ES.16.29	Mar ann an lios chrann‑olaidh, tha trì no ceithir dhearcan‑olaidh air am fàgail air gach craoibh;
2ES.16.30	No an uair a chruinnichear fìon‑lios, tha beagan bhagaidean air am fàgail leò‑san a ta sireadh gu dìchiollach air feadh an fhìon‑lios;
2ES.16.31	Eadhon mar sin anns na làithibh sin fàgar triùir no ceathrar leò‑san a ta rannsachadh nan tighean aca leis aʼ chlaidheamh.
2ES.16.32	Agus fàsaichear an talamh, agus fàsaidh a mhachraichean sean, agus bithidh a shligheanna agus a ròidean uile air fàs làn droighnich, do bhrìgh nach siubhal neach sam bith trompa.
2ES.16.33	Ni na h‑òighean caoidh, do bhrìgh nach ʼeil fir‑nuadh‑phòsda aca: bithidh na mnaoi fo bhròn, do bhrìgh nach ʼeil companaich aca: nì an nigheana caoidh, air doibh a bhi gun luchd‑cuideachaidh.
2ES.16.34	Bithidh na fir nuadh‑phòsda air an sgrios anns na cogannaibh, agus théid na companaich aca a dhìth leis aʼ ghorta.
2ES.16.35	Eisdibh ris na nithibh sin, agus tuigibh iad, sibhse a sheirbhisich an Tighearna.
2ES.16.36	Faicibh focal an Tighearna, gabhaibh e; na creidibh na diathan mu ʼn do labhair an Tighearna.
2ES.16.37	Feuch, tha na plàighean am fagus, agus cha ʼn ʼeil iad faoin.
2ES.16.38	Amhuil mar a bheireas boirionnach lethtromach mac anns an naothamh mìosa, tha pìanta mòra aʼ cuairteachadh ʼna corp dà na trì uairean roimh ʼn bhreith, pìanta nach ʼeil air an lasachadh aʼ bheag, an uair a bheirear an leanabh:
2ES.16.39	Eadhon mar sin cha tig na plàighean gu mall air an talamh, agus nì an saoghal caoidh, agus thig àmhghairean air o gach taobh.
2ES.16.40	O mo shluagh‑sa, éisdibh rimʼ fhocal: deanaibh deas chum aʼ chatha, agus anns na truaighibh sin bithibh eadhon mar luchd‑cuairt air an talamh.
2ES.16.41	Biodh esan a reiceas, cosmhuil ris‑san a theicheas air falbh; agus esan a cheannaicheas, mar neach a chailleas:
2ES.16.42	Esan aig am bheil ceannachd, mar neach aig nach ʼeil buannachd uaith; agus easan a thogas aitreibh, mar neach nach gabh còmhnuidh ann:
2ES.16.43	Esan a shìol‑chuireas, mar nach buaineadh e; mar sin mar an ceudna, esan a shuidhicheas am fìon‑lios, mar an tì nach cruinnich na fìon‑dhearca:
2ES.16.44	Iadsan a phòsas, mar iadsan nach gin clann; agus iadsan nach pòs, mar na h‑aonaranaich.
2ES.16.45	Agus air an aobhar sin tha iadsan a ta ri saothair, aʼ saothaireachadh gu dìomhain:
2ES.16.46	Oir buanaidh coigrich an toradh aca, agus millidh iad an cuid, tilgidh iad sìos an tighean, agus nì iad an clann ʼnam bràighdibh: oir ann am bràighdeanas agus gainne ginidh iad sliochd.
2ES.16.47	Agus iadsan a nì gréim air an ceannachd le reubainn, mar is mò a nì iad maiseach am bailtean, an tighean, an cuid, agus am pearsaidh fein,
2ES.16.48	Is ann a ʼs mò a bhios do chorruich agam riù air son am peacaidh, a deir an Tighearna.
2ES.16.49	Amhuil mar a ta farmad air strìopach ri boirionnach ceart, ionraic, agus subhailceach;
2ES.16.50	Mar sin bithidh fuath aig fìreantachd do dhʼ aingidheachd, an uair a dhʼ uidheamaicheas i i fein, agus a chronnichear i a ʼn clàr an eudainn, an uair a thig esan a ghabhas leisgeul an tì a ta gu dìchiollach aʼ rannsachadh a mach gach peacaidh air an talamh.
2ES.16.51	Agus uime sin na bithibh cosmhuil ri so, na do na h‑oibribh aige.
2ES.16.52	Oir fathast tamull beag, agus bheirear aingidheachd air falbh as an t‑saoghal, agus rìoghaichidh fìreantachd ʼn ʼur measg.
2ES.16.53	Na abradh am peacach nach do pheacaich e: oir lasaidh Dià éibhlean teine air aʼ cheann, a deir an làthair an Tighearna agus a ghlòir‑san, Cha do pheacaich mise.
2ES.16.54	Feuch, tha fios aig Dia air uile oibribh dhaoine, air an smuaintibh, am breitheanachadh, agus an cridheachaibh;
2ES.16.55	A labhair a mhàin am focal, Deanar an talamh, agus rinneadh e; deanar na nèamhan, agus dhealbhadh iad.
2ES.16.56	ʼNa fhocal‑san rinneadh na reulta, agus tha fios aig air an àireamh aca.
2ES.16.57	Tha e aʼ rannsachadh na doimhne, agus gach ionmhais a ta ann; thomhais e an cuan, agus na nithe a ta ann.
2ES.16.58	Dhruid e suas an cuan ann am meadhon nan uisgeachan; agus le fhocal fein chroch e an talamh air na h‑uisgeachaibh.
2ES.16.59	Sgaoil e a mach na nèamha mar bhogha; shuidhich e air na h‑uisgeachaibh iad.
2ES.16.60	Rinn e sruthanna uisge anns an fhàsach, agus lochanna air mullaichibh ʼnam beann, chum gu ʼn taomadh na tuilte sìos o na creagaibh àrda a dhʼ uisgeachadh na talmhainn.
2ES.16.61	Dhealbh e an duine, agus chuir e a chridhe ann am meadhon a chuirp, agus thug e dha anail, beatha, agus tuigse.
2ES.16.62	Seadh, agus Spiorad an Dé Uile‑chumhachdaich, a rinn na h‑uile nithe, agus a rannsaicheas a mach gach uile nì folluichte ann an dìomhaireachdaibh na talmhainn,
2ES.16.63	Gu cinnteach tha fios aig air bhur n‑innleachdaibh, agus air smuaintibh bhur cridhe, eadhon iadsan a ta peacachadh, agus a dhʼ fholluicheadh am peacadh.
2ES.16.64	Air an aobhar sin rannsaich an Tighearna gu cùramach a mach bhur n‑oibre gu léir, agus cuiridh e gu nàire sibh uile.
2ES.16.65	Agus an uair a bheirear bhur peacanna a mach, bithidh nàire oirbh am fianuis dhaoine, agus dìtear sibh le ʼr peacanna ʼsan là sin.
2ES.16.66	Ciod a nì sibh? no cia mar a dhʼ fholluicheas sibh bhur peacanna an làthair Dhé agus ʼainglean?
2ES.16.67	Feuch, is e Dia fein am breitheamh, biodh eagal‑san oirbh: sguiribh do bhur peacannaibh, agus dì‑chuimhichibh bhur n‑aingidheachdan, gu ʼn ghnothuch a bhi agaibh riù ni ʼs mò: mar so treòraichidh Dia a mach sibh, agus saoraidh e sibh o gach trioblaid.
2ES.16.68	Oir, feuch, tha corruich loisgeach cuideachd mhòir air a lasadh thairis oirbh, agus bheir iad cuid agaibh air falbh, agus beathaichidh iad sibh, ʼn ʼur tàmh, le nithibh a thairgeadh do dhʼ iodholaibh.
2ES.16.69	Agus nithear tàir agus fanoid orra‑san a dhʼ aontaicheas leò, agus saltrar fo chosaibh iad.
2ES.16.70	Oir anns gach àit, agus anns na bailtibh a ʼs faigse, nithear ceannairc nan aghaidh‑san air am bheil eagal an Tighearna.
2ES.16.71	Bithidh iad mar dhaoine air boile, gun neach idir a chaomhnadh, ach aʼ sìr mhilleadh agus sgrios na muinntir air am bheil eagal an Tighearna.
2ES.16.72	Oir caithidh iad agus bheir iad an cuid air falbh, agus tilgidh iad a mach as an tighibh iad.
2ES.16.73	An sin aithnichear iadsan a ta na muinntir thaghta dhòmh‑sa; agus dearbhar iad mar òr anns an teine.
2ES.16.74	Eisdibh, O sibhse a luchd mo ghràidh, deir an Tighearna; feuch, tha làithean na trioblaid am fagus, ach saoraidh mi sibhse uatha.
2ES.16.75	Na biodh eagal oirbh, ni mò na bithibh ann an teagamh; oir is e Dia bhur fear‑stiùiridh,
2ES.16.76	Agus fear‑stiùiridh na muinntir a ghléidheas mʼ àitheantan agus mo reachdan, a deir an Tighearna Dia: na leagadh bhur peacanna sìos sibh, agus na togadh bhur n‑euceartan iad fein suas.
2ES.16.77	Is an‑aoibhinn doibh‑san a ta air an ceangladh le ʼm peacannaibh fein, agus air an còmhdachadh le ʼn aingidheachdan fein, amhuil mar a ta achadh air a chòmhdachadh le preasaibh, agus a shlighe air a cur thairis le droighinn, chum nach imich neach sam bith troipe!
2ES.16.78	Tha e air fhagail gun ghlanadh, agus air a thilgeadh ʼsan teine gu bhi air a losgadh suas leis.
TOB.1.1	Leabhar bhriathar Thobit, mhic Thobieil, mhic Ananieil, mhic Adueil, mhic Ghabaeil, do shìol Asaeil, do threubh Nephtali,
TOB.1.2	A thugadh a ʼm bràighdeanas a mach á Tisbe, ri lìnn Enemessair rìgh nan Assiriach, a ta aig deas‑làimh aʼ bhaile sin ris an goirear gu freagarrach Nephtali ann an Galilee os ceann Aseir.
TOB.1.3	Ghluais mise Tobit uile làithean mo bheatha ann an slighe na fìrinn agus aʼ cheartais, agus rinn mi iomadh gnìomh seirceil do mo bhràithribh, agus domʼ chinneach, a thàinig maille rium do Ninebhe, chum tìre nan Assiriach.
TOB.1.4	Agus an uair a bha mi ʼnam dhùthaich fein, ann an tìr Israeil, air domh a bhi òga, thuit treubh Nephtali mʼ athar gu léir o ʼn tigh ann an Ierusalem, a roghnaicheadh á uile threubhaibh Israeil, chum gun ìobradh na treubhan uile an sin, far an robh teampull àite‑còmhnuidh an Tì a ʼs Airde air a choisrigeadh agus air a thogail air son gach lìnn.
TOB.1.5	A nis na treubhan uile a rinn ceannairc, agus tigh mʼ athar Nephtali, dhʼ ìobair iad do ʼn agh Baal.
TOB.1.6	Ach chaidh mise a ʼm aonar gu minic do Ierusalem aig na féilltibh, mar a dhʼ àithneadh do uile shluagh Israeil le h‑òrdugh buan‑mhaireannach, leis na ceud‑thoraibh, agus le deicheamh earrannaibh aʼ chinneis, agus le sin a bhuaineadh an toiseach; agus thug mi iad sin aig an altair do na sagartaibh clann Aaroin.
TOB.1.7	Thug mi aʼ cheud deicheamh earrann do gach cinneas do mhacaibh Aaroin, a rinn frithealadh aig Ierusalem: reic mi deicheamh earrann eile, agus chaidh mi agus chosd mi e gach bliadhna ann an Ierusalem:
TOB.1.8	Agus thug mi an treas earrann dhoibh‑san dʼ an robh e freagarrach, mar a dhʼ àithn Debora màthair mʼ athar dhomh, do bhrìgh gu ʼn dʼ fhàgadh mi am dhìlleachdan le mʼ athair.
TOB.1.9	Os bàrr, an uair a ràinig mi gu inbhe duine, phòs mi Anna domʼ chinneach fein, agus uaipe‑se ghin mi Tobias.
TOB.1.10	Agus an uair a ghiùlaineadh air falbh sinn ʼnar bràighdibh do Ninebhe, dhʼ ith mo bhràithrean uile, agus iadsan a bha domʼ chinneach, do dhʼ aran nan Cinneach.
TOB.1.11	Ach chùm mise mi fein o itheadh;
TOB.1.12	Do bhrìgh gu ʼn do chuimhnich mi air Dia lemʼ uile chridhe.
TOB.1.13	Agus thug an Tì a ʼs Airde gràs agus deagh‑ghean domh an làthair Emenessair, air chor is gu ʼn robh mi a ʼm fhear‑solaraidh dha.
TOB.1.14	Agus chaidh mi do Mhedia, agus dhʼ fhàg mi deich tàlanna airgid air cùram Ghabaeil, bràthar Ghabriais, aig Rages, baile do Mhedia.
TOB.1.15	A nis, an uair a fhuair Enemessar bàs, rìoghaich Sennacherib a mhac fein ʼna àite; aig an robh a ghnothuichean ann an aimhreite, air chor is nach bʼ urrainn mi dol do Mhedia.
TOB.1.16	Agus ri lìnn Enemessar thug mi mòran déirce domʼ bhràithribh, agus thug mi mʼ aran do ʼn ocrach,
TOB.1.17	Agus mʼ eudach do ʼn lomnochd: agus ma chunnaic mi aon sam bith domʼ chinneach marbh, no air a thilgeadh mu bhallachan Ninebhe, dhʼ adhlaic mi e.
TOB.1.18	Agus ma chuir rìgh Sennacherib neach sam bith a dhìth, an uair a thàinig e, agus a theich e o Iudea, dhʼ adhlaic mi gu uaigneach iad, (oir na chorruich mharbh e mòran:) ach cha robh na cuirp ri ʼm faotuinn, an uair a bha iad air an iarraidh leis an rìgh.
TOB.1.19	Agus an uair a rachadh aon do na Ninebhich, agus a dheanadh e gearan orm ris an rìgh, gu ʼn dʼ adhlaic mi iad, agus gu ʼn dʼ fholuich mi mi fein; theich mi leis an eagal, air domh a thuigsinn gu ʼn robh an tòir orm chum am chur gu bàs.
TOB.1.20	An sin thugadh mo chuid uile gu h‑ainneartach air falbh, ni mò a dhʼ fhàgadh nì sam bith agam, a thuilleadh air mo mhnaoi Anna, agus mo mhac Tobias.
TOB.1.21	Agus cha deachaidh cùig deug agus dà fhichead là seachad gus an do mharbh dithis do chuid mhac e, agus theich iad do bheanntaibh Ararait, agus rìoghaich Sarchedonus a mhac fein ʼna àite; a shuidhich Achiacharus, mac mo bhràthar fein Anaeil, thairis air cùnntais, agus air uile ghnothuchaibh athar fein.
TOB.1.22	Agus air do Achiacharus a bhi aʼ dian‑shireadh air mo shon, phill mi gu Ninebhe. A nis bha Achiacharus ʼna ghille‑cupain, agus ʼna fhear‑gléidhidh nan seul, ʼna stìubhart, agus ʼna fhear‑coimhead nan cùnntas; agus shònraich Sarchedonus e mar an tì a ʼs fhaigse dha fein: agus b ʼe mac mo bhràthar e.
TOB.2.1	A nis, an uair a thàinig mi dhachaidh a rìs, agus a thugadh Anna mo bhean air a h‑ais domh, maille ri Tobias mo mhac, aig féill na Cuingis, féill naomh nan seachd seachduin, dheasaicheadh deagh dhinneir fa ʼm chomhair, aig an do shuidh mi sìos a dhʼ itheadh.
TOB.2.2	Agus an uair a chunnaic mi pailteas bìdh, thubhairt mi rimʼ mhac, Rach, agus thoir leat ge bʼ e duine bochd sam bith a gheibh thu a mach dʼ ar bràithribh, a ta cuimhneachadh an Tighearna; agus, feuch, fanaidh mi riut.
TOB.2.3	Ach thàinig e a rìs, agus a deir e, Athair, tha aon dʼ ar cinneach air a thachdadh, agus air a thilgeadh a mach ann an ionada‑mhargaidh.
TOB.2.4	An sin, mu ʼn do bhlais mi air mo bhiadh, leum mi suas, agus thug mi n‑àird e do sheòmar gu ruig dol fodha na gréine.
TOB.2.5	An sin, phill mi, agus dhʼ ionnlad mi mi fein, agus ann an truime dhʼ ith mi mo lòn,
TOB.2.6	Aʼ cuimhneachadh fàisneachd Amois, mar a deir e, Tionndaidhear bhur féilltean gu bròn, agus bhur cridhealais uile gu caoidh.
TOB.2.7	Uime sin ghuil mi: agus an déigh dol fodha na gréine, chaidh mi agus rinn mi uaigh, agus dhʼ adhlaic mi e.
TOB.2.8	Agus rinn mo choimhearsnaich fanoid orm, agus thubhairt iad, Cha ʼn ʼeil fathast eagal air an duine so a bhi air a chur gu bàs air son na cùise so, a theich air falbh; agus, feuch, fathast, tha e ʼg adhlacadh nam marbh a rìs.
TOB.2.9	Air an oidhche sin fein, mar an ceudna phill mi o ʼn adhlacadh, agus choidil mi ri taobh balla mo chùirt‑ghàraidh, air domh a bhi air mo thruailleadh, agus mʼ aghaidh ris:
TOB.2.10	Agus cha robh fios agam gu ʼn robh gealbhoinn anns aʼ bhalla; agus bha mo shùilean fosgailte, thilg na gealbhoinn innear bhlàth ʼnamʼ shùilibh, agus thàinig gile ʼnamʼ shùilibh; agus thug mi na léighean orm, ach cha do chuidich iad leam: os bàrr dhʼ àraich Achiacharus mi, gus an deachaidh mi chum Elimais.
TOB.2.11	Agus ghabh mo bhean Anna oibre bhan ri ʼn deanamh.
TOB.2.12	Agus an uair a chuir i dhachaidh iad dʼ an ionnsuidh‑san leis am bu leis iad, thug iad dhi a tuarasdal, agus thug iad mar an ceudna dhi meann a thuilleadh air sin.
TOB.2.13	Agus an uair a bha e ʼnamʼ thigh, agus a thòisich e ri mèilich, thubhairt mi rithe, Cia as do ʼn mheann so? nach do ghoideadh e? thoir seachad e dhoibh‑san dʼ am buin e? oir cha ʼn ʼeil e laghail an nì sin itheadh a ghoideadh.
TOB.2.14	Ach fhreagair i mi, Thugadh e mar thiodhlac a thuilleadh air an tuarasdal: gidheadh cha do chreid mi i, ach dhʼ àithn mi dhi, a thoirt air ais dhoibh‑san dʼ am buin e; agus bha nàir orm air a son. Ach thug i freagairt orm, Cʼ àit am bheil do dhéircean agus do ghnìomhara cearta? feuch, tha thu fein agus tʼ oibre gu léir aithnichte.
TOB.3.1	An sin air domh a bhi fo bhròn ghuil mi, agus ʼnamʼ àmhghar rinn mi ùrnuigh, ag ràdh,
TOB.3.2	O Thighearna, tha thusa ceart; agus tha tʼ oibre gu léir agus do shlighean gu léir nan tròcair agus fìrinn; agus bheir thu breith gu fìrinneach agus gu ceart gu bràth.
TOB.3.3	Cuimhnich orm‑sa, agus seall orm: na dean peanas orm air son mo pheacanna agus mʼ aineolasan, agus pheacanna mʼ aithriche, a pheacaich ʼnad fhianuis:
TOB.3.4	Oir cha robh iad ùmhal dodʼ àitheantaibh; air an aobhar sin thug thu seachad sinne mar chreich, agus do bhràighdeanas, agus do ʼn bhàs, agus mar ghnàth‑fhocal maslaidh do na cinnich sin uile am measg am bheil sinn air ar sgapadh.
TOB.3.5	Agus a nis tha do bhreitheanasa lìonmhor agus fìrinneach: buin riumsa a réir mo pheacanna fein agus peacanna mʼ aithriche; a chionn nach do ghléidh sinn tʼ àitheanta fein, ni mò a ghluais sinn romhad ann am fìrinn.
TOB.3.6	A nis uime sin buin riumsa mar a ʼs fearr a chithear ʼnadʼ shealladh, agus òrduich mo spiorad a bhi air a thoirt uam, chum gu ʼn sgaoilear o chéile mi, agus gu ʼm fàs mi amʼ thalamh; oir is buannachd dhomh am bàs fhaotuinn a roghainn air a bhi beò, a chionn gun cual mi achmhasain mhealltach, agus gu ʼm bheil mòr àmhghar orm; thoir seachad àithne air an aobhar sin chum mise a theasairginn a nis o ʼn trioblaid so, agus a dhol chum an àite shìorruidh; na tionndaidh do ghnùis air falbh uam.
TOB.3.7	Thàinig e gu crìch air an là sin fein, gu ʼn tugadh achmhasan do Shara nighean Ragueil le maighdeanaibh a h‑athar fein, ann an Ecbatane baile do Mhedia;
TOB.3.8	A cheann gu ʼn robh i pòsda ri seachdnar fheara, a mharbh Asmodeus an droch spiorad, mu ʼn do luidh iad maille rithe. Nach ʼeil fhios agad, a deir iad, gu ʼn do thachd thu na fir‑phosda agad? bha seachdnar fhear agad a cheana, ach cha robh thu air tʼ ainmeachadh an déigh a dhʼ aoin diubh.
TOB.3.9	Cʼ arson tha thu ʼgar bualadh air an son‑san? ma tha iad marbh, gabh romhad maille riù, na faiceamaid gu bràth aon chuid mac no nighean uait‑sa.
TOB.3.10	An uair a chual i na nithe sin, bha i ro bhrònach, air chor is gun do ghabh i na cridhe i fein a thachdadh; agus thubhairt i, Is aon nighean mʼ athar mi, agus ma nì mi so, bithidh e na mhasladh dha, agus bheir mi a shean aois le h‑àmhghar chum na h‑uaighe.
TOB.3.11	An sin rinn i ùrnuigh a réir na h‑uinneig, agus thubhairt i, Is beannaichte thusa, O Thighearna mo Dhia, agus tha tʼ ainm naomh agus glòrmhor‑sa beannaichte agus urramach gu bràth; moladh tʼ oibre fein gu léir thu gu sìorruidh.
TOB.3.12	Agus a nis, O Thighearna, tha mi aʼ suidheachadh mo shùl agus mo ghnùis riut‑sa,
TOB.3.13	Ag ràdh, Thoir a mach as an talamh mi, chum nach cluinn mi am masladh tuilleadh ni ʼs mò.
TOB.3.14	Tha fios agad‑sa, a Thighearna, gu ʼm bheil mi saor o gach peacadh le fear,
TOB.3.15	Agus nach do thruaill mi riamh mʼ ainm fein, no ainm mʼ athar, ann an tìr mo bhràighdeanais: is aon nighean mʼ athar mi, ni mò tha duine‑cloinne aig gu bhi ʼna oighre, no caraid sam bith am fagus, no mac idir aige beò, dʼ an gléidhinn mi fein air son mnà: tha mo sheachdnar chompanach marbh a cheana; agus cʼar son a bhithinn‑sa beò? ach mar eil e taitneach dhutsa gu ʼm faighinn‑sa bàs, thoir àithne beagan tlachd a bhi air a ghabhail dìom, agus truas a bhi air a ghabhail rium, chum nach cluinn mi masladh ni ʼs mò.
TOB.3.16	Mar so bha an ùrnuighean le chéile air an cluinntinn an làthair mòrachd an Dé mhòire:
TOB.3.17	Agus chuireadh Raphael ʼgan slànachadh le chéile; ʼse sin, a rùsgadh air falbh gile nan sùl aig Tobit; agus a thabhairt Shara, nighinn Ragueil, mar mhnaoi do Thobias mac Thobit; agus a cheangladh Asmodeuis an droch spioraid; a chionn gu ʼm buineadh i do Thobias le còir na h‑oighreachd. Aig a cheart àm cheudna thàinig Tobias dhachaidh, agus chaidh e steach dʼ a thigh fein, agus thàinig Sara nighean Ragueil a nuas o a seòmar‑uachdarach fein.
TOB.4.1	Anns an là sin chuimhnich Tobit air an airgiod a thug e do Ghabael ann an Rages Mhedia,
TOB.4.2	Agus thubhairt e ann fein, mhiannaich mi am bàs: cʼ arson uime sin nach ʼeil mi ʼgairm air mo mhac Tobias, chum gu ʼn cuir mi an céill da mu ʼn airgiod mu ʼm faigh mi bàs?
TOB.4.3	Agus an uair a ghairm e air, thubhairt e, A mhic, an uair a gheibh mise bàs, adhlaic mi; agus na dean tàir air do mhàthair, ach thoir urram di uile làithean a beatha, agus dean an nì sin a ʼs àill leatha, agus na cuir bròn oirre.
TOB.4.4	Cuimhnich, a mhic, gu ʼm fac i iomadh cunnart air do shon‑sa an uair a bha thu ʼna broinn; agus an uair a gheibh i bàs, adhlaic i rimʼ thaobh ʼsan aon uaigh.
TOB.4.5	A mhic, bi cuimhneachail air an Tighearna ar Dia‑ne rè do làithean air fad, agus na biodh toil agad ann a bhi deanamh aʼ pheacaidh, no ann a bhi briseadh àitheantasan: dean gu h‑ionraic uile làithean do bheatha, agus na lean slighean na neo‑fhìreantachd.
TOB.4.6	Oir ma nì thu do ghnothuch gu fìrinneach, éiridh do dheanadas leat, agus soirbhichidh iadsan uile a ta teachd beò ann an ceartas.
TOB.4.7	Tabhair déirc á do chuid; agus an uair a bheir thu seachad déirc, na biodh do shùil farmadach, ni mò a thionndaidheas tu do ghnùis o bhochd sam bith, agus cha tionndaidhear gnùis Dé air falbh uait‑sa.
TOB.4.8	Ma tha pailteas agad, thoir déirc seachad a réir sin: mar ʼeil ach beagan agad, na biodh eagal ort a thabhairt seachad a réir aʼ bheagain.
TOB.4.9	Oir tha thu aʼ tasgadh suas deagh ionmhais air do shon fein fa chomhair là na h‑éigin.
TOB.4.10	Do bhrìgh gu ʼn teasairg déirc o ʼn bhàs, agus cha cheadaich e teachd chum an dorchadais.
TOB.4.11	Oir is deagh thiodhlac déirc dhoibh‑san uile a bheir seachad e ann an sealladh an Tì a ʼs Airde.
TOB.4.12	A mhic, bi air tʼ fhaiceall roimh gach uile strìopachas; agus gu h‑àraidh gabh bean do shìol tʼ aithriche, agus na gabh mar mhnaoi boirionnach coimheach, nach buin do threubh tʼ athar fein: oir is clann nam fàidh sinn, Noe, Abrahaim, Isaaic, agus Iacoib: cuimhnich, a mhic, gun do phòs ar n‑aithriche uile o ʼn toiseach, mnathan dʼ an cinneach fein, agus bha iad air am beannachadh ʼnan cloinn, agus sealbhaichidh an sìol‑san am fearann mar oighreachd.
TOB.4.13	A nis, uime sin, a mhic, gràdhaich do bhràithre, agus na dean tàir ann do chridhe air do bhràithribh, macaibh agus nigheanaibh do shluaigh fein, gu ʼn bhean a ghabhail asda: oir ann an uabhar tha sgrios agus mòr thrioblaid, agus ann am mì‑gheamhnuidheachd tha caitheamh agus mòr uireasbhuidh: oir tha mì‑gheamhnuidheachd na màthair do ʼn ghorta,
TOB.4.14	Na fanadh tuarasdal duine sam bith ʼnadʼ làimh a dhʼ oibrich air do shon, ach tabhair dha e air ball; oir ma nì thu seirbhis do Dia, ìocaidh e dhuit mar an ceudna: bi‑sa faiceallach, a mhic, anns gach nì ris an cuir thu do làmh, agus bi glic ʼnadʼ uile ghiùlain.
TOB.4.15	Na dean an nì sin dʼ om bheil fuath agad, do dhuine sam bith; na h‑òl fìon a chur misg ort; ni mò a leigeas tu misg maille riut ʼnadʼ thuras.
TOB.4.16	Roinn tʼ aran ris an ocrach, agus do sgeudachadh ris an lomnochd: agus a réir do phailteis thoir seachad déirce; agus na biodh farmad aʼ dʼ shùil an uair a bheir thu déirce seachad.
TOB.4.17	Taom a mach tʼ aran air adhlac nam fìrean, agus na tabhair nì sam bith do ʼn aingidh.
TOB.4.18	Iarr comhairle orra‑san uile a ta glic, agus na dean tàir air comhairle idir a ta chum buannachd.
TOB.4.19	Beannaich an Tighearna do Dhia an còmhnuidh, agus iarr airsan do shlighean a stiùireadh, agus gun soirbhich do cheuman agus do chomhairlean uile: oir aig gach cinneach cha ʼn ʼeil comhairle; ach bheir an Tighearna fein gach nì maith, agus air an dòigh a ʼs àill leis, ìslichidh e an dream a ʼs àill leis: a nis uime sin, a mhic, cuimhnich mʼ àitheanta, ni mò a leigeas tu as tʼ inntinn iad.
TOB.4.20	Agus a nis leigidh mi so ris duit, gu ʼn tug mi seachad deich tàlanna do Ghabael, mac Ghabriais aig Rages ann am Media.
TOB.4.21	Agus na biodh eagal ort, a mhic, gu ʼn deanar bochd sinn: oir tha saibhreas mòr agad‑sa, ma bhios eagal an Tighearna ort, agus ma theicheas tu o gach uile pheacadh, agus ma nì thu an nì sin a ta taitneach ʼna shealladh‑san.
TOB.5.1	An sin fhreagair Tobias, agus thubhairt e, Athair, nì mise gach uile nithe a dhʼ àithn thu dhomh.
TOB.5.2	Ach ciamar a gheibh mi an t‑airgiod, do bhrìgh nach aithne dhomh e?
TOB.5.3	An sin thug e dha an làmh‑sgrìobhadh, agus thubhairt e ris, Iarr mach air son duine a théid maille riut am feadh fathast is beò mise, agus bheir mi tuarasdal da: agus rach agus faigh an t‑airgiod.
TOB.5.4	Uime sin, an uair a chaidh e a dhʼ iarraidh duine, fhuair e Raphael, a bha ʼna aingeal;
TOB.5.5	Ach cha robh fhios aige: agus thubhairt e ris, An urrainn thu dol maille rium gu Rages? agus am bheil deagh eòlas agad air na h‑àitibh sin?
TOB.5.6	Thubairt an t‑aingeal ris, Théid mise maille riut, agus tha deagh eòlas agam air an t‑slighe: oir ghabh mi còmhnuidh maille ri ʼr bràthair Gabael.
TOB.5.7	An sin thubhairt Tobias ris, Fuirich rium, gus an innis mi domʼ athair.
TOB.5.8	An sin thubhairt e ris, Rach, agus na dean moille. Uime sin chaidh e a steach agus thubhairt ri ʼathair, Feuch, fhuair mi neach a théid maille rium. An sin thubhairt e, Gairm air a ʼm ionnsuidh, chum gu ʼm bi fios agam ciod an treubh dʼ am buin e, agus cia achd tha e ʼna dhuine dìleas gu dol maille riut.
TOB.5.9	Uime sin ghairm e air, agus thàinig e a steach, agus chuir iad fàilt air aon a chéile.
TOB.5.10	An sin thubhairt Tobit ris, a Bhràthair, nochd dhomh ciod an treubh agus an teaghlach dʼ am buin thu.
TOB.5.11	Thubhairt e ris, Am bheil thu ʼg iarraidh air son tréibh no teaghlaich, no duine air thuarasdal gu dol maille ridʼ mhac? An sin thubhairt Tobit ris, bʼ àill leam, a bhràthair, fios fhaotuinn air do chinneach agus air tʼ ainm.
TOB.5.12	An sin thubhairt e, Is mise Asarias, mac Ananiais an t‑uasail, agus dodʼ bràithre fein.
TOB.5.13	An sin thubhairt Tobit, ʼSe do beatha, a bhràthair; na biodh a nis corruich ort riumsa a chionn gu ʼn dʼ fheòraich mi a dhʼ fhaotuinn a mach do chinnich agus do theaghlaich; oir is tu mo bhràthair, do fhreumh ionraic agus maith: oir tha mi eòlach air Ananias agus Ionathas, macaibh do ʼn duine mhòr sin Samaias, ʼn àm duinn dol cuideachd do Ierusalem a dheanamh aoraidh, agus a dhʼ ìobhradh aʼ cheud‑ghin, agus na deicheamh earranna do ʼn toradh; agus cha do thruailleadh iad le mearachd ar bràithre; a bhràthair, tha thu do dheagh bhunait.
TOB.5.14	Ach innis domh, ciod an tuarasdal a bheir mi dhuit? an gabh thu peighinn ʼsan là, agus nithe freagarrach, mar domʼ mhac fein?
TOB.5.15	Seadh, os bàrr, ma philleas sibh gu tèaruinte, co‑chuiridh mi nì eigin ridʼ dhuais.
TOB.5.16	Mar sin bha iad ro thoillichte. An sin thubhairt e ri Tobias, Ullaich thu fein fa chomhar na slighe, agus gun cuireadh Dia deagh thuras oirbh. Agus an uair a dhʼ ullaich a mhac gach nì air son an turais, thubhairt athair, Rach thusa maille ris an duine so, agus gu ʼn soirbhicheadh Dia, a ta chòmhnuidh air nèamh, bhur turas, agus gu robh aingeal an Tighearna maille ribh. Mar sin chaidh iad nan dithis a mach, agus cù an òganaich maille riù.
TOB.5.17	Ach ghuil Anna a mhàthair, agus thubhairt i ri Tobit, Cʼ arson a chuir thu ar mac air falbh? nach esan lorg ar làimhe, ʼn àm da bhi dol a steach agus a mach ʼnar làthair?
TOB.5.18	Na biodh cìocras ort a chur airgid ri h‑airgiod: ach biodh e mar shalachar a thaobh ar leinibh:
TOB.5.19	Oir an nì sin a thug an Tighearna dhuinn gu bhi beò air, is leòir e.
TOB.5.20	An sin thubhairt Tobit rithe, Na biodh cùram ort, a pheathair; pillidh e ann an tèaruinteachd, agus chìth do shùilean e:
TOB.5.21	Oir cumaidh an t‑aingeal maith comunn ris, agus bithidh a thuras soirbheasach, agus pillidh e tèaruinte.
TOB.5.22	An sin sguir i a caoineadh.
TOB.6.1	Agus ʼn àm doibh a dhol air an turas, thàinig iad ʼsan fheasgair dhʼ ionnsuidh na h‑aibhne Tigris, agus thàmhaich iad an sin.
TOB.6.2	Agus an uair a chaidh an t‑òganach sìos ʼga ionnlad fein, leum iasg as an abhainn, agus shluigeadh e suas e.
TOB.6.3	An sin thubhairt an t‑aingeal ris, Glac an t‑iasg. Agus rinn an t‑òganach gréim air an iasg, agus tharruing e gu tìr e.
TOB.6.4	A deir an t‑aingeal ris, Fosgail an t‑iasg, agus gabh an cridhe, agus an grùan, agus an dòmblas, agus taisg iad gu tèaruinte.
TOB.6.5	Mar sin rinn an t‑òganach mar a dhʼ àithn an t‑aingeal dha: agus an uair a ròist iad an t‑iasg, dhʼ ith iad e: an sin chaidh iad nan dithis air an turas, gus an do dhlùthaich iad ri Ecbatane.
TOB.6.6	An sin thubhairt an t‑òganach ris an aingeal, A Bhràthair Asariais, ciod is feum do ʼn chridhe, agus do ʼn ghrùan, agus do ʼn dòmblas aig an iasg?
TOB.6.7	Agus thubhairt e ris, A thaobh aʼ chridhe agus aʼ ghrùain, ma chuireas deamhan no droch spiorad trioblaid air neach sam bith, feumaidh sinn deatach a dheanamh dheth am fianuis an fhìr, na aʼ bhoirionnaich, agus cha bhi dorran air aʼ chuideachd ni ʼs mò.
TOB.6.8	Agus a thaobh an dòmblais, tha e maith chum duine ungadh aig am bheil gile ʼna shùilibh, agus slànuichear e.
TOB.6.9	Agus an uair a bha iad air teachd am fagus do Rages,
TOB.6.10	Thubhairt an t‑aingeal ris an òganach, A Bhràthair, fanaidh sinn an diugh maille ri Raguel, a ta ʼna charaid dhòmh‑sa; tha a mhàin aon nighean aige, dʼ an ainm Sara; iarraidh mi i, chum gun toirear duit i mar mhnaoi.
TOB.6.11	Oir agad‑sa tha ceart‑chòir oirre, air duit‑sa a mhàin a bhi dʼ a cinneach.
TOB.6.12	Agus tha an ainnir maiseach agus glic: a nis uime sin éisd rium, agus labhraidh mi rʼ a h‑athair; agus an uair a philleas sinn o Rages, cumaidh sinn am pòsadh: oir tha fios agam nach urrainn Raguel a toirt ann am pòsadh do dhuine eile a réir lagha Mhaois; ach bithidh e ciontach do ʼn bhàs, a chionn gu ʼm bheil an tuilleadh còir agadsa air dlighe na h‑oighreachd na aig neach idir eile.
TOB.6.13	An sin fhreagair an t‑òganach an t‑aingeal, chual mi, a bhràthair Asariais, gu ʼn tugadh an ainnir so do sheachdnar fhear, a bhàsaich gu léir ʼsan t‑seòmair‑phòsaidh.
TOB.6.14	Agus a nis is aon mhac mʼ athar mise, agus tha eagal orm, ma théid mi a steach dʼ a h‑ionnsuidh, gu ʼm faigh mi bàs, mar a fhuair càch roimh; oir thug droch spiorad spéis di, nach dean cron do neach idir ach iadsan a théid dʼ a h‑ionnsuidh: air an aobhar sin tha eagal aʼ bhàis ormsa mar an ceudna, agus gu ʼm bi mi coireach ri beatha mʼ athar agus mo mhàthar a thoirt do ʼn uaigh le bròn, oir cha ʼn ʼeil mac idir eile aca chum an adhlacadh.
TOB.6.15	An sin thubhairt an t‑aingeal ris, Nach ʼeil cuimhne agad air na h‑àitheantaibh a thug tʼ athair dhuit, gu ʼm pòsadh tu té dodʼ chinneach fein? Uime sin, éisd rium, O a bhràthair; oir bheirear duit i mar mhnaoi: agus na biodh cùram ort mu ʼn droch spiorad; oir air an oidhche so fein bheirear dhuit ann am pòsadh i.
TOB.6.16	Agus an uair a thig thu a stigh do ʼn t‑seòmair‑phòsaidh, gabhaidh tu luaithre an deagh‑fhàile, agus cuiridh tu thairis orra beagan do chridhe agus do ghrùan an éisg, agus togaidh tu deatach leis;
TOB.6.17	Agus gabhaidh an deamhan fàile dheth, agus teichidh e air falbh, agus cha phill e tuilleadh ni ʼs mò: ach an uair a thig thu dʼ a h‑ionnsuidh, éiribh suas le chéile, agus deanaibh ùrnuigh ri Dia a ta tròcaireach, a ghabhas truas ribh, agus a theàrnas sibh: na biodh eagal ort, oir shònraicheadh dhuit‑sa i o ʼn toiseach; agus gabhaidh tu cùram dhi, agus théid i maille riut: os bàrr, ʼsi mo bharail gu ʼm beir i clann dhuit. A nis, an uair a chual Tobias na nithe sin, ghràdhaich e i, agus bha a chridhe gu buileach air aonachadh rithe.
TOB.7.1	Agus an uair a ràinig iad Ecbatane, thàinig iad gu tigh Ragueil, agus chòmhlaich Sara iad; agus an déigh fàilt a chur air aon a chéile, thug i do ʼn tigh iad.
TOB.7.2	An sin thubhairt Raguel ri Edna a mhnaoi fein, Nach cosmhuil an t‑òganach so ri Tobit mo charaid!
TOB.7.3	Agus dhʼ fheòraich Raguel diubh, Cia as duibh, a bhràithre? Dʼ an tug iad freagradh, Is sinne mic Nephtalim, a ta ʼnar bràighdibh ann an Ninebhe.
TOB.7.4	An sin thubhairt e riù, An aithne dhuibh Tobit ar caraid? Agus thubhairt iad, Is aithne dhuinn e. An sin thubhairt e, Am bheil e ann an deagh shlàinte?
TOB.7.5	Agus thubhairt iad, Tha e an dà chuid beò, agus ann an deagh shlàinte. Agus thubhairt Tobias, Is mʼ athair e.
TOB.7.6	An sin leum Raguel suas agus phòg se e, agus ghuil e,
TOB.7.7	Agus bheannaich se e, agus thubhairt e ris, Is mac thu do dhuine ionraic agus maith. Ach an uair a chual e gu ʼn robh Tobit dall, bha e brònach, agus ghuil e.
TOB.7.8	Agus ghuil mar an ceudna Edna a bhean agus Sara a nighean. Gidheadh, ghabh iad rompa gu h‑aoidheil; agus an déigh dhoibh reithe as an treud a mharbhadh, chuir iad pailteas air aʼ bhòrd. An sin thubhairt Tobias ri Raphael, a Bhràthair, Asariais, labhair mu na nithibh sin air an tug thu iomradh air an t‑slighe, agus rachadh ceann air a ghnothuch.
TOB.7.9	Uime sin chuir e aʼ chùis an céill do Raguel. Agus thubhairt Raguel ri Tobias, ith, agus òl, agus bi subhach;
TOB.7.10	Oir tha e freagarrach gu ʼm pòsadh tu mo nighean: gidheadh, cuiridh mi an fhìrinn an céill duit.
TOB.7.11	Thug mise mo nighean ann am pòsadh do sheachdnar fhear, a bhàsaich an oidhche air an tàinig iad a steach dʼ a h‑ionnsuidh: gidheadh, bi cridheil ʼsan àm a ta làthair. Ach thubhairt Tobias, cha ʼn ith mi a bheag an so, gus an còrd sinn, agus gus am bòidich sinn dʼ a chéile.
TOB.7.12	Thubhairt Raguel, Gabh i uime sin o so a mach a réir na riaghailt, oir is tusa a caraid, agus is leat‑sa i, agus gu ʼn soirbhicheadh an Dia tròcaireach leat anns na h‑uile nithibh.
TOB.7.13	An sin ghairm e air Sara a nighean fein, agus thàinig i chum a h‑athar; agus ghlac e air làimh i, agus thug e i mar mhnaoi do Thobias, ag ràdh, Feuch, gabh i a réir lagha Mhaois, agus giùlan leat i dhʼ ionnsuidh tʼ athar: agus bheannaich se iad;
TOB.7.14	Agus ghairm e air Edna a mhnaoi fein, agus ghabh e paipeir, agus sgrìobh e bann‑chùmhnant, agus sheulaich se e.
TOB.7.15	An sin thòisich iad air itheadh.
TOB.7.16	An déigh sin ghairm Raguel air Edna a mhnaoi fein, agus thubhairt e rithe, A Pheathair, ullaich seòmar eile, agus thoir a steach i dʼ a ionnsuidh.
TOB.7.17	An uair a rinn i mar a dhʼ àithneadh dhi, thug i a steach i; agus ghuil i, agus fhuair i deuran a nighinn, agus thubhairt i rithe,
TOB.7.18	Biodh deagh mhisneach agad, a nighinn; gu ʼn tugadh Tighearna nèimh agus na talmhainn aoibhneas duit a ʼn àit do bhròin a nis: biodh deagh mhisneach agad, a nighinn.
TOB.8.1	Agus an uair a ghabh iad an suipeir, thug iad Tobias a steach dʼ a h‑ionnsuidh.
TOB.8.2	Agus ʼn àm da a dhol, chuimhnich e focail Raphaeil, agus ghabh e luaithre an deagh‑fhàile, agus air sin chàruich e cridhe agus grùan an éisg, agus thog e deatach leis.
TOB.8.3	An uair a mhothuich an droch spiorad an fhàile, theich e gu crìochaibh iomallach na h‑Eiphit, agus cheangal an t‑aingeal e.
TOB.8.4	Agus an déigh sin bha iad ʼnan dithis air an dùnadh a stigh cuideachd, dhʼ éirich Tobias as an leabaidh, agus thubhairt e, A pheathair, éirich, agus guidheamaid gu ʼn gabhadh Dia truas rinn.
TOB.8.5	An sin thòisich Tobias ri ràdh, Is beannaichte thusa, O Dhé ar n‑aithriche, agus is beannaichte tʼ ainm naomh agus glòrmhor gu sìorruidh: beannaicheadh na nèamha thu, agus do chreutairean uile.
TOB.8.6	Rinn thu Adhamh, agus thug thu dha Eubha a bhean fein mar chuideachadh agus mar thearmunn: uatha‑san thàinig an cinne‑daoine. Thubhairt thu, Cha ʼn ʼeil e maith gu ʼm biodh an duine ʼna aonar: deanamaid air a shon cuideachadh cosmhuil ris fein.
TOB.8.7	Agus a nis, O Thighearna, cha ʼn ʼeil mi ʼga gabhail so mo phiuthar air son ana‑mìonna, ach gu ceart: uime sin òrduich gu tròcaireach, gu ʼm fàs sinn aosmhor cuideachd.
TOB.8.8	Agus thubhairt ise air aʼ mhodh cheudna, Amen.
TOB.8.9	Mar sin choidil iad le chéile an oidhche sin. Agus dhʼ éirich Raguel, agus chaidh e, agus rinn e uaigh,
TOB.8.10	Ag ràdh, Tha eagal orm gu ʼm faigh esan bàs mar an ceudna.
TOB.8.11	Ach an uair a thàinig Raguel chum a thighe,
TOB.8.12	Thubhairt e rʼ a mhnaoi fein Edna, Cuir air falbh aon do na ban‑sheirbhisich, agus faiceadh i am bheil e beò: mar eil e beò, gu ʼn adhlaic sinn e, agus nach bi fios aig neach air.
TOB.8.13	Mar sin dhʼ fhosgail a bhan‑sheirbhiseach an dorus, agus chaidh i stigh, agus fhuair i iad le chéile ʼnan codal,
TOB.8.14	Agus thàinig i a mach, agus dhʼ innis i dhoibh gu ʼn robh e beò.
TOB.8.15	An sin mhol Raguel Dia, agus thubhairt e, O Dhé, tha thu airidh a bhi air do mholadh leis gach moladh fìor‑ghlan agus naomh: uime sin moladh do naoimh thu maille ridʼ chreutairibh uile: agus moladh tʼ ainglean agus do dhaoine taghta thu gu sìorruidh.
TOB.8.16	Tha thu gu bhi air do mholadh, oir rinn thu aoibhneach mi; agus cha tàinig sin orm ris an robh dùil agam: ach bhuin thu ruinn a réir do mhòir thròcaire.
TOB.8.17	Tha thu gu bhi air do mholadh, do bhrìgh gu ʼn do nochd thu tròcair do dhithis a bha ʼnan aon‑ghin chloinne dʼ an aithrichibh; nochd tròcair dhoibh, O Thighearna, agus cuir crìoch air am beatha ann an slàinte le h‑aoibhneas agus tròcair.
TOB.8.18	An sin dhʼ iarr Raguel air a sheirbhisich an uaigh a lìonadh.
TOB.8.19	Agus ghléidh iad cuirm na bainnse rè cheithir là deug.
TOB.8.20	Oir ma ʼn do chrìochnaicheadh làithean na bainnse, thubhairt Raguel ris le mionnaibh, nach fheudadh e dol air falbh gus am biodh ceithir làithean deug na bainnse air dol thairis;
TOB.8.21	Agus an sin gu ʼn gabhadh e dara‑leth a chodach, agus gu ʼm falbhadh e ann an tèaruinteachd dhʼ ionnsuidh athar; agus gu ʼm faigheadh e aʼ chuid eile an uair is bàs dòmhsa agus do ʼm mhnaoi.
TOB.9.1	An sin ghairm Tobias air Raphael, agus thubhairt e ris,
TOB.9.2	A Bhràthair Asariais, thoir leat seirbhiseach agus dà chàmhal, agus rach gu Rages Mhedia gu Gabael, agus thoir amʼ ionnsuidh an t‑airgiod, agus thoir e fein chum na bainnse.
TOB.9.3	Oir mhionnaich Raguel nach téid mise air falbh.
TOB.9.4	Ach tha mʼ athair ag àireamh nan làithean: agus ma nì mi dàil mhòir, bithidh e ro bhrònach.
TOB.9.5	Mar so chaidh Raphael a mach, agus dhʼ fhan e maille ri Gabael, agus thug e dha an làmh‑sgrìobhadh: a thug a mach màlan a bha air an seuladh suas, agus thug e dha iad.
TOB.9.6	Agus gu moch anns aʼ mhaduinn chaidh iad le chéile a mach cuideachd, agus thàinig iad chum na bainnse; agus bheannaich Tobias a bhean fein.
TOB.10.1	A nis bha Tobit athair fein ag àireamh gach latha: agus an uair a chaidh làithean an turais aca seachad, agus nach tàinig iad,
TOB.10.2	An sin thubhairt Tobit, An do chuireadh moille orra? no am bheil Gabael marbh, agus am bheil neach idir ann a bheir an t‑airgiod dhoibh?
TOB.10.3	Air an aobhar sin bha e glé bhrònach.
TOB.10.4	An sin thubhairt a bhean fein ris, Tha mo mhac marbh, do bhrìgh gu ʼm bheil e ʼfantuinn co fada: agus thòisich i air caoidh a dheanamh air a shon, agus thubhairt i,
TOB.10.5	A nis tha mi comadh do gach uile nì, a mhic, do bhrìgh gu ʼn do leig mi air falbh thu, soillse mo shùl.
TOB.10.6	Ris an dubhairt Tobit, Bi ʼnadʼ thosd, na biodh cùram ort, oir tha e tèaruinte.
TOB.10.7	Ach thubhairt ise, Bi ʼnadʼ thosd, agus na meall mi; tha mo mhac marbh. Agus chaidh i a mach gach là chum na slighe air an dʼ fhalbh iad, agus cha dʼ ith i biadh sam bith air an là, agus cha do sguir i rè oidhchean air fad, a dheanamh caoidh air son a mic Tobiais, gus an do chrìochnaicheadh ceithir làithean deug na bainnse, a mhionnaich Raguel a chuireadh e seachad an sin. An sin thubhairt Tobias ri Raguel, Leig air falbh mi, oir cha ʼn ʼeil dùil tuilleadh aig mʼ athair agus mo mhàthair rium.
TOB.10.8	Ach thubhairt athair‑céile fein ris, Fan thusa maille rium, agus cuiridh mi fios gu tʼ athair, agus cuiridh iad an céill da an seòl air am bheil cùisean maille riut.
TOB.10.9	Ach thubhairt Tobias, Ni h‑eadh; ach leig dhʼ ionnsuidh mʼ athair mi.
TOB.10.10	An sin dhʼ éirich Raguel, agus thug e dha Sara a bhean fein, agus dara‑leth a chodach, seirbhisich, agus spréidh, agus airgiod:
TOB.10.11	Agus bheannaich se iad, agus chuir e air falbh iad, ag ràdh, Gun tugadh Dia nèimhe turas thaitneach dhuibh‑se, a chlann.
TOB.10.12	Agus thubhairt e rʼ a nighinn fein, Thoir urram do tʼ athair‑céile agus do dʼ mhàthair‑chéile, a ta a nis ʼnam pàrantaibh dhuit, a chum gu ʼn cluinn mi deagh iomradh ort. Agus phòg se i. Thubhairt Edna mar an ceudna ri Tobias, Gun tugadh Tighearna nèimhe ath‑dhìol duit, a bhràthair ghràdhaich; agus gu ʼn deònaicheadh e mise a dhʼ fhaicinn cloinn Shara mo nighinn mu ʼm faigh mi bàs, a chum gun dean mi gàirdeachas an làthair an Tighearna: feuch, tha mi aʼ toirt mo nighinn thairis duit‑sa mar earbsa àraidh; uime sin na dean thusa gu h‑olc dʼ a taobh.
TOB.11.1	An déigh nan nithe sin ghabh Tobias an t‑slighe, aʼ toirt molaidh do Dhia gun tug e dha turas thaitneach, agus bheannaich e Raguel agus Edna a bhean, agus chaidh e roimhe gus an do dhlùthaich iad ri Ninebhe.
TOB.11.2	Agus thubhairt Raphael ri Tobias, Tha fios agad, a bhràthair, cia mar a dhʼ fhàg thu tʼ athair.
TOB.11.3	Deanamaid cabhag air thoiseach air do mhnaoi, agus ullaichmaid an tigh:
TOB.11.4	Agus thoir leat ʼnad làimh dòmblas an éisg. Mar sin, ghabh iad rompa, agus chaidh an cù ʼnan déigh.
TOB.11.5	A nis shuidh Anna aʼ sealltuinn a mach a réir na slighe air son a mic.
TOB.11.6	Agus an uair a chunnaic i e aʼ tighinn, thubhairt i rʼ a athair, Feuch, tha do mhac aʼ teachd, agus an duine a chaidh maille ris.
TOB.11.7	An sin thubhairt Raphael, Tha fios agam, a Thobiais, gu ʼm fosgail tʼ athair a shùilean.
TOB.11.8	Uime sin ung thusa a shùilean leis an dòmblas; agus, air da a bhi air a bhioradh leis, suathaidh e iad, agus tuitidh aʼ ghile air falbh, agus chìth e thu.
TOB.11.9	An sin ruith Anna a mach, agus thuit i air muineal a mic, agus thubhairt i ris, Do bhrìgh gu ʼm faca mi thu, a mhic, tha mi o so a mach toilichte am bàs fhaotuinn. Agus ghuil iad le chéile.
TOB.11.10	Chaidh Tobit mar an ceudna a mach chum an doruis, agus thuislich e: ach ruith a mhac dʼ a ionnsuidh,
TOB.11.11	Agus ghabh e gréim air athair: agus shuath e an dòmblas air sùilibh athar fein, ag ràdh, Biodh deagh dhòchas agad, athair.
TOB.11.12	Agus an uair a thòisich a shùilean a bhi air am bioradh, shuath se iad;
TOB.11.13	Agus rùisgeadh air falbh aʼ ghile o oisnibh nan sùl aige: agus an uair a chunnaic e a mhac fein, thuit e air a mhuineal.
TOB.11.14	Agus ghuil e, agus thubhairt e, Is beannaichte thusa, O Dhé, agus is beannaichte tʼ ainm gu sìorruidh; agus is beannaichte tʼ aingle naomhʼ uile:
TOB.11.15	Oir sgiùrs thu mi, agus ghabh thu truas rium: Oir, feuch, tha mi faicinn mo mhic Tobiais. Agus chaidh a mhac le gàirdeachas a steach, agus chuir e an céill dʼ a athair na nithe mòra a thachair da ann am Media.
TOB.11.16	An sin chaidh Tobit a mach a chòmhlachadh a nighinn‑chéile aig geata Ninebhe, aʼ deanamh gàirdeachais agus aʼ moladh Dhé: agus ghabh iadsan iongantas a chunnaic e aʼ dol a mach, do bhrìgh gu ʼn dʼ fhuair e a shealladh.
TOB.11.17	Ach thug Tobit buidheachas ʼnan làthair, do bhrìgh gun do nochd Dia tròcair dha. Agus an uair a thàinig e am fagus do Shara a nighean‑chéile fein, bheannaich se i, ag ràdh, ʼSe do bheatha, a nighinn: Gu mo beannaichte Dia, a thug dʼ ar n‑ionnsuidh thu, agus beannaichte gu robh tʼ athair agus do mhàthair. Agus bha gàirdeachas am measg a bhràithrean uile a bha ann an Ninebhe.
TOB.11.18	Agus thàinig Achiacharus, agus Nasbas mac a bhràthar.
TOB.11.19	Agus chumadh bainnis Thobiais rè sheachd làithean le gàirdeachas mòr.
TOB.12.1	An sin ghairm Tobit air a mhac Tobias, agus thubhairt e ris, A mhic, feuch gu ʼm faigh an duine a chaidh maille riut a thuarasdal, agus feumaidh tu tuille a thoirt dha.
TOB.12.2	Agus thubhairt Tobias ris, O athair, cha ʼn ʼeil e chum cron dòmhsa dara‑leth nan nithe sin a thoirt da a thug mi maille rium:
TOB.12.3	Oir thug e air ais mi a rìs gu tèaruinte ʼnadʼ ionnsuidh, agus shlànaich e mo bhean, agus thug e am ionnsuidh an t‑airgiod, agus leigheas e thusa mar an ceudna.
TOB.12.4	An sin thubhairt an seann duine, Tha e dligheach dha.
TOB.12.5	Uime sin ghairm e air an aingeal, agus thubhairt e ris, Gabh dara‑leth nan uile nithe a thug thu leat, agus rach air falbh gu tèaruinte.
TOB.12.6	An sin thug e le chéile air leth iad, agus thubhairt e riù, Beannaichibh Dia, molaibh e, agus thugaibh urram da, agus molaibh e air son nan nithe a rinn e dhuibh ann an sealladh nan uile a ta beò. Tha e maith Dia a mholadh, agus ainm‑san àrdachadh, agus gnìomharan an Tighearna fhoillseachadh gu h‑urramach; air an aobhar sin na dìobairibh ann a bhi ʼga mholadh.
TOB.12.7	Tha e maith rùn‑dìomhair rìgh a chealachadh, ach tha e urramach oibre Dhé fhoillseachadh: deanaibh an nì a ta maith, agus cha tig olc sam bith ʼnar caraibh.
TOB.12.8	Tha ùrnuigh maith maille ri trasgadh, agus déirce, agus fìreantachd: tha beagan le fìreantachd ni ʼs fearr na mòran le neo‑fhìreantachd: is fearr déirce a thabhairt na ʼn t‑òr a thasgadh suas:
TOB.12.9	Oir saoraidh déirce o ʼn bhàs, agus glanaidh e gach peacadh air falbh. Lìonar le beatha an dream a chleachdas déirce agus fìreantachd:
TOB.12.10	Ach tha iadsan a pheacaicheas ʼnan nàimhdibh dʼ am beatha fein.
TOB.12.11	Gu cinnteach cha cheil mi nì sam bith uait‑sa. Oir thubhairt mi gu ʼn robh e maith rùn‑dìomhair rìgh a chealachadh, ach gun robh e urramach oibre Dhé fhoillseachadh.
TOB.12.12	A nis uime sin, an uair a rinn thu ùrnuigh, agus Sara do nighean‑chéile, thug mi cuimhneachan air bhur n‑ùrnuighibh an làthair an Tì Naoimh: agus an uair a dhʼ adhlaic thu na mairbh, bha mi mar an ceudna maille riut.
TOB.12.13	Agus an uair nach dʼ rinn thu dàil a dhʼ éiridh suas, agus a dhʼ fhàgail do dhìneir, a dhol chum nam marbh a chòmhdachadh, cha robh do dheagh ghnìomh folluichte uam‑sa: ach bha mi maille riut.
TOB.12.14	Agus a nis chuir Dia mi chum thusa agus Sara do nighean‑chéile a leigheas.
TOB.12.15	Is mise Raphael, aon do na seachd aingle naomha, a ta tairgseadh ùrnuighean nan naomh, agus a ta dol a stigh agus a mach an làthair glòire an Tì Naoimh.
TOB.12.16	An sin bha iad le chéile fo thrioblaid, agus thuit iad air an aghaidhibh: oir bha iad fo eagal.
TOB.12.17	Agus thubhairt e riutha, Na biodh eagal oirbh; oir soirbhichear leibh; uime sin molaibh Dia.
TOB.12.18	Oir thàinig mise cha ʼn ann a thaobh deagh‑ghean sam bith dʼ am thaobh fein, ach le toil ar Dia‑ne: air an aobhar sin molaibh e gu sìorruidh.
TOB.12.19	Rè nan làithean ud uile nochd mi mi fein dhuibhse; ach cha dʼ ith agus cha dʼ òl mi, ach chunnaic sibh sealladh.
TOB.12.20	A nis ma ta thugaibh buidheachas do Dhia; oir tha mi dol suas dʼ a ionnsuidh‑san a chuir mi: ach sgrìobh sìos ann an leabhar na h‑uile nithe a ta air an deanamh.
TOB.12.21	Agus an uair a dhʼ éirich iad, cha ʼn fhac iad e ni ʼs mò.
TOB.12.22	An sin dhʼ aidich iad oibre mòrʼ agus mìorbhuileach Dhé, agus mar a nochdadh dhoibh aingeal an Tighearna.
TOB.13.1	An sin sgrìobh Tobit ùrnuigh gàirdeachais agus thubhairt e, Gu mo beannaichte Dia a ta beò gu sìorruidh, agus gu mo beannaichte a rìoghachd.
TOB.13.2	Oir tha e aʼ sgiùrsadh, agus tha tròcair aige; tha e aʼ treòrachadh sìos gu h‑ifrinn, agus aʼ toirt a nìos a rìs: ni mò am bheil neach ann dʼ an comas a làmh a sheachnadh.
TOB.13.3	Aidichibh e an làthair nan Cinneach, sibhse a chlann Israeil; oir sgap e sinne ʼnam measg.
TOB.13.4	An sin cuiribh a mhòrachd‑san an céill, agus àrdaichibh e roimh nan uile bheò: oir is esan ar Tighearna, agus is e Dia ar n‑Athair gu sìorruidh.
TOB.13.5	Agus sgiùrsaidh e sinn air son ar n‑aingidheachdan, agus nì e tròcair a rìs, agus cruinnichidh e sinn a mach as gach cinneach, am measg an do sgap e sinn.
TOB.13.6	Ma thionndaidheas sibh ris le ʼr n‑uile chridhe, agus le ʼr n‑uile inntinn, agus ma nì sibh gu ceart ʼna làthair, an sin tionndaidhidh e ruibh‑se, agus cha ʼn fholluich e a ghnùis uaibh. Uime sin faicibh ciod a nì e dʼ ur taobh, agus àidichibh e le ʼr n‑uile bheul, agus molaibh Tighearna aʼ chumhachd, agus àrdaichibh an Rìgh sìorruidh. Ann an tìr mo bhràighdeanais tha mi ʼga mholadh, agus aʼ cur an céill a chumhachd agus a mhòrachd do chinneach peacach. O sibhse pheacacha, tionndaidhibh agus deanaibh ceartas ʼna fhianuis: cò dʼ an urrainn innseadh gu ʼn gabh e ribh, agus gu ʼn dean e tròcair oirbh?
TOB.13.7	Ardaichidh mi mo Dhia, agus molaidh mʼ anam Rìgh nèimhe, agus nì e gàirdeachas ʼna mhòrachd.
TOB.13.8	Labhradh na h‑uile dhaoine, agus moladh na h‑uile e air son na fìreantachd aige.
TOB.13.9	O Ierusaleim, a bhaile naoimh, sgiùrsaidh e thu air son oibre do chloinne, agus nì e tròcair a rìs air macaibh ʼnam fìrean.
TOB.13.10	Molaibh an Tighearna, oir tha e maith: agus thugaibh cliù do ʼn Rìgh shìorruidh, chum gu ʼm bi a phàilliun air a thogail annaibh a rìs le h‑aoibhneas, agus deanadh e aoibhneach annad‑sa an sin iadsan a ta ʼnam bràighdibh, agus gràdhaicheadh e gu sìorruidh annad‑sa, iadsan a ta truagh.
TOB.13.11	Thig mòran chinneach am fad as chum ainme an Tighearna Dé le tiodhlacaibh ʼnan làmhaibh, eadhon tiodhlacaibh do Rìgh fhlaitheanais: molaidh na gineileacha gu léir thu le mòr aoibhneas.
TOB.13.12	Is mallaichte iadsan uile aig am bheil fuath dhuit, agus is beannaichte a bhios iadsan uile a ghràdhaicheas thu gu sìorruidh.
TOB.13.13	Deanaibh gàirdeachas agus bithibh subhach air son chloinne nam fìrean: oir cruinnichear rʼ a chéile iad, agus beannaichidh iad Tighearna nam fìrean.
TOB.13.14	O is beannaichte iadsan aig am bheil gràdh dhuit, oir nì iad gàirdeachas ʼnad shuaimhneas: is beannaichte iadsan a bha ri bròn air son do bhuillean gu léir; oir nì iad gàirdeachas air do shon, an uair a chìth iad tʼ uile ghlòir, agus bithidh iad aoibhneach gu bràth.
TOB.13.15	Beannaicheadh mʼ anam Dia an Rìgh mòr.
TOB.13.16	Oir togar suas Ierusalem le saphiribh agus emeraildibh, agus cloich luachmhoir: do bhallacha, agus do thùran, agus do dhaingnichean, le h‑òr fìor‑ghlan.
TOB.13.17	Bithidh sràidean Ierusaleim air an leagadh le beril, agus carbuncul, agus clocha Ophir.
TOB.13.18	Agus glaodhaidh a sràidean uile, Alleluia; agus molaidh iad e ag ràdh, Gu mo beannaichte Dia, a dhʼ àrdaich e gu bràth.
TOB.14.1	Mar so sguir Tobit o bhi moladh Dhé.
TOB.14.2	Agus bha e ochd bliadhna deug agus dà fhichead an uair a dhalladh e, agus fhuair e a radharc an déigh ochd bliadhna: agus thug e déirce seachad, agus mheudaich e ann an eagal an Tighearna, agus mhol se e.
TOB.14.3	Agus an uair a bha e ro aosda, ghairm e a mhac, agus seisear mhac a mhic, agus thubhairt e ris, A mhic, gabh do chlann; oir, feuch, tha mi aosda, agus deas gu dol a mach as aʼ bheatha so.
TOB.14.4	Rach do Mhedia, a mhic; oir gu cinnteach tha mi aʼ creidsinn nan nithe a labhair Ionas am fàidh mu Ninebhe, gu ʼn tilgear bun os ceann e; agus gu ʼm bi sìth a réir coslais car tamuill ann am Media; agus gu ʼm bi ar bràithrean air an sgapadh air an talamh as an deagh fhearann sin: agus bithidh Ierusalem air fhàsachadh, agus gu ʼm bi tigh Dhé an sin air a losgadh, agus car ùine air fhàsachadh;
TOB.14.5	Agus gu ʼn dean a rìs Dia tròcair orra, agus gu ʼn toir e iad a rìs chum an fhearainn, far an tog iad teampull, ach aon a bhios eu‑cosmhuil ris aʼ cheud teampull, gus am bi àm na lìnne sin air a choimhlionadh; agus an déigh sin pillidh iad o uile ionadaibh am bràighdeanais, agus togaidh iad suas Ierusalem gu h‑àillidh, agus bithidh tigh Dhé air a thogail ann gu bràth le clachaireachd ghlòrmhor, mar a labhair na fàidhean ma thimchioll.
TOB.14.6	Agus pillidh gach uile chinneach, agus bithidh eagal an Tighearna Dé orra gu fìrinneach, agus adhlaicidh iad an iodhola fein.
TOB.14.7	Mar so molaidh na cinnich uile an Tighearna, agus aidichidh a phobull fein Dia, agus àrdaichidh an Tighearna a shluagh fein: agus nì iadsan uile gàirdeachas a ta ʼgràdhachadh an Tighearna Dé ann am fìrinn agus ann an ceartas, aʼ nochdadh tròcair dʼ ar bràithribh.
TOB.14.8	Agus a nis, a mhic, thoir as thu fein o Ninebhe; do bhrìgh gun tig na nithe sin gu cinnteach gu crìch mu ʼn do labhair am fàidh Ionas.
TOB.14.9	Ach gléidh thusa an lagh agus na h‑àitheanta, agus nochd thu fein tròcaireach agus ceart, a chum gu ʼn éirich gu maith dhuit.
TOB.14.10	Agus adhlaic mi gu h‑eireachdail, agus do mhàthair maille rium; ach na fan ni ʼs faide ann an Ninebhe. Cuimhnich, a mhic, mar a làimhsich Aman Achiacharus a thug suas e, ciamar a mach á solus a thug se e chum dorchadais, agus cia mar a dhuaisich se e a rìs; gidheadh bha Achiacharus air a theàrnadh, ach fhuair an t‑aon eile a dhuais: oir chaidh e sìos do dhorchadas. Thug Manasses seachad déirce, agus chaidh e as o ribeachaibh aʼ bhàis a shuidhich iad air a shon: ach thuit Aman anns an ribe, agus chaidh as da.
TOB.14.11	Uime sin a nis, a mhic, beachdaich ciod a nì déirce, agus cia mar a shaoras fìreantachd. An uair a thubhairt e na nithe sin, thug e suas an deò ʼsan leabaidh, air dà a bhi ochd bliadhna deug agus seachd fichead a dhʼ aois; agus dhʼ adhlaic se e gu h‑eireachdail.
TOB.14.12	Agus an uair a chaochail Anna a mhàthair, dhʼ adhlaic se i maille ri ʼathair: ach dhʼ fhalbh Tobias le mhnaoi fein agus le chloinn chum Ecbatane, dhʼ ionnsuidh Ragueil athar‑céile fein,
TOB.14.13	Far an dʼ fhàs e aosda le h‑urram; agus dhʼ adhlaic e athar agus a mhàthair‑chéile gu h‑eireachdail, agus fhuair e an cuid, agus cuid Thobit athar fein, mar oighreachd.
TOB.14.14	Agus dhʼ eug e aig Ecbatane ann am Media, air dà a bhi sèa fichead agus seachd bliadhna a dhʼ aois.
TOB.14.15	Ach mu ʼn do chaochail e chual e mu sgrios Ninebhe, a ghlacadh le Nabuchodonosor agus Assuerus: agus roimh a bhàs rinn e gàirdeachas thar Ninebhe.
JDT.1.1	Anns an dara bliadhna deug do rìoghachadh Nabuchodonosoir, a rìoghaich ann an Ninebhe, am baile mòr; ann an làithibh Arphacsaid, a rìoghaich thar nam Médach ann an Ecbatane,
JDT.1.2	Agus a thog ann an Ecbatane ballachan ceithir thimchioll
JDT.1.3	Agus shuidhich e a thùran air na geataibh aige, ceud làmh‑choille air àirde, agus an leud aig an stéidh trì fichead làmh‑choille:
JDT.1.4	Agus rinn e a gheata, eadhon geatan a thogadh gu àirde thrì fichead agus deich làmh‑choille, agus bha iad dà fhichead làmh‑choille ann an leud, a leigeadh nam feachd cumhachdach aige a mach, agus a chur a choisridh ann an òrdugh;
JDT.1.5	Eadhon anns na làithibh sin rinn rìgh Nabuchodonosor cogadh ri Arphacsad anns aʼ chòmhnard mhòir, eadhon an còmhnard ann an crìochaibh Ragau.
JDT.1.6	Agus thàinig iadsan uile da ionnsuidh a bha chòmhnuidh ann an dùthaich nam beann, agus iadsan uile a bha chòmhnuidh ri taobh Euphrateis, agus Thìgris, agus Hidaspe, agus còmhnaird Arioch rìgh nan Elimiach, agus chruinnich ro mhòran chinneach do mhacaibh Cheloid chum aʼ chatha.
JDT.1.7	An sin chuir Nabuchodonosor rìgh nan Assiriach fios dʼ an ionnsuidh‑san uile a bha chòmhnuidh ann am Persia, agus dʼ an ionnsuidh‑san uile a bha chòmhnuidh a ʼn taobh an iar, agus dʼ an ionnsuidh‑san a bha chòmhnuidh ann an Celicia, agus Damascus, agus Libanus, agus Antilibanus, agus dʼ an ionnsuidh‑san uile a bha chòmhnuidh an cois na fairge,
JDT.1.8	Agus dʼ an ionnsuidh‑san am measg nan cinneach a bhuineadh do Charmel, agus do Ghalaad, agus do Ghalilee a ʼs àirde, agus do chòmhnard mhòir Esdreloim,
JDT.1.9	Agus dhoibh‑san uile a bha ann an Samaria, agus ʼna bhailtibh, agus air an taobh thall do Iordan gu Ierusalem, agus Betane, agus Chellus, agus Cades, agus abhainn na h‑Eiphit, agus Taphnes, agus Ramesse, agus uile thìr Gheseim,
JDT.1.10	Gus an tig sibh air an taobh thall do Thanis, agus Mhemphis, agus dhʼ ionnsuidh uile luchd‑àiteachidh na h‑Eiphit, gus an ruig sibh air crìochaibh Etiopia.
JDT.1.11	Ach chuir uile luchd‑àiteachidh na tìre ann an suarachas àithne Nabuchodonosoir rìgh nan Assiriach, ni mò an deachaidh iad maille ris do ʼn chath; oir cha robh eagal orra roimhe: seadh, bha e ʼnam beachd mar aon duine, agus chuir iad a theachdairean air falbh uatha gun éifeachd, agus le masladh.
JDT.1.12	Uime sin, bha Nabuchodonosor ann am mòr fheirge ris an dùthaich so air fad, agus mhionnaich e air a rìgh‑chaithir agus air a rìoghachd, gu ʼn deanadh e gu cinnteach dìoghaltas air uile chrìochaibh Chilicia, agus Dhamascuis, agus Shiria, agus gu ʼn cuireadh e gu dìth leis aʼ chlaidheamh uile luchd‑àiteachidh thìre Mhoaib, agus clann Ammoin, agus Iudea uile, agus na h‑uile a bha ʼsan Eiphit, gus an tig sibh gu crìochaibh an dà fhairge.
JDT.1.13	An sin chaidh e a mach ann an òrdugh catha le ʼchumhachd fein an aghaidh rìgh Arphacsaid, anns an t‑seachdamh bliadhna deug, agus thug e buaidh anns aʼ chath: oir thilg e bun os ceann uile chumhachd Arphaesaid, agus a mhàrc‑shluagh gu léir, agus a charbadan uile,
JDT.1.14	Agus thàinig e gu bhi ʼna thighearn air na bailtibh aige, agus thàinig e gu Ecbatane, agus ghlac e a thùran, agus mhill e a shràidean, agus thionndaidh e a mhaise gu nàire.
JDT.1.15	Ghac e mar an ceudna Arphacsad ann am beanntaibh Ragan, agus bhuail e le gathaibh e, agus mhill e gu tur e air an là sin.
JDT.1.16	Uime sin phill e an déigh sin do Ninebhe, araon e fein agus a chuideachd uile á iomadh cinneach, a bha ʼnan àireamh mhòir do luchd‑cogaidh, agus an sin, ghabh e ʼfhois, agus rinn e cuirmean, e fein agus ʼarmailt, rè shèa fichead là.
JDT.2.1	Agus anns an ochdamh bliadhna deug, air an dara là thar an fhichead do ʼn cheud mhìos, bha iomradh ann an tigh Nabuchodonosoir rìgh nan Assiriach, gu ʼn deanadh e, mar a thubhairt e, dìoghaltas air an talamh uile.
JDT.2.2	Uime sin ghairm e dʼ a ionnsuidh a cheannarda fein gu léir, agus a mhaithean uile, agus chuir e an céill doibh a chomhairle dhìomhair, agus shònraich e le bheul fein an talamh air fad a chur fo àmhghair.
JDT.2.3	An sin dhʼ òrduich iad gach feòil a sgrios nach biodh ùmhal do àithne a bhéoil.
JDT.2.4	Agus an uair a chrìochnuich e a chomhairle, ghairm Nabuchodonosor rìgh nan Assiriach air Holofernes prìomh‑oifigeach na h‑armailt aige, am fear a bʼ fhaigse dha fein, agus thubhairt e ris,
JDT.2.5	Mar so a deir an rìgh mòr, tighearn an t‑saoghail air fad, Feuch, théid thu a mach as mʼ fhianuis, agus bheir thu leat daoine a ta ʼg earbsadh as an neart fein, do luchd‑coise sèa fichead mìle; agus àireamh nan each le ʼm marcaichibh dà mhìle dheug.
JDT.2.6	Agus théid thu mach an aghaidh na dùcha an iar air fad, aʼ chionn gu ʼn robh iad eas‑ùmhal do ʼm àithne.
JDT.2.7	Agus cuiridh tu an céill doibh, gu ʼn ullaich iad air mo shon‑sa talamh agus uisge: oir théid mi a mach a ʼm chorruich ʼnan aghaidh, agus còmhdaichidh mi uile aghaidh na talmhainn le cosaibh mʼ armailte fein, agus bheir mi seachad iad dhoibh mar chreich:
JDT.2.8	Air chor is gu ʼn lìon am mairbh na glinn agus na sruthanna aca, agus bithidh an abhainn air a lìonadh le ʼm mairbh, gus an cuir i thairis:
JDT.2.9	Agus bheir mi iad ʼnam bràighdibh gu crìochaibh iomallach na talmhainn.
JDT.2.10	Théid thusa uime sin a mach, agus glac roimh làimh air mo shonsa an crìochan air fad: agus ma bheir siad iad fein suas duit, gléidhidh tu iad air mo shonsa gus an là air an deanar peanas orra.
JDT.2.11	Ach dʼ an taobh‑san a nì ceannairc, na caomhnadh do shùilean iad: ach cuir gu dìth iad, agus sgrios iad anns gach àit an dʼ théid thu.
JDT.2.12	Oir mar is beò mise, agus air cumhachd mo rìoghachd, ge bʼ e nì a labhair mi, sin a nì mi le mo làimh.
JDT.2.13	Agus bi thusa air tʼ fhaiceall nach bris thu a h‑aon do àitheantaibh do thighearna, ach coimhlion iad gu buileach, mar a dhʼ òrduich mi dhuit, agus na dearmad an deanamh.
JDT.2.14	An sin chaidh Holofernes a mach o làthair a thighearna, agus ghairm e air uile riaghlairibh, agus cheannardaibh, agus air oifigich armailte Assuir;
JDT.2.15	Agus chruinnich e na daoine taghta chum aʼ chatha, mar a dhʼ àithn a thighearna dha, gu ruig sèa fichead mìle, agus dà mhìle dheug fear‑bogha air muin each;
JDT.2.16	Agus chuir e a ʼn òrdugh iad, mar a ta armailt mhòir air uidheamachadh air son aʼ chatha.
JDT.2.17	Agus ghabh e càmhail agus asail air son an carbadan, àireamh ro mhòr; agus caoraich, agus daimh, agus gobhair, gun àireamh, air son an lòin:
JDT.2.18	Agus pailteas teachd‑an‑tìr air son gach duine ʼsan armailt, agus ro mhòran airgid agus òir a mach á tigh an rìgh.
JDT.2.19	An sin chaidh e a mach, le ʼchumhachd gu léir, gu dol air thoiseach air an rìgh Nabuchodonosor air an turas, agus chum aghaidh na talmhainn gu léir a chòmhdachadh ʼsan àird an iar le ʼn carbadaibh, agus le ʼm marc‑shluagh, agus le ʼn saighdeiribh‑coise taghta.
JDT.2.20	Thàinig cuideachd mhòir mar an ceudna á dùchannaibh eugsamhla maille riù, mar na lòcuist, agus ghaineamh na talmhainn: oir bha aʼ chuideachd gun àireamh.
JDT.2.21	Agus chaidh iad a mach á Ninebhe asdar thrì làithean a réir còmhnaird Bhectilet, agus o Bhectilet shuidhich iad a ʼm fochair na beinne a ta air làimh chlì Chilicia uachdarach.
JDT.2.22	An sin ghabh e ʼarmailt uile, a shaighdeirean‑coise, agus a mharc‑shluagh, agus a charbata, agus chaidh e á sin gu dùthaich nam beann;
JDT.2.23	Agus sgrios e Phud agus Lud, agus chreach e clann Rasseis gu léir, agus clann Ismaeil, a bha a ʼm fochair an fhàsaich air taobh deas thìr nan Cheliach.
JDT.2.24	An sin chaidh e null air Euphrates, agus chaidh e troimh Mhesopotamia, agus mhill e na h‑àrd‑bhailtean gu léir a bha air an abhainn Arbonai, gus an tig sibh dhʼ ionnsuidh a chuain.
JDT.2.25	Agus ghlac e crìochan Chilicia, agus mharbh e na h‑uile a chuir ʼna aghaidh; agus thàinig e gu crìochaibh Iaphet, a bha ris an àirde deas, thall fa chomhair Arabia.
JDT.2.26	Chuairtich e mar an ceudna clann Mhadiain gu léir, agus loisg e suas am pàilliuna, agus chreach e an tighean‑chaorach.
JDT.2.27	An sin chaidh e sìos do chòmhnard Dhamascuis ann an àm fogharaidh aʼ chruithneachd, agus loisg e suas an achan gu léir, agus mhill e an treudan agus am buar, spùinn e mar an ceudna am bailtean, agus dhʼ fhàsaich e an dùchanna gu buileach, agus chuir e gu dìth an òganaich uile le faobhar a chlaidheimh.
JDT.2.28	Air an aobhar sin bha geilt agus eagal roimhe air uile luchd‑àiteachaidh shliosa na fairge, a bha ann an Sidon agus Tìrus, agus orrasan a bha chòmhnuidh ann an Sur agus Ocina, agus air na h‑uile a bha chòmhnuidh ann an Iemnaan; agus iadsan a bha chòmhnuidh ann an Asotus agus Ascalon, bha iad fo eagal mòr roimhe.
JDT.3.1	Uime sin chuir iad teachdairean dʼ a ionnsuidh a labhairt mu shìth, ag ràdh,
JDT.3.2	Feuch, tha sinne seirbhisich an rìgh mhòra Nabuchodonosoir ʼnar luidh ʼnadʼ fhianuis; buin ruinn mar a chìth thu freagarrach.
JDT.3.3	Feuch, tha ar tighean, agus ar n‑àitean gu léir, agus ar n‑achan cruithneachd uile, agus ar treudan, agus ar buar, agus uile sheòmhraichean nam bùth againn, ʼnan luidh fa chomhair do ghnùise; buin riutha mar a ʼs àill leat.
JDT.3.4	Feuch, tha eadhon ar bailte, agus an luchd‑àiteachaidh, ʼnan seirbhisich dhuit; thig agus buin riutha mar is àill leat.
JDT.3.5	Mar so thàinig na fir dhʼ ionnsuidh Holoferneis, agus chuir iad nithe an céill da air an dòigh so.
JDT.3.6	An sin thàinig e nuas chum slios na fairge, araon e fein agus ʼarmailt, agus thog e daingneachdan anns na h‑àrd‑bhailtibh, agus thug e a mach asda daoine taghta air son cuideachaidh.
JDT.3.7	Mar so ghabh iadsan agus an dùthaich mu ʼn cuairt riutha, le blàth‑fhleasgaidh, le dannsaibh, agus le tiompanaibh.
JDT.3.8	Gidheadh thilg e sìos na h‑iomallan aca, agus gheàrr e sìos an doireachan: oir rùnaich e uile dhée na tìre a sgrios, chum gun deanadh na cinnich uile aoradh da Nabuchodonosor ʼna aonar, agus gun gairmeadh gach teanga agus treubh airsan mar dhia.
JDT.3.9	Thàinig e mar an ceudna nall fa chomhair Esdraeloin am fagus do Iudea, ma choinneamh caolais mhòra Iudea.
JDT.3.10	Agus champaich e eadar Geba agus Scitopolis, agus dhʼ fhan e rè mìosa an sin, chum gun cruinnicheadh e rʼ a chéile uile charbata an armailt aige.
JDT.4.1	A nis chual clann Israeil, a bha chòmhnuidh ann an Iudea, gach nì a rinn Holofernes prìomh‑cheannard Nabuchodonosoir rìgh nan Assiriach air na cinnich, agus an seòl air an do spùinn e na teampuill aca, agus air an tug e gu neoni iad.
JDT.4.2	Air an aobhar sin bha iad fo eagal ro mhòr roimhe, agus fo thrioblaid air son Ierusaleim, agus air son teampuill an Tighearna an Dé:
JDT.4.3	Oir phill iad o cheann ghoirid o ʼn bhràighdeanas, agus bha uile shluagh Iudea air an cruinneachadh rʼ a chéile o cheann beagain ùine: agus bha na soithichean, agus an altair, agus an tigh air an naomhachadh an déigh aʼ mhì‑naomhachaidh.
JDT.4.4	Air an aobhar sin, chuir iad sluagh a mach chum nan uile chrìoch aig Samaria, agus ʼnam bailte breaga, agus gu Betoron, agus Belmen, agus Ierico, agus gu Choba, agus Esora, agus gu gleann Shàleim:
JDT.4.5	Agus rinn iad gréim roimh làimh air uile mhullachaibh nam bèann àrda, agus dhaingnich iad na frith‑bhailtean a bha annta, agus thaisg iad suas teachd‑an‑tir air son ullachaidh aʼ chogaidh: oir bha na h‑achan aca o cheann ghoirid air am buaineadh.
JDT.4.6	Sgrìobh mar an ceudna Ioacim an t‑àrd‑shagart, a bha anns na làithibh sin ann an Ierusalem, dʼ an ionnsuidh‑san a bha chòmhnuidh ann an Betulia, agus Betomestam, a ta thall fa chomhair Esdraeloin, a ʼm fochair na dùcha fhosgailte, am fagus do Dhòtaim,
JDT.4.7	Aʼ sparradh orra slighean thìr nam beann a ghléidheadh, oir trìdsan bha rathad ann do Iudea, agus bha e furas stad a chur orra‑san a thigeadh a nìos, do bhrìgh gu ʼn robh an rathad cumhann air son dithis dhaoine mar is mò.
JDT.4.8	Agus rinn clann Israeil mar a dhʼ àithn Ioacim an t‑àrd‑shagart dhoibh, maille ri seanairibh pobuill Israeil uile a bha chòmhnuidh ann an Ierusalem.
JDT.4.9	An sin ghairm gach duine ann an Israel ri Dia le mòr dhùrachd, agus dhʼ irioslaich iad an anaman air mhodh ro dhìan:
JDT.4.10	Chuir araon iad fein, agus am mnathan, agus an clann, agus an spréidh, agus gach uile choigreach agus fear‑tuarasdail, agus an seirbhisich a cheannaicheadh le h‑airgiod, sac‑eudach air an leasraidh.
JDT.4.11	Mar so thuit gach fear agus bean, agus aʼ chlann bheag, agus luchd‑àiteachaidh Ierusaleim, air beulaobh an teampuill, agus thilg iad luaithre air an cinn, agus sgaoil iad a mach an sac‑eudach roimh ghnùis an Tighearna: chuir iad mar an ceudna sac‑eudach mu ʼn altair,
JDT.4.12	Agus ghlaodh iad uile ri Dia Israeil gu dùrachdach le aon rùin, nach dʼ thugadh e an clann mar chreich, agus am mnai mar chobhartaich, agus bailte na h‑oighreachd gu bhi air an sgrios, agus an naomh‑ionad do mhì‑naomhachadh agus mhasladh, do na cinnich chum gàirdeachas a dheanamh ris.
JDT.4.13	Uime sin, chual Dia an ùrnuighean, agus sheall e air an àmhghairibh: oir rinn an sluagh trasgadh iomadh là ann an Iudea uile agus Ierusalem, an làthair naoimh‑ionaid an Tighearna Uile‑chumhachdaich.
JDT.4.14	Agus bha an leasraidh air an cuairteachadh le saic‑eudach, aig Ioacim an t‑àrd‑shagart, agus aig na sagartaibh a sheas an làthair an Tighearna, agus aca‑san a fhritheil do ʼn Tighearn, agus thairg iad na h‑ìobairte‑loisgte làitheil, le bòidibh agus le saor‑thiodhlacaibh an t‑sluaigh.
JDT.4.15	Agus bha luaithre aca air an coronaibh, agus ghlaodh iad ris an Tighearna le ʼn uile chumhachd, gu ʼn sealladh e gu gràsmhor air uile thigh Israeil.
JDT.5.1	An sin chuireadh an céill do Holofernes, prìomh‑oifigeach armailte Assuir, gun do dheasaich clann Israeil air son aʼ chogaidh, gun do dhùin iad suas slighean thìre nam bèann, gun do dhaingnich iad uile mhullaichean nam beann àrda, agus gun do chuir iad cip‑tuislidh anns na dùchannaibh còmhnard;
JDT.5.2	Air son an robh mòr chorruich air, agus ghairm e uile phrionnsa Mhòaib, agus ceannardan Ammoin, agus uachdarain slios na fairge;
JDT.5.3	Agus thubhairt e riutha, Innsibh dhomh a nis, sibhse a mhic Chanaain, cò iad an sluagh so a ta a chòmhnuidh ann an tìr ʼnam beann, agus ciod iad na bailtean anns am bheil iad aʼ tàmh, agus ciod e àireamh an armailt aca, agus ciod anns am bheil an cumhachd agus an neart aca aʼ co‑sheasamh, agus cò e an rìgh a ta os an ceann, agus an ceannard air an armailt aca;
JDT.5.4	Agus cʼ arson a chuir iad rompa gun teachd agus mise a chòmhlachadh, a thuilleadh air uile luchd‑àiteachaidh na h‑àirdan‑iar?
JDT.5.5	An sin thubhairt Achior, an ceannard aig uile mhacaibh Ammoin, Eisdeadh mo thighearn a nis focal o bheul do sheirbhisich, agus cuiridh mi an céill duit an fhìrinn a thaobh an t‑sluaigh so a ta fantuinn am fagus duit, agus a ta ʼg àiteachadh dhùchanna nam beann; agus cha tig breug a mach á beul do sheirbhisich.
JDT.5.6	Tha ʼn sluagh so air teachd a mach o na Chaldeich;
JDT.5.7	Agus bha iad air chuairt roimh so ann am Mesopotamia, do bhrìgh nach leanadh iad diathan an aithriche, a bha ann an tìr Chaldea.
JDT.5.8	Oir thréig iad slighe an sinnsear, agus rinn iad aoradh do Dhia fhlaitheanais, an Dia a bʼ aithne dhoibh: mar so thilg iad a mach iad o ghnùis nan dia aca, agus theich iad do Mhesopotamia, agus chuairtich iad an sin mòran làithean.
JDT.5.9	An sin dhʼ àithn an Dia aca dhoibh teicheadh o ʼn àite far an robh iad air chuairt, agus dol do thìr Chanaain: far an do chòmhnuich iad, agus an do mheudaicheadh iad le h‑òr agus airgiod, agus le ro mhòran spréidh.
JDT.5.10	Ach an uair a chòmhdaich gorta tìr Chanaain air fad, chaidh iad sìos do ʼn Eiphit, agus bha iad air chuairt an sin, an uair a bheathaicheadh iad, agus a dhʼ fhàs iad an sin ʼnan sluagh mòr, air chor is nach bʼ urrainn neach an cinneach aca àireamh.
JDT.5.11	Air an aobhar sin dhʼ éirich rìgh na h‑Eiphit suas ʼnan aghaidh, agus bhuin e gu cealgach dʼ an taobh, agus rinn e ìosal iad le saoithreachadh ann an clachaibh‑crèadha, agus rinn e ʼnan tràillibh iad.
JDT.5.12	An sin ghlaodh iad ri ʼn Dia, agus bhuail e uile thìr na h‑Eiphit le plàighibh do‑leigheas: mar so thilg na h‑Eiphitich a mach o ʼn sealladh iad.
JDT.5.13	Agus thiormaich Dia aʼ Mhuir Ruadh rompa,
JDT.5.14	Agus thug se iad gu beinn Shìna, agus Cades Barne, agus thilg e mach uile luchd‑àiteachaidh an fhàsaich.
JDT.5.15	Mar so chòmhnuich iad ann an tìr nan Amorach, agus sgrios iad le ʼn neart muinntir Eseboin gu léir, agus air dol null doibh air Iordan shèalbhaich iad dùthaich nam beann air fad.
JDT.5.16	Agus thilg iad a mach rompa an Canaanach, am Peredsach, an Iebusach, agus an Sicemach, agus na Gergesaich gu léir, agus iadsan a chòmhnuich anns an tìr sin mòran làithean.
JDT.5.17	Agus an uair nach do pheacaich iad a ʼm fianuis an Dé, shoirbhich iad, do bhrìgh gu ʼn robh an Dia sin aig am bheil fuath do ʼn olc maille riutha.
JDT.5.18	Ach an uair a theich iad o ʼn t‑slighe a shònraich e dhoibh, bha iad air am milleadh gu ro ghoirt ann an iomadh cath, agus bha iad air an giùlan ʼnam bràighdibh do thìr nach bu leò fein, agus bha teampull an Dé aca air a thilgeadh gu làr, agus bha am bailtean air an glacadh leis na nàimhdibh.
JDT.5.19	Ach a nis tha iad air pilltinn ri ʼn Dia, agus air teachd a nìos as na h‑ionadaibh far an robh iad air an sgapadh, agus fhuair iad sealbh air Ierusalem, far am bheil an t‑ionad‑naomh aca, agus tha iad air an suidheachadh ann an tìr nam beann; oir bha e air fhàsachadh.
JDT.5.20	A nis uime sin, mo thighearn agus mʼ uachdarain, ma tha mearachd idir anns an t‑sluagh so, agus ma pheacaicheas iad an aghaidh Dhé, thugamaid fanear gu ʼm bi so ʼna sgrios doibh, agus rachamaid suas agus bheir sinn buaidh orra.
JDT.5.21	Ach mar bi aingidheachd sam bith ʼnan cinneach, leigeadh mo thighearn a nis an gnothuch seachad, air eagal gu ʼn dìon an Tighearn aca iad, agus gu ʼm bi an Dia aca air an taobh, agus gun tig sinn gu bhi ʼnar masladh a ʼm fianuis an t‑saoghail.
JDT.5.22	Agus an uair a chrìochnaich Achior na briathra sin, rinn an sluagh uile monmhor, a bha ʼnan seasamh mu ʼn bhùth; agus labhair prìomh dhaoine Holoferneis, agus iadsan uile a bha chòmhnuidh ri taobh na mara, agus ann am Moab, gu ʼm bu chòir da a chur gu bàs.
JDT.5.23	Oir, arsʼ iadsan, cha bhi eagal oirnn roimh ghnùis chloinn Israeil: oir, feuch, is sluagh iad aig nach ʼeil neart no cumhachd air son catha làidire.
JDT.5.24	A nis uime sin, a thighearna Holoferneis, théid sinne suas, agus bithidh iad nan creich, gu bhi air an sgrios le tʼ armailt gu léir.
JDT.6.1	Agus an uair a sguir buaireas nan daoine a bha mu ʼn chomhairle, thubhairt Holofernes, prìomh oifigeach armailte Assuir, ri Achior agus ris na Moabich uile, am fianuis uile chuideachd chinneach eile,
JDT.6.2	Agus cò thusa, Achior, agus fir‑tuarasdail Ephraim, gu ʼn dʼ rinn thu fàisneachd ʼnar measg mar air an là an diugh, agus gu ʼn dubhairt thu nach deanamaid cogadh ri sluagh Israeil, do bhrìgh gu ʼn dìon an Dia iad, agus cò is dia ann ach Nabuchodonosor?
JDT.6.3	Cuiridh esan a mach a chumhachd, agus sgriosaidh se iad o aghaidh na talmhainn, agus cha saor an Dia aca iad: ach millidh sinne a sheirbhisich iad mar aon duine; oir cha ʼn urrainn iad cur suas le cumhachd nan each againne:
JDT.6.4	Oir leò‑san saltraidh sinn fo chosaibh iad, agus bithidh am beanntan air mhisg le ʼm fuil fein, agus bithidh am machraichean air an lìonadh le ʼn closaichibh marbha, agus cha ʼn urrainn an cos‑cheumanna seasamh romhainn, oir théid iad gu buileach a dhìth, a deir rìgh Nabuchodonosor, tighearn na talmhainn gu léir; oir thubhairt e, Cha bhi aon domʼ bhriathraibh‑sa gu dìomhain.
JDT.6.5	Agus thusa, Achior, fear‑tuarasdail Ammoin, a labhair na briathra so ann an là tʼ aingidheachd, cha ʼn fhaic thu mo ghnùis tuilleadh o ʼn là an diugh, gus an dean mi dìoghaltas air aʼ chinneach so a thàinig a mach as an Eiphit.
JDT.6.6	Agus an sin théid claidheamh mʼ armailte, agus mòr‑chuideachd na muinntir a ta ʼdeanamh seirbhis domh, troimh nan taobh agad, agus tuitidh tu a ʼm measg nam marbh aca, an uair a philleas mise.
JDT.6.7	A nis nime sin bheir mo sheirbhisich sibh air bhur n‑ais gu tìr nam bèann, agus suidhichidh iad sibh ann an aon do bhailtibh nan slighean:
JDT.6.8	Agus cha téid thusa a dhìth, gus am bi thu air do sgrios maille riutha.
JDT.6.9	Agus ma nì thusa thu fein cinnteach ʼnad inntinn nach glacar iad, na tuiteadh do ghnùis: labhair mise e, agus cha bhi aon do mo bhriathraibh gu dìomhain.
JDT.6.10	An sin thug Holofernes àithne dʼ a sheirbhisich, a bha frithealadh ʼna bhùth, Achior a ghlacadh, agus a thoirt gu Betulia, agus a liubhairt
JDT.6.11	Mar sin ghlac a sheirbhisich e, agus thug iad a mach as aʼ champ e dhʼ ionnsuidh aʼ chòmhnaird, agus chaidh iad o mheadhon aʼ chòmhnaird chum tìre nam beann, agus thàinig iad chum nan tobraichean a bha fo Bhetulia.
JDT.6.12	Agus an uair a chunnaic fir a bhaile iad, thog iad an innealan, agus chaidh iad a mach as aʼ bhaile gu mullach na beinne, agus chùm gach fear aig an robh crann‑tabhuill air an ais iad o theachd a nìos, le clachaibh a thilgeadh orra.
JDT.6.13	Gidheadh, air doibh faotuinn gu h‑uaigneach fo ʼn bheinn, cheangail iad Achior, agus thilg iad sìos e, agus dhʼ fhàg iad an coise na beinne e, agus phill iad chum an tighearna.
JDT.6.14	Ach theirinn na h‑Israelich o ʼn bhaile aca, agus thàinig iad dʼ a ionnsuidh, agus dhʼ fhuasgail iad e, agus thug iad gu Betulia e, agus chuir iad e a ʼm fianuis uachdaran aʼ bhaile;
JDT.6.15	A bʼ iad anns na làithibh sin Osias mac Mhica, do threubh Shimeoin, agus Cabris mac Ghotonieil, agus Carmis mac Mhelcieil.
JDT.6.16	Agus ghairm iad cuideachd seanairean aʼ bhaile gu léir; agus ruith an òigridh uile cuideachd, agus am mnai, dhʼ ionnsuidh a cho‑chruinnichidh, agus chuir iad Achior ann am meadhon a t‑sluaigh gu léir. An sin fheòraich Osias deth ciod a rinneadh.
JDT.6.17	Agus fhreagair e agus chuir e an céill doibh briathra comhairle Holoferneis, agus na briathran uile a labhradh leis ann am meadhon phrionnsa Assuir, agus ge bʼ e nì a labhair Holofernes gu h‑uaibhreach an aghaidh tighe Israeil.
JDT.6.18	An sin thuit an sluagh sìos, agus rinn iad aoradh do Dhia, agus ghlaodh iad ri Dia, ag ràdh,
JDT.6.19	O Thighearna Dhé nan nèamh, faic an uaill, agus gabh truas do staid ìosail ar cinnich, agus seall air gnùis na muinntir sin a ta air an naomhachadh dhuit an diugh.
JDT.6.20	An sin thug iad comhfhurtachd do Achior, agus mhol iad e gu mòr.
JDT.6.21	Agus thug Osias a mach as aʼ chuideachd e chum a thighe fein, agus rinn e cuirm do na seanairibh; agus ghairm iad air Dia Israeil rè na h‑oidhche sin air son cuideachaidh.
JDT.7.1	Air an ath là thug Holofernes òrdugh dʼ a armailt uile, agus do ʼn t‑sluagh uile a thàinig gu bhi air aʼ thaobh, chum gu ʼn atharraicheadh iad an camp an aghaidh Bhetulia, agus gu ʼn glacadh iad roimh‑làimh bruthaichean thìre nam beann, agus gu ʼn deanadh iad cogadh an aghaidh chloinn Israeil.
JDT.7.2	An sin dhʼ atharraich na fir‑threun aca an campaichean air an là sin, agus bha armailt an luchd‑cogaidh nan ochd fichead agus deich mìle saighdear‑coise, dà mhìle dheug marcach, a thuilleadh air an àirneis, agus air coisichibh eile a bha maille riù, àireamh ro mhòr sluaigh.
JDT.7.3	Agus champaich iad anns aʼ mhachair am fagus do Bhetulia, làimh ris an tobar, agus sgaoil iad iad fein ann an leud thairis air Dotaim eadhon gu Belmaim, agus ann am fad o Bhetulia gu Ciamon, a ta thall fa chomhar Esdraelon.
JDT.7.4	A nis bha clann Israeil ann an trioblaid ro mhòr, an uair a chunnaic iad an àireamh aca, agus thubhairt gach aon rʼ a choimhearsnach, A nis imlichidh na daoine sin suas aghaidh na talmhainn: oir cha ʼn urrainn aon chuid na beanntan àrda, no na machraichean, no na sléibhtean, an cudthrom aca a ghiùlan.
JDT.7.5	An sin ghlac gach fear na h‑airm chogaidh aige; agus an uair a las iad teine air an tùraibh fein, dhʼ fhan iad, agus rinn iad faire rè na h‑oidhche sin.
JDT.7.6	Ach, air an dara là, thug Holofernes a mach a mharc‑shluagh gu léir ann an sealladh chloinn Israeil a bha ann am Betulia,
JDT.7.7	Agus ghabh e beachd air na slighibh suas dhʼ ionnsuidh aʼ bhaile, agus thàinig e chum nan tobraichean uisge aca, agus ghlac e iad, agus dhìon e iad le fir‑chogaidh, agus chaidh e fein dhʼ ionnsuidh a shluaigh fein.
JDT.7.8	An sin thàinig uile phrìomh‑dhaoine chloinne Esau dʼ a ionnsuidh, agus uile uachdarain sluaigh Mhoaib, agus ceannardan shlios na fairge, agus thubhairt iad,
JDT.7.9	Eisdeadh ar tighearn a nis focal, chum nach bi léireadh ʼnad armailt.
JDT.7.10	Oir cha ʼn ʼeil aʼ mhuinntir so do chloinn Israeil ag earbsadh ri ʼn sleaghannaibh, ach ri àirde nam beann anns am bheil iad a chòmhnuidh, do bhrìgh nach ʼeil e furasd dìreadh gu mullach nam beann aca.
JDT.7.11	A nis uime sin, mo thighearna, na dean cogadh ʼnan aghaidh ann an òrdugh catha, agus cha tuit fiù aon duine dodʼ shluagh.
JDT.7.12	Fan ʼsa champ, agus gléidh uile dhaoine an armailt agad, agus deanadh do sheirbhisich gréim air tobar an uisge, a ta brùchdadh a mach aig cois na beinne:
JDT.7.13	Oir tha uile luchd‑àiteachaidh Bhetulia aʼ faotuinn an uisge á sin: mar so cuiridh an tart a dhìth iad, agus bheir iad seachad am baile aca; agus théid sinne agus ar cuid dhaoine suas gu mullach nam beann a ta am fagus, agus campaichidh sinn orra, a dheanamh faire nach teich anam as aʼ bhaile.
JDT.7.14	Mar so, bithidh iad fein, agus am mnai, agus an clann air an sgrios leis aʼ ghorta; agus mu ʼn éirich claidheamh nan aghaidh, bithidh iad air an léireadh air na sràidibh far am bheil iad aʼ fuireach.
JDT.7.15	Mar so, bheir thu dhoibh droch dhuais; aʼ chionn gu ʼn dʼ rinn iad ceannairc, agus nach do chùm iad còdhail shìochail riut.
JDT.7.16	Agus thoilich na briathra sin Holofernes, agus a chuid seirbhisich uile, agus shònraich e a dheanamh mar a thubhairt iad.
JDT.7.17	Mar so, dhʼ fhalbh camp chloinn Ammoin, agus cùig mìle Assiriach maille riù, agus champaich iad anns aʼ mhachair, agus ghabh iad na h‑uisgeachan, agus na tobraichean uisge aig cloinn Israeil.
JDT.7.18	An sin chaidh clann Esau suas maille ri cloinn Ammoin, agus champaich iad ann an dùthaich nam beann, thall fa chomhar Dhotaim; agus chuir iad cuid dhiubh chum na h‑àirde deas, agus chum na h‑àirdʼ an ear, thall fa chomhar Ecrebel, a ta am fagus do Chusi, a ta air an t‑sruth Mocmur: agus champaich aʼ chuid eile do dhʼ armailt nan Assiriach anns aʼ chòmhnard, agus chòmhdaich iad aghaidh na tìre uile: agus bha am bùthan agus an carbatan air an suidheachadh, ann an àireamh ro mhòir.
JDT.7.19	An sin ghlaodh clann Israeil ris an Tighearn an Dia, do bhrìgh gu ʼn do thréig an cridhe iad: oir chuairtich an nàimhdean uile iad air gach taobh, agus cha robh slighe ann chum faotuinn as uatha.
JDT.7.20	Mar so dhʼ fhuirich uile chuideachd Assuir mu ʼn cuairt doibh, araon luchd‑coise, carbatan, agus marc‑shluagh, ceithir là deug thar fhichead; air chor is gun dʼ fhàilnich an soithichean uisge gu léir uile luchd‑àiteachaidh Bhetulia.
JDT.7.21	Agus bha na cistean‑uisge air am falamhachadh, agus cha robh uisge aca a dhʼ òl an leòir car aon là; oir thug iad deoch dhoibh air an tomhas.
JDT.7.22	Uime sin bha chlann ògʼ aca air bheag misneach, agus dhʼ fhannaich na boirionnaich agus na h‑òganaich aca leis an tart, agus thuit iad air sràidibh aʼ bhaile, agus air sligheannaibh nan geata, agus cha robh ni bʼ fhaide neart annta.
JDT.7.23	An sin chruinnich an sluagh uile chum Osiais, agus chum prìomh‑dhaoine aʼ bhaile, araon oganaich agus òighean, agus clann, agus ghlaodh iad le guth mòr, agus thubhairt iad an làthair nan seanar,
JDT.7.24	Biodh Dia ʼna bhreitheamh eadar sinne agus thusa: oir rinn thu cron mòr duinn, do bhrìgh nach dʼ iarr thu sìth o chloinn Assuir.
JDT.7.25	Oir a nis cha ʼn ʼeil fear‑cuidichidh againn: ach reic Dia sinn nan làmhaibh, chum gu ʼm biomaid air ar tilgeadh sìos rompa le tart, agus mòr sgrios.
JDT.7.26	A nis uime sin gairm orra ʼnadʼ ionnsuidh, agus thoir suas am baile air fad mar chreich do shluagh Holoferneis, agus do ʼn armailt aigʼ uile.
JDT.7.27	Oir is fearr duinn a bhi air ar deanamh ʼnar creich dhoibh, na bàsachadh leis an tart: oir bithidh sinn ʼnar seirbhisich dha chum gu ʼm mair ar n‑anama beò, agus nach faic sinn bàs ar cloinne roimh ar sùilean, no ar mnathan, no ar clann a bhàsachadh.
JDT.7.28	Togaidh sinn na nèamhan agus an talamh mar fhianuis nadʼ aghaidh, agus ar Dia, agus Tighearn ar n‑aithrichean, a nì peanas oirnn a réir ar peacanna, agus peacanna ar n‑aithriche, nach dean e a réir is mar a thubhairt sinn an diugh.
JDT.7.29	An sin bha gul mòr le aon aontachadh ann am meadhon aʼ cho‑chruinnichidh; agus ghlaodh iad ris an Tighearna Dia le guth mòr.
JDT.7.30	An sin thubhairt Osias riutha, A bhràithre, biodh deagh mhisneach agaibh; fuilingmaid fathast rè chùig làithean, oir anns an ùine sin feudaidh an Tighearn ar Dia a thròcair fein a thionndadh dʼ ar taobh; oir cha tréig e sinn gu tur.
JDT.7.31	Agas ma théid na làithean sin seachad, agus nach tig cuideachadh dʼ ar n‑ionnsuidh, nì mi a réir tʼ fhocail‑sa.
JDT.7.32	Agus sgaoil e an sluagh, gach aon gu ʼdhreuchd fein; agus chaidh iad chum nam ballachan agus nan tùr aig aʼ bhaile aca, agus chuir iad na mnathan agus aʼ chlann dhʼ ionnsuidh an tighean fein; agus rinneadh ro ìosal iad anns aʼ bhaile.
JDT.8.1	A nis aig an àm sin chual Iudit na nithe so, a bha ʼna nighean do Mherari, mac Oics, mhic Ioseiph, mhic Osieil, mhic Elcia, mhic Ananiais, mhic Ghedeoin, mhic Raphaim, mhic Achito, mhic Elin, mhic Eliaib, mhic Nataneil, mhic Shamaeil, mhic Shalasadi, mhic Israeil.
JDT.8.2	Agus bʼ e Manasses a fear pòsda, dʼ a treubh agus cinneach fein, a bhàsaich aig aʼ bhuain‑eòrna.
JDT.8.3	Oir ʼn àm da seasamh aʼ sealltuinn thairis orra a bha ʼceangladh nan sguab air an raoin, thàinig an teas air a cheann, agus thuit e air a leabaidh, agus bhàsaich e ann am baile Bhetulia; agus dhʼ adhlaic iad e maille rʼ a aithrichibh anns an achadh eadar Dotaim agus Balamo.
JDT.8.4	Mar so bha Iudit ʼna bantraich ʼna tigh fein rè thrì bliadhna agus cheithir mìosa.
JDT.8.5	Agus rinn i dhi fein bùth air mullach a tighe, agus chuir i sac‑eudach air a leasraidh, agus chaith i éididh bantraich.
JDT.8.6	Agus rinn i trasgadh uile làithean a bantrachais, ach air feasgairibh nan Sàbaid, agus air na Sàbaidibh, agus air feasgairibh nan gealach‑ùra, agus air na gealaichibh‑ùra, agus air féilltibh agus làithibh sòlaimte thighe Israeil.
JDT.8.7	Bha i mar an ceudna maiseach ʼna gnùise, agus ro bhòidheach ri amharc oirre: agus dhʼ fhàg a companach Manasses aice òr, agus airgiod, agus séirbhisich, agus ban‑sheirbhisich, agus feudal, agus fearann: agus thàmhaich i leò sin.
JDT.8.8	Agus cha robh neach ann a thug droch fhocal dhi; oir bha eagal Dé oirre gu mòr.
JDT.8.9	A nis an uair a chual i briathran aingidh an t‑sluaigh an aghaidh an uachdarain, gu ʼn dʼ fhainnich iad a dhìth uisge: oir chual Iudit na h‑uile bhriathra a labhair Osias riutha, agus gu ʼn do mhionnaich e am baile a thoirt suas do na h‑Assiriaich an déigh chùig làithean;
JDT.8.10	An sin chuir i a bean‑frithealaidh fein, aig an robh riaghladh a gnothuichean uile, a ghairmeadh Osiais, agus Chabris, agus Charmis, seanairean aʼ bhaile;
JDT.8.11	Agus thàinig iad dʼ a h‑ionnsuidh: agus thubhairt i riutha, Eisdibh rium a nis, O sibhse uachdarain luchd‑àiteachaidh Bhetulia: oir cha ʼn ʼeil bhur briathran ceart a labhair sibh an diugh ris an t‑sluagh, a thaobh nam mionnan a thug sibh, agus a labhair sibh eadar Dia agus sibhse, agus gheall sibh am baile a thoirt suas dʼ ar nàimhdibh, mar pill an Tighearna anns na làithibh so a dheanamh cuideachaidh leibh.
JDT.8.12	Agus a nis, cò sibhse a bhrosnaich Dia air an là an diugh, agus a ta ʼseasamh an àite Dhé am measg chloinn nan daoine?
JDT.8.13	Agus a nis feuchaibh an Tighearn Uile‑chumhachdach, ach cha ʼn aithne dhuibh nì sam bith gu bràth.
JDT.8.14	Oir cha ʼn fhaigh sibh a mach doimhne cridhe an duine, ni mò a mhothuicheas sibh na nithe a ta e ʼsmuaineachadh; uime sin ciamar a rannsaicheas sibh a mach Dia, a rinn na nithe sin uile, agus a dhʼ aithnicheas sibh inntinn no a bheir sibh fanear a rùn? Ni h‑eadh, a bhràithre, na brosnaichibh an Tighearna Dia chum feirge.
JDT.8.15	Oir mar cuidich e sinn ann an taobh a stigh do na cùig làithean sin, tha cumhachd aige ar dìonadh an uair a thogras e, eadhon, gach là, air‑neo sgrios a thoirt oirnn air beulthaobh ar nàimhdean.
JDT.8.16	Na ceanglaibh comhairlean an Tighearn ar Dia‑ne: oir cha duine Dia, gu ʼn deanar bagradh ʼna aghaidh; ni mò tha e mar mhac an duine, chum bhi caochlaidheach ʼna ghiùlan.
JDT.8.17	Air an aobhar sin fanamaid ri slàinte uaith, agus gairmamaid air a chuideachadh leinn, agus ma bhios e taitneach dha, cluinnidh e ar guth.
JDT.8.18	Oir cha dʼ éirich aon neach ʼn‑ar lìnn fein, ni mò am bheil aon air bith a nis anns na làithibh so, aon chuid treubh no teaghlach, no sluagh, no baile, ʼnar measg, a ta ʼdeanamh aoraidh do dhiathaibh a rinneadh le làmhaibh, mar a bha ʼs na h‑amannaibh a dhʼ fhalbh.
JDT.8.19	Air son an dʼ thugadh ar n‑aithriche do ʼn chlaidheamh, agus mar chreich, aig an robh tuiteam mòr roimh ar nàimhdean.
JDT.8.20	Ach cha ʼn aithne dhuinn Dia idir eile, air an aobhar sin tha dòchas againn nach dean e dìmeas oirnne, no air aon sam bith dʼ ar cinneach.
JDT.8.21	Oir ma nithear gréim oirnn air an dòigh so, bithidh Iudea uile fàs, agus millear ar n‑ionad‑naomh, agus agraidh e a mhì‑naomhachadh air ar beul.
JDT.8.22	Agus sgrios ar bràithrean, agus bràighdeanas na dùcha, agus fàsachadh ar n‑oighreachd, tionndaidhidh esan air ar cinn am measg nan cinneach, ge bʼ e àit am bi sinn ann an daorsa, agus bithidh sinn ʼnar n‑oilbheum agus ʼnar masladh dhoibh‑san uile aig am bi sinn.
JDT.8.23	Oir cha bhi ar daorsa air a stiùireadh gu deagh‑ghean: ach tionndaidh an Tighearn ar Dia e chum eas‑urraim.
JDT.8.24	A nis uime sin, O bhràithre, nochdamaid eiseimpleir dʼ ar bràithribh, a chionn gu ʼm bheil an cridheachan ag earbsadh ruinne: agus tha an t‑ionad‑naomh, agus an tigh, agus an t‑altair, air an suidheachadh oirnne.
JDT.8.25	Os bàrr, thugamaid buidheachas do ʼn Tighearna ar Dia, a ta ʼcur deuchainn oirnn, eadhon mar a rinn e air ar n‑aithrichibh.
JDT.8.26	Cuimhnichibh na nithe a rinn e do Abraham, agus mar a chuir e deuchainn air Isaac, agus ciod a thachair do Iacob ann am Mesopotamia ann an Siria, an uair a ghléidh e caoraich Labain, bràthar a mhàthar fein.
JDT.8.27	Oir cha do dhearbh e sinne anns an teine, mar a rinn e iadsan, air son rannsachaidh an cridheachan, ni mò an dʼ rinn e dìoghaltas oirnne: ach sgiùrsaidh an Tighearna iadsan a thig am fagus da, chum an earaileachadh.
JDT.8.28	An sin, thubhairt Osias rithe, Gach nì a labhair thu, labhair thu le deagh chridhe, agus cha ʼn urrainn neach sam bith cur an aghaidh do bhriathran.
JDT.8.29	Oir cha ʼn e so aʼ cheud là anns an dʼ fhoillsicheadh do ghliocas; ach o thoiseach do làithibh bha fios aig an t‑sluagh uile air do ghliocas, do bhrìgh gu ʼm bheil rùn do chridhe maith.
JDT.8.30	Ach bha tart mòr air an t‑sluagh, agus cho‑éignich iad sinn gu dheanamh riutha mar a thubhairt sinn, agus gu bòid a thoirt oirnne fein, nach bris sinn.
JDT.8.31	Uime sin a nis dean ùrnuigh air ar son, do bhrìgh gur boirionnach diadhaidh thu, agus cuiridh an Tighearn uisge dʼ ar n‑ionnsuidh a lìonadh ar soithichean, agus cha ʼn fhannaich sinn ni ʼs mò.
JDT.8.32	An sin thubhairt Iudit riutha, Eisd rium, agus nì mi aon nì, a théid a mach air feadh gach ginealaich do chloinn ar cinnich fein.
JDT.8.33	Seasaidh sibh an nochd anns aʼ gheata, agus théid mise mach le mo bhean‑frithealaidh; agus an taobh a stigh do na làithibh anns an do gheall sibh am baile a thoirt suas dʼ ar nàimhdibh, fiosraichidh an Tighearn Israel le mo làimh‑sa.
JDT.8.34	Ach na feòraichibh dhìom mu ʼn ghnìomh so agamsa; oir cha ʼn innis mi dhuibh e, gus an crìochnaichear na nithe a nì mi.
JDT.8.35	An sin thubhairt Osias agus na prionnsan rithe, Imich ann an sìth, agus gu robh an Tighearna Dia air thoiseach ort, gu dìoghaltas a dheanamh air ar nàimhdibh.
JDT.8.36	Mar so phill iad o ʼn bhùth, agus chaidh iad chum an daingnichean.
JDT.9.1	An sin thuit Iudit air a gnùis fein, agus chuir i luaithre air a ceann, agus rùisg i an sac‑eudach leis an robh i air a sgeudachadh; agus, mu ʼn àm anns an robh tùis an fheasgair sin air a thairgseadh suas ann an Ierusalem ann an tigh an Tighearna, ghlaodh Iudit le guth mòr, agus thubhairt i,
JDT.9.2	O Thighearna Dhé mʼ athar Simeoin, dʼ an tug thu claidheamh a dheanamh dìoghaltais air na coigrich, a dhʼ fhuasgail crios maighdinn chum a truailleadh, agus a rùisg a sliasaid chum a nàire, agus a mhill a maighdeanas chum a maslaidh; oir thubhairt thusa, Cha bhi e mar so; agus an déigh sin rinn iad so:
JDT.9.3	Air an aobhar sin, thug thu na riaghlairean aca thairis gu bhi air am marbhadh, air chor is gun do dhath iad an leabaidh le fuil, air doibh a bhi air am mealladh, agus bhuail thu na seirbhisich maille ri ʼn tighearnaibh, agus na tighearnan air an rìgh‑chaithrichibh;
JDT.9.4	Agus thug thu am mnai mar chreich, agus an nigheanna mar bhràighdean, agus an cuid gu léir gu bhi air a roinn am measg an cloinne ionmhuinn, a ghluaiseadh le tʼ eud‑sa, agus aig an robh fuath do thruaillidheachd am fola fein, agus a ghairm ort‑sa air son furtachd: O Dhé, mo Dhia‑sa, éisd mar an ceudna riumsa ʼnam bhantraich.
JDT.9.5	Oir dhʼ oibrich thu a mach cha ʼn e mhàin na nithe sin, ach mar an ceudna na nithe a thachair roimhe, agus a thàinig gu crìch a rìs; ghabh thu beachd air na nithibh a ta ann a nis, agus a ta chum teachd.
JDT.9.6	Seadh, bha na nithe sin deas aig làimh a shònraich thu, agus a thubhairt, Feuch, tha sinn an so: oir tha do shligheanna gu léir air an ullachadh, agus tha do bhreitheanais air am fiosrachadh leat roimh làimh.
JDT.9.7	Oir, feuch, tha na h‑Assiriaich air fàs lìonmhor ʼnan cumhachd; tha iad air an àrdachadh le h‑each agus le duine: tha iad aʼ deanamh uaill á neart an còisridh; tha iad ag earbsadh ri sgiath, agus ri sleagh, agus ri bogha, agus ri crann‑tabhuill; agus gun fhios aca gur tusa an Tighearna a bhriseas na coganna; ʼse ʼn Tighearna a ʼs ainm duit.
JDT.9.8	Tilg sìos an neart aca ʼnadʼ chumhachd fein, agus thoir sìos an spionnadh aca ʼnadʼ chorruich fein; oir chuir iad rompa tʼ ionad‑naomh a thruailleadh, agus am pàilliun a mhilleadh far am bheil tʼ ainm glòrmhor a chòmhnuidh, agus adharc tʼ altarach a thilgeadh sìos leis aʼ chlaidheamh.
JDT.9.9	Faic an uaill aca, agus cuir do chorruich a mach air an cinn: thoir dhòmhsa, a ta a ʼm bhantraich, a ʼm làimh, an cumhachd a smuainich mi.
JDT.9.10	Buail le seòltachd mo bhile an seirbhiseach maille ris aʼ phrionnsa, agus am prionnsa maille ris an t‑seirbhiseach: bris sìos am mòr‑chuis le làimh boirionnaich.
JDT.9.11	Oir tha do chumhachd‑sa a co‑sheasamh cha ʼn ann a ʼn dòmhladas sluaigh, agus do neart cha ʼn ann ann an daoinibh treuna; oir is Dia thusa do ʼn àmhghaireach, fear‑cuideachaidh do ʼn t‑sàruichte, agus fear‑cumail suas nan lag, fear‑dìonaidh nan tréigta, agus slànuighear na muinntir a ta gun dòchas.
JDT.9.12	Guidheam ort, Guidheam ort, O Dhé mʼ athar, agus Dia oighreachd Israeil, Tighearna nèimh agus na talmhainn, Cruithear nan uisgeachan, Rìgh gach creutair, éisd thusa rimʼ ùrnuigh;
JDT.9.13	Agus thoir air mo chainnt agus mo sheòltachd a bhi dhoibh‑san ʼnan lot agus ʼnam buille, a rùnaich nithe an‑iochdmhor an aghaidh do cho‑cheangail, agus do thighe naoimh, agus an aghaidh mullaich Shioin, agus an aghaidh tighe seilbh do chloinne.
JDT.9.14	Agus thoir air gach cinneach agus treubh aideachadh gur tusa Dia gach cumhachd agus neirt, agus nach ʼeil aon idir eile ann chum sluagh Israeil a dhìonadh ach thu fein.
JDT.10.1	A nis, an uair a sguir i a bhi ʼg éigheach ri Dia Israeil, agus a chrìochnaich i na briathra sin,
JDT.10.2	Dhʼ éirich i far an do thuit i sìos, agus ghairm i air a ban‑òglach, agus chaidh i sìos chum an tighe anns an robh i aʼ fuireach air na laithibh‑Sàbaid, agus air na làithibh‑féille aice,
JDT.10.3	Agus spìon i dhith an sac‑eudach a bha uimpe, agus chuir i dhith trusgain a bantrachais, agus dhʼ ionnlad i a coluinn gu léir le h‑uisge, agus dhʼ ung i i fein le h‑oladh‑ungaidh luachmhoir, agus dhualaich i folt a cinn, agus chuir i coron air, agus chuir i uimpe trusgain an aoibhneis, leis an robh i air a sgeudachadh ri lìnn Mhanasseis a companaich fein.
JDT.10.4	Agus chuir i cuarain air a cosaibh, agus chuir i oirre fein a bràistean, agus a slabhraidhean, agus a fàinnean, agus a cluas‑fhailean, agus a nithe maiseach gu léir, agus dheasuich si i fein gu h‑òirdheirc, chum sùilean nan uile dhaoine a mhealladh a chitheadh i.
JDT.10.5	An sin thug i searrag fìona dʼ a ban‑òglach, agus corn oladh, agus lìon i màla le gràn cruaidhichte agus le meallaibh fhìgean, agus le aran tana; mar so phaisg i na nithe sin uile cuideachd, agus chàraich i oirre iad.
JDT.10.6	Mar so chaidh iad a mach dhʼ ionnsuidh geata Bhetulia, agus fhuair iad Osias ʼna sheasamh an sin, agus Chabris agus Charmis, seanairean aʼ bhaile.
JDT.10.7	Agus an uair a chunnaic iad i, agus a gnùis air atharrachadh, agus a sgeudachadh air a mhùthadh, bha iongantas ro mhòr orra a thaobh a maise, agus thubhairt iad rithe,
JDT.10.8	Gu nochdadh Dia, Dia ar n‑aithriche deagh‑ghean duit, agus gu soirbhicheadh e ledʼ ghnìomharaibh cruaidhe chum glòire do chloinn Israeil, agus chum àrdachaidh Ierusaleim. An sin rinn iad aoradh do Dhia.
JDT.10.9	Agus thubhairt i riutha, Thugaibh àithne geatan aʼ bhaile a bhi air am fosgladh dhomhsa, chum gu ʼn téid mi a mach a dheanamh nan nithe mu ʼn do labhair sibh rium. Uime sin dhʼ àithn iad do na h‑òganaich a ʼm fosgladh dhi, mar a thubhairt i.
JDT.10.10	Agus an uair a rinn iad so, chaidh Iudit a mach, i fein, agus a ban‑òglach maille rithe; agus sheall muinntir aʼ bhaile ʼna déigh, gus an do theirinn i aʼ bheinn, agus gus an deachaidh i thairis air aʼ ghlèann, agus gus nach bʼ urrainn doibh aʼ faicinn ni ʼs mò.
JDT.10.11	Mar so chaidh iad dìreach mach an glèann, agus choinnich ceud fhreiceadain nan Assiriach i,
JDT.10.12	Agus rinn iad gréim oirre, agus dhʼ fheòraich iad dhi, Cò dʼ am buin thu? agus cia as duit? agus cʼàit am bheil thu dol? Agus thubhairt ise, Is ban‑Eabhrach mi, agus theich mi uatha; oir bheirear dhuibh‑se iad gu bhi air an cur a dhìth:
JDT.10.13	Agus tha mi teachd an làthair Holoferneis prìomh cheannaird bhur n‑armailt, a chur an céill briathra na fìrinn; agus nochdaidh mi dha slighe air an gluais e, agus air an coisinn e tìr nam beann air fad, gu ʼn fiù corp no anam aoin do na daoinibh aige a chall.
JDT.10.14	A nis, an uair a chual na daoine a briathra, agus a chunnaic iad a gnùis, bha iongantas orra a thaobh a maise, agus thubhairt iad rithe,
JDT.10.15	Theàrn thu do bheatha fein, do bhrìgh gu ʼn tàinig thu a nuas a ʼm fianuis ar tighearna; a nis uime sin thig dhʼ ionnsuidh a phàilliuin, agus stiùridh cuid againn thu, gus an toir iad suas thu ʼna làimh.
JDT.10.16	Agus an uair a sheasas tu ʼna fhianuis, na biodh eagal ort ʼnadʼ chridhe, ach nochd dha a réir tʼ fhocail; agus buinidh e gu maith riut.
JDT.10.17	An sin thagh iad asda cùig fichead fear chum a dhol maille ri fein agus a ban‑òglaich; agus thug iad i gu pàilliun Holoferneis.
JDT.10.18	An sin bha co‑chruinneachadh air feadh aʼ chàimp; oir chaidh iomradh a teachd air feadh nam bùtha, agus thàinig iad mʼ a timchioll, an uair a bha i ʼna seasamh an taobh a mach do ʼn phàilliun aig Holofernes, gus an dʼ innis iad dha mʼ a déimhinn.
JDT.10.19	Agus bha iongantas orra a thaobh a maise, agus bha meas aca air cloinn Israeil air a sgàth‑san; agus thubhairt gach aon rʼ a choimhearsnach, Cò a dheanadh tàir air an t‑sluagh so, aig am bheil a leithid do bhoirionnaich ʼnam measg? gu cinnteach cha ʼn ʼeil e ceart gun rachadh aon duine dhiubh fhàgail, oir air faotuinn as da, dhʼ fheudadh e an talamh uile a mhealladh.
JDT.10.20	Agus chaidh iadsan a mach a bha a ʼm fagus do Holofernes, agus a chuid séirbhiseach uile, agus thug iad do ʼn phàilliun i.
JDT.10.21	A nis ghabh Holofernes tàmh air a leabaidh fo cheann‑bhrat a chaidh fhigheadh le purpur, agus le h‑òr, agus le h‑emeraldaibh, agus le clachaibh luachmhoire.
JDT.10.22	Mar sin nochd iad dha i; agus thàinig e a mach air beulaobh a phàilliuin, le lòchranaibh airgid aʼ dol roimhe.
JDT.10.23	Agus an uair a thàinig Iudit ʼna fhianuis agus a ʼm fianuis a sheirbhiseach, ghabh iad uile iongantas ri maise a gnùise; agus thuit i sìos air a h‑aghaidh, agus rinn i ùmlachd dha: agus thog a sheirbhisich suas i.
JDT.11.1	An sin thubhairt Holofernes rithe, A bhoirionnaich, biodh deagh mhisneach agad, na biodh eagal ort ʼnad chridhe: oir cha dean mi cron air neach sam bith a bha toileach air seirbhis a dheanamh do Nabuchodonosor, rìgh na talmhainn uile.
JDT.11.2	A nis uime sin, mar cuireadh do shluagh‑sa a ta chòmhnuidh anns na beanntaibh ann an suarachas mi, cha bhithinn air togail suas mo shleagh ʼnan aghaidh: ach rinn iad na nithe sin orra fein.
JDT.11.3	Ach a nis innis domh cʼ arson a theich thu uatha, agus a thàinig thu dʼ ar n‑ionnsuidh‑ne: oir tha thu air teachd air son dìdein; biodh deagh mhisneach agad, bithidh do bheatha agad an nochd, agus an déigh so:
JDT.11.4	Oir cha dean neach sam bith cron ort, ach buinidh iad gu maith riut, mar a nì iad ri seirbhisich an rìgh Nabuchodonosoir mo thighearna.
JDT.11.5	An sin thubhairt Iudit ris, Gabh briathra do bhan‑òglaich, agus ceadaich dodʼ bhan‑seirbhiseach labhairt ʼnad fhianuis, agus cha ʼn innis mi aon bhreug dʼ om thighearn an nochd.
JDT.11.6	Agus ma bheir thu géill do bhriathraibh do bhan‑òglaich, bheir Dia aʼ chùis gu h‑iomlan gu crìch tromhad‑sa; agus cha ʼn fhàilnich mo thighearna ʼna rùintibh fein.
JDT.11.7	Mar is beò Nabuchodonosor rìgh na talmhainn uile, agus mar is beò a chumhachd‑san, a chuir thusa a mach a chumail suas gach nì beò: oir cha dean daoine a mhàin seirbhis da tromhad‑sa, ach mar an ceudna beathaichean na macharach, agus an spréidh, agus eunlaith an adhair, a ta beò ledʼ chumhachd‑sa fo Nabuchodonosor agus a thigh gu léir.
JDT.11.8	Oir chual sinn madʼ ghliocas, agus madʼ innleachdan, agus a ta e air aithris air feadh na talmhainn uile gu ʼm bheil thusa a mhàin urramach anns an rìoghachd gu léir, cumhachdach ann an eòlas, agus mìorbhuileach ann an téuchdaibh catha.
JDT.11.9	A nis, a thaobh aʼ ghnothuich mu ʼn do labhair Achior ʼnadʼ chomhairle, chual sinn a bhriathra: oir theasairg daoine Bhetulia e, agus chuir e an céill doibh gach nì a thubhairt e riut‑sa.
JDT.11.10	Air an aobhar sin, O thighearna agus uachdarain, na diùlt a ghuth: ach taisg suas ʼnadʼ chridhe e, oir a ta e fìor: oir cha deanar peanas air ar cinneach, ni mò a bheir an claidheamh buaidh orra, mar dean iad peacadh an aghaidh an Dé aca fein.
JDT.11.11	Agus a nis, chum nach toirear buaidh air mo thighearna, agus nach toirear a rùn gu neoni, tha eadhon am bàs a nis air tuiteam orra, agus rinn am peacadh aca gréim orra, uime sin dùisgidh iad an Dia fein gu corruich, an uair a nì iad sin nach ʼeil ceart rʼ a dheanamh:
JDT.11.12	Oir tha ʼn teachd‑an‑tir ʼgan tréigsinn, agus tha ʼn t‑uisge aca air fad, gann: agus tha iad suidhichte gréim a dheanamh air an spréidh aca, agus rùnaichte na nithe sin uile a chaitheadh, a thoirmeasg Dia dhoibh itheadh a réir a laghanna fein;
JDT.11.13	Agus tha iad stéighichte air ceud‑thoraidh an arbhair a chaitheadh, agus na deicheannan fìona agus olaidh, a naomhaich iad, agus a ghléidh iad air son nan sagart a ta ʼdeanamh séirbhis ann an Ierusalem roimh ghnùis ar Dé‑ne: na nithe sin nach ʼeil laghail do neach air bith do ʼn t‑sluagh fiù beanachd riù le ʼn làmhaibh.
JDT.11.14	Oir chuir iad cuid do Ierusalem, do bhrìgh gu ʼn dʼ rinn iadsan mar an ceudna a leithid sin, a dhʼ fhaotuinn comais dhoibh on àrd‑chomhairle.
JDT.11.15	A nis, an uair a gheibh iad fios, o sin a mach nì iad e, agus bheirear dhuit‑sa iad gu bhi air an sgrios air aʼ cheart là sin.
JDT.11.16	Air an aobhar sin, theich mise do bhan‑òglach, air falbh uatha, air domh a bhi fiosrach air so uile; agus chuir Dia mi a dhʼ oibreachadh a mach nithe maille riutsa, air son am bi iongantas air an t‑saoghal uile, agus air gach neach a chluinneas e.
JDT.11.17	Oir tha do bhan‑òglach diadhaidh, agus aʼ deanamh seirbhis do Dhia fhlaitheanais a là agus a dhʼ oidhche: a nis uime sin, mo thighearna, fanaidh mi maille riut, agus théid do bhan‑òglach a mach air an oidhche do ʼn ghleann, agus nì mi ùrnuigh ri Dia, agus innsidh esan dhomh cuin a chuir iad am peacannan an gnìomh:
JDT.11.18	Agus thig mi agus nochdaidh mi dhuit e: an sin théid thu mach le tʼ armailt uile, agus cha bhi aon diubh a chuireas ʼnadʼ aghaidh.
JDT.11.19	Agus treòraichidh mi thu troimh mheadhon Iudea, gus an tig thu air beulaobh Ierusaleim; agus suidhichidh mi do rìgh‑chaithear ʼna mheadhon; agus greasaidh tu iad mar chaoraich gun bhuachaille, agus cha ʼn fhosgail fiù cù a bheul riut: oir dhʼ innseadh na nithe sin dhòmhsa a réir mo roimh‑eòlais, agus chuireadh an céill domh iad, agus thàinig mi ʼgan innseadh dhuit.
JDT.11.20	An sin thoilich a briathra Holofernes agus a sheirbhisich uile: agus ghabh iad iongantas rʼ a gliocas, agus thubhairt iad,
JDT.11.21	Cha ʼn ʼeil a leithid eile do bhoirionnach, o ʼn aon cheann aig an talamh gu ruig an ceann eile, an dà chuid a thaobh maise a gnùise, agus a thaobh gliocais a briathra.
JDT.11.22	Thubhairt mar an ceudna Holofernes rithe, Rinn Dia gu maith thusa a chur roimh an t‑sluagh, chum neart a bhi ʼnar làmhaibh, agus sgrios a bhi orrasan a ta deanamh tàir air mo thighearna.
JDT.11.23	Agus a nis tha thusa an dà chuid maiseach ʼnadʼ ghnùis, agus glice ʼnadʼ bhriathraibh: gu cinnteach, ma nì thu mar a thubhairt thu, bithidh do Dhia‑sa mo Dhia‑sa, agus gabhaidh tu còmhnuidh ann an tigh rìgh Nabuchodonosoir, agus bithidh tu cliùiteach air feadh na talmhainn gu léir.
JDT.12.1	An sin dhʼ àithn e a toirt a stigh far an robh na soithichean airgid aige air an suidheachadh; agus thug e òrdugh ullachadh a dheanamh air a son do ʼn lòn aige fein, agus gu ʼn òladh i do ʼn fhìon aige fein.
JDT.12.2	Agus thubhairt Iudit, Cha ʼn ith mi dheth, air eagal oilbheum a thoirt: ach deasaichear lòn air mo shon do na nithibh a thug mi maille rium.
JDT.12.3	An sin thubhairt Holofernes rithe, Ma theirigeas do theachd‑an‑tir fein, ciamar a bheireamaid a leithid eile dhuit? oir cha ʼn ʼeil aon dodʼ chinneach maille ruinn.
JDT.12.4	An sin thubhairt Iudit ris, Mo thighearna, mar is beò tʼ anam, cha chaith do bhan‑òglach na nithe a ta agam, gus an oibrich an Tighearna le mo làimh na nithe sin a shònraich e.
JDT.12.5	An sin thug na seirbhisich aig Holofernes i do ʼn phàilliun, agus choidil i gu meadhon oidhche, agus dhʼ éirich i an uair a bha e am fagus do ʼn fhaire‑mhaidne.
JDT.12.6	Agus chuir i fios gu Holofernes, ag ràdh, Thugadh mo thighearn a nis àithne gu ʼn rachadh do bhan‑òglach a mach a dheanamh ùrnuigh.
JDT.12.7	An sin thug Holofernes òrdugh do ʼn fhreiceadan aige chum nach bacadh iad i: mar so dhʼ fhan i ʼsa champ rè thrì làithean, agus chaidh i mach air an oidhche gu gleann Bhetulia, agus dhʼ ionnlad si i fein ann an tobar uisge am fagus do ʼn champ.
JDT.12.8	Agus an uair a thàinig i a mach, ghuidh i air Tighearna Dia Israeil chum a slighe a sheòladh a thogail suas cloinn a cinnich fein.
JDT.12.9	Mar so thàinig i stigh glan, agus dhʼ fhan i ʼsa bhùth, gus an dʼ ith i a lòn aig an fheasgair.
JDT.12.10	Agus air aʼ cheathramh là rinn Holofernes cuirm dʼ a sheirbhisich fein a mhàin, agus cha tug e cuireadh do aon air bith do na h‑oifigich chum na cuirme.
JDT.12.11	An sin thubhairt e ri Bagoas an càillteanach, ris an robh a chuid uile a ʼn earbsadh, Rach a nis, agus co‑éignich a bhan‑Eabhrach so a ta maille riut, a theachd dʼ ar n‑ionnsuidh, agus a dhʼ itheadh agus a dhʼ òladh maille ruinn.
JDT.12.12	Oir, feuch, bithidh e ʼna mhasladh dhuinne ma leigeas sinn le a leithid do bhoirionnach falbh, as eugais a cuideachd: oir mar tarruing sinn dʼ ar n‑ionnsuidh i, nì i gàire‑fanoid ruinn.
JDT.12.13	An sin chaidh Bagoas a mach o làthaireachd Holoferneis, agus thàinig e dʼ a h‑ionnsuidh, agus thubhairt e, Na biodh eagal air a ghruagaich mhaisich so teachd chum mo thighearna, agus urram fhaotuinn ʼna làthair, agus fìon òladh, agus sùgradh a dheanamh maille ruinn, agus a bhi air a deanamh air an là so mar aon do nigheanaibh nan Assiriach, a ta ʼfrithealadh ann an tigh Nabuchodonosoir.
JDT.12.14	An sin thubhairt Iudit ris, Cò mise, a nis, gu ʼn cuirinn an aghaidh mo thighearna? Gu cinnteach nì mi gu h‑ealamh ge bʼ e nì a ʼs àill leis, agus bithidh e ʼna thoil‑inntinn domh gu là mo bhàis.
JDT.12.15	Uime sin dhʼ éirich i, agus dheasuich si i fein le a sgeudachadh, agus le culaidh boirionnaich gu léir: agus chaidh a ban‑òglach, agus sgaoil i croicionna mìne air an làr air a son, fa chomhar Holoferneis, a thugadh dhi le Bagoas air son a feuma gach là, chum gun suidheadh agus gun itheadh i orra.
JDT.12.16	A nis an uair a thàinig Iudit a stigh, agus a shuidh i sìos, bha cridhe Holoferneis air a losgadh leatha, agus ghluaiseadh ʼinntinn, agus mhiannaich e gu mòr a conaltradh: oir ghlac e cothrom chum a mealladh, o ʼn là a chunnaic e i.
JDT.12.17	An sin thubhairt Holofernes rithe, Ol a nis, agus bi subhach maille ruinn.
JDT.12.18	Uime sin thubhairt Iudit, Olaidh mi a nis, mo thighearna, do bhrìgh gum bheil urram air a chur air mo bheatha an diugh, ni ʼs mò na air na làithibh sin uile o rugadh mi.
JDT.12.19	An sin ghabh i, agus dhʼ ith, agus dhʼ òl i ʼna làthair, na nithe a dheasaich a ban‑òglach.
JDT.12.20	Agus ghabh Holofernes tlachd mòr dhi, agus dhʼ òl e barrachd mòr fìona na dhʼ òl e aig àm sam bith ann an aon là o rugadh e.
JDT.13.1	A nis, air teachd do ʼn fheasgair, rinn a sheirbhisich cabhag gu falbh, agus dhùin Bagoas a bhùth o ʼn taobh a mach, agus chuir e air falbh an luchd‑frithealaidh o làthaireachd a thighearna; agus thug iad an leapaichean orra; oir bha iad gu léir sgìth, do bhrìgh gu ʼn do lean aʼ chuirm gu fada.
JDT.13.2	Agus dhʼ fhàgadh Iudit leatha fein anns aʼ bhùth, agus Holofernes ʼna shìneadh air a leabaidh; oir bha e air a lìonadh le fìon.
JDT.13.3	A nis thug Iudit òrdugh dʼ a ban‑òglaich seasamh air an taobh a mach do ʼn t‑seòmar‑leapach, agus fuireach gus an tigeadh i mach, mar a rinn i gach là: oir thubhairt i gun rachadh i a mach chum nan ùrnuighean aice, agus labhair i ri Bagoas mu ʼn ghnothuch cheudna.
JDT.13.4	Mar so chaidh iad uile a mach, agus cha dʼ fhàgadh beag no mòr ʼsan t‑seòmar‑leapach. An sin thubhairt Iudit ʼna cridhe, aʼ seasamh ri taobh na leapach aige, O Thighearna Dhé gach uile chumhachd, seall eadhon a nis air oibribh mo làmh air son àrdachaidh Ierusaleim.
JDT.13.5	Oir ʼse nis an t‑àm chum cuideachadh a dheanamh ledʼ oighreachd, agus chum nan innleachd agam a chur an gnìomh, a sgriosadh nan nàmhaid a dhʼ éirich ʼnar n‑aghaidh.
JDT.13.6	An sin thàinig i gu post na leapach a bha aig ceann Holoferneis, agus thug i nuas an claidheamh aige á sin,
JDT.13.7	Agus dhlùthaich i ris an leabaidh aige, agus ghlac i folt a chinn, agus thubhairt i, Neartaich mi an diugh, O Thighearna Dhé Israeil.
JDT.13.8	Agus bhuail i e dà uair air a mhuineal le a h‑uile neart, agus thug i dheth an ceann,
JDT.13.9	Agus thilg i sìos a chorp bharr na leapach, agus spìon i nuas an ceann‑bhrat o na puist; agus an déigh sin chaidh i a mach, agus thug i ceann Holoferneis dʼ a ban‑òglaich;
JDT.13.10	Agus chuir i e ʼna màla‑bìdh: mar so chaidh iad le chéile a mach, a réir an cleachdaidh, a dheanàmh ùrnuigh; agus an uair a chaidh iad seachad air aʼ champ, chuairtich iad an gleann, agus dhìrich iad beinn Bhetulia, agus ràinig iad a gheataichean.
JDT.13.11	An sin ghlaodh Iudit a ʼm fad as ris an luchd‑faire aig aʼ gheata, Fosgail, fosgail a nis an geata: tha Dia, eadhon ar Dia‑ne maille ruinn, a nochdadh a chumhachd fein fathast ann an Ierusalem, agus na feachdan aige an aghaidh an nàmhaid, mar a rinn e eadhon an diugh.
JDT.13.12	A nis, an uair a chual daoine a baile a guth, rinn iad cabhag gu dol sìos dhʼ ionnsuidh geata am baile fein, agus ghairm iad air seanairibh aʼ bhaile.
JDT.13.13	Agus an sin ruith iad uile, eadar bheag agus mhòr; oir bha e iongantach leò gu ʼn tàinig i: uime sin dhʼ fhosgail iad an geata, agus ghabh iad rompa, agus las iad teine mar sholus, agus sheas iad mʼ an timchioll.
JDT.13.14	An sin thubhairt i riutha le guth àrd, Molaibh, molaibh Dia, a deirim, molaibh Dia; oir cha tug e air falbh a thròcair o thigh Israeil, ach sgrios e ar nàimhdean le mo làmhaibh‑sa an nochd.
JDT.13.15	An sin thug i an ceann as aʼ mhàla, agus nochd i e, agus thubhairt i riutha, Faicibh ceann Holoferneis, prìomh cheannard armailte Assuir, agus faicibh an ceann‑bhrat anns an do luidh e ʼna mhisge; agus chuir an Tighearn as da le làimh boirionnaich.
JDT.13.16	Mar is beò an Tighearna, a chùm mi air an t‑slighe an deachaidh mi, mheall mo ghnùis e chum a sgrios, agus an déigh sin cha do pheacaich e maille rium, chum mo thruailleadh agus nàir a chur orm.
JDT.13.17	An sin bha iongantas ro mhòr air an t‑sluagh uile, agus chròm siad iad fein, agus rinn iad aoradh do Dhia, agus thubhairt iad a dhʼ aon inntinn, Gu mo beannaichte thusa, ar Dia‑ne, a thug an diugh gu neoni nàimhdean do phohuill fein.
JDT.13.18	An sin thubhairt Osias rithe, O a nighinn, is beannaichte thusa ann an Dia os ceann uile bhoirionnaich na talmhainn; agus beannaichte gu robh an Tighearna Dia, a chruthaich na nèamhan agus an talamh, a sheòl thusa chum ceann àrd‑cheannaird ar nàimhdean a ghearradh dheth.
JDT.13.19	Oir cha dealaich do mhisneach anns aʼ chùis so ri cridhe dhaoine, aig am bheil cuimhne air cumhachd Dhé, gu sìorruidh.
JDT.13.20	Agus gun tiondaidheadh Dia na nithe sin mar chliù bithbhuan dhuit‑sa, ʼgad fhiosrachadh le nithibh maithe, do bhrìgh nach do chaomhain thu do bheatha fein air son àmhghair ar cinnich fein, ach rinn thu dìoghaltas air son ar sgrios, aʼ gluasad air slighe dhìrich am fianuis ar Dé‑ne. Agus ghlaodh an sluagh uile, Biodh e mar sin, biodh e mar sin.
JDT.14.1	An sin thubhairt Iudit riù, Eisdibh rium a nis, a bhràithre, agus gabhaibh an ceann so, agus crochaibh e air an àit a ʼs àirde dʼ ar ballachaibh.
JDT.14.2	Agus co luath ʼsa thig aʼ mhaduinn, agus a thig aʼ ghrian a mach air an talamh, gabhadh gach aon agaibh a bhuill‑airm, agus rachadh gach duine treun a mach as aʼ bhaile, agus cuiribh ceannard thairis orra, mar gu ʼm biodh sibh aʼ dol sìos do ʼn àr‑fhaiche dlùth air freiceadan nan Assiriach; ach na rachaibh sìos.
JDT.14.3	An sin glacaidh iad an armachd, agus théid iad sìos dhʼ ionnsuidh aʼ chàimp aca, agus togaidh iad suas ceannardan armailte Assuir, agus ruithidh iad gu bùth Holoferneis, ach chan fhaigh iad e: an sin tuitidh eagal orra, agus teichidh iad as bhur fianuis.
JDT.14.4	Mar so cuiridh sibhse, agus iadsan uile a ta chòmhnuidh air crìochaibh Israeil an ruaig orra, agus cuiridh sibh as doibh nan siubhal.
JDT.14.5	Ach mu ʼn dean sibh na nithe sin, gairmibh a ʼm ionnsuidh Achior an t‑Ammonach, chum gu ʼm faic agus gu ʼm fanaich e esan a ta ʼdeanamh tàir air tigh Israeil, agus a chuir dʼ ar n‑ionnsuidh e, mar gu ʼm bʼ ann chum a bhàis.
JDT.14.6	An sin, ghairm iad air Achior a mach á tigh Osiais; agus an uair a thàinig e, agus a chunnaic e ceann Holoferneis ann an làimh duine ann an coimhthionail an t‑sluaigh, thuit e air a ghnùis, agus dhʼ fhàilnich a spiorad.
JDT.14.7	Ach an uair a thug iad thuige e, thuit e aig cosaibh Iudit, agus rinn e ùmhlachd dhi, agus thubhairt e, Is beannaichte thusa ann an uile phàilliun Iudah, agus anns gach uile chinneach, air am bi iongantas aig cluinntinn dhoibh mu tʼ ainm.
JDT.14.8	A nis uime sin cuir an céill domh na h‑uile nithe a rinn thu ʼs na làithibh so. An sin dhʼ innis Iudit dha, ann am meadhon an t‑sluaigh, gach nì a rinn i, o ʼn là air an deachaidh i a mach, gus an uair sin anns an do labhair i riutha.
JDT.14.9	Agus an uair a sguir i o bhi labhairt, rinn an sluagh iolach le guth mòr, agus rinn iad fuaim aoibhneach ʼsa bhaile aca.
JDT.14.10	Agus an uair a chunnaic Achior na h‑uile a rinn Dia Israeil, chreid e gu mòr ann an Dia, agus thimchioll‑gheàrr e feòil a roimh‑chroicinn, agus dhʼ aonaicheadh e ri tigh Israeil chum an là ʼn diugh.
JDT.14.11	Agus an uair a dhʼ éirich aʼ mhaduinn, chroch iad ceann Holoferneis air aʼ bhalla, agus ghabh gach fear na buill‑airm aige, agus chaidh iad a mach ʼnan cuideachdaibh gu mullachaibh nam beann.
JDT.14.12	Ach an uair a chunnaic na h‑Assiriaich iad, chuir iad fios chum nan ceannard aca, a thàinig dhʼ ionnsuidh nan oifigeach agus nan ceannard aca, agus gach aon dʼ an riaghlairibh.
JDT.14.13	Mar sin thàinig iad chum pàilliuin Holoferneis, agus thubhairt iad ris‑san air an robh cùram a chodach uile, Dùisg a nis a thighearna; oir tha do dhànadas aig na tràillibh teachd a nuas chum an cath a chur ʼnar n‑aghaidh, chum gu ʼn sgriosar iad gu buileach.
JDT.14.14	An sin chaidh Bagoas a steach, agus bhuail e aig dorus aʼ phàilliuin; oir bha dùil aige gu ʼn do choidil e maille ri Iudit.
JDT.14.15	Ach do bhrìgh nach do fhreagair neach sam bith, dhʼ fhosgail se e, agus chaidh e do ʼn t‑seòmar‑leapach, agus fhuair se e air a thilgeadh marbh air an làr, agus thugadh an ceann deth.
JDT.14.16	Uime sin ghlaodh e le guth mòr, le gul, agus osnaich, agus mòr éighich, agus reub e ʼeudach.
JDT.14.17	An déigh dha dol do ʼn bhùth far an do thàmhaich Iudit; agus an uair nach dʼ fhuair e i, leum e a mach chum an t‑sluaigh, agus ghlaodh e,
JDT.14.18	Bhuin na tràillean so gu mealltach; thug aon bhoirionnach do na h‑Eabhraich masladh air tigh rìgh Nabuchodonosoir: oir, feuch, tha Holofernes ʼna shìneadh air an làr gun cheann.
JDT.14.19	An uair a chual ceannardan armailte nan Assiriach na briathra sin, reub iad an còta, agus bha an inntinnean fo thrioblaid iongantach, agus bha glaodh agus farum ro mhòr air feadh aʼ chàimp.
JDT.15.1	Agus an uair a chual iadsan a bha anns na bùthannaibh na nithe a thachair, bha iongantas orra.
JDT.15.2	Agus thuit eagal agus ball‑chrith orra, air chor is nach robh aon duine aig an robh aʼ chridhe fuireach ann an sealladh a choimhearsnaich, ach aʼ brùchdadh a mach uile cuideachd, theich iad air gach slighe anns aʼ chòmhnard, agus ann an dùthaich nam beann.
JDT.15.3	Theich iadsan mar an ceudna a champaich anns na beanntaibh ceithir thimchioll
JDT.15.4	An sin chuir Osias fios chum Bhetomasteim, agus chum Bhebai, agus Chobai, agus Chola, agus chum uile chrìochan Israeil, a leithid is a dhʼ innseadh na nithe a rinneadh, agus gu ʼm brùchdadh na h‑uile a mach air na nàimhdibh aca chum an sgriosadh.
JDT.15.5	A nis, an uair a chual clann Israeil so, leag iad gu léir orra a dhʼ aon inntinn, agus mharbh siad iad gu Cobai: iadsan mar an ceudna a thàinig o Ierusalem, agus o dhùthaich nam beann gu léir, (oir dhʼ innis daoine dhoibh ciod na nithe a rinneadh ann an camp an nàimhdean,) agus iadsan a bha ann an Galaad, agus ann an Galilee, chuir iad an ruaig orra le mòr sgrios, gus an robh iad seachad air Damascus, agus air na crìochaibh aige.
JDT.15.6	Agus leag an t‑iomlan, a bha chòmhnuidh ann an Betulia, air camp Assuir, agus chreach siad iad, agus rinneadh ro shaibhear iad.
JDT.15.7	Agus bha ʼn t‑iomlan aig cloinn Israeil a phill o ʼn àr; agus fhuair na frith‑bhailtean agus na mòr‑bhailtean, a bha anns an beanntaibh agus anns aʼ chòmhnard, iomadh creach; oir bha an àireamh ro mhòir.
JDT.15.8	An sin thàinig Ioacim an t‑àrd‑shagart, agus seanairean chloinn Israeil a bha chòmhnuidh ann an Ierusalem, a dhʼ fhaicinn nan nithe maithe a nochd Dia do Israel, agus a dhʼ fhaicinn Iudit, agus a chur failte oirre.
JDT.15.9	Agus an uair a thàinig iad da h‑ionnsuidh, bheannaich iad i le aon inntinn, agus thubhairt iad rithe, Is tusa àrdachadh Ierusaleim, is tusa mòr ghlòir Israeil, is tu mòr aoibhneas ar cinnich:
JDT.15.10	Rinn thu na nithe sin uile ledʼ làimh fein: rinn thu mòr mhaith do Israeil, agus tha Dia toillichte leis; gu robh thu air do bheannachadh leis an Tighearn Uile‑chumhachdach gu bràth. Agus thubhairt an sluagh uile, Mar sin biodh e.
JDT.15.11	Agus chreach an sluagh an camp rè dheich là fichead: agus thug iad pàilliun Holoferneis do Iudit, agus an obair‑airgid aige uile, agus a leapaichean, agus a shoithichean, agus ʼàirneis gu léir: agus ghabh i e, agus chuir i air a muileid e, agus dheasuich i a carbadan, agus chuir i na nithe sin orra.
JDT.15.12	An sin ruith boirionnaich Israeil uile cuideachd ʼga faicinn, agus bheannaich iad i, agus rinn iad dannsa ʼnam measg fein air a son; agus ghabh i geugan ʼna làimh, agus thug i iad do na boirionnaich a bha maille rithe.
JDT.15.13	Agus chuir iad blàth‑fhleasg do ʼn chrann‑olaidh oirre fein agus air a ban‑òglaich a bha maille rithe, agus chaidh i air thoiseach air an t‑sluagh uile anns an dannsa, aʼ treòrachadh nam ban uile: agus lean uile dhaoine Israeil ʼnan armachd le blàth‑fhleasgaidh, agus le h‑òranaibh ʼnam beul.
JDT.16.1	An sin thòisich Iudit air òran buidheachais a sheinn ann an Israel uile, agus sheinn an sluagh uile maille rithe an t‑òran molaidh so.
JDT.16.2	Agus thubhairt Iudit, Tòisichibh do mo Dhia le tiompanaibh, seinnibh do mo Tighearna le ciombalaibh: gleusaibh dha salm nuadh: àrdaichibh e, agus gairmibh air ʼainm.
JDT.16.3	Oir brisidh Dia na coganna: oir a ʼm measg nan camp, ann am meadhon an t‑sluaigh, shaor e mi á làmhaibh na muinntir a rinn geur‑leanmhuinn orm.
JDT.16.4	Thàinig Assur as na beanntaibh o ʼn àirde tuath, thàinig e le deich mìle a dhʼ armailte, chuir an lìonmhorachd stad air na bras‑shruthaibh, agus chòmhdaich am marc‑shluagh na beannta.
JDT.16.5	Rinn e bòsd gun loisgeadh e suas mo chrìochan, agus gu ʼm marbhadh e mʼ òigairean leis aʼ chlaidheamh, agus gu ʼm spairteadh e leanabana na cìche ris an làr, agus gun deanadh e mo chlann bheag ʼnan creich, agus mʼ òighean nan cobhartaich:
JDT.16.6	Ach mheall an Tighearn Uile‑chumhachdach iad ʼnan dòchas le làimh boirionnaich.
JDT.16.7	Oir cha do thuit an t‑aon cumhachdach leis na h‑òganaich, ni mò a bhuail mic nan Titach e, agus cha dʼ éirich na famhairean mòra air: ach lagaich Iudit nighean Mherari e le maise a gnuise.
JDT.16.8	Oir chuir i dhith trusgan a bantrachais air son àrdachaidh na muinntir a bha air an sàruchadh ann an Israel, agus dhʼ ung i a gnùis le h‑oladh‑ungaidh, agus cheangail i a folt ann an coron, agus ghabh i eudach anairt chum a mhealladh.
JDT.16.9	Thruaill a cuarain a shùilean, rinn a maise prìosanach do ʼn inntinn aige, agus an claidheamh troimh a mhuineal.
JDT.16.10	Chuir a dànachd crith air na Persaich, agus bha na Medaich fo eagal air son a cruadail.
JDT.16.11	An sin ghlaodh mo mhuinntir àmhghaireach le h‑aoibhneas, agus dhʼ éigh mo mhuinntir laga gu h‑àrd; ach bha iongantas orra: thog iad sin suas an guth, ach thilgeadh sìos iad.
JDT.16.12	Throimh‑lot mic nan ainnir iad, agus leòin siad iad mar chloinn nam fògaireach: chaidh iad a dhìth le cath an Tighearna.
JDT.16.13	Canaidh mi do ʼn Tighearn òran nuadh: O a Thighearna, tha thu mòr agus glòrmhor, mìorbhuileach ann an neart, agus do‑cheannsachaidh.
JDT.16.14	Deanadh gach creutair seirbhis duit: oir labhair thu, agus bha iad ann; chuir thu do Spiorad a mach, agus dhealbh se iad; agus cha ʼn eil aon a chuireas an aghaidh do ghuth.
JDT.16.15	Oir gluaisear na beanntan o ʼm bunaitibh leis na h‑uisgeachaibh; leaghaidh na creaga mar chéir aig do làthaireachd; gidheadh tha thu tròcaireach dhoibh‑san dʼ an eagal thu.
JDT.16.16	Oir tha gach ìobairt tuilleadh ʼs beag, mar fhàile chùbhraidh dhuit‑sa, agus cha ʼn ʼeil an reamhrachd gu léir ni ʼs leòir air son ìobairt‑loisgte, oir tha esan air am bheil eagal an Tighearna mòr an còmhnuidh.
JDT.16.17	Is an‑aoibhinn do na cinnich a ta ʼg éiridh suas an aghaidh mo luchd‑dàimhe! nì an Tighearna Uile‑chumhachdach dìoghaltas orra ann an là aʼ bhreitheanais, ann a bhi ʼcur teine agus cnuimheagan ʼnam feòil; agus fairichidh siad iad, agus guilidh iad a chaoidh.
JDT.16.18	A nis, an uair a chaidh iad a steach do Ierusalem, rinn iad aoradh do ʼn Tighearn; agus an uair a bha an sluagh air an glanadh, thug iad ìobairtean‑loisgte suas, agus an saor‑thabhartasan, agus an tiodhlacan.
JDT.16.19	Thug Iudit mar an ceudna suas uile airneis Holoferneis, a thug an sluagh dhi, agus thug i seachad an ceann‑bhrath, a thug i a mach as a sheòmar‑leapach, mar thiodhlac do ʼn Tighearna.
JDT.16.20	Mar so bhuanaich an sluagh aʼ deanamh cuirm ann an Ierusalem air beulaobh an ionaid naoimh rè thrì mìosa, agus dhʼ fhan Iudit maille riù.
JDT.16.21	An déigh na h‑ùine so phill gach aon gu oighreachd fein, agus chaidh Iudit gu Betulia, agus dhʼ fhuirich i ʼna seilbh fein, agus bha i urramach ʼna là fein anns an dùthaich uile.
JDT.16.22	Agus mhiannaich mòran i, ach cha dʼ aithnich a h‑aon i rè uile làithean a beatha, an déigh bàis Mhanasseis a fir‑pòsda, agus an déigh dha a bhi air a chruinneachadh rʼ a phobull fein.
JDT.16.23	Ach chinn i ni ʼs mò agus ni ʼs mò ann an urram, agus dhʼ fhàs i aosda ann an tigh a fir‑pòsda, air di a bhi cùig fichead agus cùig bliadhna dhʼ aois, agus rinn i a ban‑òglach saor; mar so dhʼ eug i ann am Betulia: agus dhʼ adhlaic iad i ann an uaighe a fir‑pòsda fein Manasseis.
JDT.16.24	Agus rinn tigh Israeil caoidh air a son rè sheachd làithean: agus mu ʼn dʼ fhuair i bàs, roinn i a maoin orrasan uile bu dlùthaidh ann an dàimhe ri Manasses a fear‑pòsda fein, agus orrasan a bʼfhaigse dʼ a cinneach fein.
JDT.16.25	Agus cha robh gin ann a chuir eagal tuille air cloinn Israeil ann an làithibh Iudit, no rè ùine fhada an déigh a bais.
ESG.1_1.4	An sin thubhairt Mardoceus, Rinn Dia na nithe sin.
ESG.1_1.5	Oir tha cuimhne agam air bruadar a chunnaic mi a thaobh nan nithe sin, agus cha dʼ fhàilnich a bheag dheth.
ESG.1_1.6	Dhʼ fhàs tobar beag ʼna abhainn, agus bha solus ann, agus aʼ ghrian, agus mòran uisge: is i an abhainn so Ester, a phòs an rìgh, agus a rinn e ʼna banrighinn.
ESG.1_1.7	Agus is iad an dà dhràgon mise agus Aman.
ESG.1_1.8	Agus bʼ iad na cinnich iadsan a chruinnicheadh a sgrios ainme nan Iudhach:
ESG.1_1.9	Agus is e mo chinneach‑sa an t‑Israel so, a ghlaodh ri Dia, agus a theàrnadh: oir theàrn an Tighearna a shluagh fein, agus shaor an Tighearn sinn o na truaighibh sin uile, agus rinn Dia comharan agus mìorbhuile mòra, nach dʼ rinneadh a ʼm measg nan Cinneach.
ESG.1_1.10	Uime sin rinn e dà chrannchur, aon air son sluaigh Dhé, agus aon eile air son nan Cinneach uile.
ESG.1_1.11	Agus thàinig an dà chrannchur sin aig an uair, agus aig an àm, agus aig là aʼ bhreitheanais, an làthair Dé a ʼm measg nan cinneach air fad.
ESG.1_1.12	Mar so chuimhnich Dia a phobull fein, agus dhʼ fhìreanaich e oighreachd fein.
ESG.1_1.13	Air an aobhar sin bithidh na làithean sin aca anns aʼ mhìos Adar, air aʼ cheathramh agus aʼ chùigeamh là deug do ʼn mhìos cheudna, le mòr‑chuideachd agus aoibhneas, agus le toilinntinn an làthair Dé, a réir nan ginealach am measg a phobuill fein gu bràth.
ESG.2_1.1	Anns aʼ cheathramh bliadhna do rìoghachadh Ptolemeuis, agus Chleopatra, thug Dositeus, a deir gu ʼn robh e ʼna shagart agus ʼna Lebhitheach, agus Ptolemeus a mhac, an litir so aig Purim, eadhon mar a thubhairt iad fein an aon litir, agus gun do mhìnicheadh i le Lisimacus, mac Ptolemeuis, a bha ann an Ierusalem.
ESG.2_1.2	Ann an dara bliadhna do rìoghachadh Artacsercseis an t‑uasail, air aʼ cheud là do ʼn mhìos Nisan, bhruadair Mardoceus, Iairuis, mhic Shimei, mhic Chisai, do mac threubh Bheniamin, bruadar;
ESG.2_1.3	A bha ʼna Iudhach, agus a chòmhnuidh ann am baile Shusa, duine mòr, agus seirbhiseach ann an cùirt an rìgh.
ESG.2_1.4	Bʼ esan mar an ceudna aon do na bràighdibh a ghiùlan Nabuchodonosor rìgh Bhabiloin o Ierusalem maille ri Ieconias rìgh Iudea; agus bʼ e so am bruadar aige.
ESG.2_1.5	Feuch farum buaireis, le tàirneanach, agus le critheannaibh‑talmhainn, agus le h‑aimhreite anns an tìr:
ESG.2_1.6	Agus, feuch, thàinig dà dhràgon mhòr a mach deas gu cogadh, agus bha ʼn éigheach aca mòr.
ESG.2_1.7	Agus aig an éigheach aca bha na h‑uile chinnich deas gu cogadh, chum gu ʼn cuireadh iad an cath an aghaidh an t‑sluaigh fhìrinnich.
ESG.2_1.8	Agus feuch bha là dorchadais agus dùibhre, trioblaid agus teanntachd, àmhghair agus buaireis mhòir, air an talamh.
ESG.2_1.9	Agus bha ʼn cinneach fìrinneach gu léir fo thrioblaid, air eagal an truaighean fein, agus bha iad deas gu dol a dhìth.
ESG.2_1.10	An sin ghlaodh iad ri Dia; agus ʼn àm doibh a bhi ʼg éigheach, rinneadh tuil mòr, mar gu ʼm bʼ ann á tobar beag, eadhon mòran uisge.
ESG.2_1.11	Dhʼ éirich an solus agus aʼ ghrian suas, agus chaidh an t‑ìosal àrdachadh, agus chuir iad as doibh‑san a bha glòrmhor.
ESG.2_1.12	A nis, an uair a dhùisg Mardoceus, a chunnaic am bruadar so, agus an nì a shònraich Dia a dheanamh, chùm e air chuimhne am bruadar so; agus gus an tàinig an oidhche bha e ro dheònach air fios fhaotuinn uime.
ESG.3_1.1	Agus ghabh Mardoceus fois dha fein anns aʼ chùirt maille ri Gabata agus Tarra, dithis chaillteanaich an rìgh, agus luchd‑gléidhidh na lùchairt.
ESG.3_1.2	Agus chual e an innleachdan, agus rannsaich e an rùintean a mach, agus dhʼ fhiosraich e gu ʼn robh iad chum gréim a dheanamh air an rìgh Artacsercses; agus uime sin thug e fios do ʼn rìgh mu ʼn timchioll.
ESG.3_1.3	An sin cheasnuich an rìgh an dithis chaillteanaich, agus an déigh dhoibh an nì aideachadh, bha iad air an tachdadh.
ESG.3_1.4	Agus rinn an rìgh cuimhneachan air na nithibh sin, agus sgrìobh Mardoceus mar an ceudna umpa.
ESG.3_1.5	Mar sin dhʼ àithn an rìgh do Mhardoceus seirbhis a dheanamh anns aʼ chùirt, agus air son sin thug e duais da.
ESG.3_1.6	Gidheadh dhʼ iarr Aman mac Amadatuis an t‑Agageach, a bha ann an urram mòr aig an rìgh, trioblaid a chur air Mardoceus agus a shluagh, a thaobh nan càillteanach aig an rìgh.
ESG.4_1.1	Bʼ e so dùblachadh nan litrichean: Tha ʼn rìgh mòr Artacsercses aʼ sgrìobhadh nan nithe so chum nam prionnsan agus nan uachdaran a ta fuidhe o na h‑Innsibh gu Etiopia, ann an sèa fichead agus seachd mòr‑roinn.
ESG.4_1.2	An déigh dhomh tighearnas fhaotuinn thairis air iomadh cinneach, agus uachdaranachd a bhi agam thar an t‑saoghal gu léir, gun a bhi air mo shéideadh suas le h‑uaill air son mʼ ùghdarrais, ach ʼgam ghiùlan fein an còmhnuidh le ceartas agus ciùineas, rùnaich mi mʼ ìochdarain a shuidheachadh an còmhnuidh ann am beatha shìochail; agus, aʼ deanamh mo rìoghachd sìochail, agus aʼ fosgladh slighe chum nan crìochan a ʼs iomalluiche, dhʼ ath‑nuadhaich mi sìth, nì a ta na h‑uile aʼ miannachadh.
ESG.4_1.3	A nis an uair a dhʼ fheòraich mi de mo choimhearlaichibh cia mar a bheirteadh na nithe so gu crìch, chuir Aman, a thug barrachd ann an gliocas ʼnar measg, agus air an robh meas air son a dheagh rùin bunailtich agus a dhìllseachd sheasmhaich, agus aig an robh urram an dara àite ʼsan rìoghachd,
ESG.4_1.4	An céill duinn, gu ʼn robh pobull droch‑rùineach àraidh air an sgapadh am measg uile chinneach an t‑saoghail, aig an robh laghanna an aghaidh gach cinnich eile, agus a rinn tàir an còmhnuidh air àitheantaibh rìghrean, air chor is nach urrainn an dlùth‑cheangal urramach sin ʼnar rìoghachdaibh, a shònraich sinn, dol air aghaidh.
ESG.4_1.5	Air duinn ma ta a thuigsinn gu ʼm bheil an sluagh so ʼnan aonar an còmhnuidh an aghaidh nan uile dhaoine, aʼ deanamh eadar‑dhealachaidh air sheòl iongantach ʼnan laghannaibh, agus aʼ tàrmachadh droch‑rùin dʼ ar rìoghachd, aʼ deanamh gach uilc ʼnan comas, chum nach bi ar rìoghachd air a socaireachadh gu daingean:
ESG.4_1.6	Thug sinn air an aobhar sin àithne, gu ʼm biodh iadsan uile a ta air an comharrachadh a mach dhuibh le Aman, a ta air a shuidheachadh thairis air cùisibh, agus a ta a ʼs faigse dhuinn fein, air an gearradh as gu h‑iomlan le claidheamh an nàimhdean, le ʼm mnathaibh agus le ʼn cloinn, gun truas, gun tròcair, air aʼ cheathramh là deug do Adar, dara mìosa deug na bliadhna so a ta làthair:
ESG.4_1.7	Chum gun téid iadsan, a bha o shean agus a ta fathast mar an ceudna droch‑rùineach, le h‑ainneart ann an aon là do ʼn uaigh, agus gu ʼm bi iad ʼnan aobhar an còmhnuidh an déigh so air ar gnothuichean a bhi gu maith air an suidheachadh, agus as eugais trioblaid.
ESG.4_1.8	An sin smuainich Mardoceus air uile oibribh an Tighearna, agus rinn e ùrnuigh ris,
ESG.4_1.9	Ag ràdh, O Thighearna, Thighearna, an Rìgh Uile‑chumhachdach: oir tha ʼn saoghal gu léir fodʼ chumhachd, agus ma shònraich thu Israel a shaoradh, cha ʼn urrainn duine sam bith cur ʼnad aghaidh:
ESG.4_1.10	Oir rinn thu nèamh agus talamh, agus na h‑uile nithe a ta mìorbhuileach fo nèamh.
ESG.4_1.11	Is tu Tighearna nan uile nithe, agus cha ʼn urrainn duine sam bith cur ʼnadʼ aghaidh‑sa, oir is tusa an Tighearna.
ESG.4_1.12	Tha fios agad air na h‑uile nithibh, agus tha fios agad, a Thighearna, nach ann aon chuid le tàir no le h‑uaill, no le iarrtas sam bith air glòir, nach do chròm mi sìos do dhʼ Aman uaibhreach.
ESG.4_1.13	Oir bhithinn toillichte, le deagh‑ghean, bùinn nan cas aige a phògadh, air son tèaruinteachd Israeil.
ESG.4_1.14	Ach rinn mi so, chum nach deanainn roghainn do ghlòir dhaoine os ceann glòire Dhé: ni mò an dean mi aoradh do neach sam bith ach dhuit‑sa, O Dhé; ni mò a nì mi e ann an uaille.
ESG.4_1.15	Agus a nis, O Thighearna Dhé agus a Rìgh, caomhain do shluagh fein: oir tha an sùilean oirnne ʼgar toirt gu neoni; seadh, tha iad ag iarraidh an oighreachd a mhilleadh, a bha leat fein o ʼn toiseach.
ESG.4_1.16	Na dean tàir air aʼ chuibhrinn, a shaor thu as an Eiphit air do shon fein.
ESG.4_1.17	Eisd rimʼ ùrnuigh, agus bi tròcaireach ridʼ oighreachd fein: tionndaidh ar bròn gu h‑aoibhneas, chum gu ʼm bi sinn beò, a Thighearna, agus gu ʼm mol sinn tʼ ainm fein: agus na sgrios beòil na muinntir sin a ta ʼgad mholadh, a Thighearna.
ESG.4_1.18	Ghlaodh Israel uile air an dòigh cheudna gu ro dhùrachdach ris an Tighearna, do bhrìgh gu ʼn robh am bàs roimh an sùilean.
ESG.5_1.1	Chaidh banrighinn Ester mar an ceudna dhʼ ionnsuidh an Tighearna, air di a bhi fo eagal aʼ bhàis;
ESG.5_1.2	Agus chuir i gu taobh a sgeudachadh rìomhach, agus chuir i uimpe trusgain na h‑àmhghair agus aʼ bhròin: agus an àit oladh deagh fhàile, chomhdaich i a ceann le luaithre agus aolach, agus dhʼ irioslaich i a corp gu mòr, agus lìon i uile ionadan a h‑aoibhneis le a folt air a spìonadh.
ESG.5_1.3	Agus rinn i ùrnuigh ri Tighearna Dia Israeil, ag ràdh, O mo Thighearna, is tusa adʼ aonar ar Rìgh: cuidich leam, boirionnach aonaranach, aig nach ʼeil fear‑cuideachaidh ach thusa:
ESG.5_1.4	Oir tha mo chunnart ʼnam làimh.
ESG.5_1.5	Suas o làithibh mʼ òige chual mi, ann an treubh mo theaghlaich, gu ʼn tug thusa, a Thighearna, Israel a mach as gach sluagh, agus ar n‑aithriche uatha‑san uile a chaidh rompa, mar oighreachd bithbhuan; agus ge bʼ e nì a gheall thu dhoibh, chuir thu sin an gnìomh.
ESG.5_1.6	Agus a nis pheacaich sinn ʼnad fhianuis: uime sin thug thu thairis sinn do làmhaibh ar nàimhdean,
ESG.5_1.7	Do bhrìgh gu ʼn dʼ rinn sinn aoradh dʼ an diathaibh: O Thighearna, tha thusa ceart.
ESG.5_1.8	Gidheadh cha ʼn ʼeil iad riaraichte le sinne a bhi ann am bràighdeanas: ach cho‑aontaich iad le ʼn iodholaibh fein,
ESG.5_1.9	Gun cuir iad as do ʼn nì sin a dhʼ òrduich thusa ledʼ bheul fein, agus gu ʼm mill iad tʼ oighreachd fein, agus gu ʼn dùin iad beul na dream a mholas tu, agus gu ʼm mùch iad glòir do thighe, agus tʼ altarach,
ESG.5_1.10	Agus gu ʼm fosgail iad beul nan cinneach, a chur air aghaidh molaidh nan iodhol, agus a chur urraim gu bràth air rìgh feòlmhor.
ESG.5_1.11	O Thighearna, na tabhair do shlat‑rìoghail dhoibh‑san a ta mar neoni, agus na deanadh iad gàire ri ʼr tuiteam; ach tionndaidheadh iad an innleachd orra fein, agus deanadh iad eiseimpleir dhethsan, a thòisich so ʼnar n‑aghaidh.
ESG.5_1.12	Cuimhnich, O Thighearn, dean thu fein aithnichte ann am àm ar n‑àmhghair, agus thoir dànachd dhomh, O Rìgh nan cinneach, agus a Thighearna gach cumhachd.
ESG.5_1.13	Tabhair dhomh còmhradh fileanta ʼnam bheul an làthair an leòbhainn: tionndaidh a chridhe gu fuath a thoirt dàsan a ta cogadh ʼnar n‑aghaidh, chum gu ʼn tig crìoch air fein, agus orra‑san uile a ta a dhʼ aoin‑inntinn ris:
ESG.5_1.14	Agus saor sinn ledʼ làimh, agus cuidich leamsa a ta a ʼm aonar, aig nach ʼeil còmhnadh eile ach thusa.
ESG.5_1.15	Tha fios agad air na h‑uile nithibh, O Thighearna; tha fios agad gu ʼm bheil fuath agam‑sa do ghlòir nan an‑diadhaidh, agus oillt orm ri leabadh nan neo‑thimchioll‑gheàrrte, agus ris na cinnich gu léir.
ESG.5_1.16	Tha fios agad air mʼ éigin: oir tha gràin agam air comhar mʼ àirdʼ inbhe, a ta air mo cheann anns na làithibh anns am bheil mi ʼgam nochdadh fein, agus gu ʼm bheil fuath agam dha mar luideig shalaich, agus nach caith mi e ʼn àm domh a bhi gu h‑aonaranach leam fein;
ESG.5_1.17	Agus nach dʼ ith do bhan‑òglach aig bòrd Amain, agus nach robh mòr‑mheas agam air cuirm an rìgh, ʼs nach dʼ òl mi fìon nan tabhartas‑dibhe.
ESG.5_1.18	Ni mò an robh aoibhneas sam bith aig do bhan‑òglach o ʼn là anns an tugadh gu so mi a nis, ach annad fein, O Thighearna Dhé Abrahaim.
ESG.5_1.19	O thusa a Dhé chumhachdaich os ceann nan uile, éisd ri guth nan eu‑dòchasach, agus saor sinn o làmhaibh nan droch‑bheairteach, agus saor mise o mʼ eagal fein.
ESG.6_1.1	Agus air an treas là, an uair a chrìochnaich i a h‑ùrnuigh, chuir i gu taobh a trusgain‑bròin, agus chuir i uimpe a sgeudachadh rìomhach.
ESG.6_1.2	Agus air di a bhi gu h‑òirdheirc air a sgeudachadh, an déigh dhi gairmeadh air Dia, fear‑coimhid agus fear‑saoraidh nan uile nithe, thug i dithis bhan‑òglach maille rithe:
ESG.6_1.3	Agus air a h‑aon leig i a taice, ʼga giùlan fein gu fìnealta;
ESG.6_1.4	Agus lean an t‑aon eile, aʼ cumail suas a sgiorte.
ESG.6_1.5	Agus bha i ruiteach trìd iomlanachd a maise, agus bha a h‑aghaidh aoibhneach agus ro shuairce: ach bha a cridhe ann an àmhghar le h‑eagal.
ESG.6_1.6	An sin, air di dol a steach troimh nan dorsan uile, sheas i air beulaobh an rìgh, a bha ʼna shuidhe air a chaithir‑rìoghail, agus air a sgeudachadh le uile thrusgannaibh a mhòrachd, aʼ dealrachadh gu léir le h‑òr agus le clochaibh luachmhor; agus bha e ro uamhasach.
ESG.6_1.7	An sin, aʼ togail suas a ghnùis a bha ʼlasadh le mòralachd, sheall e gu garg oirre: agus thuit aʼ bhan‑righinn sìos, agus bha i glas‑neulach, agus dhʼ fhannaich i, agus chròm si i fein air ceann na ban‑òglaich a chaidh air thoiseach oirre.
ESG.6_1.8	An sin dhʼ atharraich Dia spiorad an rìgh gu malltachd, agus leum e le h‑eagal bharr a rìgh‑chaithreach, agus ghlac e ʼna ghàirdeanaibh i, gus an tàinig i da h‑ionnsuidh fein a rìs, agus thug e comhfhurtachd dhi le briathraibh taitneach, agus thubhairt e rithe,
ESG.6_1.9	Esteir, ciod so? is mise do bhrathair, biodh deagh mhisneach agad;
ESG.6_1.10	Cha ʼn fhaigh thu bàs, ged tha ar n‑àithne coitchionn: thig am fagus.
ESG.6_1.11	Agus an sin chùm e suas an t‑slat‑rìoghail òir, agus leag e i air a muineal,
ESG.6_1.12	Agus phòg se i, agus thubhairt e, Labhair rium.
ESG.6_1.13	An sin thubhairt i ris, Chunnaic mi thu, mo thighearna, mar aingeal Dé, agus bha mo chridhe fo thrioblaid air eagal do mhòrachd.
ESG.6_1.14	Oir is mìorbhuileach thu, a thighearn, agus tha do ghnùis làn gràis.
ESG.6_1.15	Agus ʼn àm di a bhi labhairt, thuit i sìos le laigse.
ESG.6_1.16	An sin bha ʼn rìgh fo thrioblaid, agus thug a sheirbhisich uile comhfhurtachd dhi.
ESG.7_1.1	Tha ʼn rìgh mòr Artacsercses, aʼ cur fàilte air prionnsaibh agus air uachdaranaibh nan sèa fichead agus seachd mòr‑roinn, o na h‑Innsibh gu Etiopia, agus air ar n‑ìochdaranaibh dìleas uile:
ESG.7_1.2	Tha mòran, mar a ʼs trice a chuirear urram orra le mòr thòirbheartas nan prionnsa tròcaireach aca fein, ʼsann a ʼs uaibhriche a dhʼ fhàsas iad,
ESG.7_1.3	Agus nì iad dìchioll, chum dochunn a dheanamh, cha ʼn ann air ar n‑ìochdaranaibh a mhàin, ach, mì‑chomusach air cur suas le pailteas, gabhaidh iad os làimh cleachdadh mar an ceudna nan aghaidhsan a ta ʼdeanamh maith dhoibh;
ESG.7_1.4	Agus bheir iad cha ʼn ʼe mhàin taingeileachd air falbh o mheasg dhaoine, ach mar an ceudna, air doibh a bhi air an togail suas le briathraibh atmhor dhaoine an‑diadhaidh nach robh riamh maithe, tha iad aʼ smuaineachadh gu ʼn seachainn iad ceartas Dé, a ta ʼfaicinn nan uile nithe, agus aʼ fuathachadh an uile.
ESG.7_1.5	Is minic mar an ceudna bha cainnt sheòlta na muinntir sin dʼ an tugadh air chùram gnothuichean an càirdean fein, aʼ toirt air mòran ann an ùghdarras làmh a bhi aca ann am fuil neo‑chiontaich, agus a bhi air an cuairteachadh le truaighibh do‑leigheas;
ESG.7_1.6	Aʼ mealladh, le fàllsachd agus ceilg an nàdair an‑diadhaidh fein, neo‑chiontais agus maitheis phrionnsa.
ESG.7_1.7	A nis feudaidh sibh so fhaicinn, mar a chuir sinn an céill, cha ʼn ann co mòr le seann eachdraidhibh, ʼsa dhʼ fheudas sibh, ma rannsaicheas sibh na nithe a rinneadh gu h‑aingidh o cheann ghoirid le giùlain mhilltich na muinntir sin a ta gu neo‑airidh air an suidheachadh ann an ùghdarras.
ESG.7_1.8	Agus feumaidh sinn an aire a thoirt ʼsan àm ri teachd, chum gu ʼm bi ar rìoghachd sàmhach agus sìochail do na h‑uile,
ESG.7_1.9	An dà chuid le ʼr rùintean atharrachadh, agus le bhi aʼ toirt breith an còmhnuidh air nithibh a ta follaiseach, le giùlan ni ʼs cothromaiche.
ESG.7_1.10	Oir fhuair Aman, Macedonach, mac Amadata, air da a bhi ʼna choigreach o fhuil nam Persach, agus fad as o ʼr maitheas, agus mar choigreach ris an do ghabhadh leinne,
ESG.7_1.11	Aʼ mheud do ʼn deagh‑ghean a ta sinn aʼ nochdadh do gach uile chinneach, ʼs gu ʼn tugadh ar n‑athair mar ainm air, ʼs gu ʼn do chuireadh urram air leis na h‑uile dhaoinibh, mar an tì a ʼs faigse do ʼn rìgh.
ESG.7_1.12	Ach chaidh esan, gun a bhi giùlan a mhòir urraim fein, mu ʼn cuairt a thoirt air falbh uainn ar rìoghachd agus ar beatha fein;
ESG.7_1.13	Air da, le cuilbheartaibh lìonmhor agus seòlta, iarraidh oirnne, sgrios a thoirt an dà chuid air Mardoceus, a theasairg ar beatha, agus a rinn an còmhnuidh maith dhuinn, agus mar an ceudna air Ester neo‑chiontaich, aig am bheil co‑roinn dʼ ar rìoghachd, maille rʼ an cinneach gu léir.
ESG.7_1.14	Oir smuainich e leis na nithibh sin, aʼ faotuinn nach robh càirdean againn, air an rìoghachd aiseag o na Persaich chum nam Macedonach.
ESG.7_1.15	Ach tha sinn aʼ faicinn gu ʼm bheil na h‑Iudhaich, a thug an truaghan aingidh so thairis do léir‑sgrios, ʼnam muinntir nach ʼeil ʼdeanamh an uile, ach aʼ teachd beò le laghannaibh ro cheart:
ESG.7_1.16	Agus gu ʼm bheil iad ʼnan cloinn do ʼn Dia bheò a ʼs àirde agus a ʼs cumhachdaiche, a dhʼ òrduich an rìoghachd, araon duinne agus dʼ ar roimh‑aithrichibh anns an t‑seòl a ʼs urramaiche.
ESG.7_1.17	Air an aobhar sin nì sibh gu maith, gun na litrichean sin a chur an céill, a chuireadh dʼ ur n‑ionnsuidh le h‑Aman mac Amadata.
ESG.7_1.18	Oir tha esan, a chuir na nithe sin an gnìomh, air a chrochadh aig geataibh Shusa, le a theaghlaich uile: rinn Dia, a ta ʼriaghladh nan uile nithe, dìoghaltas gu h‑ealamh air, a réir a thoilltinneis.
ESG.7_1.19	Air an aobhar sin, sgaoilidh sibh a mach dùblachadh na litireach so air feadh gach àite, chum gu ʼm bi saor‑bheatha aig na h‑Iudhaich a réir an laghanna fein.
ESG.7_1.20	Agus nì sibh cuideachadh leò, a chum air an là cheudna, eadhon an treas là deug do Adar an dara mìosa deug, gu ʼn dean iad dìoghaltas orrasan a leagas orra ann an àm na h‑àmhghair aca.
ESG.7_1.21	Oir thionndaidh an Dia Uile‑chumhachdach gu h‑aoibhneas doibh‑san an là air an robh am pobull taghta gu bhi air an sgrios.
ESG.7_1.22	Uime sin, cumaibh e am measg bhur féillte sòlaimte, mar là mòr cuirme:
ESG.7_1.23	Chum eadhon a nis agus an déigh so, gu ʼm bi tèaruinteachd ann dhuinne, agus do na Persaich a ta deagh‑rùnach: ach dhoibh‑san a ta ʼg éiridh ʼnar ʼn‑aghaidh bithidh e ʼna chuimheachan air léir‑sgrios.
ESG.7_1.24	Air an aobhar sin, sgriosar gun tròcair le teine agus claidheamh, gach uile bhaile agus dhùthaich, nach dean a réir nan nithe sin, agus nithear iad cha ʼn e mhàin gun shlighe rompa do dhaoinibh, ach mar an ceudna ro oillteil gu bràth do na fiadh‑bheathaichibh agus do ʼn eunlaith.
WIS.1.1	Gràdhaichibh fìreantachd, sibhse a bhreitheamhna na talmhainn: smuainichibh air an Tighearna le deagh (chridhe,) agus ann an aon‑fhillteachd cridhe iarraibh e.
WIS.1.2	Oir gheibhear e leò‑san nach buair e; agus nochdaidh se e fein dhoibh‑san nach bi eu‑dòchasach as.
WIS.1.3	Oir dealaichidh smuainte feargach o Dhia; agus bheir a chumhachd, an uair a dhʼ fheuchar e, achmhasan dʼ an neo‑ghlice.
WIS.1.4	Oir cha ʼn inndrinn
WIS.1.5	Oir teichidh spiorad naomh an teagaisg o cheilg, agus fàgaidh e na smuaintean a ta gun tuigse, agus cha ʼn fhan e an uair a thig neo‑fhìreantachd a steach.
WIS.1.6	Oir tha gliocas ʼna spiorad gràdhach; agus cha saor i am fear‑toibheim o bhriathraibh fein: oir tha Dia ʼna fhianuis air ʼàirnibh, agus ʼna fhìor fhear‑éisdeachd a theangaidh.
WIS.1.7	Oir tha Spiorad an Tighearna aʼ lìonadh an t‑saoghail: agus tha eòlas aig an nì sin a ta ʼcumail suas nan uile nithe, air aʼ ghuth.
WIS.1.8	Air an aobhar sin cha ghabh an tì sin foluchadh a ta ʼlabhairt nithe eas‑ionraic: ni mò a théid dìoghaltas, an uair a nì e peanas, seachad air.
WIS.1.9	Oir nithear min‑rannsachadh ann an comhairlibh nan aingidh: agus thig fuaim a briathra chum an Tighearna, a dhʼ fhoillseachadh a dhroch gnìomhara.
WIS.1.10	Oir cluinidh cluas an fharmaid na h‑uile nithe: agus cha ʼn fholuichear fuaim aʼ ghearain.
WIS.1.11	Uime sin bi ʼnad fhaiceall roimh ghearain, a ta mi tharbhach; agus cùm do theanga o chùl‑chàineadh: oir cha ʼn ʼeil focal ann co uaigneach ʼs gun téid e seachad mar neoni: agus tha ʼm beul a nì breug aʼ marbhadh an anama.
WIS.1.12	Na iarr am bàs ann am mearachd do bheatha: agus na tugaibh sgrios oirbh fein le oibribh bhur làmh.
WIS.1.13	Oir cha dʼ rinn Dia am bàs: mi mò am bheil toilinntinn aige ann an sgrios nam beò.
WIS.1.14	Oir dhealbh e na h‑uile nithe, chum bith a bhi aca: agus bha ginealacha an t‑saoghail slàinteil; agus cha ʼn ʼeil nimh an léir‑sgrios annta, no rìoghachd aʼ bhàis air an talamh:
WIS.1.15	(Oir tha fìreantachd neo‑bhàsmhor:)
WIS.1.16	Ach ghairm daoine an‑diadhaidh air dʼ an ionnsuidh fein, le ʼn oibribh agus le ʼm briathraibh: oir an uair a bha dùil aca ris mar charaid, chrìon iad gu neoni, agus rinn iad cùmhnant ris, do bhrìgh gu ʼm bheil iad airidh air co‑roinn a ghabhail maille ris.
WIS.2.1	Oir thubhairt na daoine mì‑dhiadhaidh, aʼ reusonachadh annta fein, ach cha ʼn ann gu ceart, Tha ar beatha goirid agus fadalach, agus ann am bàs duine cha ʼn ʼeil ath‑leasachadh idir; ni mò an robh fios air duine a phill riamh o ʼn uaigh.
WIS.2.2	Oir rugadh sinn ann an tuiteamas; agus an déigh so bithidh sinn mar nach biodh sinn a riamh ann: oir tha ʼn anail ʼnar cuinneinibh mar dheatach, agus mar shraidaig bhig ann an gluasad ar cridhe:
WIS.2.3	An nì sin an uair a chuirear as da, pillear ar corp gu luaithre, agus teichidh ar spiorad air falbh mar an oiteag thlà.
WIS.2.4	Agus ri h‑ùine dì‑chuimhnichear ar n‑ainmean, agus cha bhi ar n‑oibre aig duine sam bith air chuimhne, agus teichidh ar beatha air falbh mar sgàile neòil, agus sgaoilear i mar cheò, a dhʼ fhògrar air falbh le gathannaibh na gréine, agus a chlaoidhear le ʼn teas.
WIS.2.5	Oir is fìor fhaileas ar n‑ùine a theicheas air falbh; agus an déigh ar crìch cha ʼn ʼeil pilleadh ann: oir tha e gu teann air a sheuladh, air chor is nach tig duine sam bith a rìs.
WIS.2.6	Uime sin thigibh, sealbhaichmaid na nithe maithe a ta làthair; agus deanamaid feum deth na creutairibh gu luath mar ann an làithibh ar n‑òige.
WIS.2.7	Lìonamaid sinn fein le fìon luachmhor agus le nithibh cùbhraidh: agus na rachadh blàth idir ʼsan earrach seachad oirnn.
WIS.2.8	Crùineamaid sinn fein le blàthaibh nan ròs mu ʼn seargar iad.
WIS.2.9	Na rachadh a h‑aon againn gun aʼ chuid fein dʼ ar suaimhneas: fàgamaid comharan ar toilinntinn anns gach àite: oir is i so ar cuibhrionn, agus ar chrannchur is so i.
WIS.2.10	Sàraichmaid an duine ionraic bochd; na caomhainmaid aʼ bhantrach, na cuireamaid urram air seann dualaibh liatha na h‑aoise.
WIS.2.11	Biodh ar neart ʼna lagh ceartais: oir cha ʼn fhiach an nì sin a ta dìblidh a bheag sam bith.
WIS.2.12	Uime sin deanamaid feall‑fholuch air an fhìrean; do brìgh nach ʼeil e a réir an dòigh againn, agus tha e calg‑dhìreach an aghaidh ar deanadais: tha e ʼgar cronachadh air son a bhi briseadh an lagha, agus aʼ cur an aghaidh ar maslaidh mar theachd geàrr ʼnar n‑àruchadh.
WIS.2.13	Tha e ʼcumail a mach eòlas a bhi aige air Dia; agus goiridh e dheth fein leanabh do ʼn Tighearna.
WIS.2.14	Rinneadh e a chronuchadh ar smuainte.
WIS.2.15	Tha e searbh dhuinn a bhi eadhon ag amharc air: oir cha ʼn ʼeil a bheatha mar bheatha dhaoine eile, tha a shligheanna air dhòigh eile.
WIS.2.16	Tha sinne air ar meas leis mar mhealltairean; tha e aʼ seachnadh ar sligheanna mar shalachar: tha e ʼcur an céill gu ʼm bi crìoch nan ionraic beannaichte, agus tha e aʼ deanamh uaill gur Dia a ʼs athair da.
WIS.2.17	Faiceamaid am bheil a bhriathra fìor; agus dearbhamaid ciod a thachaireas aig a chrìch aige.
WIS.2.18	Oir mar is mac do Dhia an duine ionraic, cuidichidh e leis, agus saoraidh se e o làimh a nàimhdean.
WIS.2.19	Ceasnaichmid e le fuath agus àmhghar, chum eòlas fhaotuinn air a mhacantas, agus chum ʼfhaighdinn a dhearbhadh.
WIS.2.20	Dìteamaid e le bàs maslachail: oir a réir a bhriathra fein cuirear urram air.
WIS.2.21	Smuainich iad a leithid so do nithibh, agus mhealladh iad: oir dhalladh iad le ʼn aingidheachd fein.
WIS.2.22	A thaobh dìomhaireachdan Dhé, cha bʼ aithne dhoibh iad: ni mò bha dòchas aca ri duais na fìreantachd, agus cha dʼ fhuair iad a mach ath‑dhìol do dhʼ anamaibh neo‑chiontach.
WIS.2.23	Oir chruthaich Dia an duine gu bhi neo‑bhàsmhor, agus rinn se e ʼna ìomhaigh air a shìorruidheachd fein.
WIS.2.24	Gidheadh, trìd farmaid an diabhail thàinig am bàs a stigh do ʼn t‑saoghal: agus gheibh iadsan e a nì gréim air a thaobh.
WIS.3.1	Ach tha anama nam fìrean ann an làimh Dhé, agus cha bhean àmhghair riutha.
WIS.3.2	Ann an sealladh nan neo‑ghlice bha iad air am meas gu bàsachadh, agus tha an siubhal air a ghabhail mar thruaigh,
WIS.3.3	Agus an dol a mach uainne mar léir‑sgrios: ach tha iad ann an sìth.
WIS.3.4	Oir ged tha iad air am peanasachadh ann an sealladh dhaoine, gidheadh tha ʼn dòchas aca làn do neo‑bhàsmhorachd.
WIS.3.5	Agus air doibh a bhi beagan air an smachdachadh, bithidh iad gu mòr air an duaiseachadh: oir dhearbh Dia iad, agus fhuair se iad airidh air fein.
WIS.3.6	Mar òr ʼsan àmhuinn dhearbh se iad; agus ghabh se iad mar ìobairt‑loisgte.
WIS.3.7	Agus ann an àm am fiosrachaidh dealraichidh iad, agus ruithidh iad a null ʼsa nall mar shradan anns an asbhuain.
WIS.3.8	Bheir iad breth air na cinnich, agus bithidh uachdaranachd aca os ceann an t‑sluaigh, agus rìoghaichidh an Tighearna gu sìorruidh.
WIS.3.9	Tuigidh iadsan an fhìrinn a chuireas an dòchas ann; agus a mheud ʼsa bhios dìleas ann an gràdh fanaidh iad maille ris: oir bithidh gràs agus tròcair aig a naoimh, agus bithidh cùram air a thaobh a phobuill thaghta fein.
WIS.3.10	Ach bithidh na daoine mì‑dhiadhaidh air am peanasachadh a réir an smuainte fein, a dhearmad na fìreana, agus a thréig an Tighearna.
WIS.3.11	Oir ge bʼ e nì tàir air gliocas agus oilein, tha esan truagh, agus tha an dòchas aca faoin, an oibre mì‑thorrach, agus an gnìomhara neo‑tharbhach:
WIS.3.12	Tha na mnai aca amaideach, agus an clann aingidh:
WIS.3.13	Tha an sliochd mallaichte: air an aobhar sin is beannaichte an neo‑thorrach a ta neo‑thruaillidh, aig nach ʼeil eòlas air leabaidh pheacaich: gheibh ise toradh aig àm fìosrachaidh nan anam.
WIS.3.14	Agus is beannaichte an càillteanach nach dʼ oibrich aingidheachd le ʼlàmhaibh, agus nach do smuainich nithe olc an aghaidh Dhé: or dhàsan bheirear tiodhlac àraidh aʼ chreidimh, agus oighreachd ann an teampull an Tighearna ni ʼs taitnich dʼ a inntinn.
WIS.3.15	Oir is glòrmhor toradh nan deagh ghnìomh; agus cha tuit freumh aʼ ghliocais gu bràth air falbh.
WIS.3.16	A thaobh sliochd nan adhaltranach, cha tig iad chum an iomlanachd fein, agus gearrar as o ʼn bhuin sìol na leapach eucoraich.
WIS.3.17	Oir ged robh iad fada beò, gidheadh cha bhi meas idir dhiubh; agus bithidh an aois dheirionnach aca as eugais urraim.
WIS.3.18	Air neo, ma gheibh iad bàs gu h‑ealamh, tha iad gun dòchas, agus gun chomhfhurtachd ann an là na deuchainn.
WIS.3.19	Oir is uamhasach crìoch a ghinealaich eucoraich.
WIS.4.1	Is fearr neach a bhi gun chloinn, agus subhailc a bhi aige; oir tha a cuimhneachan neo‑bhàsmhor: do bhrìgh gu ʼm bheil e aithnichte do Dhia, agus do dhaoinibh.
WIS.4.2	An uair a ta e a làthair, gabhaidh daoine eiseimpleir deth; agus an uair a théid as da, miannaichidh iad e; caithidh e crùn, agus bheir e buaidh gu bràth, air dà làmh an uachdar fhaotuinn, aʼ deanamh strìth air son nan duais a ta neo‑thruallidh.
WIS.4.3	Ach cha soirbhich sìol lìonmhor nan aingidh, ni mò a ghabhas e freumhachadh domhain o mheanglanaibh dìolain, no leagas e stéigh dhaingean.
WIS.4.4	Oir ged a dhʼ fhàsas iad gu h‑àluinn ann an geugaibh rè ùine; gidheadh, gun a bhi gu daingean ʼnan seasamh, crathar iad leis aʼ ghaoith, agus le neart nan sìan, bithidh iad air am freumhachadh a mach.
WIS.4.5	Brisear sìos na geuga neo‑iomlan, air dʼ an toradh a bhi neo‑tharbhach, anabuich rʼ a itheadh, seadh, gun fheum sam bith.
WIS.4.6	Oir tha ʼchlann a ghineadh air leapaichibh neo‑laghail ʼnan fianuisibh air aingidheachd an aghaidh am pàranta ʼnan deuchainn.
WIS.4.7	Oir ged tha ʼm fìrean air amaladh leis a bhàs, gidheadh bithidh e a ʼm foise.
WIS.4.8	Oir cha ʼn i aois urramach an nì sin a sheasas ann an sìneadh a mach ʼna h‑aimsire, no a ta air a thomhas le àireamh bhliadhnaichean:
WIS.4.9	Ach tha gliocas mar dhualaibh liatha do dhaoinibh, agus tha beatha neo‑lochdach ʼna sean aois.
WIS.4.10	Thoilich e Dia, agus ghràdhaicheadh leis e: air chor is gun dʼ atharraicheadh e, ʼn àm da bhi ʼteachd beò am measg pheacach.
WIS.4.11	Seadh, thugadh gu h‑ealamh air falbh e, air eagal gu ʼn atharraicheadh aingidheachd a thuigse, no gu ʼm mealladh cealg anam.
WIS.4.12	Oir nì druidheachd an uilc dòrch na nithe a ta ionraic; agus cladhaichidh seacharan na h‑ana‑mianna fo ʼn inntinn aoin‑fhillte.
WIS.4.13	Esan, a rinneadh iomlan ann an ùine ghoirid, choimhlion e ùine fhada:
WIS.4.14	Oir thoilich ʼanam an Tighearna; uime sin rinn e cabhag ʼga thoirt air falbh o mheasg nan aingidh.
WIS.4.15	So chunnaic an sluagh, agus cha do thuig iad e, ni mò a chàraich iad suas ʼnan inntinn e, Gu ʼm bheil a ghràs agus a thròcair maille rʼ a naoimh fein, agus gu ʼm bheil suim aige dʼ a phobull taghta.
WIS.4.16	Mar so dìtidh na fìreanʼ a ta marbh na neo‑fhìrean a ta beò; agus an òige a ta gu h‑ealamh air a coimhlionadh, na bliadhnaichean lìonmhor agus an sean aois aig na neo‑fhìreanaibh.
WIS.4.17	Oir chìth iad crìoch an duine ghlice, agus cha tuig iad ciod a shònraich Dia ʼna chomhairle mʼ a thimchioll, agus ciod i aʼ chrìoch air son an do shuidhich Dia ann an tèaruinteachd e.
WIS.4.18	Chìth iad e agus nì iad tàir air; agus nì Dia gàire fanoid riutha: agus bithidh iad an déigh so ʼnan closaich bhréin, agus nam masladh am measg ʼnam marbh a chaoidh.
WIS.4.19	Oir reubaidh se iad, agus tilgidh e sìos an coinneamh an cinn iad, chum gu ʼm bi iad gun chainnte; agus crathaidh se o ʼm bunait iad; agus bithidh iad air am fàsachadh, agus ann an àmhghar; agus théid an cuimhneachan a dhìth.
WIS.4.20	Agus an uair a bheir iad cùnntas air am peacannaibh, thig iad le h‑eagal; agus dìtidh an aingidheachdan iad anns an aghaidh.
WIS.5.1	An sin seasaidh am fìrean le mòr dhànachd ʼnam fianuis‑san a thug àmhghar air, agus nach do ghabh suim do na h‑oibribh aige.
WIS.5.2	An uair a chìth iad e bithidh iad fo thrioblaid le h‑eagal uamhasach, agus bithidh iongantas orra air son neònachais a shlàinte, aʼ dol os ceann gach nì ris an robh dùil aca.
WIS.5.3	Agus aʼ deanamh aithreachais dhoibh, agus ag osnaich le h‑àmhghar spioraid, their iad annta fein, Is e so esan air an dʼ rinn sinn air uairibh fochaid, agus a bha againn mar fhocal maslaidh.
WIS.5.4	Mheas sinne mar amadain a bheatha ʼna boile, agus a chrìoch a bhi as eugais urraim.
WIS.5.5	Cia mar a ta e air àireamh am measg chloinn Dé, agus a chrannchur am measg nan naomh!
WIS.5.6	Air an aobhar sin chaidh sinn air seachran o shlighe na fìrinn, agus cha do shoillsich solus na fìreantachd dhuinn, agus cha dʼ èirich grìan na fìreantachd oirnne.
WIS.5.7	Sgìthich sinn sinn fein ann an slighe na h‑aingidheachd agus an sgrios; seadh, chaidh sinn trìd fhàsaichean, far nach robh slighe sam bith: ach a thaobh slighe an Tighearna, cha ʼn ʼeil eòlas againn oirre.
WIS.5.8	Ciod aʼ bhuannachd tha againn o uaill? no ciod am maith a thug ar saibhreas agus ar spagluinn dʼ ar n‑ionnsuidh?
WIS.5.9	Chaidh na nithe sin uile seachad mar fhaileas, agus mar ghille‑ruith ann an cabhaig aʼ dol seachad;
WIS.5.10	Agus mar luing aʼ dol thairis air tonnaibh an uisge, air nach faighear lorg aon uair ʼs gu ʼn téid i seachad, ni mò a gheibhear slighe na droma aice anns na tonnaibh;
WIS.5.11	No, an uair a dhʼ itealaich eun anns na speuraibh, cha ʼn fhaighear comhar idir air a shlighe; ach théid e troimh an adhair eutroim, air da a bhi air a bhualadh le buille nan sgiath aige, agus air a sgoltadh leis an searbh fhuaim agus ghluasad aca, agus an déigh sin cha ʼn fhaighear aon chomhar air far an deachaidh e;
WIS.5.12	No, amhuil mar a thilgear saighead air comhar, sgoiltidh i an t‑adhar, a thig air ball cuideachd a rìs, air chor is nach urrainn fios a bhi aig duine cʼ àit an deachaidh i troimhe:
WIS.5.13	Ceart dìreach air an dòigh cheudna, thòisich sinne air tarruing chum ar crìche, co luath ʼsa rugadh sinn, agus cha robh comhar subhailc idir againn a nochdamaid; ach chuireadh as duinn ʼnar n‑aingidheachd fein.
WIS.5.14	Oir tha dòchas nan daoine mì‑dhiadhaidh cosmhuil ri duslach a shéidear air falbh leis aʼ ghaoith: mar chobhair thana a ta air fhuadachadh leis an doininn: cosmhuil ris an deataich a ta air a sgapadh an sud ʼsan so leis an ànradh, agus a theicheas air falbh mar chuimhne air fear‑turais nach fuirich ach aon là.
WIS.5.15	Ach bithidh na fìreana beò gu bràth; tha an duais aca mar an ceudna maille ris an Tighearna, agus tha an cùram air an Tì a ʼs Airde.
WIS.5.16	Uime sin gheibh iad rìoghachd ghlòrmhor, agus coron maiseach o làimh an Tighearna; oir còmhdaichidh se iad le a làimh dheis, agus le ʼghàirdein dìonaidh se iad.
WIS.5.17	Gabhaidh e dʼ a ionnsuidh eud fein mar armachd iomlan, agus nì e an creutair ʼna inneal a dheanamh dìoghaltais air a nàimhdibh.
WIS.5.18	Cuiridh e fìreantachd uime mar uchd‑éididh, agus fìor‑bhreitheanas mar sgiath.
WIS.5.19	Gabhaidh e naomhachd mar thargaid air nach toirear buaidh.
WIS.5.20	Bithidh a dhian chorruich ni ʼs géire na claidheamh, agus cogaidh an saoghal maille ris an aghaidh nan daoine neo‑ghlice.
WIS.5.21	An sin théid na dealanaich neo‑mhearachdach a mach, agus buailidh iad dhʼ ionnsuidh aʼ chomhar o na neulaibh, mar o bhogha air a dheagh tharruing.
WIS.5.22	Agus tilgear clachan‑meallain làn corruich mar le bogha cloiche, agus bithidh fearg air uisge aʼ chuain nan aghaidh, agus bàthaidh na tuilte gu h‑an‑iochdmhor iad,
WIS.5.23	Seadh, éiridh gaoth chumhachdach suas nan aghaidh, agus mar dhoinionn séididh i air falbh iad; mar so fàsaichidh aingidheachd an saoghal uile, agus tilgidh droch dheanadas rìgh‑chaithrichean nan cumhachdach bun os ceann.
WIS.6.1	Eisdibh uime sin, O sibhse a rìghrean, agus tuigibh; foghlumaibh, sibhse a bhreitheamha chrìocha na talmhainn.
WIS.6.2	Thugaibh cluas, sibhse a ta ʼriaghladh an t‑sluaigh, agus aʼ deanamh uaill ann an lìonmhorachd nan cinneach.
WIS.6.3	Oir thugadh cumhachd dhuibh o ʼn Tighearna, agus uachdaranachd o ʼn Tì a ʼs Airde, a dhʼ fheuchas bhur n‑oibre, agus a rannsaicheas bhur comhairlean.
WIS.6.4	Do bhrìgh, air duibh a bhi ʼn ʼur ministeiribh ʼna rìoghachd, cha tug sibh breitheanas gu ceart, ni mò a ghléidh sibh an lagh, agus a ghluais sibh a réir comhairle Dhé.
WIS.6.5	Thig e oirbh gu h‑eagallach agus gu h‑obann, oir nithear geur‑pheanas orra‑san a ta ann an ionadaibh àrda.
WIS.6.6	Oir bheir tròcair maitheanas do na daoinibh a ʼs suaraiche: ach bithidh daoine cumhachdach gu mòr air an claoidh.
WIS.6.7	Oir cha bhi eagal air an Tighearna a ta os ceann nan uile roimh phearsa neach sam bith, ni mò a bhios geilt air roimh mhòrachd neach sam bith: oir rinn e am beag agus am mòr; agus tha cùram air maraon air son nan uile.
WIS.6.8	Ach thig deuchainn ghoirt air na cumhachdaich.
WIS.6.9	Ribh‑se uime sin, O rìghrean, tha mi aʼ labhairt, chum gu ʼm foghluim sibh gliocas, agus nach claoin sibh air falbh.
WIS.6.10	Oir iadsan a ghléidheas naomhachd gu naomh measar naomh iad: agus iadsan a dhʼ fhoghluim aʼ leithid sin do nithibh gheibh iad a mach ciod a fhreagras iad.
WIS.6.11	Uime sin suidhichibh bhur cridhe air mo bhriathraibh; iarraibh iad, agus teagaisgear sibh.
WIS.6.12	Is glòrmhor gliocas, agus cha teich i chaoidh air falbh: seadh, tha i furasd faicinn leò‑san a ghràdhaicheas i, agus faotuinn leò‑san a dhʼ iarras i.
WIS.6.13	Bacaidh i iadsan a dhʼ iarras i, ann a bhi ʼga deanamh fein an toiseach aithnichte dhoibh.
WIS.6.14	Cha bhi mòr‑thrioblaid aige‑san a dhʼ iarras i gu moch: oir gheibh se i ʼna suidhe aig a dhorsaibh.
WIS.6.15	ʼSe iomlanachd aʼ ghliocais a bhi smuaineachadh oirre: agus bithidh esan a nì faire air a son gu luath as eugais cùraim.
WIS.6.16	Oir tha i ʼdol mu ʼn cuairt ag iarraidh aʼ leithid ʼsa ta airidh oirre, ʼga nochdadh fein gu càirdeil dhoibh‑san air na slighibh, agus aʼ tachairt orra anns gach smuain.
WIS.6.17	Oir is e am fìor thoiseach aice iarrtas teagaisg; agus is gràdh cùram teagaisg:
WIS.6.18	Agus is gràdh a bhi ʼgléidheadh nan lagh aice; agus is dearbh‑chinnt na neo‑thruaillidheachd a bhi ʼtoirt aire dʼ a laghannaibh;
WIS.6.19	Agus tha neo‑thruaillidheachd ʼgar toirt am fagus do Dhia:
WIS.6.20	Uime sin bheir miann na gliocais sinn chum rìoghachd.
WIS.6.21	Ma tha bhur tlachd uime sin ann an rìgh‑chaithrichibh agus ann an slataibh‑rìoghail, O sibhse a rìghrean an t‑sluaigh, thugaibh urram do ghliocas, chum gu ʼn rìoghaich sibh gu bràth.
WIS.6.22	A thaobh na gliocais, ciod i, agus cia as di, cuiridh mi an céill duibh, agus cha ʼn fholuich mi nithe dìomhra uaibh; ach rannsaichidh mi a mach i o thoiseach a breith, agus bheir mi an t‑eòlas aice gu solus, agus cha teid mi thairis air an fhìrinn.
WIS.6.23	Ni mò a théid mi le farmad sgriosach; oir cha bhi co‑chomunn aig aʼ leithid sin do dhuine ri gliocas.
WIS.6.24	Ach is e maith an t‑saoghail lìonmhorachd nan daoine glice; agus is e cumail suas an t‑sluaigh rìgh glice.
WIS.6.25	Faighibh uime sin teagasg trìd mo bhriathra, agus nì e maith dhuibh.
WIS.7.1	Is duine bàsmhor mise fein mar an ceudna, cosmhuil ris na h‑uile, agus sliochd an tì sin a rinneadh an toiseach as an talamh,
WIS.7.2	Agus a dhealbhadh ann am broinn mo mhàthar gu bhi a ʼm fheòil ann an ùine dheich mhìosa, air mo chur ri chéile ann am fuil, do shìol an duine, agus an toilinntinn a thàinig o ʼn chodal.
WIS.7.3	Agus an uair a rugadh mi, tharruing mi stigh an anail chumanta, agus thuit mi air an talamh, a ta do ʼn nàdar cheudna, agus bʼ e rànaich aʼ cheud ghuth a labhair mi, mar a ta na h‑uile aʼ deanamh.
WIS.7.4	Bha mi air mʼ altruim ann am brat‑spéillidh, agus sin le cùram.
WIS.7.5	Oir cha ʼn ʼeil rìgh ann aig an robh toiseach breith idir eile.
WIS.7.6	Oir tha aon inndrinn
WIS.7.7	Uime sin rinn mi ùrnuigh, agus thugadh tuigse dhomh: ghairm mi air Dia agus thàinig spiorad na gliocais dʼ am ionnsuidh.
WIS.7.8	Ròghnuich mi i air thoiseach air slataibh‑rìoghail agus air rìgh‑chaithrichibh, agus mheas mi saoibhreas mar neoni an coimeas rithe.
WIS.7.9	Ni mò a shamhlaich mi rithe clach luachmhor sam bith; do bhrìgh gu ʼm bheil gach òr dʼ a taobhsan mar rud beag gaineimh, agus an coimeas rithe measar airgiod mar chrèadha.
WIS.7.10	Ghràdhaich mi i os ceann slàinte agus maise, agus bʼ fhearr leam agam i nʼ an solus; oir cha téid an solus a thig uaipesan a chaoidh as.
WIS.7.11	Thàinig na h‑uile nithe maithe dʼ am ionnsuidh cuideachd maille rithe, agus saoibhreas gun àireamh ʼna làmhaibh.
WIS.7.12	Agus rinn mi gàirdeachas annta uile, aʼ chionn gu ʼm bheil gliocas aʼ dol air thoiseach orra: agus cha robh fios agam gu ʼm bu mhàthair i dhoibh.
WIS.7.13	Dhʼ ionnsuich mi gu dìchiollach i, agus tha mi gu fìalaidh ʼga toirt seachad: cha ʼn ʼeil mi ʼfoluchadh a saoibhreis.
WIS.7.14	Oir is ionmhas i do dhaoinibh nach fàilnich gu bràth; iadsan a nì feum dhith is càirdean do Dhia iad, air doibh a bhi air am moladh air son nan tiodhlac a thig o fhoghlum.
WIS.7.15	Thug Dia comas domh labhairt mar a ʼs àill leam, agus smuaineachadh mar a ta freagarrach a thaobh nan nithe a thugadh dhomh: do bhrìgh gur esan a threòraicheas gu gliocas, agus a stiùireas na daoine glice.
WIS.7.16	Oir ʼna làimh‑sa tha araon sinne agus ar briathra; gach gliocas mar an ceudna, agus eòlas air oibreachadh.
WIS.7.17	Oir thug e dhomhsa eòlas àraidh air na nithibh a ta ann, ʼse sin, fios ciamar a rinneadh an saoghal, agus ciamar a ta na dùilean ag oibreachadh:
WIS.7.18	Toiseach, deireadh, agus meadhon nan tràth: caochlaidhean thionndaidh na gréine, agus atharrachadh nan aimsir:
WIS.7.19	Cuairtean nam bliadhna, agus suidheachadh nan reult:
WIS.7.20	Nàdairean chreutairean beò, agus gairge nan uile‑bhéisd: ainneart nan gaoth, agus reusonachadh dhaoine: eadar‑dhealachadh luibhean, agus buaidhean nam freumh:
WIS.7.21	Agus tha fios agam air uile nithibh a leithid sin a ta aon chuid uaigneach no follaiseach.
WIS.7.22	Oir theagaisg gliocas mi, a ta ʼg oibreachadh nan uile nithe: oir innte tha spiorad na tuigse, naomh, a h‑aon a mhàin, iomadach, seòlta, beòthail, soilleir, neo‑thruaillidh, réidh, neo‑bhuailteach do dhochann, aʼ gràdhachadh an nì a ta maith, ealanta, nach gabh bacadh, deas chum maith a dheanamh,
WIS.7.23	Càirdeil do ʼn duine, seasmhach, cinnteach, saor o chùram, aʼ sealbhachadh gach cumhachd, aʼ coimhead nan uile nithe, aʼ dol troimh gach tuigse, agus gach uile spiorad fìor‑ghlan agus ro innleachdach.
WIS.7.24	Oir tha gliocas ni ʼs gluasadaich ʼna gluasad sam bith: théid i seachad agus troimh nan uile nithe a thaobh a fìor‑ghloinid.
WIS.7.25	Oir is anail cumhachd Dhé i, agus feart fìorghlan aʼ sruthadh o ghlòir an Uile‑chumhachdaich: uime sin cha téid nì truaillidh sam bith ʼna fochair.
WIS.7.26	Oir is ise soilleireachd an t‑soluis shìorruidh, sgàthan gun smal cumhachd Dhé, agus ìomhaigh a mhaitheis.
WIS.7.27	Agus air bhi dhi ʼna h‑aon, is urrainn di na h‑uile nithe a dheanamh: agus aʼ fantuinn innte fein, nì i na h‑uile nithe nuadha: agus anns gach lìnn aʼ dol a stigh do anamaibh naomha, nì si iad ʼnan càirdibh do Dhia agus ʼnam fàidhibh.
WIS.7.28	Oir cha ʼn ʼeil gràdh aig Dia do neach sam bith, ach do ʼn tì a ta chòmhnuidh maille ri gliocas.
WIS.7.29	Oir a ʼs maisichʼ e na ghrian, agus tha e os ceann uile òrdugh nan reult: air a shamhlachadh ri solus, gheibhear e air thoiseach air.
WIS.7.30	Ach an déigh so thig an oidhche: ach cha toir aingidheachd buaidh air gliocas.
WIS.8.1	Ruigidh gliocas le cumhachd o aon cheann gu ruig an ceann eile; agus òrdaichidh i na h‑uile nithe gu taitneach.
WIS.8.2	Ghràdhaich mi i, agus dhʼ iarr mi mach i o ʼm òige; mhiannaich mi a deanamh ʼna céile domh, agus bha gràdh agam dʼ a maise.
WIS.8.3	Air di a bhi eòlach air Dia, meudaichidh i a mòrachd fein; seadh, ghràdhaich Tighearna nan uile nithe i.
WIS.8.4	Oir tha fios aice air dìomhaireachdan eòlais Dè, agus aʼ gràdhachadh nan oibre aige.
WIS.8.5	Ma tha saoibhreas ʼna sheilbh a ta rʼ a iarraidh ʼsa bheatha so, ciod a ʼs saoibhre na gliocas, a ta ʼg oibreachadh nan uile nithe?
WIS.8.6	Agus ma dhʼ oibricheas tuigse, cʼ àit am measg nan uile am bheil fear‑oibre ni ʼs innleachdaich na ise?
WIS.8.7	Ma ghràdhaicheas duine fìreantachd, tha a h‑oibre ʼnan subhailcibh; oir teagaisgidh i stuamachd agus gliocas, ceartas agus treubhantas, a leithid is nach urrainn daoine nithe ni ʼs buanachdail fhaotuinn rè am beatha.
WIS.8.8	Ma dhʼ iarras duine mòran cleachdaidh, tha fios aice‑se air nithibh o shean, agus bheir i barail cheart ciod a ta chum teachd: tha eòlas aice‑se air seòltachdaibh gach còmhraidh, agus comas aice earrainean dorcha a mhìneachadh: tha i aʼ faicinn roimh làimh chomharan agus iongantasan, agus chùisean gach aimsirʼ agus tràth.
WIS.8.9	Uime sin chuir mi romham a gabhail a ʼm ionnsuidh gu bhi beò maille rium, air domh fios a bhi agam gum biodh i ʼna comhairliche air nithibh maithe, agus ʼna comhfhurtachd ann an doilghiosaibh agus àmhghar.
WIS.8.10	Air a sgàth‑se tha meas orm am measg na mòr‑chuideachd, agus urram agam maille ris na seanairibh, ged a tha mi òga.
WIS.8.11	Gheibhear mi ealanta ann am barail chum breitheanas a dheanamh, agus bithidh mòr‑mheas dìom ann an sealladh dhaoine mòra.
WIS.8.12	An uair a bhios mi ʼnam thosd, fanaidh iad rimʼ dhàil: agus an uair a labhras mi bheir iad deagh chluas domh: ma labhras mi mòran, cuiridh iad an làmhan air am beul.
WIS.8.13	Os bàrr, gheibh mi neo‑bhàsmhorachd trìd‑se, agus fàgaidh mi ʼnam dhéigh cuimhneachan buan‑mhaireannach dhoibh‑san a thig ʼnam dhéigh.
WIS.8.14	Cuiridh mi am pobull ann an òrdugh, agus bithidh na cinnich fo ʼm smachd.
WIS.8.15	Bìthidh na h‑an‑tighearnan oillteil fo eagal eadhon an uair a chluinneas iad umam; gheibhear maith mi am measg na mòr‑chuideachd, agus treun ann an cath.
WIS.8.16	An déigh dhomh teachd chum mo thighe, gabhaidh mi fois maille rithe: oir cha ʼn ʼeil searbhadas ʼna còmhradh: agus cha ʼn ʼeil bròn ann a bhi teachd beò maille rithe, ach cridhealas agus aoibhneas.
WIS.8.17	A nis, an uair a smuainich mi air na nithibh sin annam fein, agus a chnuasaich mi ʼnam chridhe iad, ciamar is i neo‑bhàsmhorachd a bhi ann an dlùth‑dhàimh ri gliocas;
WIS.8.18	Agus cia mòr an toilinntinn a bhi ann an càirdeas rithe; agus gur saoibhreas neo‑chrìochnuichte oibre a làmh; agus gur tuigse a bhi ʼcleachdadh còmhraidh rithe; agus gur deagh chliù a bhi ʼlabhairt rithe: chaidh mi mu ʼn cuairt ag iarraidh ciamar a ghabhas mi a ʼm ionnsuidh i.
WIS.8.19	Oir bha mi ʼnam leanabh geur, agus bha deagh spiorad agam.
WIS.8.20	Seadh gidheadh, air domh a bhi maith, thàinig mi a stigh do chorp neo‑thruaillidh.
WIS.8.21	Os bàrr, an uair a mhothuich mi nach bʼ urrainn mi gréim a dheanamh oirre air sheòl eile, mar tugadh Dia dhomh i; agus bu phùing gliocais mar an ceudna fios fhaotuinn cò dʼ an tiodhlac i; rinn mi ùrnuigh ris an Tighearna, agus ghuidh mi air, agus le mʼ uile chridhe thubhairt mi,
WIS.9.1	O Dhé mʼ aithriche, agus a Thighearna na tròcaire, a rinn na h‑uile nithe ledʼ fhocal,
WIS.9.2	Agus a dhʼ òrduich do ʼn duine trìd do ghliocais, gu ʼm biodh uachdaranachd aige thairis air na creutairibh a dhealbh thu,
WIS.9.3	Agus an talamh a riaghladh a réir ceartais agus fìreantachd, agus breitheanas a chur an gnìomh le cridhe treibhdhireach;
WIS.9.4	Tabhair dhomhsa an gliocas, a ta ʼna suidhe ri taobh do rìgh‑chaithreach; agus na diùlt mi o mheasg do chloinne:
WIS.9.5	Oir tha mise do sheirbhiseach, agus mac do bhan‑òglaich, ʼnam chreutair dìblidh, agus aig am bheil ùine gheàrr, agus tuilleadh ʼs òga chum breitheanas agus laghanna a thuigsinn.
WIS.9.6	Oir dhʼ aindeoin co iomlan ʼsa bhios neach a ʼm measg chloinn nan daoine, gidheadh mar bi do ghliocas‑sa maille ris, cha ghabhar suim sam bith dheth.
WIS.9.7	Ròghnaich thusa mi gu bhi ʼnam rìgh dodʼ phobull‑sa, agus ʼnam bhreitheamh dodʼ chuid mhac agus nighean.
WIS.9.8	Dhʼ àithn thu dhomh teampull a thogail air do shliabh naomha, agus altair anns aʼ bhaile anns am bheil thu aʼ gabhail còmhnuidh, samhladh do phàilliun naomha, a dhʼ ullaich thu o ʼn toiseach.
WIS.9.9	Agus bha gliocas maille riut; aig an robh eòlas air tʼ oibribh, agus a bha a làthair an uair a dhealbh thu an saoghal, agus aig an robh fios air ciod a bha taitneach ʼnadʼ shealladh, agus ceart ʼnadʼ àitheantaibh.
WIS.9.10	O cuir a mach i as do nèamhaibh naomha, agus o rìgh‑chaithir do ghlòire, a chum air di a bhi làthair gu ʼn oibrich i maille rium, air chor is gu ʼm bi fios agam ciod a tha taitneach dhuit‑sa.
WIS.9.11	Oir tha eòlas agus tuigse aice air na h‑uile nithibh, agus stiùiridh i mi gu stuama ʼnam dheanadas, agus gléidhidh i mi ʼna cumhachd.
WIS.9.12	Mar so bithidh mʼ oibre taitneach, agus an sin bheir mi breth fhìrinneach air do phobull, agus bithidh mi airidh air suidhe ann an caithir mʼ athar fein.
WIS.9.13	Oir cò e an duine sin aig am bheil eòlas air comhairle Dhé? no cò a ʼs urrainn smuaineachadh ciod i toil an Tighearna?
WIS.9.14	Oir tha smuainte dhaoine bàsmhor truagh, agus tha ar n‑innleachdan neo‑chinnteach.
WIS.9.15	Oir tha ʼn corp truaillidh aʼ brùthadh sìos an anama, agus tha ʼm pàilliun talmhaidh aʼ sàruchadh na h‑inntinn a ta ʼsmuaineachadh air iomadh nithibh.
WIS.9.16	Agus is ann air éigin a bheir sinn tuairmeas cheart mu na nithibh a ta air an talamh, agus is ann le saothair a gheibh sinn a mach na nithe a ta romhainn: ach cò a rannsaich a mach na nithe a ta air nèamh?
WIS.9.17	Agus cò a fhuair eòlas air do chomhairle, mar tabhair thu gliocas, agus mar cuir thu do spiorad o ʼn àirde?
WIS.9.18	Oir mar so bha na sligheanna aca‑san a bha beò air an talamh air an ath‑leasachadh, agus bha daoine air an teagasg anns na nithibh a ta taitneach dhuit‑sa, agus bha iad air an teàrnadh trìd gliocais.
WIS.10.1	Ghléidh ise athair na talmhainn a dhealbhadh an toiseach leis fein, agus thug i a mach o ʼn tuiteam aige,
WIS.10.2	Agus thug i cumhachd dha nithe a riaghladh.
WIS.10.3	Ach an uair a theich an neo‑fhìrean air falbh uaipe ʼna chorruich, chaidh esan mar an ceudna a dhìth anns an fhéirg trìd an do mhort e a bhràthair.
WIS.10.4	Air sgàth an do theasairg gliocas an saoghal a bhàthadh leis an dìlinn, agus an do stiùir i cùrsa an fhirein ann am mìr fiodha do bheag luach.
WIS.10.5	Os bàrr, air do na cinnich a bhi air an claoidh ʼnan ceannairc aingidh, fhuair i am fìrean a mach, agus ghléidh i neo‑lochdach do Dhia e, agus chùm i làidir e an aghaidh a chaomh‑thruais a thaobh a mhic fein.
WIS.10.6	An uair a chaidh na daoine an‑diadhaidh a dhìth, shaor i am fìrean, a theich o ʼn teine a thuit sìos air na cùig bailtibh:
WIS.10.7	Tha ʼm fearann fàs, dhe ʼm bheil deatach, aʼ togail fianuis air an aingidheachd aca, eadhon gu ruig an là an diugh, agus luibheanna aʼ giùlan toraidh, nach tig a chaoidh gu bhi abuich: agus tha carradh seasmhach salainn ʼna cuimhneachan air anam mì‑chreideach.
WIS.10.8	Oir gun suim aca do ghliocas, fhuair iad cha ʼn e mhàin an dochunn so, chum nach robh fios aca air na nithibh a bha maith, ach mar an ceudna dhʼ fhàg iad ʼnan déigh cuimhneachan do ʼn t‑saoghal air an amaideachd fein: air chor is nach bʼ urrainn doibh eadhon a bhi air am foluchadh a thaobh nan nithe anns an do chiontaich iad.
WIS.10.9	Ach shaor gliocas o àmhghar iadsan a fhritheal oirre.
WIS.10.10	An uair a theich am fìrean o chorruich a bhràthar, stiùir i e ann an slighibh ceart, nochd i dha rìoghachd Dhé, agus thug i eòlas da air nithibh diadhaidh, rinn i saibhir e ʼna thurasaibh, agus chuir i ann an lìonmhorachd toradh a shaoithreach.
WIS.10.11	Sheas i làimh ris ann an sannt aʼ leithid ʼsa shàruich e, agus rinn i beartach e.
WIS.10.12	Dhìon i o a nàimhdibh e, agus chùm i tèaruinte e uathsan a bha ri feall‑fholuch; agus ann an còmhstrith shearbh thug i buaidh dha; chum fios a bhi aige gu ʼm bheil diadhachd ni ʼs treasa na na h‑uile.
WIS.10.13	An uair a reiceadh am fìrean, cha do thréig i e, ach shaor i o ʼn pheacadh e: chaidh i sìos maille ris chum an t‑sluic,
WIS.10.14	Agus cha dʼ fhàg i ann an cuibhreachaibh e, gus an tug i slat‑rìoghail na rìoghachd dha, agus cumhachd nan aghaidh‑san a shàruich e: air an son‑san a rinn casaid ʼna aghaidh, nochd i iad a bhi ʼnam breugairibh, agus thug i glòir bithbhuan dha.
WIS.10.15	Shaor i an sluagh ionraic agus an sìol neo‑chiontach o ʼn chinneach a shàruich iad.
WIS.10.16	Chaidh i a steach do dhʼ anam seirbhisich an Tighearna, agus sheas i an aghaidh rìghre uamhasach ann am mìorbhuilibh agus comharraibh;
WIS.10.17	Thug i do na fìreanaibh duais an saoithreach, stiùir i iad air slighe mhìorbhuilich, agus bha i mar chòmhdach dhoibh air an là, agus mar sholus reulta ʼn àm na h‑oidhche;
WIS.10.18	Thug i trìd na Mara Ruaidh iad, agus threòraich i iad tre mhòrain uisge.
WIS.10.19	Ach bhàth i an nàimhdean, agus thilg i suas iad o ghrùnnd na doimhne.
WIS.10.20	Uime sin mhill na fìreana na neo‑fhìreana, agus mhol iad tʼ ainm naomh‑sa, O Thighearna, agus dhʼ àrdaich iad a dhʼ aon inntinn do làmh, a chathaich air an son.
WIS.10.21	Oir dhʼ fhosgail gliocas beul nam balbh, agus rinn i deas‑bhriathrach teanganna na muinntir nach urrainn labhairt.
WIS.11.1	Shoirbhich i le ʼn oibribh ann an làimh an fhàidh naoimh.
WIS.11.2	Chaidh iad trìd an fhàsaich nach robh air àiteachadh, agus shuidhich iad am pàilliuna ann an ionadaibh far nach robh slighe sam bith.
WIS.11.3	Sheas iad an aghaidh an nàimhdean, agus rinn iad dìoghaltas air an eascairdibh,
WIS.11.4	An uair a bha tart orra ghairm iad ortsa, agus thugadh uisge dhoibh as aʼ charraig chruaidhe, agus chaidh an tart a chosgadh as aʼ chloich chruaidhe.
WIS.11.5	Oir na nithe leis an dʼ rinneadh peanas air an nàimhdibh, leis na nithibh ceudna rinneadh maith dhoibh‑san ʼnam feum.
WIS.11.6	Oir an àite tobair aibhne aʼ sìr‑ruith air a truailleadh le fuil shalaich,
WIS.11.7	Mar achmhasan soilleir do ʼn àithne trìd an do chuireadh na leanabana gu bàs, thug thusa pailteas uisge dhoibh air sheòl nach robh dùil aca:
WIS.11.8	Aʼ cur an céill leis an tart sin, ciamar a rinn thu peanas air an eascairdibh.
WIS.11.9	Oir an uair a dhʼ fheuchadh iad, gidheadh ach ann an tròcair smachdaicheadh iad, bha fios aca ciamar a thugadh breith air na daoinibh an‑diadhaidh ann am feirg, agus a chlaoidheadh iad, fo thart air sheòl nach robh na fìreana.
WIS.11.10	Oir iadsan dhʼ earalaich agus dhʼ fheuch thu, mar athair; ach aʼ chuid eile dhìt agus pheanasaich thu, mar rìgh searbh.
WIS.11.11	Cia achd a bha iad air falbh noʼ làthair bha iad maraon air an claoidh.
WIS.11.12	Oir thàinig bròn dà‑fhillte orra, agus osnaich, aʼ cuimhneachadh nan nithe a dhʼ fhalbh.
WIS.11.13	Oir an uair a chual iad aʼ chuid eile a bhi ʼfaotuinn buannachd le ʼm peanasaibh fein, bha gnè mhothuchaidh aca thaobh an Tighearna,
WIS.11.14	Oir esan a thilg iad a mach le tàir, an uair a bha e fad roimh sin air a chur a mach aig tilgeadh nan leanaban a muigh, airsan bha mòr‑mheas aca aig aʼ chrìch, an uair a thug iad fanear na nithe a thachair.
WIS.11.15	Ach air son innleachdan amaideach an aingidheachd, leis an robh iad air am mealladh chum gu ʼn dʼ rinn iad aoradh do nathairichibh a bha dhʼ easbhuidh reusoin, agus do bheathaichibh truaillidh, chuir thusa àireamh mhòir do bhéistibh gun tuigse dʼ an ionnsuidh air son dìoghaltais;
WIS.11.16	A chum fios a bhi aca, ge bʼ e ciod leis am peacaich duine, leis an nì ceudna uime sin gu ʼn deanar peanas air.
WIS.11.17	Oir cha robh meadhona a dhìth air do làimh uile‑chumhachdaich, a dhealbh an saoghal do stuth gun chumadh, a chur nam measg lìonmhorachd do mhath‑ghamhna agus do leòmhnaibh garga,
WIS.11.18	No do fhiadh‑bheathaichibh neo‑aithnichte, làn feirge, air an ùr‑dhealbhadh, aʼ séideadh a mach aon chuid toit theinntich, no fàilean salach deataich sgaoilte, no aʼ tilgeadh sradan uamhasach a mach as an sùilibh;
WIS.11.19	Leis am feudadh cha ʼn e mhàin an dochunn aca an cuir air ball a dhìth, ach mar an ceudna iad a bhi gu tur air am milleadh leis an t‑sealladh eagallach.
WIS.11.20	Seadh, agus as an eugais sin dhʼ fheudadh iad tuiteam sìos le aon séide, air doibh a bhi air an ruagadh le dìoghaltas, agus air an sgapadh a mach le h‑anail do chumhachd: ach shònraich thusa na h‑uile nithe ann an tomhas, agus àireamh, agus cudthrom.
WIS.11.21	Oir is urrainn thusa do mhòr‑neart fhoillseachadh aig gach àm an uair is àill leat; agus cò a ʼs urrainn seasamh an aghaidh cumhachd do làimh‑sa?
WIS.11.22	Oir tha ʼn saoghal uile ʼnadʼ làthair mar dhus beag na slige‑tomhais, seadh, mar shileig do dhrùchd na maidne a thuiteas air an talamh.
WIS.11.23	Ach nì thu tròcair air na h‑uile; oir is urrainn thu na h‑uile nithe a dheanamh, agus smèididh tu air peacannaibh dhaoine, do bhrìgh gu ʼm bu chòir doibh ath‑leasachadh a dheanamh.
WIS.11.24	Oir tha spéis agad do na nithibh a ta ann, agus cha ʼn ʼeil fuath agad do nì sam bith a rinn thu; oir gu bràth cha dheanadh tu nì sam bith, ʼnam biodh fuath agad dha.
WIS.11.25	Agus ciamar a mhaireadh nì sam bith, mar biodh e a réir do thoil fein? no air a ghléidheadh, mar biodh e air a ghairm leat fein?
WIS.11.26	Tha thusa gidheadh aʼ caomhnadh nan uile: oir is leatsa iad, O Thighearna, thusa a ta gràdhachadh nan anam.
WIS.12.1	Oir tha do Spiorad neo‑thruaillidh anns na h‑uile nithibh:
WIS.12.2	Uime sin tha thusa aʼ smachdachadh aʼ chuid ʼsa chuid na dream a ta ciontachadh, agus aʼ toirt rabhaidh dhoibh le bhi ʼtoirt gu ʼn cuimhne nan nithe anns an do chiontaich iad, chum air doibh an aingidheachd a thréigsinn, gu ʼn creid iad, O Thighearna, annad‑sa.
WIS.12.3	Oir bʼ i do thoil‑sa sgrios a dheanamh, le làmhaibh ar n‑aithriche, araon air seann luchd‑àiteachaidh do thìre naoimh,
WIS.12.4	Dʼ an robh fuath agad air son a bhi ʼdeanamh oibre ro oillteil dhruidheachdan, agus dhroch ìobairtean:
WIS.12.5	Agus mar an ceudna air luchd‑mortaidh neo‑thròcaireach na cloinne, agus air luchd‑ithidh feòla dhaoine, agus chuirmean fola,
WIS.12.6	Le ʼn sagartaibh a mach á meadhon an cuideachd iodhol‑aorach, agus air na pàrantaibh a mharbh le ʼn làmhaibh fein anaman aig nach robh cuideachadh:
WIS.12.7	A chum gu ʼm faigheadh am fearann, air am bheil meas agad thar gach fearainn eile, luchd‑àiteachaidh measail do chloinn Dhé.
WIS.12.8	Gidheadh chuir thu conn‑speacha eadhon orra‑san a chaomhain thu mar dhaoine, air thoiseach air an fheachd agad, chum an sgrios aʼ chuid ʼsa chuid.
WIS.12.9	Cha ʼn e nach robh cumhachd agad na daoine mì‑dhiadhaidh a thoirt fo làimh nam fìrean anns aʼ chatha, no am milleadh air ball le beathaichibh garga, no le aon ghuth fiadhaich:
WIS.12.10	Ach aʼ toirt breitheanais orra a lìon cuid is cuid, thug thu comas aithreachais doibh, cha ʼn ann gun fhios agad gun robh iad nan ginealach aingidh, agus gu ʼn do thàrmaicheadh am mì‑rùin fein annta, agus nach atharraicheadh an smuainte gu bràth.
WIS.12.11	Oir bu shìol mallaichte o ʼn toiseach e; ni mò a thug thusa, air eagal duine sam bith, maitheanas doibh a thaobh nan nithe anns an do pheacaich iad.
WIS.12.12	Oir cò a their, Ciod a rinn thu? no cò a sheasas an aghaidh do bhreitheanais? no cò a nì casaid ʼnadʼ aghaidh air son nan cinneach a théid a dhìth, a rinneadh leatsa? no cò a thig gu seasamh ʼnadʼ aghaidh, chum dìoghaltas a dheanamh air son nan neo‑fhìrean?
WIS.12.13	Oir ni mò am bheil Dia ann ach thusa, air am bheil cùram nan uile, dʼ am feudadh tu fheuchainn nach ʼeil do bhreitheanas mì‑cheart.
WIS.12.14	Ni mò am bi comas aig rìgh no aig an‑tighearna chum cur ʼnadʼ aghaidh a thaobh neach sam bith air an dʼ rinn thu peanas.
WIS.12.15	Air aʼ mheud is gu ʼm bheil thusa fein fìrinneach, tha thu ʼg òrduchadh nan uile nithe gu ceart: air duit a bhi ʼsmuaineachadh nach ʼeil e taitneach dodʼ chumhachd esan a dhìteadh nach robh toilltinneach air peanas.
WIS.12.16	Oir is toiseach fìreantachd do chumhachd; agus do bhrìgh gur tusa Tighearna nan uile, bheir e ort a bhi gràsmhor do na h‑uile.
WIS.12.17	Oir an uair nach creid daoine gu ʼm bheil do chumhachd iomlan, nochdaidh tu do neart; agus ʼnam measg‑san aig am bheil fios air, nì thusa an dànachd follaiseach.
WIS.12.18	Ach bheir thusa, aʼ riaghladh do chumhachd, breith le ceartas, agus òrduichidh tu sinn le mòr chaoimhneas: oir feudaidh tusa cumhachd a gnàthachadh an uair is àill leat.
WIS.12.19	Oir le a leithid sin do dhʼ oibribh theagaisg thu do shluagh fein, gu ʼm bu chòir do ʼn duine ionraic a bhi tròcaireach, agus thug thu air do chloinn a bhi fo dheagh dhòchas gu ʼm bheil thu aʼ toirt maitheanais peacaidh.
WIS.12.20	Oir ma rinn thu peanas air nàimhdibh do chloinne fein, agus orra‑san a dhìteadh gu bàs, le uiread do chùraim, aʼ tabhairt dhoibh ùine agus àite, trìd am feudadh iad a bhi air an saoradh o ʼm mì‑rùn fein;
WIS.12.21	Cia mòr am faiceall leis an tug thu breith air do chuid mhac fein, dʼ an do mhionnaich thu dʼ an aithrichibh, agus an dʼ rinn thu cùmhnanta air deagh gheallannaibh?
WIS.12.22	Uime sin, do bhrìgh gu ʼm bheil thu ʼgar smachdachadh, tha thu aʼ sgiùrsadh ar nàimhdean mìle uair ni ʼs mò, a chum, an uair a bheir sinn breith, gu ʼm bu chòir duinn smuaineachadh gu cùramach air do mhaitheas, agus an uair a bheirear breith oirnn fein, gu ʼm bu chòir duinn sealltuinn air son tròcaire.
WIS.12.23	Air an aobhar sin, do bhrìgh gu ʼn tàinig daoine beò gu mì‑stuama agus gu h‑eucoireach, bhuair thu iad le ʼn truaillidheachdan fein.
WIS.12.24	Oir chaidh iad fad air seacharan air slighibh na mearachd, agus mheas iad mar dhiathan, iadsan air an dʼ rinneadh tàir am measg bheathaichean an nàimhdean, air doibh a bhi air am mealladh mar chlann gun tuigse.
WIS.12.25	Uime sin chuir thu breitheanas dʼ an ionnsuidh‑san a dheanamh fochaid orra, mar dhʼ ionnsuidh chloinne a ʼs eugais reusoin.
WIS.12.26	Ach iadsan nach biodh air an ath‑leasachadh leis an smachdachadh sin, leis an dʼ rinn e beadradh riù, fairichidh iad breitheanas airidh air Dia.
WIS.12.27	Oir, feuch, a thaobh nan nithe air an dʼ rinn iad talach an uair a rinneadh peanas orra, ʼse sin, air an son‑san a smuainich iad a bhi ʼnan diathaibh; (a nis) air dhoibh a bhi air am peanasachadh leò, an uair a chunnaic iad e, dhʼ aidich iad esan mar an Dia fìor, a dhiùlt iad roimh sin aithneachadh; agus uime sin thàinig dìteadh ro mhòr orra.
WIS.13.1	Gu cinnteach is dìomhain na h‑uile dhaoine do thaobh nàdair, a ta aineolach air Dia, agus nach bʼ urrainn eòlas fhaotuinn airsan a ta ann, as na nithibh a ta faicinneach: ni mò an dʼ aidich iad am fear‑oibre, le bhi ʼtoirt nan obair fanear;
WIS.13.2	Ach mheas iad aon chuid teine, no gaoth, no ʼn t‑adhar luaineach, no cuairt nan reult, no ʼn t‑uisge ànradhach, no soluis nèimhe, a bhi ʼnan diathaibh a ta ʼriaghladh an t‑saoghail.
WIS.13.3	Ma ghabh siad iad gu bhi ʼnan diathaibh, air doibh a bhi toillichte le ʼm maise; biodh fios aca cia mòr ni ʼs fearr a ta an Dia aca: oir is e ceud ùghdar na maise a dhealbh iad.
WIS.13.4	Ach ma bha iongantas orra air son an cumhachd agus an éifeachd, tuigeadh iad leò sin, cia mòr a ʼs cumhachdaichʼ a ta esan a rinn iad.
WIS.13.5	Oir le mòrachd agus maise nan nithe a chruthaicheadh, chithear a réir sin an Tì a rinn iad.
WIS.13.6	Ach air son so gidheadh tha iad ni ʼs lugha gu bhi air an coireachadh: oir tha iad feudaidh e bhith, aʼ tuiteam ann am mearachd, ag iarraidh Dhé, agus deònach air ʼfhaotuinn.
WIS.13.7	Oir air doibh eòlas a bhi aca air ʼoibribh, tha iad gu cùramach ʼga rannsachadh a mach, agus aʼ creidsinn an seallaidh fein; do bhrìgh gu ʼm bheil na nithe a chithear maiseach.
WIS.13.8	Gidheadh ni ʼs mò am bheil iad chum maitheanas fhaotuinn.
WIS.13.9	Oir nʼ am bʼ urrainn doibh uiread eòlas a bhi aca, ʼs gu ʼn robh e ʼnan comas tuairmeas a thoirt air an t‑saoghal; cʼ arson nach dʼ fhuair iad ni ʼs luaithe a mach a Thighearna?
WIS.13.10	Ach tha iad truagh, agus tha an dòchas‑san ann an nithibh marbha, a ghairm diathan diubh‑san is iad oibre làmh dhaoine, òr agus airgiod, anns an nochdar innleachd, agus coslais bheathaichean, no clach gun fheum, obair seann làimh.
WIS.13.11	A nis, saor a leagas fiodh, an déigh dha craobh a ghearradh sìos freagarrach air son na cùise, agus aʼ chairt a rùsgadh dhith gu h‑innleachdach mu ʼn cuairt, agus a h‑oibreachadh gu h‑eireachdail, agus soitheach a dheanamh dhi freagarrach air son feuma beatha an duine;
WIS.13.12	Agus air da spruilleach na h‑oibre aige a chaitheadh chum a lòn a dheasachadh, shàsuich se e fein;
WIS.13.13	Agus air gabhail an fhuighlich dha am measg nan nithe gun fheum, air da a bhi ʼna mhìr cròm fiodha, agus làn shnaimean, gheàrr e gu h‑innleachdach e, an uair nach robh nì eile aige rʼ a dheanamh, agus dhealbh se e le seòltachd a thuigse, agus chùm se e ʼna ìomhaigh duine;
WIS.13.14	No rinn se e cosmhuil ri béist ghràineil eigin, ʼga chòmhdachadh thairis le corcur agus le dath, aʼ cur dreach dearg air, agus aʼ folluchadh gach smal a ta air;
WIS.13.15	Agus an uair a rinn e àite freagarrach air a shon, chàruich se ann am balla e, agus theannaich e le h‑iaruinn e:
WIS.13.16	Oir dheasaich se e chum nach tuiteadh e, air da fios a bhi aige nach bu chomas da e fein a chuideachadh; oir is ìomhaigh e, aig am bheil feum air còmhnadh.
WIS.13.17	An sin nì e ùrnuigh air son a chodach, air son a mhnà agus a chloinne, agus cha ʼn ʼeil nàire air labhairt ris an nì sin aig nach ʼeil beatha.
WIS.13.18	Tha e ʼgairm air son slàinte, air an nì sin a ta dìblidh: tha e ʼdeanamh ùrnuigh air son beatha, ris an nì sìn a ta marbh: tha e ag iarraidh gu h‑iriosal air son cuideachaidh, air an nì sin aig am bheil an comas a ʼs lugha chum cuideachadh a dheanamh: agus air son deagh thurais, tha e ʼguidhe air an nì sin nach urrainn cas a chur roimhe:
WIS.13.19	Agus air son buannachd agus faotuinn, agus air son deagh shaoirbheis a làmh, tha e ʼg iarraidh comais oibreachaidh airsan a ʼs lugha aig am bheil do chumhachd chum nì sam bith a dheanamh.
WIS.14.1	A rìs, air da deasachadh chum seòlaidh, agus chum dol troimh nan tonn atmhor, tha e gairmeadh air aʼ mhìr fiodha, a ta ni ʼs groide nʼ an long a ta ʼga ghiùlan.
WIS.14.2	Oir gu cinnteach dhealbh toil na buannachd sin, agus thog am fear‑oibre e le ʼinnleachd fein.
WIS.14.3	Ach tha do fhreasdal‑sa, O Athair, ʼga stiùireadh: oir rinn thu slighe anns aʼ chuan, agus ceum tèaruinte anns na tonnaibh;
WIS.14.4	Aʼ feuchainn gu ʼn urrainn thu teasairginn o gach cunnart; seadh, ged a rachadh duine dhʼ ionnsuidh aʼ chuain gun eòlas.
WIS.14.5	Gidheadh cha ʼn àill leat gu ʼm biodh oibre do ghliocais dìomhain, agus air an aobhar sin tha daoine ag earbsadh am beatha fein ri criomain beaga fiodha, agus aʼ dol troimh na fairge anradhaich ann an luing dhìblidh, tha iad air an teasairginn.
WIS.14.6	Oir anns an àm o shean mar an ceudna, an uair a chaidh na famhairean uaibhreach a dhìth, chaidh dòchas an t‑saoghail a theasairginn ann an luing dhìblidh, air a stiùireadh ledʼ làimh, agus dhʼ fhàg e sìol a ghinealaich do gach lìnn.
WIS.14.7	Oir is beannaichte am fiodh trìd an tig fìreantachd.
WIS.14.8	Ach is mallaichte an nì sin a ta air a dheanamh le làmhaibh, araon an nì fein, agus esan a rinn e: esan, do bhrìgh gu ʼn dʼ rinn se e; agus an nì fein, do bhrìgh, air da a bhi truaillidh, gu ʼn do ghaireadh dia dheth.
WIS.14.9	Oir tha ʼn t‑an‑diadhaidh agus an t‑an‑diadhachd aige fein, maraon gràineil do Dhia.
WIS.14.10	Oir peanasaichear an nì a rinneadh, maille ris‑san a rinn e.
WIS.14.11	Uime sin nithear fiosrachadh eadhon air iodholaibh nan Cinneach; do bhrìgh mar chreutairean Dhé gu ʼn dʼ fhàs iad nan gràinealachd, agus nan ceapaibh‑tuislidh do dhʼ anamaibh dhaoine, agus nan ribe do chosaibh nan amaideach.
WIS.14.12	Oir bʼ e dealbhadh nan iodhol toiseach strìopachais spioradail, agus bʼ e am faotuinn a mach truaillidheachd na beatha.
WIS.14.13	Oir cha mhò a bha iad ann o ʼn toiseach, ni mò a bhios iad ann gu bràth.
WIS.14.14	Oir trìd glòire dhìomhain dhaoine thàinig iad a stigh do ʼn t‑saoghal, agus uime sin thig iad gu h‑aighearr gu crìch.
WIS.14.15	Oir chuir athair urram air a leanabh mar dhia, air da a bhi air a chlaoidh roimh ʼn àm le bròn, an uair a rinn e ìomhaigh dhe ʼn leanabh aige air a thoirt gu grad air falbh, agus an sin ʼna dhuine marbh, agus thug e dhoibh‑san a bha fuidh deas‑ghnàthannan agus ìobairtean.
WIS.14.16	Mar so, ri h‑ùine, ghléidheadh cleachd an‑diadhaidh, air da a bhi air fàs làidir, mar lagh, agus rinneadh aoradh do ìomhaighibh snaighte le àitheantaibh nan rìgh.
WIS.14.17	An tì do nach bʼ urràinn daoine urram a thoirt le ʼn làthaireachd, do bhrìgh gu ʼn robh iad a chòmhnuidh am fad as, ghabh iad aogas a ghnùise fad air falbh, agus rinn iad fìor ìomhaigh rìgh air an do chuir iad urram, chum na crìche, leis an dànachd so aca, gu ʼn deanadh iad miodal ris‑san a bha air falbh, mar gu ʼm biodh e làthair.
WIS.14.18	Chuidich mar an ceudna dìchioll iongantach an fhir‑ceàirde chum nan aineolach a chur air an aghaidh gu ʼm barrachd saobh‑chràbhaidh.
WIS.14.19	Oir ghnàthaich esan, feudaidh e bhith, air da a bhi deònach neach ann an ùghdarras a thoileachadh, innleachd fein air fad chum an coslas a dheanamh air an t‑seòl a ʼs fearr.
WIS.14.20	Agus mar so, air am mealladh le maise ha h‑oibre, ghabh aʼ mhòr chuideachd e a nis mar dhia, dʼ an tugadh urram beagan roimh sin ach a mhàin mar do dhuine.
WIS.14.21	Agus bha so ʼna aobhar chum an saoghal a mhealladh: oir aʼ deanamh seirbhis aon chuid do dhʼ àmhghar no do dhʼ aintighearnas, thug daoine do chlochaibh no do chrannaibh an t‑ainm a ta do‑chur an céill.
WIS.14.22	Os bàrr, cha robh so ni ʼs leòir doibh, gu ʼn deachaidh iad am mearachd ann an eòlas air Dia; ach, do bhrìgh gun robh iad aʼ teachd beò ann an còmhstrith mhòir an aineolais, thug iad sìth mar ainm air na plàighibh mòra sin.
WIS.14.23	Oir an uair a mharbh iad an clann fein ann an ìobairtibh, agus a ghnàthaich iad deas‑ghnàthanna uaigneach, no a rinn iad rùitearachd do riaghailtibh coimheach;
WIS.14.24	Cha do ghléidh iad aon chuid beatha no pòsadh nis faide neo‑thruaillidh; ach chuir, an dàrna cuid, aon fhear fear eile gu bàs, air neo chuir e gu bròn e le h‑adhaltranas.
WIS.14.25	Air chor is gun do rìoghaich anns na h‑uile dhaoinibh, gu h‑iomlan, fuil, mortadh, gadachd, agus cealg, truaillidheachd, neo‑dhìllseachd, buaireasa, mionnan‑eithich,
WIS.14.26	Aʼ cur dheagh dhaoine fo thrioblaid, dì‑chuimhne air deagh ghnìomharaibh, truailleadh anam, caochladh ghnè, aimhreite ann am pòsaibh, adhaltranas, agus neo‑ghloine gun nàire.
WIS.14.27	Oir is e a bhi ʼdeanamh aoraidh do iodholaibh, nach ainmichear, toiseach, agus aobhar, agus crìoch, gach uile aingidheachd.
WIS.14.28	Oir tha iad aon chuid air boile an uair a tha iad subhach, no tha iad aʼ fàistneachd bhreug, no aʼ teachd beò gu neo‑cheart, no gun suim aʼ toirt mhionnan dhocharach.
WIS.14.29	Oir do bhrìgh gu ʼm bheil iad ag earbsadh ri h‑iodholaibh, aig nach ʼeil beatha; ged a mhionnaicheas iad gu breugach, gidheadh cha seall iad air an dochunn.
WIS.14.30	Uime sin air son an dà aobhair so nithear gu ceart peanas orra: an dà chuid a chionn nach do smuainich iad gu maith mu Dhia, aʼ toirt an aire do dhʼ iodholaibh; agus mar an ceudna a chionn gu ʼn do mhionnaich iad gu h‑eucorach ann am foill, aʼ deanamh tàir air naomhachd.
WIS.14.31	Oir cha ʼn e an cumhachd‑san trìd am bheil iad aʼ mionnachadh; ach is e dìoghaltas ceart nam peacach a pheanasaicheas an còmhnuidh ciont nan daoine mì‑dhiadhaidh.
WIS.15.1	Ach tha thusa, O Dhé, gràsmhor agus fìor, fad‑fhulangach, agus ann an tròcair ag òrduchadh nan uile nithe.
WIS.15.2	Oir ma pheacaicheas sinne, is leatsa sinn, air duinn fios a bhi againn air do chumhachd: ach cha pheacaich sinne, le fios gu ʼm bheil sinn leatsa.
WIS.15.3	Oir is fìreantachd iomlan thusa aithneachadh; seadh, is freumh na neo‑bhàsmhorachd eòlas fhaotuinn air do chumhachd.
WIS.15.4	Oir ni mò a mheall innleachd aingidh dhaoine sinne, no an ìomhaigh air a breacadh le dathannaibh eugsamhla, saothair neo‑thorail an dathadair;
WIS.15.5	Dʼ an toir an sealladh aige amadain gu taobh le bhi ʼmiannachadh ʼna dhéigh, agus mar so tha iad ag iarraidh coslais ìomhaigh marbha, aig nach eil anail sam bith.
WIS.15.6	Tha araon iadsan a ta ʼgan deanamh, iadsan a ta ʼgan iarraidh, agus iadsan a ta ʼdeanamh aoraidh dhoibh, ʼnam muinntir a ta ʼgràdhachadh nithe aingidh, agus a ta airidh air a leithid do nithibh a bhi aca chum earbsadh riù.
WIS.15.7	Oir tha ʼn criadhadair, aʼ measgadh na crèadha buige, aʼ cumadh gach soitheich le mòran saothaireach air son ar seirbhis; seadh, tha e aʼ deanamh do ʼn aon chreuch araon na soithichean a ta chum gach feuma ceairt, agus mar an ceudna iadsan nach ʼeil; ach air feum gach aoin fa leth se ʼn criadhadair fein is breitheamh.
WIS.15.8	Agus aʼ gnàthachadh a shaothaireach gu mì‑gheamnuidh, tha e dhe ʼn aon chriadh aʼ deanamh an dé sin a ta faoin, eadhon esan a rinneadh e fein beagan roimh sin as an talamh, agus a philleas ann an ùine ghoirid chum na talmhainn ceudna, as an tugadh e, an uair a dhʼ iarrar a rìs aʼ bheatha sin a thugadh an iasad dha.
WIS.15.9	Gidheadh tha cùram air, cha ʼn e gu ʼm bi mòran saothaireach aige, no gu ʼm bheil a bheatha fein goirid; ach tha e ʼdeanamh strith a thoirt barrachd air òr‑cheardaibh agus air na ceàrdaibh airgid, agus aʼ deanamh dìchill air luchd‑oibre an umha a shamhlachadh, agus tha e ʼga mheas mar ghlòir nithe meallta a dheanamh.
WIS.15.10	Is luaithre a chridhe, is suaraiche a dhòchas nʼ an duslach, agus tha a bheatha ni ʼs lugha ann an luach na creadh;
WIS.15.11	Do bhrìgh is nach bʼ aithne dha an Tì a rinn e, agus esan a dheachd e le h‑anam deanadach, agus a shéid spiorad beò a stigh ann.
WIS.15.12	Dhʼ amhairc iad air ar beatha mar fhearas‑cuideachd, agus air ar n‑aimsire an so mar mhargadh air son buannachd: oir, deir iad, feumaidh sinn gach slighe fhaotuinn, ged bhiodh e le droch mheadhonaibh.
WIS.15.13	Oir an duine so, a ta ʼdeanamh shoithichean breòite do stuth talmhaidh, agus ìomhaighean snaighte, tha deagh fhios aige gu ʼm bheil e ciontach os ceann chàich air fad.
WIS.15.14	Agus tha uile nàimhdean do shluaigh, aig am bheil iad fo smachd, ro amaideach, agus ni ʼs truaighe na na leanabana fein.
WIS.15.15	Oir mheas iad uile iodhola nan cinneach mar dhiathan; aig nach ʼeil aon chuid feum nan sùl a dhʼ fhaicinn, no sròin a tharruing na h‑analach, no cluasan a chlùinntinn, no meòir nan làmh a làimhseachadh; agus a thaobh an cos tha iad mall chum imeachd.
WIS.15.16	Oir rinn duine iad, agus dhealbh esan iad a ghabh a spiorad fein an iasad; ach cha ʼn urrainn duine sam bith dia a dheanamh cosmhuil ris fein.
WIS.15.17	Oir air da a bhi bàsmhor, tha e ag oibreachadh an nì sin a ta marbh le làmhaibh aingidh: oir is fearr e fein no na nithe dʼ am bheil e aʼ deanamh aoraidh: do bhrìgh gu ʼm bheil esan aon uair beò, ach cha robh iadsan riamh beò.
WIS.15.18	Seadh, rinn iad mar an ceudna aoradh do na beathaichibh sin a ta ro ghràineil: oir, air doibh a bhi air an samhlachadh rʼ a chéile, tha cuid ni ʼs miosa na chéile.
WIS.15.19	Ni mò am bheil iad maiseach, air chor is gu ʼm biodh iad rʼ an iarraidh mar bheathaichean: ach chaidh iad a ʼs eugais cliù agus beannachd Dhé.
WIS.16.1	Air an aobhar sin le ʼn leithidibh so rinneadh peanas orra gu dligheach, agus le lìonmhorachd do bheathaichibh chlaoidheadh iad.
WIS.16.2	An àite aʼ pheanais so, aʼ buntainn gu gràsmhor ridʼ phobull fein, dhʼ ullaich thu air an son lòn air an robh blas neònach, eadhon gearra‑goirt, chum an càil a bheothuchadh:
WIS.16.3	Chum na crìche, air doibh a bhi ʼg iarraidh lòin, gu ʼm feudadh iad, a thaobh seallaidh mhì‑thaitnich nam beathaichean a chuireadh nam measg, fuath a thoirt do ʼn nì sin a dhʼ fheumas iad iarraidh; ach dhʼ fheudadh iadsan, aʼ fulang gainne rè ùine bhig, a bhi air an deanamh nan luchd co‑pàirt do ʼn bhlas neònach.
WIS.16.4	Oir bha e dligheach, air doibh‑san a bhi ʼgnàthachadh an‑tighearnais gun tigeadh gainne, nach bʼ urrainn doibh a sheachnadh: ach dhoibh‑san a mhàin bu chòir a nochdadh ciamar a bha na nàimhdean aca air an claoidh.
WIS.16.5	Oir an uair a thàinig gairge uamhasach bheathaichean orra‑san, agus chaidh iad a dhìth le gathannaibh nan nathair lùbach, cha do mhair do chorruich gu bràth:
WIS.16.6	Ach bha iad rè ùine ghoirid fo thrioblaid, chum a bhi air an earaileachadh, air doibh comhar na slàinte a bhi aca, a chur àithne do lagh‑sa ʼnan cuimhne.
WIS.16.7	Oir cha robh esan a thionndaidh e fein ris air a theàrnadh leis an nì a chunnaic e, ach leatsa, Slànuighear nan uile.
WIS.16.8	Agus anns an nì so thug thu air do nàimhdibh aideachadh, gur tusa a theasairgeas o gach aingidheachd.
WIS.16.9	Oir mharbhadh iadsan le teumaibh nam fionnan‑feòir agus nan cuileag, ni mò a dhʼ fhuaireadh leigheas air am beatha: oir bha iad toillteanach a bhi air am peanasachadh le ʼn leithidibh sin.
WIS.16.10	Ach air do chuid mhac cha tug eadhon fiacla nan dràgon nimhneach buaidh: oir bha do thròcair do‑ghnàth maille riù, agus shlànuicheadh iad.
WIS.16.11	Oir bha iad air am bioradh chum do bhriathra a chuimhneachadh; agus bha iad gu grad air an teàrnadh, a chum, gun tuiteam ann an trom dhì‑chuimhne, gu ʼm feudadh iad a bhi cuimhneachail an còmhnuidh air do mhaitheas.
WIS.16.12	Oir cha bʼ e aon chuid luibh no maoth‑phlàsd a dhʼ aisig iad chum slàinte; ach tʼ fhocal‑sa, O Thighearna, a shlànaicheas na h‑uile nithe.
WIS.16.13	Oir tha cumhachd beatha agus bàis agadsa: treòraichidh tu chum geata ifrinn, agus bheir thu a nìos a rìs.
WIS.16.14	Marbhaidh duine gun teagamh trìd a dhroch rùin fein; agus cha phill an spiorad, an uair a théid e a mach; ni mò a thig an t‑anam a rìs a théid suas.
WIS.16.15	Ach cha ʼn ʼeil e comasach do làmh a sheachnadh.
WIS.16.16	Oir bha na h‑an‑diadhaidh, a dhʼ àicheadh eòlas ortsa, air an sgiùrsadh le neart do ghàirdein: rinneadh geur‑leanmhuinn orra le h‑uisgibh coimheach, le clochaibh‑meallain agus frasaibh, nach bʼ urrainn doibh a sheachnadh, agus le teine chnàmhadh iad.
WIS.16.17	Oir, ged tha e iongantach, bha barrachd neirt aig an teine anns an uisge, a bhàthas na h‑uile nithe; oir cogaidh an saoghal air son nam fìrean.
WIS.16.18	Rè ùine bha ʼn lasair air a lùghdachadh, chum nach loisgeadh e suas na beathaichean a chuireadh an aghaidh nan aingidh: ach dhʼ fheudadh iad fein ʼfhaicinn agus a thuigsinn gu ʼn dʼ rinneadh geur‑leanmhuinn orra le breitheanas Dé.
WIS.16.19	Aig àm eile loisgidh e ann am meadhon an uisge, os ceann cumhachd an teine, chum gu ʼm milleadh e toraidh na tìre eucoraich.
WIS.16.20	An àite sin bheathaich thu do phobull fein le biadh nan aingeal, agus chuir thu dʼ an ionnsuidh aran o nèamh air ullachadh gun an saothair aca‑san, freagarrach chum deagh‑ghean gach duine a thoileachadh, agus aʼ còrdadh ri gach blas.
WIS.16.21	Oir chuir do bheathachadh an céill do thaitneas fein dodʼ chloinn, agus aʼ còrdadh ri càil an tì a dhʼ itheas, choimeasg se e fein ri togradh gach duine.
WIS.16.22	Ach dhʼ fhuiling sneachd agus eigh
WIS.16.23	Ach chaill so a rìs cuimhne eadhon air a neart fein, chum gu ʼm biodh na fìrean air am beathachadh.
WIS.16.24	Oir meudaichidh an creutair a ta ʼdeanamh seirbhis duit‑sa, am Fear‑dealbhaidh, a neart fein an aghaidh nan neo‑fhìrean, chum peanas a dheanamh orra, agus lùghdaichidh e a neart chum am buannachd‑san a dhʼ earbas asad‑sa.
WIS.16.25	Air an aobhar sin dhʼ atharraicheadh e air gach uile sheòl, agus bha e ùmhal dodʼ ghràs, a bheathaich na h‑uile nithe, a réir tograidh na muinntir a bha feumach:
WIS.16.26	Chum gu ʼm biodh fios aig do chloinn‑sa, O Thighearna, dʼ am bheil thu aʼ toirt gràidh, nach e fàs nam meas a bheathaicheas duine; ach gur e tʼ fhocal‑sa e, a ghléidheas iadsan a chuireas an dòchas annad‑sa.
WIS.16.27	Oir an nì sin nach do mhilleadh leis an teine, air da a bhi air a bhlàthachadh le beagan do ghath‑gréine, leagh e gu luath air falbh:
WIS.16.28	A chum gu ʼm biodh e aithnichte, gu ʼn cùm sinn air ais aʼ ghrian o bhuidheachas a thabhairt dhuit, agus aig an ùr‑mhaidne gu ʼn dean sinn ùrnuigh riut‑sa.
WIS.16.29	Oir leaghaidh dòchas na ʼm mì‑thàingeal air falbh mar liath‑reodha aʼ gheamhraidh, agus ruithidh e air falbh mar uisge gun bhuannachd.
WIS.17.1	Oir is mòr agus do‑labhairt do bhreitheanais: uime sin chaidh anama neo‑àraichte am mearachd.
WIS.17.2	Oir an uair a bha dùil aig daoinibh neo‑fhìrinneach an cinneach naomh a shàrachadh; air doibh a bhi air an druideadh suas nan tighibh fein, ʼnam prìosanaich dorchadais, air an ceangladh le geimhlibh oidhche fhada, luidh iad (an sin) air an druidheadh a mach o ʼn fhreasdal bhithbhuan.
WIS.17.3	Oir an uair a bha dùil aca a bhi ʼnan luidh folluichte ʼnam peacannaibh uaigneach, bha iad air an sgapadh fo sgàile dhorch na dì‑chuimhne, air doibh a bhi fo iongantas eagallach, agus fo thrioblaid le seallannaibh (neònach).
WIS.17.4	Oir ni mò an robh e comusach do ʼn oisinn a ghléidh iad an cumail o eagal: ach bha fuaimean (mar uisgeachan) aʼ tuiteam sìos, aʼ fuaim mu ʼn cuairt doibh, agus nochd samhlaidhean uamhasach iad fein dhoibh le h‑aghaidhibh dubhach.
WIS.17.5	Cha bʼ urrainn cumhachd idir teine solus a thoirt doibh; ni mò an robh e comusach do lasraichibh dealrach nan reult marsuinn chum an oidhche uamhasach sin a shoillseachadh.
WIS.17.6	Ach nochdadh dhoibh teine air fhadadh leis fein, ro uamhasach: oir, air doibh a bhi fo eagal mòr, shaoil iad gu ʼn robh na nithe a chunnaic iad ni bu mhiosa na ʼn sealladh nach fhac iad idir.
WIS.17.7	A thaobh nithe mealltach nan dubh‑chleas, chuireadh sìos iad, agus thugadh achmhasan le masladh dʼ an uaill a thaobh gliocais.
WIS.17.8	Oir, iadsan a gheall uamhasan agus trioblaidean a chur air falbh o ʼn anam euslainteach, bha iad fein tinn le h‑eagal, toilltinneach air gàire a dheanamh riù.
WIS.17.9	Oir ged nach do chuir nì uamhasach idir eagal orra; gidheadh, air do gheilt a bhi orra le beathaichibh a chaidh seachad, agus le feadraich nathair,
WIS.17.10	Bhàsaich iad le h‑eagal, ag àicheadh gu ʼm fac iad an t‑adhar, nach bʼ urrainn doibh air taobh sam bith a sheachnadh.
WIS.17.11	Oir tha aingidheachd, air a dìteadh le a fianuis fein, ro ghealtach, agus air a co‑éigneachadh leis aʼ choguis, tilgidhidh i an còmhnuidh a mach nithe searbha.
WIS.17.12	Oir cha ʼn ʼeil nì sam bith ann an eagal ach tréigsinn aʼ chuideachaidh a ta reusan aʼ tairgseadh.
WIS.17.13	Agus tha an dòchas o ʼn taobh a stigh, air da a bhi ni ʼs lugha, aʼ meas an aineolais ni ʼs mò nʼ an t‑aobhar trìd an tig àmhghair.
WIS.17.14	Ach iadsan, aʼ codal an aoin chodail air an oidhche sin, a bha gun teagamh do‑ghìulanta, agus a thàinig orra a mach á ìochdaraibh ifrinn nach gabh seachnadh,
WIS.17.15	Bha iad ann an cuid fo àmhghar le seallannaibh uamhasach, agus ann an cuid aʼ fannachadh, le ʼn cridheachaibh ʼgan tréigsinn; oir thàinig grad eagal orra, ris nach robh dùil.
WIS.17.16	Mar so a nis, ge bʼ e air bith a thuit sìos an sin, ghléidheadh gu teann e, air a dhruideadh suas ann am prìosain as eugais chrann iarainn.
WIS.17.17	Oir cia achd
WIS.17.18	Cia achd ʼse bhʼ ann gaoth aʼ feudail, no fuaim bhinn eun am measg nan geug farsuinge, no tuiteam taitneach uisge aʼ bras‑ruith,
WIS.17.19	No fuaim uamhasach chlach air an tilgheadh sìos, no deann‑ruith, nach robh ri léirsinn, bheathaichean luaineach, no bùirich bheucach fhiadh‑bheathaichean ro àllta, no mactalla aʼ bualadh air ais o na beanntaibh fàsail: thug na nithe sin orra fannachadh le h‑eagal.
WIS.17.20	Oir tha ʼn saoghal uile aʼ lasadh le solus soilleir, agus cha do bhacadh aon neach ʼnan saothair.
WIS.17.21	Os an ceann‑san nan aonar sgaoileadh oidhche throm, samhladh air an dorchadas sin anns am bi iad an déigh sin: ach fathast bha iad ni bu sheirbhe orra fein na bha an dorchadas.
WIS.18.1	Gidheadh bha solus ro mhòr aig do naoimh, bha iad aʼ cluinntinn an guth, gun a bhi ʼfaicinn an cumachd, do bhrìgh nach dʼ fhuiling iadsan uime sin na nithe ceudna, mheas iad sona iad.
WIS.18.2	Ach do bhrìgh nach dʼ rinn iad dochann orra a nis, leis an dʼ rinneadh eucoir orra roimhe, thug iad buidheachas dhoibh, agus dhʼ iarr iad maitheanas orra, a chionn gu ʼn robh iad ʼnan nàimhdibh.
WIS.18.3	An àite sin thug thu dhoibh meall loisgeach teine, gu bhi an dà chuid ʼna iùl air an t‑slighe neo‑aithnichte, agus ʼna ghrian neo‑chiontach chum an toileachadh le h‑urram.
WIS.18.4	Oir bha iad toilltinneach air solus a bhi a dhìth orra, agus a bhi air an druideadh suas ann an dorchadas, a chùm do chuid mhac air an dùnadh suas, trìd an robh solus neo‑thruaillidh an lagha gu bhi air a thabhairt do ʼn t‑saoghal.
WIS.18.5	Agus an uair a rùnaich iad leanabana nan naomh a chur gu dìth, air do aon leanabh a bhi air a thilgeadh a mach, agus air a theàrnadh, chum an earaileachadh, thug thusa air falbh lìonmhorachd an cloinne, agus sgrios thu gu buileach iad ann an uisge mòr.
WIS.18.6	Air an oidhche sin thugadh fios dʼ ar n‑aithrichibh roimh làimh, a chum air doibh fios a bhi aca air na mionnaibh dʼ an tug iad géill, gu ʼm biodh iad an déigh làimh fo dheagh mhisneach.
WIS.18.7	Mar so air sgàth do shluaigh fhuaradh slàinte nam fìrean, agus sgrios nan nàimhdean.
WIS.18.8	Oir an nì sin leis an dʼ rinn thu peanas air ar nàimhdibh, leis an nì cheudna thug thu glòir dhuinne, a ghairm thu.
WIS.18.9	Oir thug clann fhìrinneach nan deagh dhaoine ìobairtean suas gu h‑uaigneach, agus rinn iad a dhʼ aoin inntinn lagh naomh, chum gu ʼm biodh co‑roinn aig na naoimh maraon dhe ʼn mhaith agus an olc cheudna, air do na h‑aithrichibh a bhi a nis aʼ seinn òran molaidh.
WIS.18.10	Ach air an taobh eile rinn glaodh nan nàimhdean fuaim neo‑bhinn, agus thugadh a ʼm follais caoidh chianail air son na cloinne air son an dʼ rinneadh tuireadh.
WIS.18.11	Rinneadh peanas air aʼ mhaighstir agus air an t‑seirbhiseach maraon; agus mar an rìgh, dhʼ fhuiling an duine cumanta.
WIS.18.12	Mar so bha daoine gun àireamh marbh aig na h‑uile le aon ghnè bàis; ni mò bha na daoine beò comusach air an adhlacadh: oir ri aoin mhionaid bha ʼn sliochd a ʼs urramaich ʼnam measg air an sgrios.
WIS.18.13	Oir do bhrìgh nach creideadh iad nì sam bith a thaobh nan druidheachd; ri lìnn sgrios aʼ cheud‑ghin, dhʼ aidich iad an sluagh so a bhi ʼnam macaibh do Dhia.
WIS.18.14	Oir an uair a bha na h‑uile nithe gu socair ciùin, agus a bha an oidhche sin ann am meadhon a slighe bhrais,
WIS.18.15	Leum tʼ Fhocal Uile‑chumhachdach a nuas o nèamh a mach odʼ chaithir rìoghail, mar gharg fhear catha ann am meadhon thìre na sgrios,
WIS.18.16	Agus thug e tʼ àithne neo‑chealgach mar chlaidheamh geur, agus aʼ seasamh suas lìon e na h‑uile nithe le bàs; agus bhean e ri nèamh, ach sheas e air an talamh.
WIS.18.17	An sin chuireadh mòr thrioblaid orra le grad sheallannaibh air bruadairibh eagallach, agus thàinig uamhasan orra ris nach robh dùil.
WIS.18.18	Agus nochd aon air a thilgeadh an so, agus an sud, leth mharbh, aobhar aʼ bhàis.
WIS.18.19	Oir nochd na bruadairean a chuir trioblaid orra so roimh làimh, air eagal gu ʼn rachadh iad a dhìth, gun fhios aca cʼ arson a chuireadh fo àmhghair iad.
WIS.18.20	Seadh, bhean blas aʼ bhàis ris na fìreanaibh mar an ceudna, agus rinneadh sgrios air aʼ mhòr‑chuideachd anns an fhàsach: ach cha do mhair aʼ chorruich fad.
WIS.18.21	Oir an sin rinn an duine neo‑chiontach cabhag, agus sheas e mach chum an dìonadh; agus, aʼ toirt leis sgéith na ministreileachd shònraichte aige, eadhon ùrnuigh, agus réite na tùise, shuidhich se e fein an aghaidh na corruich, agus mar so thug e an truaigh gu crìch, aʼ cur an céill gu ʼm bu sheirbhiseach dhuitse e.
WIS.18.22	Mar so thug e buaidh air an fhear‑millidh, cha ʼn ann le neart cuirp, no le treise arm, ach le focal cheannsaich e an tì a rinn peanas, aʼ leigeadh ris nam mionnan agus nan cùmhnant a rinneadh ris na h‑aithrichibh.
WIS.18.23	Oir an uair a bha na mairbh air an leagadh sìos ʼnan tòrraibh air a chéile, aʼ seasamh ʼsan eadarginn, chùm e air ais aʼ chorruich, agus gheàrr e an t‑slighe do na beòthaibh.
WIS.18.24	Oir bha ʼn saoghal gu léir anns an trusgan fhada, agus ann an ceithir sreathaibh nan clach bha glòir nan aithriche air a gearradh, agus do Mhòrachd air coron a chinn.
WIS.18.25	Dhoibh sin ghéill am fear‑millidh, agus bha eagal air rompa: oir bu leòir e gu ʼn do bhlais iadsan a mhàin de ʼn chorruich.
WIS.19.1	A thaobh nan daoine an‑diadhaidh, thàinig fearg orra gun tròcair chum na crìche: oir bha fios aige roimh làimh ciod a dheanadh iad;
WIS.19.2	Ciamar, air da cead teichidh a thoirt doibh, agus an cur gu cabhagach air falbh, a dheanadh iad aithreachas, agus a leanadh siad iad.
WIS.19.3	Oir ʼn àm doibh a bhi fathasd ri caoidh, agus aʼ tuireadh aig uaighibh nam marbh, dhealbh iad innleachd amaideach eile, agus chuir iad an ruag orra‑san mar dhìobairich, air an do ghuidh iad teicheadh.
WIS.19.4	Oir tharruing an sònrachadh, air an robh iad airidh, iad chum na crìche so, agus thug e orra na nithe sin a dhì‑chuimhneachadh a thachair a cheana, chum gu ʼn coimhlionadh iad an peanas a bha a dhìth air an àmhghairibh:
WIS.19.5	Agus gu ʼn gluaiseadh do phobull‑sa air slighe iongantaich; ach dhʼ fheudadh iad bàs neònach fhaotuinn.
WIS.19.6	Oir bha ʼn creutair gu h‑iomlan, ʼna nàdair freagarrach fein air ath‑dhealbhadh as ùr, aʼ toirt ùmhlachd do na h‑àitheantaibh sònraichte a thugadh dhoibh, chum gu ʼm biodh do chlann air an gléidheadh gun dochunn:
WIS.19.7	Mar eadhon, neul aʼ cur sgàile air aʼ champ; agus far an do sheas uisge roimh sin, nochdadh talamh tioram; agus a mach as aʼ Mhuir Ruadh bha slighe gun bhacadh; agus a mach as aʼ bhras‑shruth achadh uaine;
WIS.19.8	Trìd an deachaidh an sluagh uile a bha air an teasairginn ledʼ làimh fein, aʼ faicinn do mhìorbhuilean ro iongantach.
WIS.19.9	Oir chaidh iad gu saor a mach mar na h‑eich, agus leum iad mar na h‑uain, aʼ toirt molaidh dhuit‑sa, O Thighearna, a shaor iad.
WIS.19.10	Oir bha iad fathast cuimhneachail air na nithibh a rinneadh an uair a bha iad air chuairt ann an tìr choimhich, ciamar a thug am fearann a mach cuileagan an àit spréidh, agus ciamar a thilg an abhainn a mach mòr‑àireamh do na losgannaibh an àit iasg.
WIS.19.11	Ach an déigh sin chunnaic iad ginealach nuadh eunlaith, an uair, air doibh a bhi air an toirt leis an ocras, dhʼ iarr iad lòn taitneach.
WIS.19.12	Oir thàinig gearra‑goirt a nìos o ʼn chuan dʼ an ionnsuidh chum an toileachadh.
WIS.19.13	Agus thàinig peanais air na peacaich, cha ʼn ann a ʼs eugais nan comhar a bhʼann roimh sin le neart nan tàirneanach: oir dhʼ fhuiling iad gu dligheach, a réir an aingidheachd fein, do bhrìgh gu ʼn do ghnàthaich iad giùlan ni ʼs cruaidhe agus nis fuasaiche a thaobh nan coigreach.
WIS.19.14	Oir cha do ghabh na Sodomaich riù‑san nach bʼ aithne dhoibh an uair a thàinig iad: ach thug iad sin càirdean chum daorsa, air an robh iad airidh,
WIS.19.15	Agus cha ʼn e so a mhàin, ach gheibhear feudaidh e bhith ùmhlachd eigin uathasan, do bhrìgh nach do bhuin iad gu càirdeil ris na coigrich:
WIS.19.16	Ach shàruich iad sin iad gu ro shearbh, ris an do ghabh iad le cuirmibh, agus bha iad a cheana air an deanamh ʼnan luchd co‑pàirt do na laghannaibh ceudna maille riù.
WIS.19.17	Uime sin, bha iad air am bualadh eadhon le doille, mar iadsan a bha aig dorsaibh an duine ionraic; an uair, air doibh a bhi air an cuairteachadh le dorchadas gu h‑eagallach mòr, dhʼ iarr gach neach slighe a dhorsa fein.
WIS.19.18	Oir bha na dùilean air an atharrachadh annta fein le gnè chomh‑chòrdadh, amhuil mar a thionndaidheas na comhara‑ciùil ainm an fhuinn air an t‑saltair, agus an déigh sin nach ʼeil annta ach fuaimean; a dhʼ fheudas a bhi air am mothuchadh le sealladh do na nithibh a rinneadh.
WIS.19.19	Oir bha nithe talmhaidh air an tionndadh chum nithe uisgeach, agus na nithe a shnàmhadh a roimh sin ʼsan uisge, chaidh iad a nis air an talamh.
WIS.19.20	Bha cumhachd aig an teine ʼsan uisge, aʼ dì‑chuimhneachadh éifeachd fein; agus chaill an t‑uisge cuimhne air a nàdar fein chum bàthaidh.
WIS.19.21	Air an taobh eile, cha do chaith na lasraichean feòil nan nithe truaillidh beò, ged a ghluais iad annta: ni mò a leagh iad an lòn nèamhaidh a ta fuar mar eigh
WIS.19.22	Oir anns na h‑uile nithibh, O Thighearna, dhʼ àrdaich thu do phobull fein, agus ghlòraich thu iad; ni mò an do mheas thu gu faoin iad: ach chuidich thu leò aig gach àm agus anns gach àite.
SIR.1.1	Thig gach gliocas o ʼn Tighearna, agus tha e maille ris gu bràth.
SIR.1.2	Cò a ʼs urrainn gaineamh na fairge àireamh, agus braoin an uisge, agus làithean na sìorruidheachd?
SIR.1.3	Cò a ʼs urrainn àirde nan nèamh fhaotuinn a mach, agus leud na talmhainn, agus an cuan, agus gliocas?
SIR.1.4	Chaidh gliocas a chruthachadh roimh nan uile nithe, agus tuigse aʼ ghliocais o shìorruidheachd.
SIR.1.5	Tha focal an Dé a ʼs àirde ʼna thobar gliocais; agus tha a sligheanna ʼnan àitheantaibh bithbhuan.
SIR.1.6	Cò dʼ an deachaidh freumh aʼ ghliocais fhoillseachadh? no dʼ an aithne a comhairlean glice?
SIR.1.7	(Cò dʼ an dʼ rinneadh eòlas aʼ ghliocais follaiseach? agus cò a thuig a mòr‑chleachd?)
SIR.1.8	Tha aon ann a ta glic, agus a ta ʼna aobhar eagail gu mòr; an Tighearna ʼna shuidh air a rìgh‑chaithir.
SIR.1.9	Chruthaich se i, agus chunnaic se i, agus dhʼ àireamh se i, agus thaom se mach i air oibribh fein gu léir.
SIR.1.10	Tha i maille ris gach feòil a réir a thiodhlaic, agus thug e dhoibh‑san i aig am bheil gràdh dha.
SIR.1.11	Tha eagal an Tighearna ʼna urram, agus ʼna ghlòir, agus ʼna aoibhneas, agus ʼna choron gàirdeachais.
SIR.1.12	Ni eagal an Tighearna cridhe subhach, agus bheir e aoibhneas, agus toilinntinn, agus beatha fhada.
SIR.1.13	Ge bʼ e air am bi eagal an Tighearna, éiridh leis mu dheireadh, agus gheibh e deagh‑ghean ann an là a bhàis.
SIR.1.14	Tha eagal an Tighearna ʼna thoiseach gliocais: agus dhealbhadh e maille ris na fìreanaibh ʼsa bhroinn.
SIR.1.15	Thog i stéidh bhithbhuan maille ri daoinibh, agus mairidh i maille ri ʼn sìol.
SIR.1.16	Tha eagal an Tighearna ʼna lànachd gliocais, agus lìonaidh i daoine le a toraibh.
SIR.1.17	Lìonaidh i an tigh aca gu léir le nithibh taitneach, agus na tighean‑tasgaidh le a cinneas.
SIR.1.18	Tha eagal an Tighearna ʼna chrùn gliocais, aʼ toirt air sìth agus air fìor shlàinte soirbheachadh: a ta le chéile ʼnan tiodhlacaibh Dhé; agus meudaichidh e an gàirdeachas aca‑san aig am bheil gràdh dha.
SIR.1.19	Frasaidh gliocas a nuas innleachd agus eòlas na tuigse, agus àrdaichidh i gu h‑urram iadsan a nì gréim daingean oirre.
SIR.1.20	ʼSi freumh a ghliocais eagal an Tighearna, agus is iad a geuga beatha fhada.
SIR.1.21	Greasaidh eagal an Tighearna peacanna air falbh; agus far am bheil e a làthair, tionndaidhidh e corruich air falbh.
SIR.1.22	Cha ʼn ʼeil e comusach duine garg fhìreanachadh; oir bithidh neart a ghairge ʼna sgrios da.
SIR.1.23	Fuilingidh duine foighdinneach rè tamuill, agus an déigh sin éiridh aoibhneas suas air.
SIR.1.24	Foluichidh e a bhriathra rè tamuill, agus cuiridh bilean mhòran an céill a ghliocas.
SIR.1.25	Tha cosamhlachdan an eòlais ann an ionmhasaibh aʼ ghliocais: ach tha diadhachd ʼna gràineileachd do ʼn pheacach.
SIR.1.26	Ma tha thu ag iarraidh gliocais, gléidh na h‑àitheanta, agus bheir an Tighearna dhuit i.
SIR.1.27	Oir is gliocas agus oilean eagal an Tighearna; agus tha creideamh agus macantas nan aoibhneas da.
SIR.1.28	Na bi an‑earbsach á eagal an Tighearna an uair a ta thu bochd; agus na tig dʼ a ionnsuidh le cridhe dà‑fhillte.
SIR.1.29	Na bi ʼnadʼ chealgair ann an sealladh dhaoine, agus thoir deagh aire ciod a their thu.
SIR.1.30	Na àrdaich thu fein, air eagal gu ʼn tuit thu, agus gu ʼn toir thu eas‑urram air tʼ anam, agus gu ʼm faigh Dia a mach do nithe uaigneach, agus gu ʼn tilg e sìos thu ann am meadhon aʼ cho‑thionail, a chionn nach tàinig thu ann am fìrinn chum eagail an Tighearna, ach tha do chridhe làn ceilg.
SIR.2.1	A mhic, ma thig thu gu seirbhis a dheanamh do ʼn Tighearna, ullaich tʼ anam air son buairidh.
SIR.2.2	Suidhich do chridhe gu ceart, agus fan seasmhach, agus na dean cabhag ʼn àm trioblaid.
SIR.2.3	Dlùth‑lean ris, agus na teich air falbh, a chum gu ʼm meudaichear thu aig do chrìch dheireannaich.
SIR.2.4	Gabh le toilinntinn ge bʼ e nì a bheirear ort, agus bi foighdinneach an uair a chaochlaidhear thu gu staid ìosail.
SIR.2.5	Oir tha ʼn t‑òr air a dhearbhadh ʼsan teine, agus daoine taitneach ann an àmhuinn aʼ chruaidh‑chàis.
SIR.2.6	Creid ann, agus cuidichidh e leat; òrduich do shlighe gu ceart, agus earb as.
SIR.2.7	Sibhse air am bheil eagal an Tighearna, fanaibh rʼ a thròcair; agus na rachaibh gu taobh, air eagal gu ʼn tuit sibh.
SIR.2.8	Sibhse air am bheil eagal an Tighearna, creidibh e; agus cha tréig bhur duais.
SIR.2.9	Sibhse air am bheil eagal an Tighearna, biodh dòchas agaibh ris aʼ mhaith, agus ri aoibhneas sìorruidh agus tròcair.
SIR.2.10	Seallaibh ris na lìnntibh o shean, agus faicibh: an dʼ earb neach riamh as an Tighearna, agus an do chuireadh as da? no an dʼ fhan neach riamh ʼna eagal, agus an do thréigeadh e? no cò riamh air an dʼ rinn e dìmeas, a ghairm air?
SIR.2.11	Oir tha ʼn Tighearna làn truais agus tròcaire, fad‑fhulangach, agus ro thruacanta, agus aʼ maitheadh pheacanna, agus aʼ teàrnadh ʼn àm àmhghair.
SIR.2.12	Is an‑aoibhinn do na cridheachaibh eagallach, agus do na làmhaibh a ta dìblidh, agus do ʼn pheacach a ghluaiseas air dà shlighe!
SIR.2.13	Is an‑aoibhinn dàsan a ta fann‑chridheach! oir cha ʼn ʼeil e aʼ creidsinn; air an aobhar sin cha dìonar e.
SIR.2.14	Is an‑aoibhinn duibhse a chaill foighdinn! agus ciod a nì sibh an uair a dhʼ fhiosraicheas an Tighearna sibh?
SIR.2.15	Iadsan air am bheil eagal an Tighearna, cha bhi iad eas‑ùmhal dʼ a fhocal: agus gléidhidh iadsan aig am bheil gràdh dha a shligheanna.
SIR.2.16	Iarraidh iadsan air am bheil eagal an Tighearna an nì sin a ta taitneach dha; agus lìonar le a lagh iadsan aig am bheil gràdh dha.
SIR.2.17	Ullaichidh iadsan an cridheachan air am bheil eagal an Tighearna, agus irioslaichidh iad an anama ʼna shealladh,
SIR.2.18	Ag ràdh, Tuitidh sinn ann an làmhaibh an Tighearna, agus cha ʼn ann an làmhaibh dhaoine; oir mar a ta a mhòrachd, tha a thròcair.
SIR.3.1	O chlann, éisdibh rium‑sa bhur n‑athair, agus deanaibh uime sin, chum gu ʼm bi sibh tèaruinte.
SIR.3.2	Oir thug an Tighearna do ʼn athair urram os ceann na cloinne, agus dhaingnich e ùghdarras na màthar thairis air na macaibh.
SIR.3.3	Ge bʼ e a bheir urram dʼ a athair fein, nì e réite air son a pheacanna fein:
SIR.3.4	Agus tha esan a bheir urram dʼ a mhàthair mar neach a ta ʼtasgadh suas ionmhas.
SIR.3.5	Ge bʼ e a bheir urram dʼ a athair fein, bithidh toilinntinn aige ʼna chloinn fein; agus an uair a nì e ùrnuigh, éisdear ris.
SIR.3.6	An tì a bheir urram dʼ a athair fein, gheibh e saoghal fada; agus bithidh an tì a ta ùmhal do ʼn Tighearna ʼna chomhfhurtachd dʼ a mhàthair.
SIR.3.7	Bheir an tì air am bheil eagal an Tighearna urram dʼ a athair fein, agus nì e seirbhis dʼ a phàrantaibh, mar dʼ a mhaighstiribh fein.
SIR.3.8	Tabhair urram do tʼ athair agus do dʼ mhàthair araon a ʼm focal agus an gnìomh, chum gu ʼn tig beannachd ort uathasan.
SIR.3.9	Oir stéidhichidh beannachd an athar tighean na cloinne; ach tilgidh mallachd na màthar a mach na bunaitean.
SIR.3.10	Na dean uaill ann an eas‑urram tʼ athar fein, oir cha ghlòir sam bith dhuitse eas‑urram tʼ athar fein.
SIR.3.11	Oir tha glòir duine aʼ teachd o urram athar fein; agus tha màthair ann an eas‑urram ʼna masladh do ʼn chloinn.
SIR.3.12	A mhic, cuidich le tʼ athair ʼna aois, agus na cuir fo bhròin e a ʼm fad is beò e.
SIR.3.13	Agus mu dhʼ fhàilnicheas a thuigse, dean foighdinn ris; agus na dean tàir airsan an uair a ta thusa ʼnad làn neart.
SIR.3.14	Oir cha dì‑chuimhnichear an cuideachadh a nithear le tʼ athair; agus an àite pheacanna co‑chuirear e chum do thogail suas.
SIR.3.15	Ann an là do thrioblaid cuimhnichear e; leaghaidh mar an ceudna do pheacanna air falbh, mar an eigh
SIR.3.16	Tha esan a thréigeas athair fein mar fhear‑toibheim; agus tha esan a chuireas corruich air a mhàthair air a mhallachadh le Dia.
SIR.3.17	A mhic, dean do ghnothuch ann am macantas; mar so gràdhaichear thu leis‑san de ʼm bheil meas.
SIR.3.18	Mar is mò thu, ʼsann a ʼs mò bu chòir duit a bhi iriosal, agus gheibh thu deagh‑ghean an làthair an Tighearna,
SIR.3.19	Tha mòran ann an ionad àrd, agus fo chliù: ach tha nithe dìomhra air an leigeadh ris do ʼn mhacanta.
SIR.3.20	Oir tha cumhachd an Tighearna mòr, agus tha e ʼfaotuinn urraim o ʼn iriosal.
SIR.3.21	Na h‑iarr a mach na nithe a ta tuilleadh ʼs cruaidh ort, ni mò a rannsaicheas tu na nithe a ta os ceann do neirt.
SIR.3.22	Ach an nì sin a dhʼ àithneadh dhuit, smuainich air le h‑urram; oir cha ʼn ʼeil e feumail duit na nithe sin fhaicinn ledʼ shùilibh a ta ann an dìomhaireachd.
SIR.3.23	Na bi neònach a thaobh cùiseanneo‑fheumail: oir tha tuilleadh nithe air an nochdadh dhuit na tha daoine aʼ tuigsinn.
SIR.3.24	Oir tha mòran air am mealladh le ʼm barail fhaoin fein; agus thilg droch amharus bun os ceann an tuigse.
SIR.3.25	As eugais nan sùl bithidh solus a dhìth ort: na aidich eòlas air an nì sin nach ʼeil agad;
SIR.3.26	Bithidh e gu h‑olc ma dheireadh le cridhe rag‑mhuinealach; agus an tì aig am bheil spéis do chunnart théid e a dhìth ann.
SIR.3.27	Luchdaichear cridhe dalma le h‑àmhghairibh; agus togaidh an duine aingidh suas peacadh air muin peacaidh.
SIR.3.28	Cha ʼn ʼeil ath‑leasachadh ann air son peanais an uaibhrich; oir ghabh luibh na h‑aingidheachd freumh ann.
SIR.3.29	Tuigidh cridhe an duine ghlice cosamhlachd; agus is taitneach le duine glic cluas chùramach.
SIR.3.30	Mùchaidh uisge an teine lasara; agus nì déirce réite air son pheacanna.
SIR.3.31	Agus an tì a ta cuimhneachail air ath‑dhìol a dheanamh air son deagh‑ghnìomhara, tha e cuimhneachail air an nì sin a dhʼ fheudas teachd an déigh làimh; agus an uair a thuiteas e gheibh e taice.
SIR.4.1	A mhic, na meall an duine bochd a thaobh a bheathachaidh, agus na toir air na sùilibh feumach fuireach fada.
SIR.4.2	Na dean anam ocrach brònach: ni mò a bhrosnaicheas tu duine ʼna àmhghar.
SIR.4.3	Na co‑chuir trioblaid ris aʼ chridhe a ta air a chlaoidh: agus na cuir dàil ann an tabhairt dhàsan a ta feumach.
SIR.4.4	Na diùlt iarrtas an tì a ta àmhghaireach; ni mò a thionndaidheas tu do ghnùis o ʼn duine bhochd.
SIR.4.5	Na tionndaidh air falbh do shùil o ʼn fheumach; agus na toir aobhar da chum do mhallachadh:
SIR.4.6	Oir ma mhallaicheas e thu ann an searbhadas ʼanama, éisdear ri ʼùrnuigh leis‑san a rinn e.
SIR.4.7	Faigh dhuit fein gràdh a cho‑thionail, agus cròm do cheann ri duine mòr.
SIR.4.8	Na cuireadh e doilghios ort do chluas a lùbadh do ʼn duine bhochd, agus thoir freagradh chàirdeil da le macantas.
SIR.4.9	Teasairg an tì a ta fulang na h‑eucorach o làimh an fhir‑shàruchaidh; agus na bi faoin‑chridheach ʼn àm duit suidhe a ʼm breitheanas.
SIR.4.10	Bi mar athair do ʼn dìlleachdan, agus ann an àite fir‑pòsda dʼ a mhàthair; mar so bithidh tu mar Mhac an Tì a ʼs Airde, agus gràdhaichidh e thu ni ʼs mò na ghràdhaicheas do mhàthair thu.
SIR.4.11	Ardaichidh gliocas a clann fein, agus nì i gréim orrasan a dhʼ iarras i.
SIR.4.12	An tì a ghràdhaicheas i gràdhaichidh e beatha; agus lìonar iadsan a dhʼ iarras i gu moch le h‑aoibhneas.
SIR.4.13	Bithidh glòir mar oighreachd aig an tì a nì gréim daingean oirre; agus beannaichidh an Tighearna i ge bʼ e àit an téid i a steach.
SIR.4.14	Iadsan a nì seirbhis di frithealaidh iad do ʼn Tì Naomh; agus gràdhaichidh an Tighearn iadsan a ghràdhaicheas ise.
SIR.4.15	Esan a bheir cluas di, bheir e breith air na cinnich; agus gabhaidh esan còmhnuidh gu tèaruinte a dhʼ fhrithealas di.
SIR.4.16	Ma bheir duine e fein suas di, sealbhaichidh se i; agus bithidh i aig a ghinealach mar sheilbh.
SIR.4.17	Oir aig an toiseach gluaisidh i maille ris air slighibh cama, agus bheir i eagal agus geilt air, agus cuiridh i trioblaid air le a teagasg, gus am feud i dòchas a chur ʼna anam, agus deuchainn a chur air le a laghannaibh.
SIR.4.18	An sin pillidh i dʼ a ionnsuidh air an t‑slighe dhìrich, agus bheir i comhfhurtachd dha, agus nochdaidh i dha a nithe dìomhra fein.
SIR.4.19	Ach ma théid e a ʼm mearachd, tréigidh si e, agus bheir i thairis e dʼ a sgrios fein.
SIR.4.20	Glac an cothrom, agus bi nadʼ fhaiceall roimh ʼn olc; agus na biodh nàire ort an uair a tha ʼn gnothuch ridʼ anam.
SIR.4.21	Oir tha nàire ann a bheir peacadh; agus tha nàire ann a ta ʼna glòir agus ʼna gràs.
SIR.4.22	Na gabh ri neach sam bith an aghaidh tʼ anama, agus na leig le ùmhlachd duine sam bith a bhi ʼna aobhar duit gu tuiteam.
SIR.4.23	Na cùm o bhi labhairt an uair a ta aobhar ann chum maith a dheanamh; agus na foluich do ghliocas ʼna maise fein.
SIR.4.24	Oir le còmhradh aithnichear gliocas, agus foghlum le focal na teanga.
SIR.4.25	Na labhair air chor sam bith an aghaidh na fìrinn; ach biodh nàir ort air son mearachd t‑aineolais fein.
SIR.4.26	Na biodh faiteachas ort do pheacanna aideachadh; agus na co‑éignich slighe na h‑aibhne.
SIR.4.27	Na dean thu fein ʼnadʼ ìochdaran do dhuine amaideach; ni mò a ghabhas tu ri pearsadh nan cumhachdach.
SIR.4.28	Dean strìth air son na fìrinn gu bàs, agus cogaidh an Tighearna air do shon.
SIR.4.29	Na bi bras ʼnad theangadh, agus na bi mall agus màirnealach ʼnadʼ ghnìomharaibh.
SIR.4.30	Na bi mar leòmhan ʼnadʼ thigh fein, no amaideach am measg do sheirbhiseach fein.
SIR.4.31	Na biodh do làmh air a sìneadh a mach a dhʼ fhaotuinn, agus air a dùnadh an uair bu chòir duit ath‑dhìoladh a dheanamh.
SIR.5.1	Na suidhich do chridhe air do chuid; agus na abair, Tha gu leòir agam air son ma bheatha.
SIR.5.2	Na lean tʼ inntinn agus do neart fein, chum gluasad ann an slighibh do chridhe fein.
SIR.5.3	Agus na abair, Cò a riaghlas mi a thaobh mʼ obair, oir nì an Tighearna gun teagamh dìoghaltas air son tʼ uaill fein.
SIR.5.4	Na abair, Pheacaich mi, agus ciod an cron a dhʼ éirich dhomh? oir tha ʼn Tighearna fad‑fhulangach, agus cha leig e air chor sam bith as thu.
SIR.5.5	A thaobh réite, na bi gun eagal ann an co‑chur peacaidh ri peacadh:
SIR.5.6	Agus na abair, Tha ʼthròcair mòr; ciùinichear e air son lìonmhorachd mo pheacanna; oir uaith‑san thig tròcair agus corruich, agus luidhidh a dhiomb air peacachaibh.
SIR.5.7	Na dean moille gu pilltinn ris an Tighearna, agus na cuir dàil o là gu là: oir thig corruich an Tighearna a mach gu grad, agus ʼnadʼ thèaruinteachd sgriosar thu, agus théid thu a dhìth ann an là an dìoghaltais.
SIR.5.8	Na suidhich do chridhe air maoin air am faotuinn gu h‑eucorach: oir cha bhi iad ʼnam buannachd dhuit ann an là na trioblaid.
SIR.5.9	Na dean fasgain leis gach gaoith, agus na rach air gach slighe: oir mar sin nì am peacach aig am bheil an teanga dà‑fhillte.
SIR.5.10	Bi seasmhach ʼnadʼ thuigse; agus biodh tʼ fhocal an t‑aon nì.
SIR.5.11	Bi luath a dhʼ éisdeachd: agus biodh do bheatha treibhdhireach; agus tabhair freagradh le foighdinn.
SIR.5.12	Ma tha tuigse agad, freagair do choimhearsnach; mar ʼeil, cuir do làmh air do bheul.
SIR.5.13	Tha urram agus nàir ann an còmhradh; agus is i teanga an duine a thuiteam.
SIR.5.14	Na goirear fear‑cogarsaich dhìot, agus na bi furachair ledʼ theanga; oir tha nàire shalach air aʼ ghaduiche, agus droch dhìteadh air an teanga dhùbailte.
SIR.5.15	Na bi aineolach air nì sam bith ann an cùis mhòir no bheaga.
SIR.6.1	Ann an àite caraide, na fàs ʼnadʼ nàmhaid; oir (le sin) sealbhaichidh tu droch ainm, nàire, agus masladh: mar so bithidh am peacach aig am bheil an teanga dhùbailte.
SIR.6.2	Na àrdaich thu fein ann an comhairle do chridhe fein; chum nach bi tʼ anam air a reubadh as a chéile mar tharbh (air seachran leis fein).
SIR.6.3	Ithidh tu suas do dhuilleach, agus caillidh tu do thoradh, agus fàgaidh tu thu fein mar chraoibh chrìona.
SIR.6.4	Millidh droch anam an tì aig am bheil e, agus nì se e ʼna chulaidh‑mhagaidh dʼ a nàimhdibh.
SIR.6.5	Cuiridh cainnt thlà càirdean ann an lìonmhorachd, agus meudaichidh teanga mhilis fàiltean càirdeil.
SIR.6.6	Bi ann an sìth ri mòran: gidheadh na biodh agad ach aon chomhairliche ann am mìle.
SIR.6.7	Mas miann leat caraid fhaotuinn, dearbh e an toiseach, agus na bi bras a thoirt creideis da.
SIR.6.8	Oir bithidh fear eigin ʼna charaid air a sgàth fein, agus cha bhi e seasmhach ann an là do thrioblaid‑sa.
SIR.6.9	Agus tha caraid ann, air da a bhi air a thionndadh gu nàimhdeas agus buaireas, a gheibh do mhasladh a mach.
SIR.6.10	A rìs, tha caraid eigin ʼna chompanach aig aʼ bhòrd, agus cha ʼn fhan e ann an là do thrioblaid‑sa:
SIR.6.11	Ach ʼnadʼ shoirbheas bithidh e mar thu fein, agus bithidh e dàn thar do sheirbhisich.
SIR.6.12	Ma leagar sìos thu, bithidh e ʼnadʼ aghaidh, agus foluichidh se e fein odʼ ghnùis.
SIR.6.13	Dealaich thu fein ridʼ nàimhdibh, agus thoir an aire dodʼ chàirdibh.
SIR.6.14	Tha fìor charaid ʼna dhìonadh làidir; agus an tì a fhuair a leithid sin, fhuair e ionmhas.
SIR.6.15	Cha ʼn ʼeil nì co cudthromach ri caraid dìleas, agus tha ʼòirdheirceas uile‑luachmhor.
SIR.6.16	Is ìocshlaint na beatha caraid dìleas; agus gheibh iadsan e air am bheil eagal an Tighearna.
SIR.6.17	Stiùiridh an tì air am bheil eagal an Tighearna a chàirdeas gu ceart; oir mar a ta esan, mar sin bithidh a choimhearsnach mar an ceudna.
SIR.6.18	A mhic, faigh eòlas o tʼ òige suas; mar so gheibh thu gliocas dodʼ shean aois.
SIR.6.19	Thig dʼ a h‑ionnsuidh mar aon a ta ri h‑àradh
SIR.6.20	Tha i ro mhì‑thaitneach do ʼn tì neo‑fhoghluimte: cha ʼn fhan esan a ta gun tuigse maille rithe.
SIR.6.21	Luidhidh i air mar chloich mhòir na deuchainn; agus tilgidh e uaith i ann an ùine nach bi fada.
SIR.6.22	Oir tha gliocas a réir h‑ainme fein, agus cha ʼn ʼeil i follaiseach do mhòrain.
SIR.6.23	Thoir cluas, a mhic, gabh mo chomhairle, agus na diùlt mo sheòladh,
SIR.6.24	Agus cuir do chosa ʼna geimhlibh, agus do mhuineal ʼna cuibhreach.
SIR.6.25	Cròm sìos do ghualainn, agus giùlan i, agus na bi fo dhoilghios air son a daorsa.
SIR.6.26	Thig dʼ a h‑ionnsuidh le tʼ uile chridhe, agus gléidh a slighean le tʼ uile chomas.
SIR.6.27	Rannsaich agus iarr, agus nithear aithnichte dhuit i; agus an uair a gheibh thu gréim oirre, na leig as i.
SIR.6.28	Oir mu dheireadh gheibh thu a fois, agus tionndaidhear sin chum aoibhneis dhuit.
SIR.6.29	An sin bithidh a cuibhrichean ʼnan dìonadh làidirʼ dhuit, agus a slabhraidhean nan trusgan glòire.
SIR.6.30	Oir tha grinneas òir uimpe, agus is greus phurpuir a banna.
SIR.6.31	Cuiridh tu umad i mar thrusgan urraim, agus cuiridh tu mu ʼn cuairt duit i mar choron aoibhneis.
SIR.6.32	A mhic, ma ʼs miann leat, teagaisgear thu; agus ma chleachdas tu tʼ inntinn fein, bithidh tu glic.
SIR.6.33	Ma thogras tu éisdeachd, gheibh thu tuigse; agus ma chromas tu do chluas, bithidh tu glic.
SIR.6.34	Seas ann am mòr‑chuideachd nan seanair, agus dlùth‑lean ris‑san a ta glic.
SIR.6.35	Bi deònach air gach còmhradh diadhaidh a chluinntinn; agus na rachadh cosamhlachda na tuigse seachad ort.
SIR.6.36	Agus ma chìth thu duine na tuigse, faigh dʼ a ionnsuidh air uairibh, agus caitheadh do chos ceuman a dhoruis.
SIR.6.37	Biodh tʼ inntinn air òrduighibh an Tighearna, agus beachd‑smuainich do‑ghnàth air àitheantaibh‑san; daingnichidh esan do chridhe, agus bheir e gliocas duit air tʼ iarrtas fein.
SIR.7.1	Na dean olc sam bith, uime sin cha tig cron ʼnadʼ char.
SIR.7.2	Teich air falbh o ʼn neo‑fhìrean, agus tionndaidhidh aingidheachd air falbh uait.
SIR.7.3	A mhic, na sìol‑chuir air claisibh na neo‑fhìreantachd, agus cha bhuain thu iad seachd‑fillte.
SIR.7.4	Na h‑iarr uachdaranachd on Tighearna, ni mò o ʼn rìgh caithir an urraim.
SIR.7.5	Na fìreanaich thu fein am fianuis an Tighearna; agus na dean uaill á do ghliocas an làthair an rìgh.
SIR.7.6	Na h‑iarr a bhi ʼnadʼ bhreitheamh, air duit a bhi eu‑comasach aingidheachd a thoirt air falbh; gun fhios uair air bith gu ʼm bi eagal pearsaidh aʼ chumhachdaich ort, agus gu ʼn cuir thu ceap‑tuislidh ann an slighe tʼ ionracais fein.
SIR.7.7	Na dean oilbheum an aghaidh mòr‑chuideachd aʼ bhaile, agus an sin cha tilg thu thu fein sìos am measg an t‑sluaigh.
SIR.7.8	Na ceangal aon pheacadh air peacadh eile; oir ann an aon cha ʼn fhàgar gun pheanas thu.
SIR.7.9	Na abair, Seallaidh Dia air lìonmhorachd mʼ ìobairtean: agus an uair a dhʼ ìobaireas mi do ʼn Dia a ʼs àirde, gabhaidh e ris.
SIR.7.10	Na bi gealtach an uair a nì thu ùrnuigh, agus na dearmad déirce a thabhairt.
SIR.7.11	Na dean fochaid air duine san bith ann an searbhadas ʼanama; oir tha aon ann a dhʼ ìslicheas agus a dhʼ àrdaicheas.
SIR.7.12	Na dealbh breug an aghaidh do bhràthar: ni mò a nì thu a leithid sin ridʼ charaid.
SIR.7.13	Na gnàthaich gnè bhréige sam bith; oir cha ʼn ʼeil an cleachd sin gu maith.
SIR.7.14	Na gnàthaich mòran bhriathar ann am mòr‑chuideachd nan seanair; agus na cleachd faoin‑chòmhradh ʼn àm duit a bhi ʼg ùrnuigh.
SIR.7.15	Na fuathaich obair ghoirt, no tuathanachas a dhʼ òrdaich an Tì a ʼs àirde.
SIR.7.16	Na cuir thu fein ann an àireamh mhòir‑chuideachd nam peacach, ach cuimhnich nach dean corruich moille mhòir.
SIR.7.17	Irioslaich tʼ anam gu mòr; oir is teine agus cnuimheagan
SIR.7.18	Na atharraich caraid air chor sam bith air son nì maith idir, no bràthair dìleas air son òir Ophir,
SIR.7.19	Na tréig boirionnach glic agus maith; oir tha a gràs os ceann an òir.
SIR.7.20	An uair a ta do sheirbhiseach ag oibreachadh gu fìrinneach, na dean olc air, no am fear‑tuarasdail a ta ʼga thoirt fein suas gu h‑iomlan air do sgàth‑sa.
SIR.7.21	Biodh gràdh aig tʼ anam do dheagh sheirbhiseach, agus na meall a shaorsa uaith.
SIR.7.22	Am bheil spréidh agad? biodh sùil agad orra; agus ma tha iad chum buannachd, gléidh iad maille riut.
SIR.7.23	Am bheil clann agad? teagaisg iad, agus lùb am muineal sìos o ʼn òige.
SIR.7.24	Am bheil nigheana agad? gabh cùram dʼ an corp, agus na nochd thu fein aoibhneach dʼ an taobh.
SIR.7.25	Faigh do nighean air a pòsadh, agus mar so bithidh cùis chudthromach air a deanamh leat: ach thoir seachad i do dhuine aig am bheil tuigse.
SIR.7.26	Am bheil bean agad a réir tʼ inntinn? na tréig i: ach na toir thu fein thairis do bhoirionnach eutroim.
SIR.7.27	Thoir urram do tʼ athair le tʼ uile chridhe, agus na dì‑chuimhnich àmhghairean do mhàthar.
SIR.7.28	Cuimhnich gu ʼn do ghineadh thu leò‑san: agus ciamar a dhʼ ath‑dhìolas tu dhoibh na nithe a rinn iad air do shon?
SIR.7.29	Le tʼ uile chridhe biodh eagal an Tighearna ort, agus thoir urram dʼ a shagartaibh.
SIR.7.30	Gràdhaich esan a rinn thu le tʼ uile neart, agus na tréig a sheirbhisich.
SIR.7.31	Biodh eagal an Tighearna ort, agus thoir urram dʼ a shagart; agus thoir da a chuibhrionn, mar a dhʼ àithneadh dhuit: na ceud‑thoraidh, agus an ìobairt‑eusaontais, agus tiodhlac nan guaillean, agus ìobairt na naomhachd, agus ceud‑thoraidh nan nithe naomha.
SIR.7.32	Agus sìn do làmh do ʼn bhochd, chum gu ʼm bi do bheannachd iomlan.
SIR.7.33	Tha gràs aig tiodhlac ann an sealladh gach duine beò; oir cha chùm na mairbh air ais e.
SIR.7.34	Na dìobair a bhi maille riù‑san a ta ʼgul, agus dean caoidh maille riù‑san a ta ri caoidh.
SIR.7.35	Na bi mall a dhʼ fhiosrachadh nan tinn; oir le sin gràdhaichear thu.
SIR.7.36	Ge bʼ e nì a ghabhas tu os làimh, cuimhnich aʼ chrìoch, agus cha dean thu mearachd gu bràth.
SIR.8.1	Na dean strìth ri duine cumhachdach, air eagal gu ʼn tuit thu ʼna làmhaibh.
SIR.8.2	Na bi ann an aimhreite ri duine saibhir, air eagal gu ʼm bi e tuilleadh ʼs trom air do shon: oir mhill an t‑òr mòran, agus thruaill e cridheachan nan rìgh.
SIR.8.3	Na dean strìth ri duine aig am bheil mòran teanga, agus na càruich fiodh air a theine.
SIR.8.4	Na dean sùgradh ri duine borb, air eagal gu ʼm maslaichear do shinnsear.
SIR.8.5	Na dean tàir air duine a philleas o ʼn pheacadh; ach cuimhnich gu ʼm bheil sinn uile toilltinneach air peanas.
SIR.8.6	Na toir eas‑urram do dhuine ʼna shean aois; oir fàsaidh eadhon cuid againn fein sean.
SIR.8.7	Na dean gàirdeachas ri bàs do nàmhaid a ʼs mò, ach cuimhnich gu ʼm bàsaich sinn uile.
SIR.8.8	Na dean tàir air còmhradh nan daoine glice, ach faigh eòlas air an gnàth‑fhoclaibh; oir uatha‑san foghluimidh tu teagasg, agus ciamar a riaraicheas tu daoine mòra gu furas.
SIR.8.9	Na caill còmhradh nan seanair; oir fhuair iadsan mar an ceudna eòlas o ʼn aithrichibh fein, agus uatha‑san foghluimidh tu tuigse, agus freagradh a thoirt mar a chithear feum.
SIR.8.10	Na fadadh éibhlean aʼ pheacaich, air eagal gu ʼn loisgear thu le lasair a theine.
SIR.8.11	Na éirich suas (a ʼm feirg) a ʼm fianuis neach eucoraich, air eagal gu ʼn dean e feall‑fholuch ʼgadʼ ribeadh ʼnadʼ bhriathraibh.
SIR.8.12	Na toir ann an iasad dhàsan a ta ni ʼs cumhachdaichʼ na thu fein; oir ma bheir thu dhàsan ann an iasad, amhairc air mar nì caillte.
SIR.8.13	Na téid an urras os ceann do chumhachd; oir ma théid thu an urras, bi cinnteach gu ʼn dìol thu.
SIR.8.14	Na téid chum an lagha le breitheamh; oir bheir iad breith air a thaobh‑san a réir urraim fein.
SIR.8.15	Na gabh an t‑slighe maille ri duine dàna, air eagal gu ʼm fàs e trioblaideach dhuit; oir nì e a réir a thoil fein, agus théid thu a dhìth leis trìd ʼamaideachd.
SIR.8.16	Na dean strìth ri duine feargach, agus na rach maille ris gu ionad aonaranach; oir tha fuil mar neoni ʼna shùilibh; agus far nach ʼeil cuideachadh cuiridh e as duit.
SIR.8.17	Na gabh comhairle o amadan; oir cha ʼn urrainn e comhairle a ghléidheadh.
SIR.8.18	Na dean nì dìomhair am fianuis coigrich; oir cha ʼn aithne dhuit ciod a nì e.
SIR.8.19	Na fosgail do chridhe do na h‑uile neach; air eagal gu ʼn dìol e thu le car cealgach.
SIR.9.1	Na bi fo éud ri mnaoi tʼ uchda fein, agus na teagaisg dhi droch nì ʼnad aghaidh fein.
SIR.9.2	Na toir tʼ anam do mhnaoi, chum gu ʼn cuir i a cas air do chuid.
SIR.9.3	Na còmhlaich ri strìopaich, air eagal gu ʼn tuit thu ʼna lìontaibh.
SIR.9.4	Na cùm mòr chomuinn ri mnaoi a ta na ban‑òranaich, air eagal gu ʼn glacar thu na h‑innleachdaibh.
SIR.9.5	Na seall air maighdinn, air eagal gu ʼn tuit thu leis na nithibh sin a ta luachmhor innte.
SIR.9.6	Na toir tʼ anam do strìopachaibh, air eagal gu ʼn caill thu tʼ oighreachd fein.
SIR.9.7	Na seall mu ʼn cuairt duit air sràidibh aʼ bhaile, ni mò a théid thu air chuairt ʼna ionadaibh aonaranach.
SIR.9.8	Tilg do shùil air falbh o bhoirionnach maiseach, agus na seall air maise neach eile; oir chaidh mòran a mhealladh le maise boirionnaich; oir le so tha gràdh air fhadadh mar theine.
SIR.9.9	Na dean suidh idir maille ri mnaoi fir eile, agus na suidh sìos leatha ʼnadʼ ghàirdeanaibh, agus na cosd tʼ airgiod maille rithe aig an fhìona; air eagal gu ʼn aom do chridhe dʼ a h‑ionnsuidh, agus mar so gu ʼn tuit thu trìd do mhiann chum sgrios.
SIR.9.10	Na tréig seann charaid; oir cha ʼn ʼeil an caraid nuadh gu bhi air a shamhlachadh ris: tha caraid nuadh mar fhìon nuadh; an uair a bhios e aosda òlaidh tu le tlachd e.
SIR.9.11	Na biodh farmad ort ri glòir peacaich: oir cha ʼn aithne dhuit ciod is crìoch da.
SIR.9.12	Na biodh toilinntinn agad anns an nì sin dʼ am bheil tlachd aig na daoinibh mì‑dhiadhaidh; ach cuimhnich nach téid iad do ʼn uaigh gun pheanas.
SIR.9.13	Cùm fad as o ʼn duine aig am bheil cumhachd cur gu bàs; mar so cha bhi teagamh agad mu eagal aʼ bhàis: agus ma thig thu dʼ a ionnsuidh, na faigh cron sam bith, air eagal gu ʼn toir e air ball do bheatha air falbh; cuimhnich gu ʼm bheil thu aʼ gluasad am measg ribeachan, agus gu ʼm bheil thu ʼgluasad air barr‑bhallaibh aʼ bhaile.
SIR.9.14	Aʼ mheud ʼsa ta ʼnadʼ chomas, thoir tuairmeis air do choimhearsnach, agus cùm comhairle ri daoinibh glice.
SIR.9.15	Biodh do chòmhradh maille ris na daoinibh glice, agus do cho‑labhairt gu léir ann an lagh an Tì a ʼs Airde.
SIR.9.16	Itheadh agus òladh daoine treibhdhireach maille riut; agus biodh do ghlòir ann an eagal an Tighearna.
SIR.9.17	Bithidh an obair air a h‑earbadh ri làimh an fhir‑ceàirde; agus molar riaghlair glice an t‑sluaigh air son a chòmhraidh.
SIR.9.18	Tha fear na droch teanga cunnartach ʼna bhaile fein; agus bheirear fuath dhàsan a ta bras ʼna labhairt.
SIR.10.1	Teagaisgidh breitheamh glic a shluagh fein; agus tha uachdaranachd duine tuigseach air a socrachadh gu ceart.
SIR.10.2	Mar a ta breitheamh an t‑sluaigh e fein, mar sin tha na h‑oifigich aige; agus ge bʼ e ciod e riaghlair aʼ bhaile, mar sin tha iadsan a ta chòmhnuidh ann.
SIR.10.3	Millidh rìgh amaideach a shluagh fein; ach trìd gliocais na muinntir aig am bheil ùghdarras àitichear am baile.
SIR.10.4	Tha cumhachd na talmhainn ann an làimh an Tighearna, agus ann an àm iomchuidh cuiridh e os a cheann aon a ta chum buannachd.
SIR.10.5	Tha soirbheas an duine ann an làimh an Tighearna; agus air pearsadh an sgrìobhaiche leagaidh e urram fein.
SIR.10.6	Na biodh fuath agad dodʼ choimhearsnach air son gach lochd; agus na dean nì sam bith le cleachdannaibh millteach.
SIR.10.7	Tha uabhar gràineil an làthair Dhé agus dhuine; agus leò‑san le chéile nì neach aingidheachd.
SIR.10.8	A thaobh ghnothuichean eucorach, lochdan, agus saibhreis air fhaotuinn le ceilg, tha ʼn rìoghachd air a toirt o aon sluagh gu sluagh eile.
SIR.10.9	Cʼ arson a ta duslach agus luaithre uaibhreach? Cha ʼn ʼeil nì ann ni ʼs miosa na duine sanntach: oir tha a leithid sin do dhuine aʼ reiceadh anama fein; do bhrìgh, am feadh a ta e beò, tha e aʼ tilgeadh innigh fein air falbh.
SIR.10.10	Tha ʼn leigh aʼ gearradh as na h‑euslaint fhadalaich; agus esan a ta an diugh ʼna rìgh bàsaichidh e am màireach.
SIR.10.11	Oir an uair a gheibh duine bàs, sealbhaichidh e nithe snàigeach, béistean, agus cnuimheagan.
SIR.10.12	Is e toiseach uabhair an uair a theicheas duine o Dhia, agus an uair a ta a chridhe air a thionndadh air falbh o Chruithear fein.
SIR.10.13	Oir is toiseach peacaidh uabhar, agus taomaidh esan aig am bheil e, a mach gràineileachd; agus air an aobhar sin thug an Tighearna truaighean coimheach orra, agus thilg e bun os ceann iad gu h‑iomlan.
SIR.10.14	Thilg an Tighearna sìos rìgh‑chaithrichean phrionnsan uaibhreach, agus chuir e suas na daoine macanta ʼnan àite.
SIR.10.15	Spìon an Tighearna suas freumha nan cinneach uaibhreach, agus shuidhich e na daoine iriosal nan àite.
SIR.10.16	Thilg an Tighearna sìos dùchanna nan cinneach, agus mhill se iad gu ruig bunaite na talmhainn.
SIR.10.17	Thug e cuid dhiubh air falbh, agus mhill se iad, agus thug e an cuimhneachan air falbh o ʼn talamh.
SIR.10.18	Cha dʼ rinneadh uabhar air son dhaoine, no dian‑chorruich air an son‑san a rugadh le mnai.
SIR.10.19	Is sìol cinnteach iadsan air am bheil eagal an Tighearna, agus is luibh urramach iadsan aig am bheil gràdh dha; is sìol eas‑urramach iadsan aig nach eil suim do ʼn lagh; is sìol mealltach iadsan a ta ʼbriseadh nan àitheantan.
SIR.10.20	Tha esan urramach a ta ʼna phrìomh‑fhear a ʼm measg bhràithre; agus mar sin tha iadsan air am bheil eagal an Tighearna ʼna shùilibh.
SIR.10.21	Tha eagal an Tighearna aʼ dol air thoiseach air ùghdarras fhaotuinn: ach caillear e le gairge agus uabhar.
SIR.10.22	Cia achd tha e saibhir, uasal, no ìosal, ʼse eagal an Tighearna an glòir.
SIR.10.23	Cha ʼn ʼeil e ceart tàir a dheanamh air an duine bhochd aig am bheil tuigse; ni mò tha e iomchuidh duine peacach a mheudachadh.
SIR.10.24	Bheirear urram do dhaoinibh mòra, do na breitheamhnaibh, agus do na h‑àrd‑chumhachdaibh; gidheadh cha ʼn ʼeil aon aca ni ʼs mò nʼ an tì air am bheil eagal an Tighearna.
SIR.10.25	Ni iadsan a ta saor seirbhis do ʼn t‑seirbhiseach a ta glice; agus esan aig am bheil eòlas cha talaich e an uair a bhios e air ath‑leasachadh.
SIR.10.26	Na bi tuilleadh ʼs glic ann an deanamh do ghnothuich fein; agus na dean uaill ann an àm do thrioblaid.
SIR.10.27	Is fearr esan a ta ri saothair, agus aig am bheil pailteas do na h‑uile nithe, na esan a ta ʼdeanamh uaill as fein, agus aran a dhìth air.
SIR.10.28	A mhic, thoir glòir do tʼ anam ann am macantas, agus thoir urram da a réir inbhe fein.
SIR.10.29	Cò a dhʼ fhìreanaicheas an tì a pheacaicheas an aghaidh anama fein? agus cò a bheir urram dàsan a ta toirt eas‑urraim dʼ a bheatha fein?
SIR.10.30	Tha urram air a thoirt do ʼn duine bhochd air son innleachd fein, agus do ʼn duine bheartach air son a shaoibhreis.
SIR.10.31	Esan a gheibh urram ann am bochduinn, nach mòr ni ʼs mò a gheibh e ann am beartas? agus esan a ta eas‑urramach ann am beartas, nach mòr ni ʼs mò na sin ann am bochduinn?
SIR.11.1	Togaidh gliocas suas ceann an tì a ta ann an staid ìosail, agus bheir i air suidh am measg dhaoine mòra.
SIR.11.2	Na mol duine air son a mhaise; ni mò a bheir thu fuath do dhuine air son a choslais o ʼn taobh a mach.
SIR.11.3	Is beag an seillean ʼnam measg‑san a ta ʼg itealaich; ach théid a thoradh air thoiseach ann an nithibh milis.
SIR.11.4	Na dean uaill á tʼ eudach agus sgeudachadh, agus na àrdaich thu fein ann an là an urraim: oir tha oibre an Tighearna mìorbhuileach, agus tha ʼoibre a ʼm measg dhaoine folluichte.
SIR.11.5	Is iomadh rìgh a shuidh sìos air an làr; agus chaith neach an crùn air nach do smuainicheadh riamh.
SIR.11.6	Is iomadh duine cumhachdach a mhaslaicheadh gu mòr; agus duine urramach a thugadh suas do làmhaibh dhaoine eile.
SIR.11.7	Na cronaich mu ʼn do rannsaich thu an fhìrinn: tuig an toiseach, agus an sin cronaich.
SIR.11.8	Na freagair mu ʼn cual thu aʼ chùis: ni mò a chuireas tu stad air daoinibh ann am meadhon an còmhraidh.
SIR.11.9	Na dean strìth ann an cùis nach buin duit; agus na suidh ann am breitheanas le peacaich.
SIR.11.10	A mhic, na gabh gnothuch ri mòran chùisean: oir ma ghabhas tu mòran gnothuich, cha bhi thu neo‑choireach; agus ma dhlùth‑leanas tu, cha ʼn fhaigh thu, ni mò a gheibh thu as le teicheadh.
SIR.11.11	Tha aon ann a ta ri saothair, a ta gabhail cùraim, agus a ta ʼdeanamh cabhaig, agus a ta cheart uiread sin air deireadh.
SIR.11.12	A rìs, tha aon eile ann a ta mall, agus feum aig air còmhnadh, a ʼs eugais comais, agus làn, bochdainn; gidheadh sheall sùil an Tighearna air chum maith, agus chuir e suas e o staid ìosail fein,
SIR.11.13	Agus thog e suas a cheann o thruaigh; air chor is gu ʼn robh iongantas air mòran a chunnaic e.
SIR.11.14	Thig soirbheas agus doirbheas, beatha agus bàs, bochdainn agus beartas o ʼn Tighearna.
SIR.11.15	Is ann o ʼn Tighearn a thig gliocas, eòlas, agus tuigse an lagha: agus is ann uaith‑san tha gràdh, agus slighe nithe maithe.
SIR.11.16	Bha toiseach maraon aig mearachd agus dorchadas maille ri peacaich; agus fàsaidh aingidheachd aosda maille riù‑san aig am bheil glòir innte.
SIR.11.17	Fanaidh tiodhlac an Tighearna maille ris na daoinibh diadhaidh, agus bheir a chaoimhneas soirbheas a chaoidh.
SIR.11.18	Tha e ann a dhʼ fhàsas beartach le cùram agus teannachadh, agus is e so cuibhrionn a dhuaise:
SIR.11.19	Do brìgh gu ʼn abair e, Fhuair mi fois, agus ithidh mi a nis do ghnàth dhemʼ mhaoin; agus an déigh sin cha ʼn ʼeil fios aige ciod an ùine a gheibh e, agus gu ʼm feum e na nithe sin fhàgail do mhuinntir eile, agus am bàs fhaotuinn.
SIR.11.20	Bi seasmhach ʼnadʼ cho‑cheangal, agus bi fiosrach uime, agus fàs aosda ʼnadʼ obair.
SIR.11.21	Na gabh iongantas ri oibribh pheacach, ach earb as an Tighearna, agus bi seasmhach ʼnadʼ shaothair: oir tha e ʼna nì furasd ann an sealladh an Tighearna duine bochd a dheanamh gu h‑ealamh beartach.
SIR.11.22	Tha beannachd an Tighearna ann an duais nan daoine diadhaidh, agus bheir e air a bheannachd fein soirbheachadh gu grad.
SIR.11.23	Na abair, Ciod aʼ bhuannachd a ta ʼnam sheirbhis? agus ciod na nithe maithe a bhios agam an déigh làimh?
SIR.11.24	A rìs, na abair, Tha ni ʼs leòir agam, agus tha mi ʼsealbhachadh mòrain nithe, agus ciod an t‑olc is urrainn teachd orm an déigh so?
SIR.11.25	Ann an là an t‑soirbheis tha dì‑chuimhne air àmhghar; agus ann an là na h‑àmhghair cha ʼn ʼeil cuimhne ni ʼs faide air soirbheas.
SIR.11.26	Oir tha e ʼna nì furasd do ʼn Tighearna, ann an là aʼ bhàis, duais a thoirt do dhuine a réir a shligheanna.
SIR.11.27	Bheir àmhghar aoin uaire air duine a thoilinntinn a dhì‑chuimhneachadh; agus aig a dheireadh bithidh a ghnìomhara air am faotuinn a mach.
SIR.11.28	Na toir barail neach sam bith a bhi beannaichte roimh ʼn bhàs; oir aithnichear duine ʼna shliochd.
SIR.11.29	Na toir gach duine chum do thighe; oir aig an duine mhealltach tha iomadh cùrsa.
SIR.11.30	Ceart cosmhuil ri cearc‑choille air a glacadh (agus air a gléidheadh) ann an gainntir
SIR.11.31	Oir théid e a ʼm feall‑fholuchadh, agus tionndaidhidh e maith gu h‑olc, agus ann an nithibh airidh air cliù cuiridh e a chiont ort‑sa.
SIR.11.32	Tha tòrr guail air ʼfhadadh le srad teine, agus tha duine peacach a ʼm feall‑fholuchadh air son fola.
SIR.11.33	Bi air tʼ fhaiceall roimh dhuine droch‑bheirteach, oir tha e ʼg oibreachadh aingidheachd; air eagal gu ʼn toir e smal bithbhuan ort.
SIR.11.34	Gabh coigreach a steach ʼnadʼ thigh, agus cuiridh e trioblaid ort, agus tionndaidhidh e a mach thu odʼ chuid fein.
SIR.12.1	An uair is miann leat maith a dheanamh, fiosraich cò dʼ an dean thu e; mar so gheibh thu taing air son do bheannachd.
SIR.12.2	Dean maith do ʼn duine dhiadhaidh, agus gheibh thu duais; agus mar faigh uaithsan, gheibh thu e o ʼn Tì a ʼs Airde.
SIR.12.3	Cha tig maith dʼ a ionnsuidh‑san a ta an còmhnuidh aʼ cleachdadh an uile, no dhàsan nach toir déirce.
SIR.12.4	Tabhair do ʼn duine dhiadhaidh, agus na cuidich leis aʼ pheacach.
SIR.12.5	Dean gu maith ris‑san a ta iriosal, ach na tabhair do ʼn duine mhì‑dhiadhaidh; cùm tʼ aran air ais, agus na toir dha e, air eagal le sin gu ʼm faigh e aʼ chuid a ʼs fearr dìot: oir (air an làimh eile) gheibh thu a dhà uiread uile air son gach maith a dhʼ fheudadh tu ʼdheanamh dha.
SIR.12.6	Oir tha fuath aig an Tì a ʼs Airde do pheacaich, agus ath‑dhìolaidh e dìoghaltas do na daoinibh mì‑dhiadhaidh, agus gléidhidh se iad fa chomhair là chumhachdaich aʼ bhreitheanais.
SIR.12.7	Tabhair do ʼn duine mhaith, agus na cuidhich leis aʼ pheacach.
SIR.12.8	Cha ʼn fhainichear caraid ann an soirbheas, agus cha ʼn fholuichear nàmhaid ann an doirbheas.
SIR.12.9	Bithidh nàimhdean air an claoidh le soirbheas duine: ach na dhoirbheas teichidh eadhon an caraid.
SIR.12.10	Na h‑earb gu bràth á do nàmhaid; oir amhuil mar a mheirgeas iarunn, mar sin tha aingidheachd‑san.
SIR.12.11	Ged a dhʼ ùmhlaicheas se e fein, agus a chrùbas e, gidheadh thoir an deagh aire, agus bi air tʼ fhaiceall roimhe, agus bithidh tusa dhàsan mar gu ʼm biodh sgàthain air a suathadh, agus fainichidh tu nach do sguabadh aʼ mheirg aige air falbh gu buileach.
SIR.12.12	Na suidhidh e ridʼ thaobh, air eagal, an uair a thilgeas e sìos thu, gu ʼn seas e suas ʼnadʼ àite; ni mò a leigeas tu leis suidh aig do làimh dhéise, air eagal gu ʼn iarr e do chaithir a ghabhail, agus gu ʼn cuimhnich thu mo bhriathra‑sa mu dheireadh, agus gu ʼm bi thu air do bhioradh leò.
SIR.12.13	Cò a ghabhas truas ri geasadair
SIR.12.14	Mar sin cò a ghabhas truas ris‑san a théid dhʼ ionnsuidh peacaich, agus a ta air a thruailleadh leis ʼna pheacannaibh?
SIR.12.15	Rè tamuill fanaidh e maille riut, ach ma thòisicheas tu ri tuiteam, cha dean e moille.
SIR.12.16	Labhraidh nàmhaid gu milis le ʼbhilibh, ach ʼna chridhe tha e ʼsmuaineachadh ciamar a thilgeas e thu ʼsan t‑slochd: guilidh e le ʼshùilibh, ach ma gheibh e cothrom, cha bhi e riaraichte le fuil.
SIR.12.17	Ma thig doirbheas ʼnadʼ aghaidh, gheibh thu e air an toiseach; agus ged a leigeas e air do chuideachadh, gidheadh tollaidh e foghad.
SIR.12.18	Crathaidh e a cheann, agus bualidh e a làmhan, agus bithidh e ri mòran cogarsaich, agus atharraichidh e a ghnùise.
SIR.13.1	Esan a bheanas ri pice truaillear leis e; agus esan aig am bheil comunn ri duine uaibhreach, bithidh e cosmhuil ris.
SIR.13.2	Na cuir uallach ort fein os ceann do chumhachd am feadh is beò thu; agus na biodh comunn agad ri duine a ta ni ʼs cumhachdaichʼ agus ni ʼs saoibhre na thu fein: oir ciamar a chòrdas an coire agus an soitheach crèadha cuideachd? oir ma bhuailear an t‑aon an aghaidh an aoin eile, brisear e.
SIR.13.3	Rinn an duine beartach gu mearachdach, agus a dhʼ aindeoin sin gidheadh tha e aʼ bagradh: nithear eucoir air an duine bhochd, agus feumaidh e mar an ceudna a bhi ʼguidheadh.
SIR.13.4	Ma bhios tu chum buannachd dha, nì e feum dìot; ach mar ʼeil aʼ bheag agad, tréigidh e thu.
SIR.13.5	Ma tha aʼ bheag agad, bithidh e beò maille riut; seadh, rùisgidh e thu, agus cha bhi bròn air air a shon.
SIR.13.6	Ma tha feum aige ort, meallaidh e thu, agus bithidh fèith‑ghàire air riut, agus cuiridh e fo dhòchas thu, labhraidh e gu suairce riut, agus their e, Ciod tha ʼdhìth ort?
SIR.13.7	Agus cuiridh e nàir ort le a bhiadhaibh, gus an dean e falamh thu dhà na trì uairean, agus ma dheireadh nì e gàire fanoid riut; an déigh sin, an uair a chìth e thu tréigidh e thu agus crathaidh e a cheann riut.
SIR.13.8	Gabh an aire nach meallar thu, agus nach leagar sìos thu ʼnadʼ shubhachas.
SIR.13.9	Ma bheir duine cumhachdach cuireadh dhuit, fan air falbh, agus an sin bheir e am barrachd cuiridh dhuit.
SIR.13.10	Na bi thusa aʼ tarruing dlùth air, air eagal gu ʼn cuir e air ais thu; na seas fad as, air eagal gu ʼn dì‑chuimhnichear thu.
SIR.13.11	Na gabh ort a bhi co‑ionnann ris ann an còmhradh, agus na creid a lìonmhorachd fhocal; oir le mòran comuinn buairidh e thu, agus aʼ féith‑ghàire riut, gheibh e mach do nithe dìomhra:
SIR.13.12	Ach gu h‑ain‑iochdmhoir taisgidh e suas do briathra, agus cha chaomhain e dochann a dheanamh ort, agus do thilgeadh a ʼm prìosain.
SIR.13.13	Faic, agus gabh deagh aire, oir tha thu aʼ gluasad a ʼn cunnart a bhi air do chur sìos; an uair a chluinneas tu na nithe sin, dùisg á do chodal.
SIR.13.14	Gràdhaich an Tighearna rè do bheatha, agus gairm air air son do shlàinte.
SIR.13.15	Tha gràdh aig gach ainmhidh dʼ a ghnè fein, agus tha gràdh aig gach duine dʼ a choimhearsnach fein.
SIR.13.16	Tha gach feòil aʼ co‑chòrdadh a réir a gnè, agus dlùth‑leanaidh duine ri leithid fein.
SIR.13.17	Ciod an co‑chomunn a ta aig a mhadadh‑allaidh ris an uan? mar sin am peacach ris an fhìrean.
SIR.13.18	Ciod an còrdadh a ta eadar an hiena agus an cù? agus ciod an sìth a ta eadar am beartach agus am bochd?
SIR.13.19	Ceart mar a ta an asail fhiadhaich ʼna creich do ʼn leòmhan ʼsan fhàsach; mar sin ithidh am beartach suas am bochd.
SIR.13.20	Mar a ta fuath aig na h‑uaibhrich do dhʼ irioslachd; mar sin tha gràin aig aʼ bheartach do ʼn bhochd.
SIR.13.21	Tha duine beartach, aig toiseach a thuiteim, air a chumail suas le ʼchàirdibh; ach tha duine bochd air da a bhi air a thoirt sìos, air a dhruideadh a mach le ʼchàirdibh.
SIR.13.22	An uair a thuiteas duine beartach, tha mòran luchd‑cuideachaidh aige; labhraidh e nithe nach ʼeil ri ʼn labhairt, agus an déigh sin fìreanaichidh daoine e; shleamhnuich an duine bochd, agus an déigh sin chronaich iad e; labhair e gu glic, agus cha ʼn fhaigheadh e àite.
SIR.13.23	An uair a labhras duine beartach, fanaidh na h‑uile ʼnan tosd; agus feuch, àrdaichidh iad na their e chum nan neòil; ach ma labhras an duine bochd, their iad, Cò e am fear so? agus ma thuislicheas e, cuidichidh iad chum cur as da.
SIR.13.24	Tha beartas maith dhàsan aig nach ʼeil peacadh, agus tha bochduinn ʼna h‑olc ann am beul nam mì‑dhiadhaidh.
SIR.13.25	Tionndaidhidh cridhe duine a ghnùis, cia achd air son maith no uilc; agus nì cridhe subhach gnùis aoibhneach.
SIR.13.26	Tha gnùis aoibhneach ʼna comhair air cridhe a ta ann an soirbheas; agus tha a bhi ʼrannsachadh a mach chosamhlachd ʼna obair sgìth do ʼn inntinn.
SIR.14.1	Is beannaichte an duine nach do thuislich le ʼbheul, agus nach ʼeil air a bhioradh le lìonmhorachd pheacanna.
SIR.14.2	Is beannaichte esan nach do dhìteadh le choguis fein ʼsan Tighearna.
SIR.14.3	Cha ʼn ʼeil beartas maiseach leis an spìocaire; agus ciod a dheanadh duine farmadach le airgiod?
SIR.14.4	Tha esan a thionalas le bhiʼ mealladh anama fein, aʼ tional air son sluaigh eile, a chaitheas a mhaoin gu struidheil.
SIR.14.5	Esan a ta olc dha fein, cò dʼ am bi e maith? cha ghabh e toilinntinn ʼna chuid.
SIR.14.6	Cha ʼn ʼeil neach ann ni ʼs miosa na esan aig am bheil farmad ris fein; agus is duais so air son aingidheachd fein.
SIR.14.7	Agus ma nì e maith, nì e gu mì‑dheònach e; agus ma dheireadh cuiridh e aingidheachd fein an céill.
SIR.14.8	Tha droch shùil aig duine farmadach; tionndaidhidh e air falbh a ghnùis, agus nì e dìmeas air daoinibh.
SIR.14.9	Cha ʼn ʼeil sùil duine shanntaich riaraichte le ʼchuibhrionn fein; agus tiormaichidh droch‑bheairt nan aingidh suas an t‑anam.
SIR.14.10	Tha farmad aig sùil aingidh ri aran (fein), agus is spìocair e aig a bhòrd fein.
SIR.14.11	A mhic, a réir do chomais dean maith dhuit fein, agus thoir do ʼn Tighearn an tabhartas a ta dligheach dha.
SIR.14.12	Cuimhnich nach fad gus an tig am bàs, agus nach ʼeil co‑cheangal na h‑uaigh air a nochdadh dhuit.
SIR.14.13	Dean maith dodʼ charaid mu ʼm faigh thu bàs, agus a réir do chomais sìn a mach do làmh, agus tabhair da.
SIR.14.14	Na meall thu fein as an làtha mhaith, agus na leig le beagan do dheagh rùin dol seachad ort.
SIR.14.15	Nach fàg thu do thrioblaidean aig neach eile? agus do shaothair gu bhi air a roinn le crannchur?
SIR.14.16	Tabhair seachad, agus gabh, agus naomhaich tʼ anam fein; oir cha ʼn ʼeil nithe mìllse ri ʼn iarraidh ʼsan uaigh.
SIR.14.17	Fàsaidh gach feòil sean mar thrusgan; oir o thoiseach ʼse ʼn cùmhnant, Bàsaichidh tu am bàs.
SIR.14.18	Mar do ʼn duilleach uaine air craoibh thiugh, tuitidh cuid, agus fàsaidh cuid; mar sin tha ginealach na feòla agus na fola, tha aon aʼ teachd gu crìch, agus tha aon eile air a bhreith.
SIR.14.19	Grotaidh agus caithidh gach obair air falbh, agus teichidh am fear‑oibre mar an ceudna.
SIR.14.20	Is beannaichte an duine a smuainicheas ann an gliocas air nithibh maithe, agus a reusonaicheas air nithibh naomha le ʼthuigse.
SIR.14.21	An tì a smuainicheas air a slighibh ʼna chridhe, gheibh e mar an ceudna tuigse ʼna dìomhaireachdaibh.
SIR.14.22	Rach ʼna déigh mar aon a ta ʼrannsachadh a mach, agus fuirich ʼna slighibh.
SIR.14.23	An tì a dhearcas a stigh air a h‑uinneagaibh, éisdidh e mar an ceudna aig a dorsaibh.
SIR.14.24	An tì a thàmhaicheas am fagus dʼ a tigh, daingnichidh e mar an ceudna dealg na ballachaibh.
SIR.14.25	Suidhichidh e a bhùth am fagus di, agus còmhnaichidh e ann an ionad‑còmhnuidh far am bheil nithe maithe.
SIR.14.26	Cuiridh e a chlann fo a fasgadh, agus gabhaidh e còmhnuidh fo a geuga.
SIR.14.27	Còmhdaichear e leatha o ʼn teas, agus gabhaidh e còmhnuidh ʼna glòir.
SIR.15.1	Ni esan maith air am bheil eagal an Tighearna; agus esan aig am bheil eòlas an lagha gheibh se i.
SIR.15.2	Agus mar mhàthair còmhlaichidh si e, agus gabhaidh i ris mar mhnaoi air a pòsadh ʼna maighdinn.
SIR.15.3	Beathaichidh si e le h‑aran na tuigse, agus bheir i uisge na gliocais da ri òl.
SIR.15.4	Bithidh e air a shuidheachadh oirre, agus cha ghluaisear e; agus earbaidh e rithe, agus cha chuirear as da.
SIR.15.5	Ardaichidh si e os ceann a choimhearsnach, agus ann am meadhon aʼ choimhthionail fosgailidh si a bheul.
SIR.15.6	Gheibh e toilinntinn, agus coron aoibhneis; agus bheir i air gu ʼn sealbhaich e ainm bithbhuan.
SIR.15.7	Ach cha ʼn fhaigh daoine amaideach gréim oirre, agus cha ʼn fhaic peacaich i.
SIR.15.8	Oir tha i fad as o uabhar, agus cha ʼn urrainn daoine a ta ʼnam breugairibh a cuimhneachadh.
SIR.15.9	Cha ʼn ʼeil moladh ciatach ann am beul aʼ pheacaich, oir cha ʼn ʼeil e air a chur dʼ a ionnsuidh leis an Tighearna.
SIR.15.10	Oir cuirear moladh an céill ann an gliocas, agus soirbhichidh an Tighearna leis.
SIR.15.11	Na abair thusa, Is ann trìd an Tighearna a thuit mi: oir cha chòir duit‑sa na nithe sin a dheanamh dʼ am bheil fuath aige‑san.
SIR.15.12	Na abair thusa, Thug e orm dol a ʼm mearachd: oir cha ʼn ʼeil feum aig air an duine pheacach.
SIR.15.13	Tha fuath aig an Tighearna do gach gràineileachd; agus cha ʼn ʼeil gràdh aca‑san dha air am bheil eagal an Tighearna.
SIR.15.14	Rinn esan fein an duine air tùs, agus dhʼ fhàg se e ann an làimh aʼ chomhairle fein;
SIR.15.15	Ma ʼs i do thoil, na h‑àitheantan a ghléidheadh, agus dìllseachd thaitneach a nochdadh.
SIR.15.16	Chuir e teine agus uisge romhad: sìn a mach do làmh far an àill leat.
SIR.15.17	Tha beatha agus bàs roimh an duine; agus ge bʼ e a ʼs àill leis gheibh se e.
SIR.15.18	Oir is mòr gliocas an Tighearna, agus tha e mòr ann an cumhachd, agus aʼ faicinn nan uile nithe:
SIR.15.19	Agus tha a shùilean orra‑san dʼ an eagal e, agus is aithne dhàsan uile obair an duine.
SIR.15.20	Cha do dhʼ àithn e do dhuine sam bith a dheanamh gu h‑olc, ni mò a thug e cead do dhuine sam bith a dheanamh peacaidh.
SIR.16.1	Na iarr mòran cloinne neo‑tharbhaich, ni mò a ghabhas tu toilinntinn ann am macaibh mì‑dhiadhaidh.
SIR.16.2	Ged a dhʼ fhàsas iad lìonmhor, na dean gàirdeachas annta, mar bi eagal an Tighearna maille riù.
SIR.16.3	Na cuir do dhòchas ʼnam beatha, ni mò a ghabhas tu suim dʼ an lìonmhorachd: oir is fearr aon a ta ceart na mìle; agus is fearr am bàs fhaotuinn gun chloinn, na iadsan a bhi aca a ta an‑diadhaidh.
SIR.16.4	Oir bithidh am baile air ath‑lìonadh le h‑aon aig am bheil tuigse; ach bithidh luchd‑dàimhe nan aingidh gu h‑ealamh air am fàsachadh.
SIR.16.5	Chunnaic mi mòran nithe a leithid sin lemʼ shùilibh, ach chual mo chluas nithe a ʼs mò na iad sin.
SIR.16.6	Lasar teine ann an coimhthional nan aingidh; agus ann an cinneach peacach cuirear corruich ʼna teine.
SIR.16.7	Bha e ann an réite ris na seann famhairibh, a chlaoin air falbh ann an neart an amaideachd fein.
SIR.16.8	Ni mò a chaomhain e an t‑ionad anns an robh Lot air chuairt, ach thug e gràin doibh air son an uabhair.
SIR.16.9	Cha do ghabh e truas ri sluagh an léirsgrios, a thugadh air falbh ʼnam peacannaibh:
SIR.16.10	No an sèa ceud mìle fear‑coise, a chruinnicheadh rʼ a chéile ann an cruadhas an cridhe.
SIR.16.11	Agus ma tha a h‑aon rag‑mhuinealach am measg an t‑sluaigh, tha e ʼna mhìorbhuil ma théid e as gun pheanas: oir maille ris‑san tha tròcair agus corruich; tha e cumhachdach a thoirt maitheanais, agus a thaomadh feirge a mach.
SIR.16.12	Mar a ta a thròcair mòr, mar sin tha a smachdachadh mar an ceudna; bheir e breith air duine a réir oibre.
SIR.16.13	Cha téid am peacach as le chuid creach; agus cha bhi foighidinn nan daoine diadhaidh gu dìomhain.
SIR.16.14	Réitich an t‑slighe air son gach oibre thròcairich; oir gheibh gach duine a réir obair fein.
SIR.16.15	Chruaidhich an Tighearna Pharaoh, chum nach gabhadh e eòlas air, chum gu ʼm biodh oibre cumhachdach air an deanamh aithnichte do ʼn t‑saoghal.
SIR.16.16	Tha a thòcair follaiseach do gach creutair; agus dhealaich e a sholus o ʼn dorchadas le h‑adamant.
SIR.16.17	Na abair thusa, Foluichidh mi mi fein o ʼn Tighearna: an cuimhnich neach sam bith a ta shuas mi? Cha bhi cuimhne orm am measg na h‑uiread sluaigh; oir ciod e mʼ anam am measg àireimh neo‑chrìochnuichte do chreutairibh?
SIR.16.18	Feuch, bithidh nèamh, agus nèamh nan nèamh, an cuan, agus talamh, agus gach nì a ta ann, air an gluasad an uair a dhʼ fhiosraicheas esan.
SIR.16.19	Bithidh na beannta mar an ceudna, agus bunaite na talmhainn air an crathadh le ball‑chrith, an uair a dhʼ amhairceas an Tighearna orra.
SIR.16.20	Cha smuainich cridhe sam bith air na nithibh sin gu dligheach: agus cò dʼ an urrainn a shligheanna a thuigsinn?
SIR.16.21	Is doinionn e nach comasach do dhuine sam bith fhaicinn: oir tha chuid a ʼs mò dʼ a oibribh folluichte.
SIR.16.22	Cò a ʼs urrainn oibre a cheartais a chur an céill? no cò a chuireas suas leò? oir tha a chùmhnant am fad as, agus tha deuchainn nan uile nithe aig an deireadh.
SIR.16.23	Smuainichidh esan aig nach ʼeil tuigse air nithibh faoin; agus smuainichidh duine amaideach aʼ dol ʼmearachd air dìomhanasaibh.
SIR.16.24	A mhic, éisd rium, agus foghluim eòlas, agus comharraich mo bhriathra ʼnad chridhe.
SIR.16.25	Foillsichidh mi teagasg le cudthrom, agus cuiridh mi an t‑eòlas aige an céill gu cothromach.
SIR.16.26	Tha oibre an Tighearna air an deanamh ann am breitheanas o ʼn toiseach; agus o ʼn àm an dʼ rinn se iad shocraich e an earrainnean fa leth.
SIR.16.27	Rinn e oibre fein maiseach a chaoidh, agus tha aʼ chuid a ʼs àraidh dhiubh ʼna làimh chum gach uile lìnn; cha ʼn ʼeil iad aon chuid ri saothair, no sgìth, ni mò a sguireas iad o ʼn oibribh.
SIR.16.28	Cha ʼn ʼeil a h‑aon diubh aʼ bacadh an aoin eile, agus cha bhi iad gu bràth eas‑ùmhal dʼ a fhocal.
SIR.16.29	An déigh so amhaircidh an Tighearn air an talamh, agus lìonaidh e le bheannachdaibh e.
SIR.16.30	Chòmhdaich e ʼaghaidh leis gach uile ghnè nì beò: agus pillidh iad dʼ a ionnsuidh a rìs.
SIR.17.1	Chruthaich an Tighearn an duine dhe ʼn talamh, agus phill se e dʼ a ionnsuidh a rìs.
SIR.17.2	Thug e dhoibh beagan làithean agus ùine ghoirid, agus cumhachd mar an ceudna os ceann nan nithe a ta ann.
SIR.17.3	Bhuilich e orra neart leò fein, agus rinn se iad a réir ìomhaigh fein,
SIR.17.4	Agus chuir se eagal an duine air gach feòil, agus thug e uachdaranachd dha os ceann bheathaichean agus eunlaith.
SIR.17.5	(Fhuair iad feum nan cùig oibre aig an Tighearna, agus anns an sèathamh àite chomh‑pàirtich e riù tuigse, agus anns an seachdamh còmhradh, eadar‑theangair nan smuainte aige.)
SIR.17.6	Comhairle, agus teanga, agus sùilean, agus cluasan, agus cridhe, thug e dhoibh chum tuigsinn.
SIR.17.7	Os bàrr, lìon se iad le eòlas na tuigse, agus nochd e dhoibh maith agus olc.
SIR.17.8	Shuidhich e a shùil air an cridheachaibh, chum mòrachd oibre fein a nochdadh dhoibh.
SIR.17.9	Thug e comas doibh glòir a dheanamh ʼna ghnìomharaibh iongantach gu bràth, a chum gu ʼn cuireadh iad le tuigse ʼoibre an céill.
SIR.17.10	Agus molaidh na daoine taghta ainm naomh‑san.
SIR.17.11	A thuilleadh air so, thug e eòlas doibh, agus lagh na beatha mar oighreachd.
SIR.17.12	Rinn e cùmhnant sìorruidh riù, agus nochd e dhoibh a bhreitheanais.
SIR.17.13	Chunnaic an sùilean mòrachd a ghlòir, agus chual an cluasan a ghuth ghlòrmhor.
SIR.17.14	Agus thubhairt e riù, Seachnaibh gach uile neo‑fhìreantachd; agus thug e àithne do gach duine a thaobh a choimhearsnaich.
SIR.17.15	Tha an slighean do ghnàth roimhe, agus cha ʼn fholuichear o shùilibh iad.
SIR.17.16	Tha gach duine air a thabhairt do ʼn olc o ʼòige; ni mò am bʼ urrainn dhoibh cridheachan feòla a dheanamh dhoibh fein ann an àit chridheachan clochaidh.
SIR.17.17	Oir ann an roinn chinneach na talmhainn uile shuidhich e riaghlair os ceann an t‑sluaigh; ach is e Israeil cuibhrionn an Tighearna:
SIR.17.18	A dhʼ àraich e le teagasg, air da a bhi ʼna cheud‑ghin; agus, aʼ tabhairt da soluis a ghràidh, cha tréig se e.
SIR.17.19	Uime sin tha ʼn oibre gu léir roimhe mar aʼ ghrian, agus tha a shùilean do ghnàth air an slighibh.
SIR.17.20	Cha ʼn ʼeil a h‑aon dʼ an gnìomharaibh eucorach air am foluchadh uaith‑san, ach tha am peacanna gu léir am fianuis an Tighearna.
SIR.17.21	Ach air do ʼn Tighearn a bhi gràsmhor, agus eòlach air obair fein, cha dʼ fhàg agus cha do thréig se iad, ach chaomhain se iad.
SIR.17.22	Maille ris‑san tha déirce duine mar sheul, agus gléidhidh e deagh ghnìomhara duine mar chloich na sùla, agus bheir e maitheanas da chuid mhac agus nighean.
SIR.17.23	An déigh sin éiridh e suas agus bheir e duais doibh, agus ath‑dhìolaidh se iad air an cinn.
SIR.17.24	Ach dhoibh‑san a nì aithreachas, thug e cead pilltinn, agus thug e comhfhurtachd dhoibh‑san a dhʼ fhàilnich a ʼm foighidinn.
SIR.17.25	Pill ris an Tighearna, agus tréig do pheacanna, dean ùrnuigh an làthair a ghnùis, agus ciontaich ni ʼs lugha.
SIR.17.26	Pill a rìs ris an Tì a ʼs Airde, agus tionndaidh air falbh o ʼn olc: oir treòraichidh e thu a mach á dorchadas chum soluis na slàinte; agus tabhair fuath ro shearbh do ghràineileachd.
SIR.17.27	Cò a mholas an Tì a ʼs Airde anns an uaigh? a thuilleadh orra‑san a ta beò agus aʼ tabhairt buidheachais?
SIR.17.28	Théid buidheachas a dhìth o na mairbh, mar o neach nach ʼeil idir ann: molaidh iadsan a ta beò agus fallain ʼnan cridhe Dia.
SIR.17.29	Cia mòr caoimhneas gràdhach an Tighearna ar Dé, agus a thròcair dʼ an taobhsan a philleas ris ann an naomhachd!
SIR.17.30	Oir cha ʼn ʼeil na h‑uile nithe ann an daoinibh, do bhrìgh nach ʼeil mac an duine neo‑bhàsmhor.
SIR.17.31	Ciod a ʼs dealraiche na ghrian? gidheadh fàilnichidh a solus; agus smuainichidh feòil agus fuil an t‑olc.
SIR.17.32	Tha esan aʼ sealltuinn air cumhachd àirde nèimh, agus cha ʼn ʼeil anns na h‑uile dhaoinibh ach duslach agus luaithre.
SIR.18.1	Chruthaich esan a ta beò gu bràth na h‑uile nithe gu coitchionn.
SIR.18.2	Tha ʼn Tighearn a mhàin ceart, agus cha ʼn ʼeil neach eile ach esan,
SIR.18.3	A ta ʼriaghladh an t‑saoghail le glaic a làimh, agus tha na h‑uile nithe ùmhal dʼ a thoil; oir is Rìgh nan uile e, aʼ dealachadh le chumhachd fein nithe naomha ʼnam measg o nithe mì‑naomha.
SIR.18.4	Cò dʼ an tug e cumhachd oibre fein a chur an céill? no cò a gheibh a mach a ghnìomharan urramach?
SIR.18.5	Cò a nì suas ann an àireamh neart a mhòrachd‑san? no cò a chuireas a thròcairean an céill?
SIR.18.6	A thaobh oibre mhìorbhuileach an Tighearna, cha toirear nì sam bith uatha, ni mò a chuirear nì sam bith riutha, ni mò a gheibhear an stéigh aca a mach.
SIR.18.7	An uair a bhios duine ullamh, an sin tha e aʼ tòiseachadh: agus an uair a sguireas e, an sin tha e an teagamh.
SIR.18.8	Ciod e an duine, agus ciod a ʼs feum da? ciod is maith, agus ciod is olc dha?
SIR.18.9	ʼSe àireamh làithean duine aig aʼ chuid a ʼs faide cùig fichead bliadhna.
SIR.18.10	Mar bhraoin uisge do ʼn chuan, agus mar eitean gaireil an coimeas ris aʼ ghaineimh; mar sin tha mìle bliadhna a thaobh làithean na sìorruidheachd.
SIR.18.11	Uime sin tha Dia foighidinneach riutha, agus aʼ taomadh a mach a thròcair orra.
SIR.18.12	Chunnaic agus mhothuich e gu ʼn robh an crìoch olc; uime sin chuir e a chaoimhneas ann am meud.
SIR.18.13	Tha tròcair duine chum a choimhearsnaich; ach tha tròcair an Tighearna chum gach feòla; tha esan aʼ cronachadh, agus ag àrachadh, agus aʼ teagasg, agus aʼ toirt air ais, mar bhuachaill a thaobh a thréid.
SIR.18.14	Ni e tròcair orrasan a ghabhas ri teagasg, agus a dhʼ iarras gu dìchiollach an déigh a bhreitheanasa.
SIR.18.15	A mhic, na truaill do dheagh ghnìomhara fein, agus na gnàthaich briathra mì‑thaitneach an uair a bheir thu nì seachad.
SIR.18.16	Nach lùghdaich an drùchd an teas? mar sin is fearr focal na tiodhlac.
SIR.18.17	Feuch, nach fearr focal na tiodhlac? ach tha iad le chéile aig duine gràsmhor.
SIR.18.18	Cronaichidh amadan gu h‑iargaltach, agus cuiridh tiodhlac an duine fharmadaich as do na sùilibh.
SIR.18.19	Faigh fios mu ʼn labhair thu, agus gabh leigheas mu ʼm fàs thu tinn.
SIR.18.20	Roimh bhreitheanas ceasnaich thu fein, agus ann an là an fhiosrachaidh gheibh thu tròcair.
SIR.18.21	Irioslaich thu fein mu ʼm fàs thu tinn, agus ann an àm pheacanna nochd aithreachas.
SIR.18.22	Na cumadh nì sam bith thu gun do bhòid ìocadh ʼn àm iomchuidh, agus na fan chum aʼ bhàis gun a bhi air dʼ fhìreanachadh.
SIR.18.23	Dean deas, mu ʼn dean thu ùrnuigh; agus na bi mar neach a bhrosnaicheas an Tighearna.
SIR.18.24	Smuainich air a chorruich a bhios aig an deireadh, agus air àm an dìoghaltais, an uair a thionndaidheas e a ghnùis air falbh.
SIR.18.25	An uair a ta gu leòir agad, cuimhnich air àm an ocrais; agus an uair a ta thu beartach, smuainich air bochdainn agus feum.
SIR.18.26	O mhaduinn gu feasgair tha ʼn t‑àm air atharrachadh, agus tha na h‑uile nithe air an deanamh gu h‑ealamh a ʼm fianuis an Tighearna.
SIR.18.27	Bithidh eagal air duine glice anns gach nì, agus bithidh e air fhaiceall ann an là a pheacaidh an aghaidh oilbheim; ach cha ghabh amadan beachd air ùine.
SIR.18.28	Tha eòlas aig gach duine aig am bheil tuigse air gliocas, agus bheir e moladh dhàsan a fhuair a mach i.
SIR.18.29	Dhʼ fhàs iadsan aig an robh tuigse ann am briathraibh glice iad fein, agus bhrùchd iad a mach cosamhlachdan maiseach.
SIR.18.30	Na lean tʼ ana‑mianna fein, ach cùm thu fein air ais o dʼ shanntaibh.
SIR.18.31	Ma bheir thu dodʼ anam fein na mianna a thoilicheas e, nì e thu nadʼ chùis‑mhagaidh dodʼ nàimhdibh fein a ta cur sìos ort.
SIR.18.32	Na gabh toilinntinn ann am mòran sògha, ni mò a cheanglas tu thu fein ris aʼ chosdas.
SIR.18.33	Na deanar nadʼ dhéircean thu le cuirm a dheanamh le h‑iasad, an uair nach ʼeil nì ʼnad sporran: oir bithidh tu a ʼm feall‑fholluchadh air son do bheatha fein, agus labhrar umad.
SIR.19.1	Cha bhi cosnaiche a ta air a thoirt suas do ʼn mhisge saibhir: agus an tì a nì tàir air nithibh beaga tuitidh e a lìon cuid is cuid,
SIR.19.2	Bheir fìon agus mnai air daoinibh tuigseach tuiteam air falbh; agus esan a dhlùth‑leanas ri strìopachaibh fàsaidh e beag‑nàrach.
SIR.19.3	Gheibh na leòmann agus na cnuimheagan e mar oighreachd, agus bheirear duine dàna air falbh.
SIR.19.4	Tha esan a ta ealamh gu creideas a thoirt eutrom ʼsan inntinn; agus ciontaichidh an tì a pheacaicheas, an aghaidh anama fein.
SIR.19.5	Dìtear an neach aig am bheil toilinntinn ann an aingidheachd: ach esan a chuireas an aghaidh thoilinntinnean crùnaidh e a bheatha fein.
SIR.19.6	Bithidh esan beò gun chòmhstrith dʼ an comas a theangadh a riaghladh; agus bithidh ni ʼs lugha do ʼn olc aigesan dʼ am bheil fuath do chainnt dhìomhain.
SIR.19.7	Na h‑aithris do neach eile an nì sin a dhʼ innsear dhuit, agus cha ʼn ann a ʼs miosʼ a dhʼ éireas duit.
SIR.19.8	Cia achd is ann ri caraid no ri nàmhaid, na labhair mu chaithe‑beatha dhaoine eile; agus ma ʼs urrainn thu gun choire, na leig ris iad.
SIR.19.9	Oir chual agus chunnaic e thu; agus an uair a thig an t‑àm bheir e fuath dhuit.
SIR.19.10	Ma chual thu focal, faigheadh e bàs maille riut fein; agus biodh deagh mhisneach agad, cha sgàin e thu.
SIR.19.11	Bithidh amadan ri saothair le focal, mar bhoirionnach ri saothair chloinne.
SIR.19.12	Mar shaighead an sàs ann an sléisde duine, mar sin tha focal a ʼm broinn amadain.
SIR.19.13	Comhairlich caraid, feudaidh e bhith nach dʼ rinn se e; agus ma rinn, nach dean e ni ʼs mò e.
SIR.19.14	Comhairlich do charaid, feudaidh e bhith nach dubhairt se e; agus ma thubhairt, nach abair e tuilleadh e.
SIR.19.15	Comhairlich caraid: oir gu minic is fear‑tuaileis e, agus na creid gach sgeul.
SIR.19.16	Tha aon ann a thuislicheas ʼna chainnt, ach cha ʼn ann o ʼn chridhe; agus cò e an tì nach dʼ rinn coire le theanga?
SIR.19.17	Comhairlich do charaid mu ʼm bagair thu e; agus as eugais feirge, thoir géill do lagh an Tì a ʼs Airde.
SIR.19.18	ʼSe eagal an Tighearna aʼ cheud cheum chum gu ʼn (gabh e) riut, agus gheibh gliocas a ghràdh.
SIR.19.19	ʼSe eòlas àitheanta an Tighearna teagasg na beatha; agus gheibh iadsan a nì nithe chum a thoileachadh toradh craoibh na neo‑bhàsmhorachd.
SIR.19.20	ʼSe eagal an Tighearna gach gliocas; agus tha cur an céill an lagha anns an uile ghliocas, agus eòlas air uile‑chumhachd‑san.
SIR.19.21	Ma their seirbhiseach rʼ a mhaighstir, Cha dean mise mar is àill leat; ged a nì e an déigh làimh e, tha e ʼcur feirge airsan a ta ʼga àrachadh.
SIR.19.22	Cha ghliocas eòlas na h‑aingidheachd, ni mò aig uair sam bith an i tuigse coimhairle pheacach.
SIR.19.23	Tha aingidheachd ann, agus is gràineileachd i; agus tha amadan ann a ʼs eugais gliocais.
SIR.19.24	Esan aig am bheil tuigse bheag, agus air am bheil eagal an Tighearna, is fearr e na esan aig am bheil mòran tuigse, agus a ta ʼbriseadh lagha an Tì a ʼs Airde.
SIR.19.25	Tha seòltachd ro mhòr ann, a ta mì‑cheart; agus tha e ann a théid gu taobh chum breitheanas a nochdadh; agus tha e ann a ta glic a dhʼ fhìreanaicheas bhreitheanas.
SIR.19.26	Tha duine aingidh ann a chrochas a cheann gu brònach sìos; ach ʼsan taobh a stigh, tha e làn ceilg,
SIR.19.27	Aʼ cromadh sìos a ghnùis, agus aʼ deanamh mar nach cual e; far nach aithnichear e nì e cron ort mu ʼn toir thu an aire.
SIR.19.28	Agus dhʼ easbhuidh cumhachd ma chumar o ʼn pheacadh e; an déigh sin an uair a gheibh e an comas nì e an t‑olc.
SIR.19.29	Fainichear duine le ʼshealladh, agus esan aig am bheil tuigse, le ʼghnùis, an uair a chòmhlaicheas tu e.
SIR.19.30	Nochdaidh sgeudachadh duine, agus a ghàire mhòir, agus a cheum, ciod e.
SIR.20.1	Tha achmhasan ann nach ʼeil maiseach: a rìs, bithidh duine ʼna thosd, agus tha e glic.
SIR.20.2	Is fearr gu mòr achmhasan a thoirt, na a bhi a ʼm feirg gu h‑uaigneach; agus gléidhear esan a dhʼ aidicheas aʼ chiont o dhochunn.
SIR.20.3	Cia maith an nì, an uair a dhʼ ath‑leasaichear thu, aithreachas a nochdadh! oir mar so seachnaidh tu am peacadh.
SIR.20.4	Amhuil mar ana‑miann càillteanaich chum òigh a mhilleadh; mar sin tha esan a bheir breith le h‑àinneart.
SIR.20.5	Tha aon ann a bhios ʼna thosd, agus gheibhear glic e; agus aon eile a dhʼ fhàsas gràineil le mòran faoin‑chòmhraidh.
SIR.20.6	Bithidh neach àraidh ʼna thosd, do bhrìgh nach ʼeil freagradh aig rʼ a thoirt; agus fanaidh fear eile sàmhach, aʼ fiosrachadh ama fein.
SIR.20.7	Cumaidh duine glic a theanga gus am faic e cothrom: ach cha bhi suim aig glagair agus aig amadan do àm air bith.
SIR.20.8	Fuathaichear esan a nì feum do mhòran bhriathraibh; agus gabhar gràin dheth‑san a ghlacas ùghdarras dha fein ʼs na nithibh sin.
SIR.20.9	Tha peacach ann aig am bi soirbheachadh maith ann an droch nithibh; agus tha buannachd ann a thig gu call.
SIR.20.10	Tha tiodhlac ann nach dean maith dhuit; agus tha tiodhlac ann aig am bheil duais dà‑fhillte.
SIR.20.11	Tha irioslachd ann a thaobh glòire; agus tha e ann a thogas a cheann o staid ìosail.
SIR.20.12	Tha esan ann a cheannaicheas mòran air bheagan, agus a dhʼ ath‑dhìolas seachd‑fillte e.
SIR.20.13	Ni duine glic e fein gràdhach le ʼbhriathraibh fein; ach taomar a mach gràsan nan amadan.
SIR.20.14	Cha dean tiodhlac amadain maith sam bith dhuit, an uair a tha e agad; ni mò tiodhlac an duine fharmadaich air son éigin fein: oir seallaidh e air son mhòran nithe fa chomhair an aoin.
SIR.20.15	Bheir e beagan seachad, agus nì e mòran maoidhe; fosglaidh e a bheul mar fhear‑glaodhaidh; bheir e a ʼn ìasad an diugh, agus a ʼm màireach iarraidh e air ais e: tha a leithid do dhuine gu bhi air ʼfhuathachadh le Dia agus duine.
SIR.20.16	Their an t‑amadan, Cha ʼn ʼeil càirdean agam, cha ʼn ʼeil taing agam air son mo dheagh ghnìomharan air fad, agus tha iadsan a ta ʼg itheadh mʼ arain, aʼ labhairt gu h‑olc umam.
SIR.20.17	Cia tric, agus cia lìon neach a nì gàire‑fanoid ris! oir cha ʼn aithne dha gu ceart ciod e nì a bhi aige; agus tha e ceart dìreach mar nach biodh e aig idir.
SIR.20.18	Is fearr sleamhnachadh air aʼ chàbhsair na sleamhnachadh leis an teanga; mar so thig tuiteam nan aingidh gu h‑obunn.
SIR.20.19	Bithidh an còmhnuidh sgeul neo‑iomchuidh ann am beul an tì a ta neo‑ghlice.
SIR.20.20	Cuirear cùl ri briathar glic an uair a thig e mach aʼ beul amadain; oir cha labhair e ʼn àm iomchuidh.
SIR.20.21	Tha cuid ann a chumar o ʼn pheacadh le h‑uireasbhuidh: agus an uair a ghabhas e fois cha chuirear trioblaid air.
SIR.20.22	Tha e rʼ a fhaotuinn a mhilleas anam fein trìd nàire, agus le gabhail ri sluagh eile a thilgeas e fein bun os ceann.
SIR.20.23	Tha e ann a ta trìd nàire aʼ gealltuinn dʼ a charaid fein, agus nì e nàmhaid dheth gun nì sam bith.
SIR.20.24	Tha breug ʼna smal salach do dhuine, gidheadh tha i an còmhnuidh ann am beul nan neo‑fhoghluimte.
SIR.20.25	Is fearr an gaduiche nʼ an duine a ta cleachdta ri deanamh nam breug; ach gheibh iad nan dithis sgrios mar oighreachd.
SIR.20.26	Is eas‑urramach rùn aʼ bheugaire, agus tha a nàire fein maille ris do ghnàth.
SIR.20.27	Ardaichidh duine glic e fein gu h‑urram le a bhriathraibh; agus toilichidh esan aig am bheil tuigse daoine mòra.
SIR.20.28	Meudaichidh esan a thòrr a dhʼ àiticheas fhearann fein; agus gheibh esan a thoilicheas daoine mòra maitheanas air son aingidheachd.
SIR.20.29	Dallaidh duaisean agus tiodhlaca sùilean nan daoine glice, agus druidhidh iad am beul a chum nach comas da cronachadh.
SIR.20.30	Gliocas a ta follaichte, agus ionmhas air a tasgadh suas, ciod is feum doibh le chéile?
SIR.20.31	Is fearr an tì a dhʼ fholluicheas amaideachd fein, na esan a dhʼ fholluicheas a ghliocas.
SIR.20.32	Is fearr foighidinn iomchuidh ann an iarraidh an Tighearna, na esan a ta ʼcaitheadh a bheatha fein as eugais iùil.
SIR.21.1	A mhic, an do pheacaich thu? na dean tuilleadh e, ach iarr maitheanas air son do pheacanna roimh so.
SIR.21.2	Teich o ʼn pheacadh mar o ghnùis nathrach; oir ma thig thu tuilleadh ʼs fagus da, teumaidh e thu; tha na fiaclan aige mar fhiacla leòmhain, aʼ marbhadh anam dhaoine.
SIR.21.3	Tha gach aingidheachd mar chlaidheamh dà‑fhaobhair, aig am bheil leònta nach gabh leigheas.
SIR.21.4	Caithidh a bhi ʼcur eagail, agus a bhi ʼdeanamh an uilc, saibhreas: mar so bithidh tigh dhaoine uaibhreach air fhàsachadh.
SIR.21.5	Ruigidh ùrnuigh á beul an duine bhochd air cluasaibh Dhé, agus thig a bhreitheanas gu h‑ealamh.
SIR.21.6	Tha esan aig am bheil fuath do chronachadh ann an slighe pheacach: ach nì esan air am bheil eagal an Tighearna aithreachas o ʼchridhe.
SIR.21.7	Fainichear duine deas‑chainnteach am fad ʼsam fagus; ach tha fios aig duine na tuigse cuin a shleamhnaicheas e.
SIR.21.8	Tha esan a thogas a thigh le h‑airgiod dhaoine eile cosmhuil ri aon a ta ʼtional chlach dha fein air son uaigh an adhlaic aige.
SIR.21.9	Tha co‑chruinneachadh nan aingidh cosmhuil ri h‑asgart air a phasgadh rʼ a chéile; agus is i an crìoch lasair theine chum an sgrios.
SIR.21.10	Tha slighe pheacach air a deanamh réidh le clochaibh; ach aig a crìche tha slochd ifrinn.
SIR.21.11	Gheibh esan a ghléidheas lagh an Tighearna tuigse an lagha; agus is gliocas iomlanachd eagail an Tighearna.
SIR.21.12	Cha teagaisear esan nach ʼeil glice; ach tha gliocas ann a chuireas searbhadas ann an lìonmhorachd.
SIR.21.13	Bithidh eòlas duine glice ann am meud mar thuil; agus tha a chomhairle mar thobar fìor‑ghlan beatha.
SIR.21.14	Tha na h‑earrainnean a stigh aig amadan cosmhuil ri soitheach briste, agus cha ghléidh e eòlas sam bith am feadh is beò e.
SIR.21.15	Ma chluinneas duine innleachdach focal glice, molaidh se e, agus co‑chuiridh e ris: ach co luath ʼsa chluinneas duine gun tuigse e, mì‑thoilichidh se e, agus tilgidh se air a chùlaobh e.
SIR.21.16	Tha còmhradh amadain mar uallach air an t‑slighe; ach gheibhear gràs ann am bilibh nan daoine glice.
SIR.21.17	Tha iad aʼ geur‑fhiosrachadh o bheul an duine ghlice ʼsa choimhthional; agus beachd‑smuainichidh iad air a bhriathraibh ʼnan cridhe.
SIR.21.18	Mar thigh a ta air a mhilleadh, mar sin tha gliocas do dhʼ amadan; agus tha eòlas nan neo‑ghlice mar chòmhradh gun seadh.
SIR.21.19	Tha teagasg do na h‑amadanaibh mar chuibhrichean air na cosaibh, agus mar cheanglaichean air an làimh dheise.
SIR.21.20	Togaidh amadan suas a ghuth le gàire; ach is ann air éigin a nì duine glice fèith‑ghàire.
SIR.21.21	Tha foghlum do dhuine glice mar nì maiseach do ʼn òr, agus mar làmh‑fhaile air a ghàirdean dheise.
SIR.21.22	Tha cos an duine amaidich gu luath ann an tigh a (choimhearsnaich): ach tha nàir air duine aig am bheil cleachd air a shon.
SIR.21.23	Bithidh amadan ri dìdeagaich a stigh do ʼn tigh air an dorus: ach seasaidh an tì a ta gu ceart air ʼàrachadh an taobh a muigh.
SIR.21.24	Is mì‑mhodh do dhuine a bhi ʼg éisdeachd aig an dorus; ach cuiridh am masladh bròn air an duine ghlice.
SIR.21.25	Cuiridh bilean luchd‑labhairt an céill nithe nach buin doibh: ach tha briathra na muinntir aig am bheil tuigse air an tomhas air a mheigh.
SIR.21.26	Tha cridhe nan amadan ʼnam beul: ach tha beul nan daoine glice ʼnan cridhe.
SIR.21.27	An uair a mhallaicheas an duine mì‑dhiadhaidh Sàtan, tha e ʼmallachadh anama fein.
SIR.21.28	Tha fear na cogarsaich aʼ truailleadh anama fein, agus bheirear fuath dha ge bʼ e àit san gabh e còmhnuidh.
SIR.22.1	Tha duine leasg air a shamhlachadh ri cloich shalaich, agus nì gach neach fanoid air chum a mhaslaidh.
SIR.22.2	Tha duine leasg air a shamlachadh ri aolach an òtraich: crathaidh gach duine a thogas e a làmh.
SIR.22.3	Tha mac air a dhroch àrachadh ʼna eas‑urram do ʼn athair a ghin e; agus tha nighean (amaideach) air a breith chum a challdach.
SIR.22.4	Bheir nighean ghlice oighreachd dʼ a companach fein: ach tha ise a ta teachd beò gu mì‑ionraic ʼna truime dʼ a h‑athair fein.
SIR.22.5	Bheir ise a ta dàna eas‑urram dʼ a h‑athair agus dʼ a companach fein, ach nì iad le chéile tàir oirre.
SIR.22.6	Tha sgeul ann an‑àm (mar) cheòl ann an caoidh; ach cha ʼn ʼeil buillean agus smachdachadh aʼ ghliocais idir as an àm.
SIR.22.7	Ge bʼ e neach a theagaisgeas amadan, tha e cosmhuil ris‑san a ghlaodhas
SIR.22.8	Tha esan a dhʼ innseas sgeul do dhʼ amadan aʼ labhairt ri neach a ta ʼna chodal; an uair a dhʼ innseas e an sgeul aige, a deir e, Ciod a ta ʼcur ort?
SIR.22.9	Ma thig clann beò gu h‑ionraic, agus gu ʼm bi nithe aca, còmhdaichidh iad nàire am pàranta.
SIR.22.10	Ach air do chloinn a bhi aingidh, tha iad trìd tàire agus dhʼ easbhuidh oilein, aʼ toirt smal air urramaichead an cinnich fein.
SIR.22.11	Guil air son aʼ mhairbh, oir chaill e an solus; agus guil air son an amadain, oir tha tuigse a dhìth air: na dean ach beagan caoidh air son aʼ mhairbh, oir tha e aig fois: oir tha beatha an amadain ni ʼs miosa nʼ am bàs.
SIR.22.12	Tha daoine aʼ caoidh rè sheachd làithean air a shon‑san a ta marbh; ach uile làithean a bheatha, air son amadain agus duine aingidh.
SIR.22.13	Na labhair mòran ri amadan, agus na rach dʼ a ionnsuidh‑san aig nach ʼeil tuigse: bi faiceallach roimhe, air eagal gu ʼn tig trioblaid ort, agus gu ʼn truaillear thu le ʼamaideachd: teich uaith, agus gheibh thu fois, agus cha bhi thu gu bràth air do chlaoidh le ʼamaideachd‑san.
SIR.22.14	Ciod a ʼs truime na luaidh? agus ciod is ainm da, ach amadan?
SIR.22.15	Tha gaineamh, agus salann, agus meall iaruinn, ni ʼs usa ri ʼn giùlan, na duine gun tuigse.
SIR.22.16	Mar nach comasach do dhʼ fhiodh air a chrioslachadh, agus air a cheangladh rʼ a chéile ann an togail, a bhi air fhuasgladh le crathadh; mar sin cha bhi eagal aig àm sam bith air aʼ chridhe sin a ta air a dhaingneachadh le deagh chomhairle.
SIR.22.17	Tha cridhe air a shuidheachadh air smuain na tuigse cosmhuil ri h‑aol air a chur gu maiseach air balladh seòmair.
SIR.22.18	Cha seas callaidean gu bràth air an suidheachadh air ionad àrd an aghaidh na gaoithe; mar so cha seas cridhe gealtach, ann an breitheanachadh amadain, an aghaidh eagail idir.
SIR.22.19	Bheir esan a bhioras an t‑sùil air na deuraibh sileadh; agus bheir esan a bhioras an cridhe air gu ʼn nochd e ʼeòlas fein.
SIR.22.20	Cuiridh esan a thilgeas clach air eunaibh eagal orra air falbh; agus brisidh esan càirdeas a chronaicheas a charaid.
SIR.22.21	Ged a tharruing thu claidheamh ridʼ charaid, gidheadh na bi fo eu‑dòchas: oir feudaidh pilleadh a bhi ann (gu deagh‑ghean).
SIR.22.22	Ma dhʼ fhosgail thu do bheul an aghaidh do charaid, na biodh eagal ort; oir feudar réite a dheanamh: ach a mhàin air son cronachaidh, no uabhair, no leigeadh ris nithe dìomhra, no leòin mhealltaich; oir, air son nan nithe sin, teichidh gach uile charaid.
SIR.22.23	Bi dìleas dodʼ choimhearsnach ʼna chuid, chum gu ʼn dean thu gàirdeachas ʼna shoirbheas: bi seasmhach dha ʼn àm a thrioblaid, chum gu ʼm bi thu ʼnad oighre maille ris ʼna oighreachd: oir cha ʼn ʼeil tàir gu bhi air a dheanamh an còmhnuidh air oighreachd shuaraich; ni mò am bheil na daoine saibhre a ta amaideach gu bhi fo mhòr‑mheas.
SIR.22.24	Mar a théid ceò agus deatach àmhainn roimh an teine; mar sin théid càineadh roimh fhuil.
SIR.22.25	Cha bhi nàir orm caraid a dhìonadh; ni mò a dhʼ fholluicheas mi mi fein uaith.
SIR.22.26	Agus ma dhʼ éireas olc domh trìd‑san, bithidh gach neach a chluinneas e faiceallach roimhe.
SIR.22.27	Cò a nì faire air mo bheul, agus a chuireas seul aʼ ghliocais air mo bhilibh, nach tuit mi gu h‑obunn leò, agus nach sgrios mo theanga mi?
SIR.23.1	O Thighearna, Athair agus Uachdaran mo bheatha air fad, na fàg mi dʼ an comhairlibh, agus na leig leam tuiteam leò.
SIR.23.2	Cò a chuireas slatan thar mo smuainte, agus teagasg aʼ ghliocais thar mo chridhe? a chum nach caomhain iad mi air son mʼ aineolais, agus nach téid e seachad air mo pheacannaibh:
SIR.23.3	Air eagal gu ʼm fàs mʼ aineolas, agus gu ʼn cuirear mo pheacannan a ʼn lìonmhorachd chum mo sgrios, agus gu ʼn tuit mi roimh mo nàimhdean, agus gu ʼn dean mo nàmhaid gàirdeachas tharum, aig am bheil a dhòchas fad odʼ thròcair‑sa.
SIR.23.4	O Thighearna, Athair agus a Dhé mo bheatha, na tabhair domh sealladh àrd; ach tionndaidh an còmhnuidh air falbh odʼ sheirbhisich an inntinn uaibhreach.
SIR.23.5	Tionndaidh air falbh uam dòchas faoin agus ana‑miann, agus cumaidh tu esan do ghnàth a suas leis am miann seirbhis a dheanamh dhuit.
SIR.23.6	Na deanadh cìocras na bronn, no sannt na feòla, gréim orm; agus na toir thairis mise do sheirbhiseach do dhʼ inntinn dhàna.
SIR.23.7	O sibhse a chlann, éisdibh ri teagasg aʼ bheòil; cha bhi esan a ghléidheas e gu bràth air a ghlacadh ʼna bhilibh.
SIR.23.8	Fàgar am peacach ʼna amaideachd fein; leis‑san tuitidh araon fear‑labhairt an uilc agus an t‑uaibhreach.
SIR.23.9	Na cleachd do bheul ri mionnaibh; ni mò a ghnàthaicheas tu ainm an Tì Naoimh.
SIR.23.10	Oir mar nach bi seirbhiseach a ta gu tric air a bhualadh gun chomhar‑dubh; mar sin cha bhi esan saor o chiont a ta ri mionnaibh, agus an còmhnuidh ag ainmeachadh Dhé.
SIR.23.11	Lìonar le h‑aingidheachd an tì a ta ʼgnàthachadh mòran mionnan; agus cha teich aʼ phlàigh gu bràth o ʼthigh: ma nì e lochd, dlùth‑leanaidh a pheacadh ris; agus mar aidich e a pheacadh, tha e ʼdeanamh cron dà‑fhillte; agus ma mhionnaicheas e gu dìomhain, cha bhi e neo‑chiontach, ach bithidh a thigh làn do thruaighibh.
SIR.23.12	Tha focal ann a ta air a sgeudachadh le bàs: nior leigeadh Dia gu ʼm faighear e ann an oighreachd Iacoib: oir bithidh a leithid sin do nithe gu léir fad o na daoinibh diadhaidh, agus cha bhi iad ʼgan aornagan fein ʼnam peacannaibh.
SIR.23.13	Na gnàthaich do bheul ri mionnaibh ana‑cuimseach, oir an sin tha focal aʼ pheacaidh.
SIR.23.14	Cuimhnich tʼ athair agus do mhàthair an uair a shuidheas tu maille ri daoinibh mòra. Na bi dearmadach ʼnam fianuis, air chor ledʼ chleachd gu ʼm bi thu nadʼ amadan, agus gu ʼm bʼ àill leat nach robh thu air do bhreith, agus gu ʼm mallaich thu an là ʼsan dʼ rugadh tu.
SIR.23.15	Cha bhi an duine sin a ta air a chleachdadh ri briathraibh maslachail a chaoidh air ath‑leasachadh rè uile làithean a bheatha.
SIR.23.16	Tha dà ghnè sluaigh aʼ meudachadh aʼ pheacaidh, agus bheir an treas gnè corruich: tha inntinn theth mar theine loisgeach, cha smàlar e gus an cnàmhar e: cha sguir fear‑strìopachais ʼna chorp feòlmhor gus an las e teine.
SIR.23.17	Tha gach aran milis do ʼn adhaltranach, cha sguir e gus am bàsaich e.
SIR.23.18	Am fear a bhriseas an ceangal‑pòsaidh, ag ràdh mar so ʼna chridhe, Cò a ta ʼgam fhaicinn? Tha mi air mo chuairteachadh le dorchadas, tha na ballachan ʼgam chòmhdachadh, agus cha ʼn ʼeil neach ʼgam fhaicinn; cʼ arson a bhiodh eagal orm? cha chuimhnich an Tì a ʼs Airde mo pheacanna;
SIR.23.19	Air a leithid do dhuine tha eagal sùilean dhaoine a mhàin, agus cha ʼn ʼeil fios aige gu ʼm bheil sùilean an Tighearna deich mìle uair ni ʼs soilleire nʼ a ghrian, aʼ fiosrachadh uile shlighean dhaoine, agus aʼ beachdachadh nan nithe a ʼs dìomhaire.
SIR.23.20	Bʼ aithne dhàsan na h‑uile nithe eadhon fòs mu ʼn do dhealbhadh iad; mar sin mar an ceudna dhʼ amhairc e orra gu léir an déigh dhoibh a bhi air an crìochnachadh.
SIR.23.21	Nithear peanas air an duine so air sràidibh aʼ bhaile, agus far nach bi dùil aig gu ʼn glacar e.
SIR.23.22	Eiridh mar so mar an ceudna do ʼn mhnaoi a dhʼ fhàgas a companach fein, agus a bheir oighre a steach le neach eile.
SIR.23.23	Oir, an toiseach, bha i eas‑ùmhal do lagh an Tì a ʼs Airde; agus, ʼsan dara àite, rinn i cron air a companach fein; agus, ʼsan treas àite, bha i ri siùrsachd ann an adhaltranas; agus rug i clann do dhuine eile.
SIR.23.24	Bheirear a mach do ʼn cho‑thionail i, agus nithear geur‑rannsachadh mʼ a sliochd.
SIR.23.25	Cha ghabh a clann freumh, agus cha tabhair a geuga toradh a mach.
SIR.23.26	Fàgaidh i a cuimhne gu bhi mallaichte, agus cha dubhar a masladh a mach.
SIR.23.27	Agus fainichidh iadsan a dhʼ fhanas nach ʼeil nì a ʼs fearr ann na eagal an Tighearna, agus nach ʼeil nì a ʼs mìllse ann na cùram a ghabhail do àitheantaibh an Tighearna.
SIR.23.28	Is mòr an glòir an Tighearna a leantuinn; agus is beatha fhada neach a bhi air fhaotuinn leis.
SIR.24.1	Molaidh gliocas i fein, agus nì i glòir ann am meadhon a sluaigh fein.
SIR.24.2	Fosglaidh i a beul ann an coimhthionail an Tì a ʼs Airde, agus nì i buaidh‑chaithream an làthair a chumhachd.
SIR.24.3	Thàinig mi a mach á beul an Tì a ʼs Airde, agus chòmhdaich mi an talamh mar neul.
SIR.24.4	Ghabh mi còmhnuidh ann an ionadaibh àrda, agus tha mo rìgh‑chaithir ann am meall neòil.
SIR.24.5	Chuairtich mise a ʼm aonar cuairt nèimhe, agus dhʼ imich mi ʼn ìochdar na doimhne.
SIR.24.6	Fhuair mi sealbh ann an tonnaibh na fairge, agus ʼsan talamh gu léir, agus anns gach sluagh agus cinneach.
SIR.24.7	Leò sin gu léir dhʼ iarr mi fois: agus cò leis an oighreachd ʼsan gabh mi còmhnuidh?
SIR.24.8	Mar so thug Crùithear nan uile nithe àithne dhomh, agus thug esan a dhealbh mi fois dʼ am phàilliun, agus thubhairt e, Biodh tʼ àite‑còmhnuidh ann an Iacob, agus tʼ oighreachd ann an Israel.
SIR.24.9	Dhealbh e mi o thùs ma ʼn robh an saoghal ann, agus cha ʼn fhàilnich mi gu bràth.
SIR.24.10	Dhʼ fhritheil mi ʼna làthair ʼsa phàilliun naomh; agus mar so dhaingnicheadh ann an Sion mi.
SIR.24.11	Thug e fois domh mar an ceudna ʼsa bhaile ghràdhach, agus bha mo chumhachd ann an Ierusalem.
SIR.24.12	Agus ann an sluagh urramach ghabh mi freumh, eadhon ann an cuibhrionn do oighreachd an Tighearna.
SIR.24.13	Bha mi air mʼ àrdachadh mar sheudar ann an Libanus, agus mar chraobh‑cìpruis air beanntaibh Hermoin.
SIR.24.14	Dhʼ àrdaicheadh mi mar chrann‑pailme ann an Engaddi, agus mar phreas an ròis ann an Ierico, mar chrann‑olaidh ʼn achadh taitneach, agus dh ʼfhàs mi suas mar chraobh‑fhèarna ri taobh na h‑aibhne.
SIR.24.15	Bha fàile cùbhraidh dhìom mar chaineal agus aspalatus, agus dhʼ éirich deagh‑àile dhìom mar de ʼn mhirr a ʼs fearr, mar ghalbanum, agus onics, agus storacs mhilis, agus mar dheatach na tùise ʼsa phailliun.
SIR.24.16	Sgaoil mi a mach mo gheuga mar chraobh‑tàirbhint, agus mo gheuga mar gheugan urraim agus gràis.
SIR.24.17	Thug mi a mach fàile cùbhraidh mar chrann‑fìona, agus tha mo bhlàthan nan toradh urraim agus saibhreis.
SIR.24.18	Is mise màthair gràidh mhaisich, agus eagail, agus eòlais, agus dòchais naoimh: tha mise uime sin, air domh a bhi sìorruidh, air mo thabhairt domʼ chloinn uile a ta air an ainmeachadh air.
SIR.24.19	Thigibh dʼ am ionnsuidh, sibhse uile aig am bheil tlachd dhomh, agus lìonaibh sibh fein le mo thoradh.
SIR.24.20	Oir tha mo chuimhne ni ʼs mìllse nʼ a mhil, agus mʼ oighreachd nʼ a chìr‑mheala.
SIR.24.21	Bithidh iadsan a dhʼ itheas mi fathast ocrach, agus bithidh iadsan a dhʼ òlas mi fathast tartmhor.
SIR.24.22	Cha bhi esan a bhios ùmhal domh gu bràth air a chlaoidh, agus cha dean iadsan mearachd a dhʼ oibricheas tromham.
SIR.24.23	Is iad na nithe sin uile leabhar cùmhnaint an Dé a ʼs Airde, eadhon an lagh a dhʼ àithn Maois mar oighreachd do choimhthionailibh Iacoib.
SIR.24.24	Na fàilnichibh a bhi làidir ʼsan Tighearna; a chum gu ʼn daingnich e sibh, deanaibh gréim air: oir is Dia a mhàin an Tighearn Uile‑chumhachdach, agus a bhàrr airsan cha ʼn ʼeil Slànuighear eile ann.
SIR.24.25	Tha e aʼ lìonadh nan uile nithe le a ghliocas, mar Phison agus Tigris ann an àm nam meas ùra.
SIR.24.26	Tha esan aʼ toirt air an tuigse fàs mòr mar Euphrates, agus mar Iordan ʼn àm an fhògharaidh.
SIR.24.27	Bheir esan air teagasg an eòlais a bhi mar an solus, agus mar Ghéon ʼn àm an fhìon‑fhogharaidh.
SIR.24.28	Cha robh eòlas iomlan aig aʼ cheud dhuine oirre; ni mò am faigh an duine deireannach a mach i.
SIR.24.29	Oir tha a smuainte ni ʼs mò nʼ an cuan, agus a comhairlean ni ʼs doimhne nʼ an fhairge mhòir.
SIR.24.30	Thàinig mise mar an ceudna a mach mar chaochan o ʼn abhainn, agus mar shruth‑chlais ann an lios.
SIR.24.31	Thubhairt mi, Uisgichidh mi mo lios a ʼs fearr, agus uisgichidh mi gu pailt mo lios‑leabadh; agus, feuch, dhʼ fhàs mo shruthan ʼna abhainn, agus dhʼ fhàs mʼ abhainn ʼna cuan.
SIR.24.32	Bheir mi fathast air teagasg dealrachadh mar aʼ mhaidne, agus cuiridh i a solus a mach am fad as.
SIR.24.33	Taomaidh mi fathast teagasg a mach mar fhàisneachd, agus fàgaidh mi e do gach lìnn gu saoghal nan saoghal.
SIR.24.34	Feuch cha do shaothairich mi air ma shon fein a mhàin, ach air an sonsan uile a ta ʼg iarraidh gliocais.
SIR.25.1	Rinneadh maiseach mi ann an trì nithibh, agus sheas mi gu maiseach suas araon an làthair Dhé agus dhaoine: aonachd bhràthar, gràdh choimhearsnach, fear agus bean a ta ʼcòrdadh cuideachd.
SIR.25.2	Tha fuath aig mʼ anam do thrì ghnè dhaoine; agus tha mi ro dhiombach air son am beatha: duine bochd a ta uaibhreach, duine saibhir a ta ʼna bhreugaire, agus seann adhaltranach a bhi ʼna leanabh a rìs.
SIR.25.3	Mar do thionail thu nì sam bith ʼnadʼ òige, ciamar a gheibh thu nì sam bith ʼnadʼ aois?
SIR.25.4	O nach maiseach an nì breitheanas do na dualaibh glasa, agus eòlas a bhi aig seann daoinibh air comhairle!
SIR.25.5	O nach maiseach gliocas nan daoine aosmhor, agus tuigse agus comhairle nan daoine aig am bheil urram!
SIR.25.6	Tha mòran cleachdaidh ʼna chrùn do sheann daoinibh, agus is i an glòir eagal Dé.
SIR.25.7	Chum a bhi sona tha naoi nithe air an do smuainich mi ʼnamʼ chridhe, agus cuiridh mi an deicheamh an céill lemʼ theanga: Duine aig am bheil toillinntinn ʼna shliochd; agus esan a chaomhnar chum tuiteam a nàmhaid fhaicinn:
SIR.25.8	Is maith dhàsan a ta chòmhnuidh le mnaoi aig am bheil tuigse, agus nach do thuislich le ʼtheanga, agus nach dʼ rinn seirbhis do dhuine ni ʼs eas‑urramaiche na e fein.
SIR.25.9	Is maith dhàsan a fhuair tuigse, agus esan a labhras ann an cluasaibh na muinntir a dhʼ éisdeas.
SIR.25.10	O cia mòr esan a ta ʼfaotuinn gliocais! gidheadh cha ʼn ʼeil aon os a cheann air am bheil eagal an Tighearna.
SIR.25.11	Ach tha gràdh an Tighearna ʼdol os ceann nan uile nithe a thaobh soillseachaidh: cò ris a shamhlaichear, an tì a nì gréim air?
SIR.25.12	ʼSe eagal an Tighearna toiseach a ghràidh; agus ʼse creidimh toiseach dlùthachaidh ris.
SIR.25.13	(Tabhair domh) plàigh sam bith, ach plàigh aʼ chridhe; agus aingidheachd sam bith, ach aingidheachd boirionnaich;
SIR.25.14	Agus àmhghar sam bith, ach àmhghar uatha‑san aig am bheil fuath dhomh; agus dìoghaltas sam bith, ach dìoghaltas mo nàimhdean.
SIR.25.15	Cha ʼn ʼeil ceann ann os ceann cinn na nathrach; agus cha ʼn ʼeil fearg ann os ceann feirge nàmhaid.
SIR.25.16	Bʼ fhearr leam còmhnuidh a ghabhail maille ri leòmhan agus dràgon, na tigh a chumail maille ri droch bhoirionnach.
SIR.25.17	Caochlaidhidh aingidheachd boirionnaich a gnùis, agus nì e a h‑aghaidh dorcha mar shac‑eudach.
SIR.25.18	Suidhidh a companach a ʼm measg a choimhearsnach; agus an uair a chluinneas se e bithidh e gu searbh ag osnaich.
SIR.25.19	Tha gach aingidheachd beag an coimeas ri aingidheachd boirionnaich; tuiteadh cuibhrionn aʼ pheacaich oirre.
SIR.25.20	Amhuil mar a ta a bhi aʼ streapadh suas air slighe gaineimh do chosaibh nan aosda, mar sin tha bean bhriathrach do dhuine sèimh.
SIR.25.21	Na tuislich le maise boirionnaich, agus na miannaich i air son toilinntinn.
SIR.25.22	Tha boirionnach, ma riaraicheas i a companach, làn corruich, dànadais, agus mòran maslaidh.
SIR.25.23	Tha droch bhoirionnach aʼ lùghdachadh misnich, aʼ deanamh na gnuise trom, agus aʼ leònadh aʼ chridhe. Tha am boirionnach sin nach toir comhfhurtachd dʼ a companach ʼna àmhghar aʼ deanamh nan làmh laga agus nan glùin dìblidh.
SIR.25.24	O ʼn bhoirionnach thàinig toiseach a pheacaidh, agus troipe‑san tha sinn uile a faghail aʼ bhàis.
SIR.25.25	Na tabhair slighe do ʼn uisge; ni mò bheir thu cead do dhroch bhoirionnach a bhi ʼruith gu lonach o thigh gu tigh.
SIR.25.26	Mar triall i mar is àill leat, geàrr as odʼ fheòil i, agus tabhair bann‑dealachaidh dhi, agus leig air falbh i.
SIR.26.1	Is beannaichte an duine sin aig am bheil bean shubhailceach; oir bithidh àireamh nan làithean aige dà‑fhillte.
SIR.26.2	Tha bean shubhailceach ʼna h‑aoibhneas dʼ a fear‑pòsda fein, agus coimhlionaidh e bliadhnan a bheatha ann an sìth.
SIR.26.3	Is deagh chuibhrionn bean mhaith, a bheirear nan cuid dhoibh‑san air am bheil eagal an Tighearna.
SIR.26.4	Cia achd tha duine beartach na bochd, ma tha cridhe maith aige thaobh an Tighearna, nì e gàirdeachas an còmhnuidh le gnùis aoibhnich.
SIR.26.5	Tha trì nithe ann air son am bheil mo chridhe fo eagal, agus air son aʼ cheithreamh nì bha mòr uamhann orm; tuaileas baile, cruinneachadh mòr‑chuideachd aimhreitich rʼ a chéile, agus casaid bhréige: tha iad sin uile ni ʼs miosa ʼnam bàs.
SIR.26.6	Ach is bròn cridhe agus àmhghair boirionnach a ta ʼg èudach a thaobh boirionnaich eile, agus plàigh na teanga a chuirear an céill do na h‑uile.
SIR.26.7	Tha droch bhean ʼna cuing a luaisgear a null ʼsa nall; tha esan aig am bheil gréim oirre, mar neach aig am bheil gréim air scorpion.
SIR.26.8	Tha bean mhisgeach, agus a bhios dol o àit gu àite, aʼ dùsgadh mòr‑chorruich, agus cha chòmhdaich i a nàire fein.
SIR.26.9	Fanaichear strìopachas boirionnaich ʼna sealladh àrd, agus ann an rosgaibh nan sùl aice.
SIR.26.10	Ma tha do nighean gun nàire, cùm gu teann a steach i, air eagal gu ʼm mill i i fein le barrachd saorsa.
SIR.26.11	Dean faire os ceann na sùla dàna; agus na biodh iongantas ort ged a chiontaicheas i ʼnadʼ aghaidh.
SIR.26.12	Fosglaidh i a beul, mar fhear‑turais tartmhor, an uair a thachair tobar air, agus òlaidh si as gach uisge ʼna fochair: ri taobh gach callaid suidhidh i sìos, agus do gach saighead fosglaidh i a dòrlach.
SIR.26.13	Tha deagh ghiùlan mnà ʼna aoibhneas dʼ a companach, agus cuiridh a crìonnachd saill air a chnàmhaibh.
SIR.26.14	Tha boirionnach tosdach agus gràdhach ʼna tiodhlac o ʼn Tighearna; agus cha ʼn ʼeil nì co luachmhor ann na inntinn air a deagh theagasg.
SIR.26.15	Tha bean dhìleas agus nàrach ʼna gràs dà‑fhillte, agus tha ʼn inntinn stuama aice os ceann luach.
SIR.26.16	Mar aʼ ghrian an uair a dhʼ éireas i ann an àirde nèimhe; mar sin tha maise na deagh mhnà ann an riaghladh a tighe.
SIR.26.17	Mar an solus soilleir anns aʼ choinnleir naomha; mar sin tha maise na gnùise ann an aois abuich.
SIR.26.18	Mar a ta na puist òir anns na socaibh airgid; mar sin tha na cosan àluinn le cridhe seasmhach.
SIR.26.19	A mhic, gléidh blàth na h‑aois agad fallain; agus na tabhair do neart do choigrich.
SIR.26.20	An uair a gheibh thu sealbh thorail air feadh an fhearainn air fad, cuir e ledʼ shìol fein, ag earbsadh ri maitheas do stuice.
SIR.26.21	Mar sin bithidh do shliochd a dhʼ fhàgas tu air am meudachadh, air doibh dòchas a bhi aca ʼnan deagh bhreith.
SIR.26.22	Measar strìopach mar smugaid; ach tha bean‑phòsda mar dhaingneach an aghaidh a bhàis dʼ a companach fein.
SIR.26.23	Tha droch bhoirionnach air a toirt mar chuibhrionn do dhroch dhuine; ach tha boirionnach diadhaidh air a toirt do ʼn tì sin air am bheil eagal an Tighearna.
SIR.26.24	Ni boirionnach eas‑ionraic tàir air nàire: ach cuiridh bean ionraic urram air a fear.
SIR.26.25	Measar bean gun nàire mar chù: ach bithidh eagal an Tighearna oirre‑se a ta gnùis‑nàireach.
SIR.26.26	Measar am boirionnach sin glic a ʼm measg nan uile a ta ʼcur urraim air a companach; ach measar ise a ta ʼcur eas‑urraim air ʼna h‑uaill fein an‑diadhaidh am measg nan uile.
SIR.26.27	Rannsaichear a mach boirionnach àrd‑ghuthach agus càineach chum na nàimhdean fhògradh air falbh.
SIR.26.28	Tha dà nì ann a ta ʼcur bròin air mo chridhe, agus cuiridh an treas nì corruich orm; Fear‑cogaidh aʼ fulang bochdainn; agus daoine aig am bheil tuigse nach ʼeil air an leantuinn; agus neach a philleas o fhìreantachd chum aʼ pheacaidh; tha ʼn Tighearna ag ullachadh a leithid sin do neach air son aʼ chlaidheimh.
SIR.26.29	Is ann air éigin a chumas ceannaiche e fein o mhearachd; agus cha saorar fear‑paca
SIR.27.1	Pheacaich mòran air son neoni; agus tionndaidhidh esan a ta an tòir air pailteas a shùilean air falbh.
SIR.27.2	Mar a dhʼ fhanas tarrag daingean eadar cheanglaichean nan clach; mar sin mairidh am peacadh daingean eadar ceannachadh agus reiceadh.
SIR.27.3	Mar gléidh duine e fein gu dìchiollach ann an eagal an Tighearna, tilgear a thigh gu h‑ealamh bun os ceann.
SIR.27.4	Mar a dhʼ fhanas am fuighleach an uair a dhʼ fhasganas neach le guit; ceart mar sin truaillidheachd duine ʼna chòmhradh.
SIR.27.5	Dearbhaidh an àmhuinn soithichean aʼ chriadhadair; mar sin tha dearbhadh duine ʼna reusonachadh.
SIR.27.6	Leigidh am meas a ris ma dhʼ ullaicheadh aʼ chraobh; mar sin tha còmhradh na h‑uaill ann an cridhe an duine.
SIR.27.7	Na mol duine sam bith mu ʼn cluinn thu labhairt e; oir is i so deuchainn nan daoine.
SIR.27.8	Ma leanas tu fìreantachd, nì thu gréim oirre, agus cuiridh tu umad i, mar thrusgan fada àluinn.
SIR.27.9	Dlùthaichidh na h‑eòin ri ʼn leithid fein; mar so pillidh an fhìrinn dʼ an ionnsuidh‑san a chleachdas i.
SIR.27.10	Mar a nì an leòmhan feall‑fholuch air son na creich; mar sin nì am peacadh dʼ an taobh‑san a ta deanamh aingidheachd.
SIR.27.11	Tha còmhradh duine diadhaidh an còmhnuidh a réir gliocais; ach tha amadan aʼ caochladh mar aʼ ghealach.
SIR.27.12	Ma tha thu am measg nan amaideach, gabh beachd air an ùine; ach bi‑sa an còmhnuidh am measg mhuinntir na tuigse.
SIR.27.13	Tha còmhradh nan amadan farannach, agus is i an spòrs drùis aʼ pheacaidh.
SIR.27.14	Bheir còmhradh an tì a ta ri mòran mhionnan air an fholt seasamh suas; agus bheir an tuasaidean air neach a chluasan a dhruideadh.
SIR.27.15	Is dòrtadh fola strith nan uaibhreach, agus tha an cùl‑chàineadh doilghiosach do ʼn chluas.
SIR.27.16	Tha esan a gheibh a mach nithe dìomhra aʼ call a chreideis; agus cha ʼn fhaigh e gu bràth caraid a réir inntinn fein.
SIR.27.17	Gràdhaich do charaid, agus bi dìleas da; ach ma leigeas tu ris a nithe dìomhra, na lean ni ʼs mò ʼna dhéigh.
SIR.27.18	Oir mar a mhill duine a nàmhaid, mar sin chaill thu gràdh do choimhearsnaich.
SIR.27.19	Mar neach a leigeas le eun dol a mach as a làimh, mar sin leig thu ledʼ choimhearsnach dol air falbh, agus cha ʼn fhaigh thu e a rìs.
SIR.27.20	Na lean ʼna dhéigh ni ʼs mò, oir tha e tuilleadh ʼs fad as; tha e mar earb air faotuinn as an lìon.
SIR.27.21	A thaobh leòin, feudar a cheangladh suas; agus an déigh càinidh feudaidh réite a bhi air deanamh: ach tha ʼn neach sin gun dòchas a dhʼ innseas nithe dìomhra.
SIR.27.22	Tha esan a phriobas leis na sùilibh aʼ deanamh an uilc; agus teichidh esan aig am bheil eòlas air a mach uaith.
SIR.27.23	An uair a ta thu a làthair, labhraidh e gu milis, agus bithidh tlachd aige dodʼ bhriathraibh: ach aig an deireadh casaidh e a bheul, agus nì e tàir air do chòmhradh.
SIR.27.24	Thug mi fuath do iomadh nì, ach cha tug do nì sam bith mar dhàsan; oir bheir an Tighearna fuath dha.
SIR.27.25	Esan a thilgeas clach gu h‑àrd tilgidh se i air a cheann fein; agus nì buille mealltach lotan.
SIR.27.26	Esan a chladhaicheas slochd tuitidh e ann; agus esan a shuidheacheas ribe glacar ann e.
SIR.27.27	Esan a nì droch‑bheirt, tuitidh e air, agus cha bhi fios aige cia as da.
SIR.27.28	Thig fanoid agus masladh o na h‑uaibhrich: agus bithidh dìoghaltas, mar leòmhan, ann am feall‑fholuch air an son.
SIR.27.29	Glacar iadsan anns an ribe a nì gàirdeachas ri tuiteam nam fìrean; agus cnàmhaidh dòruinn iad mu ʼm faigh iad bàs.
SIR.27.30	Tha eadhon mì‑rùn agus corruich, ʼnan gràineileachdan; agus gheibh an duine peacach iad le chéile.
SIR.28.1	Esan a nì dìoghaltas gheibh e dìoghaltas o ʼn Tighearna, agus cumaidh e gu cinnteach a pheacanna (air chuimhne).
SIR.28.2	Maith dodʼ choimhearsnach an dochunn a rinn e ort, mar sin maithear mar an ceudna do pheacanna fein an uair a nì thu ùrnuigh.
SIR.28.3	Tha fuath aig aon duine do dhuine eile, agus am bheil e ʼg iarraidh maitheanais o ʼn Tighearna?
SIR.28.4	Cha nochd e tròcair do dhuine, a ta cosmhuil ris fein; agus am bheil e ʼg iarraidh maitheanais air son a pheacanna fein?
SIR.28.5	Ma thàrmaicheas
SIR.28.6	Cuimhnich do chrìoch fein, agus sguireadh fuath; (cuimhnich) truaillidheachd agus bàs, agus bi seasmhach ʼs na h‑àitheantaibh.
SIR.28.7	Cuimhnich na h‑àitheanta, agus na nochd mì‑rùn dodʼ choimhearsnach: (cuimhnich) co‑cheangal an Tì a ʼs Airde, agus smèid air aineolas.
SIR.28.8	Seachainn aimhreite, agus lùghdaichidh tu do pheacanna: oir dùisgidh duine allaidh còmhstrith.
SIR.28.9	Ni duine peacach càirdean mì‑fhoisneach, agus togaidh e connsachadh ʼnam measg‑san a ta ann an sìth.
SIR.28.10	A réir stuth an teine, mar sin loisgidh e; agus a réir neirt duine, mar sin a ta a chorruich; agus a réir a shaibhreis éiridh ʼfhearg suas; agus mar a ʼs treasa iadsan a ta connsachadh, is ann a ʼs mò a lasas iad suas.
SIR.28.11	Lasaidh còmhstrith ghrad teine; agus dòrtaidh grad‑chogadh fuil.
SIR.28.12	Ma shéideas tu an t‑srad, loisgidh e; ma thilgeas tu smugaid air, smàlar as e; agus thig iad sin le chéile as do bheul.
SIR.28.13	Mallaich fear na cogarsaich agus na teanga dà‑fhillte; oir sgrios iad sin mòran a bha aig sìth.
SIR.28.14	Chuir an teanga cùl‑chàineach mòran ann an trioblaid, agus dhʼ fhuadaich i iad o chinneach gu cinneach: leag i sìos bailte làidire, agus thilg i bun os ceann tighean dhaoine mòra.
SIR.28.15	Thilg an teanga cùl‑chàineach a mach boirionnaich shubhailceach, agus thug i an saothair fein uatha.
SIR.28.16	Ge bʼ e a dhʼ éisdeas rithe cha ʼn fhaigh e fois, agus cha thàmhaich e gu sìochail.
SIR.28.17	Ni buille na sgiùrsa comharan ʼsan fheòil: ach brisidh buille na teanga na cnàmhan.
SIR.28.18	Thuit mòran le faobhar aʼ chlaidheimh; ach cha do thuit na h‑uiread a ʼs leis an teanga.
SIR.28.19	Is maith dhàsan a ta air a dhìonadh uaipe, agus nach deachaidh troimh a nimhe; nach do tharruing a cuing, agus nach do dhaingnicheadh ʼna ceanglaibh.
SIR.28.20	Oir is cuing iaruinn a cuing, agus is cuibhrichean umha a cuibhrichean.
SIR.28.21	Is droch bhàs a bàs‑sa, bʼ fhearr an uaigh na e.
SIR.28.22	Cha bhi uachdaranachd aice thairis orra‑san air am bheil eagal Dé, ni mò a loisgear iad leis an lasair aice.
SIR.28.23	Tuitidh iadsan innte a thréigeas an Tighearn; agus lasaidh i annta, agus cha mhùchar i; cuirear dʼ an ionnsuidh i mar leòmhan, agus ithidh i suas iad mar an liopard.
SIR.28.24	Faic gu ʼn daingnich thu do sheilbh mu ʼn cuairt le droighinn, agus gu ʼn ceangal thu suas tʼ airgiod agus tʼ òr.
SIR.28.25	Agus cothromaich do bhriathra air aʼ mheigh, agus dean dorus agus dealan
SIR.28.26	Feuch nach sleamhnaich thu leatha, air eagal gu ʼn tuit thu ʼna fhianuis‑san a ta ann am feall‑fholuch.
SIR.29.1	Bheir an tì a ta tròcaireach an iasad dʼ a choimhearsnach; agus gléidhidh esan na h‑àitheantean a neartaicheas a làmh.
SIR.29.2	Tabhair an ìasad dodʼ choimhearsnach ʼn àm ʼfheuma, agus ìoc dodʼ choimhearsnach a rìs ʼn àm iomchuidh.
SIR.29.3	Gléidh tʼ fhocal, agus buin gu dìleas ris, agus gheibh thu an còmhnuidh an nì sin a ta feumail duit.
SIR.29.4	Mheas mòran, an nì sin a thugadh an iasad dhoibh, mar nì a fhuaradh, agus chuir iad gu trioblaid an dream a chuidich leò.
SIR.29.5	Gus am faigh e, pògaidh e làmh duine; agus air son airgid coimhearsnaich labhraidh e gu h‑ùmhal; ach an uair bu chòir da ìocadh, nì e dàil, agus labhraidh e briathra dòruinn, agus nì e gearan mu ʼn àm.
SIR.29.6	Ma théid aʼ chùis leis, gheibh e air éigin an dara leth, agus measaidh e mar gu ʼm faigheadh se e; ach mar téid, chùm e ʼairgiod fein uaith, agus dhʼ fhàs e ʼna nàmhaid dha gun aobhar: ìocaidh e dha le mionnaibh agus le càineadh; agus an àit urraim ìocaidh e dha masladh.
SIR.29.7	Air an aobhar sin dhiùlt mòran iasad a thoirt seachad air son droch dheanadais dhaoine eile, air eagal gu ʼm meallar iad.
SIR.29.8	Gidheadh dean foighidinn ri duine ann an staid bhochd, agus na cuir dàil ann an tròcair a nochdadh dha.
SIR.29.9	Cuidich am bochd air sgàth na h‑àithne, agus na tionndaidh air falbh e air sgath na bochduinn aige.
SIR.29.10	Caill tʼ airgiod air sgàth do bhrathar agus do charaid, agus na leig leis meirgeadh fo chloich gu bhi air a chall.
SIR.29.11	Taisg suas tʼ ionmhas fein a réir àitheantan an Tì a ʼs Airde, agus bheir e barrachd buannachd dhuit nʼ an t‑òr.
SIR.29.12	Druid suas déirce ʼnadʼ thighibh‑tasgaidh; agus saoraidh e thu o gach àmhghar.
SIR.29.13	Cogaidh e air do shon an aghaidh do nàimhdean ni ʼs fearr na sgiath chumhachdach agus sleagh làidir.
SIR.29.14	Tha duine ionraic ʼna urras dʼ a choimhearsnach: agus esan a ta dàna tréigidh se e.
SIR.29.15	Na dì‑chuimhnich càirdeas tʼ urrais fein; oir thug se a bheatha fein air do shon.
SIR.29.16	Tilgidh peacach sìos deagh staid an urrais aige:
SIR.29.17	Agus fàgaidh esan aig am bheil inntinn mhì‑thàingeil esan (ann an cunnart) a shaor e.
SIR.29.18	Mhill an t‑urras mòran a thaobh an deagh chodach
SIR.29.19	Tuitidh duine aingidh aʼ briseadh àitheantan an Tighearna ann an urras; agus tuitidh esan ann an cùisibh lagha a ghabhas os làimh agus a leanas gnothuichean dhaoine eile air son buannachd.
SIR.29.20	Cuidich do choimhearsnach a réir do chomais, agus thoir an aire nach tuit thu fein air an dòigh cheudna.
SIR.29.21	Is iad uisge, agus aran, agus eudach, agus tigh a chòmhdachadh nàire, nithe àraidh na beatha.
SIR.29.22	Is fearr beatha duine bochd ann am bothain suarach, na lòn taitneach ann an tigh neach eile.
SIR.29.23	Biodh e mòr no beag, fan toillichte, chum nach cluinn thu masladh do thighe.
SIR.29.24	Oir is truagh a bheatha a bhi dol o thigh gu thigh: oir far an coigreach thu, cha ʼn fheud thu do bheul fhosgladh.
SIR.29.25	Bheir thu aoidheachd, nì thu cuirm, agus cha ʼn fhaigh thu taing: os barr, cluinnidh tu briathra searbha.
SIR.29.26	Thig, a choigrich, agus deasuich bòrd, agus beathaich mi leis na bheil deas agad.
SIR.29.27	Thoir thusa, a choigrich, àite do dhuine urramach; tha mo bhrathair aʼ teachd a ghabhail còmhnuidh, agus tha feum agam air mo thigh fein.
SIR.29.28	Tha na nithe sin doilghiosach do dhuine na tuigse; gearan a thaobh àite‑tighe, agus achmhasan an fhir‑iasaid.
SIR.30.1	Esan aig am bheil gràdh da mhac, bheir e gu minic air an t‑slat a mhothuchadh, chum gu ʼm bi aoibhneas aig ann mu dheireadh.
SIR.30.2	Esan a smachdaicheas a mhac bithidh toilinntinn aige ann, agus nì e gàirdeachas da thaobh am measg a luchd‑eòlais.
SIR.30.3	Esan a theagaisgeas a mhac cuiridh e dorran
SIR.30.4	Ged a gheibh ʼathair bàs, gidheadh tha e mar nach bàsaicheadh e; oir dhʼ fhàg e ʼna dhéigh aon cosmhuil ris fein.
SIR.30.5	An uair bu bheò dha, chunnaic se e agus ghabh e toilinntinn ann; agus an uair bu bhàs da, cha robh e fo bhròn.
SIR.30.6	Dhʼ fhàg e fear‑dìoghaltais na dhéigh an aghaidh a nàimhdean, agus fear a dhʼ ath‑dhìolas càirdeas dʼ a luchd‑dàimhe.
SIR.30.7	Esan a nì tuilleadh ʼs chòir deth mhac fein ceanglaidh e suas a chreuchda: agus bithidh innigh fein fo thrioblaid air son gach gearain.
SIR.30.8	Fàsaidh each nach do bhriseadh ceann‑laidir; agus fàsaidh leanabh a dhʼ fhàgadh leis fein rasgach
SIR.30.9	Tàlaidh do leanabh, agus cuiridh e eagal ort; dean cluich ris, agus bheir e air truime teachd ort.
SIR.30.10	Na dean gàire maille ris, air eagal gu ʼm faigh thu bròn leis, agus gu ʼn cas thu tʼ fhiacla ma dheireadh.
SIR.30.11	Na toir saorsa idir dha ʼna òige, agus na aontaich le ʼamaideachd.
SIR.30.12	Lùb sìos a mhuineal an uair a ta e òga, agus buail air an taobh e am feadh is leanabh e, air eagal gu ʼm fàs e rag‑mhuinealach, agus gu ʼm bi e eas‑ùmhal duit, agus gu ʼn toir e àmhghar air do chridhe.
SIR.30.13	Smachdaich do leanabh, agus cùm ri saothair e, air eagal gu ʼn toir a dhroch giùlan oilbheum dhuit.
SIR.30.14	Is fearr am bochd, air da a bhi làidir agus fallain ʼna shlàinte, na duine saibhir a ta air a chlaoidh ʼna choluinn.
SIR.30.15	Tha slàinte agus deagh chor na coluinn os ceann gach òir, agus coluinn làidir os ceann beartais do‑àireamh.
SIR.30.16	Cha ʼn ʼeil saibhreas ann a ʼs fearr na coluinn fhallain, na aoibhneas ann os ceann aoibhneis aʼ chridhe.
SIR.30.17	Is fearr am bàs na beatha shearbh, no tinneas buan.
SIR.30.18	Tha nithe mìllse air an taomadh air beul dùinte, mar mhìasa lòin air an suidheachadh air uaigh.
SIR.30.19	Ciod am feum ann an ìobairt do iodhol? oir cha ʼn ith e, ni mò a ghabhas e fàile; mar sin tha esan air am bheil an Tighearna aʼ deanamh geur‑leanmhuinn.
SIR.30.20	Tha e ʼfaicinn le shùilibh agus ag osnaich, mar chaillteanach aʼ pògadh òighe, agus aʼ deanamh osnaidh.
SIR.30.21	Na toir thairis tʼ inntinn do thruime, agus ʼnadʼ chomhairle fein na cuir thu fein fo àmhghair.
SIR.30.22	ʼSe aoibhneas aʼ chridhe beatha an duine, agus tha toilinntinn duine aʼ sìneadh a mach a làithean.
SIR.30.23	Gràdhaich tʼ anam fein, agus thoir comhfhurtachd dodʼ chridhe, cuir àmhghar fad air falbh uait: oir chuir àmhghar mòran gu bàs, agus cha ʼn ʼeil buannachd ann.
SIR.30.24	Ni farmad agus corruich aʼ bheatha goirid, agus bheir cùram an aois roimh ʼn àm.
SIR.30.25	Bithidh cùram air cridhe aoibhneach agus maith mu lòn agus cuid.
SIR.31.1	Tha bhi ʼdeanamh faire air son beartais aʼ cnàmhadh na feòla, agus fuadaichidh a chùram an codal air falbh.
SIR.31.2	Cha leig cùram faireil le duine codal a dheanamh, ceart mar a bhriseas trom‑euslaint an codal.
SIR.31.3	Thaʼ n duine beartach ri mòran saoithreach ann a bhi ʼcur saibhreis rʼ a chéile; agus an uair a ghabhas e tàmh, lìonar e le a mhalltachd fein.
SIR.31.4	Thaʼ n duine bochd ri saothair ʼna staid bhochd; agus an uair a sguireas e, tha e fathast feumach.
SIR.31.5	Cha ʼn fhìreanaichear esan aig am bheil gràdh do ʼn òr, agus esan a leanas truaillidheachd gheibh e ni ʼs leòir di.
SIR.31.6	Bhaʼ n t‑òr ʼna sgrios do mhòran, agus bha am milleadh aca a làthair.
SIR.31.7	Is ceap‑tuislidh e dhoibh‑san a ta ʼg ìobradh dha, agus glacar gach amadan leis.
SIR.31.8	Is beannaichte an duine beartach a gheibhear gun chron, agus nach deachaidh an tòir air an òr.
SIR.31.9	Cò e? agus their sinn gur beannaichte e: oir rinn e nithe mìorbhuileach am measg a shluaigh.
SIR.31.10	Cò air an do chuireadh deuchainn le sin, agus a fhuaradh iomlan? an sin deanadh e uaill. Cò a dhʼ fheudadh oilbheum a thoirt, agus nach tug oilbheum? no an t‑olc a dheanamh, agus nach dʼ rinn e?
SIR.31.11	Daingnichear a chuid, agus cuiridh an coimhthionail an céill a dhéirce.
SIR.31.12	Ma nì thu suidhe aig bòid fialaidh, na bi gionach aige, agus na abair, Tha mòran lòin air.
SIR.31.13	Cuimhnich gur droch nì sùil aingidh: agus ciod a dhealbhadh ni ʼs miosa na sùil? uime sin nì i caoidh air son gach aobhair.
SIR.31.14	Na sìn do làmh ge bʼ e àit anns an seall i, agus na spàrr
SIR.31.15	Thoir breith air do choimhearsnach adʼ réir fein: agus bi suairc air gach dòigh.
SIR.31.16	Ith, mar thigeadh do dhuine a dheanamh, na nithe a chuirear romhad; agus na geòc, air eagal gu ʼm fuathaichear thu.
SIR.31.17	Sguir air thoiseach air sgath deagh‑bheus; agus na bi do‑shàsuchadh, air eagal gu ʼn toir thu oilbheum.
SIR.31.18	An uair a shuidheas tu a ʼm measg mhòrain, na sìn a mach do làmh air thoiseach air càch.
SIR.31.19	Is beag a dhʼ fhòghnas do dhuine air am bheil deagh àrachadh; agus cha tarruing e ʼanail gu goirid air a leabaidh.
SIR.31.20	Thig trom‑chodal o itheadh cùimseach; éiridh e gu moch, agus tha a thuigse maille ris; ach tha àmhghar na faire, agus corruich, agus pianta na bronn, maille ris‑san nach, sàsaichear.
SIR.31.21	Agus ma chuireadh éigin ort itheadh, éirich, rach a mach, dean tilgeadh, agus gheibh thu fois.
SIR.31.22	A mhic, éisd rium, agus na dean tàir orm, agus ma dheireadh gheibh thu mar a thubhairt mi riut; ʼnadʼ oibribh air fad dean cabhag, air chor is nach tig tinneas idir aʼ dʼ ionnsuidh.
SIR.31.23	Ge bʼ e a ta fialaidh le ʼlòin, labhraidh daoine gu maith uime; agus creidear iomradh air a dheagh bheanachas‑tighe.
SIR.31.24	Ach nì am baile uile gearan ʼna aghaidh‑san tha ʼna spìocair mu lòin; agus cha chuirear an teagamh dearbhanna a spìocaireachd.
SIR.31.25	Na nochd do threubhantas le fìon; oir mhill fìon mòran.
SIR.31.26	Dearbhaidh an àmhainn, le tumadh, am faobhar; mar sin am fìon cridheachan nan uaibhreach, le misge.
SIR.31.27	Tha am fìon co maith ri beatha do ʼn duine, ma dhʼ òlar le measarrachd e: ciod i aʼ bheatha a ta aig duine uime sin as eugais fìona? oir rinneadh e a dheanamh dhaoine sona.
SIR.31.28	Bheir fìon, gu riaghailteach air òladh, agus ʼn àm iomchuidh, aoibhneas do ʼn chridhe, agus suilbhearachd do ʼn inntinn:
SIR.31.29	Ach bheir fìon air a ghabhail ann an tomhas tuilleadh ʼs mòr, searbhadas inntinn, le h‑aimhreite agus còmhstrith.
SIR.31.30	Meudaichidh misge corruich amadain gus an dean e cron: lùghdaichidh e neart, agus nì e lotan.
SIR.31.31	Na cronaich do choimhearsnach aig an fhìona, agus na dean tàir air ʼna chridhealas: na labhair briathra tàireil ris, agus na sàruich e le bhi ʼga cho‑éigneachadh (gu òl.)
SIR.32.1	Ma nithear thu ʼnadʼ uachdaran (cuirme) na tog thu fein suas, ach bi ʼnam measg mar aon do chàch; gabh ro chùram diubh, agus mar sin suidh sìos.
SIR.32.2	Agus an uair a chrìochnaicheas tu do dhreuchd uile, gabh tʼ àite fein, chum gu ʼm bi thu subhach maille riù, agus gu ʼm faigh thu coron air son deagh‑ullachaidh na cuirme.
SIR.32.3	Labhair, thusa a ʼs sine, oir thig sin duit, ach le breitheanas fallain; agus na bac ceòl.
SIR.32.4	Na taom a mach briathra far am bheil fear‑ciùil; agus na nochd gliocas an an‑àm.
SIR.32.5	Tha co‑sheirm ciùil ann an fleadh an fhìona cosmhuil ri seul carbuncuil air a suidheachadh ann an òr.
SIR.32.6	Mar sheul emerailt
SIR.32.7	Labhair, òganaich, ma bhios feum ort; agus dean air éigin e an uair a dhʼ iarras ort dà uair e.
SIR.32.8	Biodh do chòmhradh goirid, aʼ filleadh a stigh mòrain ann am beagan bhriathar; bi mar neach aig am bheil eòlas, agus an déigh sin a chumas a theanga.
SIR.32.9	Ma bhios tu am measg dhaoine mòra, na dean thu fein co‑ionnan riù; agus an uair a bhios seanairean ann an àite, na gnàthaich mòran bhriathar.
SIR.32.10	Roimh an tàirneanach théid an dealanach; agus roimh dhuine nàrach théid deagh‑ghean.
SIR.32.11	Eirich suas gu moch, agus na bi air deireadh; ach faigh dhachaidh gun dàil.
SIR.32.12	An sin gabh do shùgradh, agus dean mar is àill leat, ach na peacaich le còmhradh uaibhrich.
SIR.32.13	Agus air son nan nithe sin beannaich esan a dhealbh thu, agus a lìon thu le a nithibh maithe.
SIR.32.14	Gheibh esan air am bheil eagal an Tighearna a theagasg; agus gheibh iadsan a dhʼ iarras e gu moch a chaoimhneas.
SIR.32.15	Esan a dhʼ iarras an lagh lìonar leis e: ach air son sin bithidh diomb air aʼ chealgair.
SIR.32.16	Gheibh iadsan breitheanas air am bi eagal an Tighearna, agus lasaidh iad ceartas mar sholus.
SIR.32.17	Cha ghabh duine peacach achmhasan, agus gheibh e leisgeul a réir a thoil fein.
SIR.32.18	Bithidh duine na comhairle tuigseach; ach cha bhi duine coimheach agus uaibhreach air a thaisleachadh
SIR.32.19	Na dean nì sam bith gun chomhairle; agus air duit a dheanamh, na gabh aithreachas.
SIR.32.20	Na rach air slighe air am feud thu tuiteam, agus na tuislich am measg nan clach.
SIR.32.21	Na bi dàna air slighe réidh.
SIR.32.22	Agus bi air tʼ fhaiceall roimh do chloinn fein.
SIR.32.23	Anns gach deagh ghnìomh earb ri tʼ anam fein; oir is e so gléidheadh nan àitheanta.
SIR.32.24	Bheir esan a chreideas anns an Tighearna géill do na h‑àitheantaibh; agus cha ʼn éirich ni ʼs miosa dàsan a dhʼ earbas as.
SIR.33.1	Cha ʼn éirich olc dhàsan air am bheil eagal an Tighearna; ach ann am buaireadh saoraidh se e eadhon a rìs.
SIR.33.2	Cha ʼn ʼeil fuath aig duine glic do ʼn lagh; ach tha esan a ta ʼna chealgair an sin mur luing ann an doininn.
SIR.33.3	Earbaidh duine na tuigse ris an lagh; agus bithidh an lagh dìleas da mar fhiosaiche.
SIR.33.4	Deasaich na labhras tu, agus mar sin éisdear riut; agus ceangail suas eòlas, agus an sin thoir freagradh seachad.
SIR.33.5	Tha cridhe nan amaideach mar roth na cartach, agus tha a smuainte mar aisil ghluasadach.
SIR.33.6	Tha àigeach mar charaid fochaideach; tha e aʼ sitirich fodh gach neach a shuidheas air.
SIR.33.7	Caʼ r son a bheir aon là barrachd air là eile, an uair a ta solus gach latha ʼsa bhliadhna aʼ teachd o ʼn ghréin?
SIR.33.8	Le eòlas an Tighearna bha iad air an comharachadh; agus dhʼ atharraich e tràthanna agus féiltean.
SIR.33.9	Rinn e cuid dhiubh ʼnan làithibh mòra, agus naomhaich se iad, agus rinn e cuid dhiubh nan làithibh cumanta.
SIR.33.10	Agus thàinig na h‑uile dhaoine as an talamh, agus dhealbhadh Adhamh de ʼn dusiach,
SIR.33.11	Ann am mòran eòlais roinn an Tighearn iad, agus rinn e an sligheanna eugsamhla.
SIR.33.12	Bheannaich agus dhʼ àrdaich e cuid diubh, agus cuid diubh naomhaich e, agus chuir e am fagus da fein: ach cuid diubh mhallaich e agus thug e gu h‑ìosal iad, agus thilg e as an àitibh iad.
SIR.33.13	Mar a ta aʼ chriadh ann an làimh aʼ chrìadhadair, ʼga cumadh a réir a thoile; mar sin thaʼ n duine ʼna làimh‑san a dhealbh e, a thabhairt doibh mar is àill leis.
SIR.33.14	Tha maith air a chur an aghaidh an uile, agus beatha an aghaidh a bhàis; mar sin thaʼ n duine diadhaidh an aghaidh aʼ pheacaich; agus am peacach an aghaidh an duine dhiadhaidh.
SIR.33.15	Mar so seall air uile oibribh an Tì a ʼs Airde; agus tha iad araon dithis agus dithis, an t‑aon an aghaidh an aoin eile.
SIR.33.16	Dhùisg mi suas air deireadh air na h‑uile, mar neach aʼ tional an déigh luchd‑tionail nan dearc‑fìona; le beannachd an Tighearna rinn mi buannachd, agus lìon mi mʼ amar‑fìona mar fhear‑tional nam fìon‑dhearc.
SIR.33.17	Smuainich nach do shaothraich mi air mo shon fein a mhàin, ach air an sonsan uile a ta ʼg iarraidh eòlais.
SIR.33.18	Eisdibh rium, O sibhse a dhaoine mòra an t‑sluaigh; agus cluinnibh le ʼr cluasaibh, sibhse a riaghlairean aʼ choimhthionail;
SIR.33.19	Na tabhair dodʼ mhac agus dodʼ mhnaoi, dodʼ bhràthair agus dodʼ charaid, cumhachd thairis ort am feadh is beò thu, agus na toir do chuid do neach eile; air eagal gu ʼn gabh thu aithreachas, agus gu ʼn iarr thu an nì ceudna a rìs.
SIR.33.20	Fhad ʼs is beò thu, agus a ta anail annad, na toir thu fein thairis do neach sam bith.
SIR.33.21	Oir is fearr gu ʼm biodh do chlann ʼgad iarraidh, na gu ʼn seasadh tusa air son an suairceis.
SIR.33.22	Ann adʼ oibribh gu léir cùm an uachdaranachd agad fein: na fàg smal air tʼ urram fein.
SIR.33.23	Aig an àm ʼsan crìochnaich thu do làithean, agus ʼsan tig crìoch do bheatha, roinn tʼ oighreachd fein.
SIR.33.24	Tha connlach, slat, agus uallaichean air son na h‑asail; agus tha aran, smachdachadh, agus obair, air son seirbhisich.
SIR.33.25	Ma chuireas tu do sheirbhiseach a dhʼ obair, gheibh thu fois; ach ma dhʼ fhàgas tu dìomhanach e, iarraidh e saorsa.
SIR.33.26	Lùbaidh cuing agus nasg aʼ mhuineal; mar sin tha piantan agus truaighean do ʼn droch sheirbhiseach.
SIR.33.27	Cuir a dhʼ obair e, nach bi e dìomhanach; oir teagaisgidh dìomhanas mòran uile.
SIR.33.28	Cuir a dhʼ obair e, mar a ta freagarrach air a shon; mar bi e ùmhal, cuir cuibhrichean ni ʼs truime air.
SIR.33.29	Ach na bi ro shearbh air neach sam bith; agus gun deagh‑thuigse na dean dad.
SIR.33.30	Ma tha seirbhiseach agad, biodh e dhuit mar thu fein, do bhrìgh gu ʼn do cheannaich thu le luach e.
SIR.33.31	Ma tha seirbhiseach agad, buin ris mar bhràthair; oir tha feum agad air, mar air tʼ anam fein: ma bhuineas tu gu h‑olc ris, agus gu ʼn teich e uait, cʼ àit an téid thu ʼga iarraidh?
SIR.34.1	Tha dòchais duine gun tuigse faoin agus mealltach; agus àrdaichidh bruadairean na h‑amadana.
SIR.34.2	Ge bʼ e aig am bheil suim do bhruadairibh, tha e cosmhuil ris‑san a ta ʼglacadh faileis, agus aʼ leantuinn na gaoithe.
SIR.34.3	Is e sealladh nam bruadar coslas aoin nì ri nì eile, eadhon mar aogas gnùise ri gnùise.
SIR.34.4	Ciod a nithear glan o nì a ta neo‑ghlan? agus ciod an fhìrinn a thig á nì a ta neo‑fhìor?
SIR.34.5	Tha fiosachdan, agus druidheachdan, agus bruadairean dìomhain; agus tha an cridhe aʼ smuaineachadh, mar chridhe mnà ri saothair.
SIR.34.6	Mar bi iad air an cur o ʼn Tì a ʼs Airde ʼnadʼ fhiosrachadh, na suidhich do chridhe orra.
SIR.34.7	Oir mheall bruadairean mòran, agus dhʼ fhàilnich iad a chuir an dòchas annta.
SIR.34.8	Gheibhear an lagh iomlan as eugais nam breug; agus is iomlanachd gliocas do ʼn bheul dhìleas.
SIR.34.9	Tha fios aige‑san a chaidh air turas air mòran nithibh; agus cuiridh esan aig am bheìl mòran cleachdaidh gliocas an céill.
SIR.34.10	Cha ʼn aithne dhàsan aig nach ʼeil cleachdadh aʼ bheag: ach tha esan a rinn siubhal làn tuigse.
SIR.34.11	An uair a chaidh mi air turas chunnaic mi mòran nithe; agus tha mi a tuigsinn barrachd na ʼs urrainn mi chur an céill.
SIR.34.12	Bha mi gu minic an cunnart aʼ bhàis; gidheadh a thaobh nan nithe sin shaoradh mi.
SIR.34.13	Bithidh an spiorad‑san beò air am bheil eagal an Tighearna; oir tha an dòchas aca ann‑san a ta ʼgan saoradh.
SIR.34.14	Cha bhi an tì air am bheil eagal an Tighearna fo eagal, ni mò a bhios geilt air; oir is esan a dhòchas.
SIR.34.15	Is beannaichte anam an tì air am bheil eagal an Tighearna: cò ris am bheil e ag amharc? agus cò e a neart?
SIR.34.16	Oir tha sùilean an Tighearna orra‑san aig am bheil gràdh dha; is esan an dìon mòr aca, agus an tèarmunn làidir, dìdean o ʼn teas, agus sgàile o ʼn ghréin aig meadhon là, gléidheadh o thuisleachadh, agus còmhnadh o thuiteam.
SIR.34.17	Togaidh e suas an t‑anam, agus soillsichidh e na sùilean: bheir e slainte, beatha, agus beannachd.
SIR.34.18	An tì a dhʼ ìobras nì a fhuaradh gu dochaireach, bithidh a thabhartas neònach; agus cha ghabhar tiodhlaca dhaoine eucoireach.
SIR.34.19	Cha ʼn ʼeil an Tì a ʼs Airde toilichte le tabhartasaibh nan aingidh; ni mò am bheil e ann sìth a thaobh aʼ pheacaidh le lìonmhorachd nan tabhartas.
SIR.34.20	Ge bʼ e a bheir tabhartas aʼ cuid nam bochd, tha e ʼdeanamh mar neach a ta ʼmarbhadh aʼ mhic roimh shùilean an athar.
SIR.34.21	ʼSe aran nam feumach am beatha fein; is duine fuilteach a mheall sin uaith.
SIR.34.22	Tha esan a bheir air falbh beatha a choimhearsnaich ʼga mharbhadh; agus is fear‑dòrtaidh fola an tì a mheallas an cosnaiche aʼ dhuais fein.
SIR.34.23	An uair a thogas aon neach, agus a leagas neach eile sìos, ciod a bhuanachd a ta aca ach saothair?
SIR.34.24	An uair a ta a h‑aon ri ùrnuigh, agus aon eile ri mallachadh, cò aca ris an éisd an Tighearna rʼ a ghuth?
SIR.34.25	Esan a dhʼ ionnlaideas e fein an déigh beanachd ri còrp marbha, ma bheanas e dha a rìs, ciod am feum a ta ʼna ionnlad?
SIR.34.26	Dìreach mar sin tha ʼchùis le duine a ta ʼtrasgadh air son a pheacanna, agus a théid a rìs, agus a nì an nì ceudna: cò a dhʼ éisdeas rʼ a ùrnuigh? no ciod a bhuanachd a ta dhaʼna ùmhlachd fein?
SIR.35.1	Bheir esan a ghléidheas an lagh ni ʼs leòir do thabhartasaibh; agus bheir esan tabhartas‑sìthe a bheir géill do ʼn àithne.
SIR.35.2	Tha esan a dhʼ ìocas deagh ghnìomh aʼ tairgseadh min mhìne; agus tha esan a bheir déirce seachad ag ìobradh molaidh.
SIR.35.3	Is nì taitneach do ʼn Tighearn a bhi teicheadh o ʼn olc; agus is réite neo‑fhìreantachd a thréigsinn.
SIR.35.4	Cha nochd thu thu fein falamh an làthair an Tighearna.
SIR.35.5	Oir tha na nithe sin uile (gu bhi air an deanamh) a thaobh na h‑àithne.
SIR.35.6	Ni tabhartas nam fìrean an altair reamhar, agus tha a deagh‑fhàile an làthair an Tì a ʼs Airde.
SIR.35.7	Tha ìobairt an fìrein taitneach, agus cha dì‑chuimhnichear a chuimhneachan gu bràth.
SIR.35.8	Thoir ʼurram fein do ʼn Tighearna le deagh shùil, agus na lùghdaich ceud‑thoradh do làmh.
SIR.35.9	ʼNadʼ thiodhlacaibh gu léir nochd gnùis aoibhneach, agus thoir deachamhna seachad le toilinntinn.
SIR.35.10	Tabhair do ʼn Tì a ʼs Airde a réir mar a rinn e saibhear thu; agus mar a fhuair thu, thoir seachad le sùil aoibhnich.
SIR.35.11	Oir ath‑dhìolaidh an Tighearn, agus bheir e dhuit a sheachd uiread.
SIR.35.12	Na smuainich gu ʼn truaill thu le tiodhlacaibh; oir a leithid sin cha ghabh e; agus na h‑earb ri h‑ìobairtibh eucoireach; oir is breitheamh an Tighearna, agus maille ris‑san cha ʼn ʼeil pearsaidh seach a chéile.
SIR.35.13	Cha ghabh esan ri duine sam bith an aghaidh an duine bhochd, ach éisdidh e ri ùrnuigh na muinntir shàruichte.
SIR.35.14	Cha dean e tàir air gùidhe nan dìlleachdan, no na banntraich, an uair a thaomas i a mach a gearan fein.
SIR.35.15	Nach ʼeil na deuran aʼ ruith sìos air peircilibh na banntraich? agus nach ʼeil a glaodh ʼna aghaidh‑san a ʼs aobhar gu ʼm bheil iad aʼ sileadh?
SIR.35.16	Gabhar ris‑san le deagh‑ghean a ta ʼdeanamh seirbhis do ʼn Tighearna, agus ruigidh ʼùrnuigh chum nan neul.
SIR.35.17	Brisidh ùrnuigh nan iriosal na neòil; agus gus an tig e am fagus, cha ʼn fhaigh e comhfhurtachd; agus cha teich e gus an toir an Tì a ʼs Airde fanear breith a thoirt ann an ceartas, agus breitheanas a dheanamh.
SIR.35.18	Oir cha bhi an Tighearna mall, ni mò a bhios Esan a ta cumhachdach foighidinneach dʼ an taobh, gus am bris e o chéile leasraidh na muinntir nach ʼeil tròcaireach, agus gus an ìoc e dìoghaltas do na cinnich; gus an toir e air falbh lìonmhorachd nan uaibhreach, agus gus an spealg e slat‑rìoghail nan neo‑fhìrean;
SIR.35.19	Gus an toir e do gach duine a réir a ghnìomhara, agus do oibribh dhaoine a réir an innleachd; gus an toir e breith air cùis a phobuill fein, agus gus an toir e orra gàirdeachas a dheanamh ʼna thròcair.
SIR.35.20	Tha tròcair freagarrach ann an àm na h‑àmhghair, mar neòil uisge ʼn‑àm tiormachd.
SIR.36.1	Dean tròcair oirnne, O Thighearna Dhé nan uile, agus seall oirnne;
SIR.36.2	Agus cuir tʼ eagal fein air na cinnich sin uile nach ʼeil ʼgadʼ iarraidh.
SIR.36.3	Tog suas do làmh an aghaidh nan cinneach coimheach, agus faiceadh iad do chumhachd.
SIR.36.4	Mar a bha thu air do naomhachadh annainne rompa‑san; mar sin biodh thusa air tʼ àrdachadh nam measg‑san air thoiseach oirn‑ne.
SIR.36.5	Agus biodh eòlas aca‑san ort, mar a ta còlas againn ort, nach ʼeil Dia ann ach thusa, a Dhé.
SIR.36.6	Nochd comhara nuadha, agus dean iongantasa neònach eile; glòraich do làmh agus do ghàirdean dheas, chum gu ʼn cuir iad tʼ oibre mìorbhuileach an céill.
SIR.36.7	Dùisg fearg, agus taom corruich a mach; thoir air falbh an nàmhaid, agus mill an t‑eascaraid.
SIR.36.8	Dean an ùine goirid, cuimhnich an co‑cheangal, agus cuireadh iad tʼ oibre mìorbhuileach an céill.
SIR.36.9	Biodh esan a théid as air a sgrios le neart an teine; agus rachadh iadsan a ta sàruchadh an t‑sluaigh a dhìth.
SIR.36.10	Buail as a chéile cinn riaghlairean nan cinneach, a deir, Cha ʼn ʼeil neach ann ach sinne.
SIR.36.11	Cruinnich rʼ a chéile uile threubhan Iacoib, agus gabh iad mar sheilbh, mar o ʼn toiseach.
SIR.36.12	O Thighearna, dean tròcair air an t‑sluagh a ta air an gairm a réir tʼ ainm fein, agus air Israel, a dhʼ ainmich thu do cheud‑ghin fein.
SIR.36.13	O bi tròcaireach ri Ierusalem, do bhaile naomh fein, ionad na foise agad fein.
SIR.36.14	Lìon Sion ledʼ oraclaibh do‑labhairt fein, agus do phobull ledʼ ghlòir fein.
SIR.36.15	Tog fianuis leò‑san a shealbhaich thu o thùs, agus tog suas fàidhean a bha ann ʼnadʼ ainm fein.
SIR.36.16	Thoir duais dhoibh‑san a ta ʼfrithealadh ort, agus biodh na fàidhean agad air am faotuinn dìleas.
SIR.36.17	O Thighearna, éisd ri ùrnuigh do sheirbhiseach, a réir beannachaidh Aaroin air do shluagh fein, chum gu ʼm biodh fios aca‑san uile a ta chòmhnuidh air an talamh, gur tusa an Tighearna, an Dia sìorruidh.
SIR.36.18	Cnàmhaidh aʼ bhrù gach lòn; gidheadh tha aon lòn ni ʼs fearr na lòn eile.
SIR.36.19	Mar a bhlaiseas am beul iomad gnè sithinn; mar sin nì cridhe na tuigse còmhraidhean meallta.
SIR.36.20	Bithidh droch chridhe ʼna aobhar truime; ach ath‑dhìolaidh an duine aig am bheil cleachdadh e.
SIR.36.21	Gabhaidh boirionnach ris na h‑uile fear; gidheadh is fearr aon nighean na nighean eile.
SIR.36.22	Ni maise boirionnaich aʼ ghnùis aoibhneach, agus cha ghràdhaich duine nì sam bith ni ʼs fearr.
SIR.36.23	Ma bhios càirdeas, ciùineas, agus comhfhurtachd ʼna teanga, an sin cha ʼn ʼeil a companach mar dhaoine eile.
SIR.36.24	Tha esan a gheibh bean aʼ tòiseachadh air seilbh, còmhnadh cosmhuil ris fein, agus carradh foise.
SIR.36.25	Far nach ʼeil callaid, millear an seilbh; agus esan a ta gun mhnaoi théid e sìos agus suas air chuairt aʼ caoidh.
SIR.36.26	Cò a dhʼ earbas aʼ gàduiche air a dheagh uidheamachadh, a ta ʼleumadh o bhaile gu baile? mar sin (cò a chreideas) duine gun tigh, a ghabhas a chairtealan ann an àite sam bith far an tuit an oidhche air.
SIR.37.1	Their gach caraid, Is mise a charaid mar an ceudna: ach tha caraid ann nach ʼeil ʼna charaid ach a mhàin ann an ainm.
SIR.37.2	Nach bròn gu bàs e, an uair a thionndaidhear companach agus caraid gu bhi ʼna nàmhaid?
SIR.37.3	O a smuain aingidh! cia as duit a chòmhdachadh na talmhainn le ceilg?
SIR.37.4	Tha companach ann a nì gàirdeachas air son soirbheis a charaid, ach ann an àm na deuchainn cuiridh e cùl ris.
SIR.37.5	Tha companach ann a chuidicheas le ʼcharaid air son na bronn, agus a thogas an targaid an aghaidh an nàmhaid.
SIR.37.6	Na dì‑chuimhnich do charaid ʼnadʼ inntinn fein, agus na bi dearmadach air ledʼ bheartas.
SIR.37.7	Tha gach comhairliche ag àrdachadh comhairle; ach tha neach ann a ghabhas comhairle dha fein.
SIR.37.8	Bidh air tʼ fhaiceall roimh chomhairliche, agus biodh fios agad roimh làimh ciod a ta a dhìth air; oir gabhaidh e comhairle air a shon fein; air eagal gu ʼn tilg e crannchur ortsa.
SIR.37.9	Agus gu ʼn abair e riutsa, Tha do sheòl‑sa maith; agus an déigh sin gu ʼn seas e air an taobh eile, a dhʼ fhaicinn ciod a dhʼ éireas duit.
SIR.37.10	Na cuir do chomhairle ri h‑aon aig am bheil amharas ort; agus foluich do chomhairle uatha‑san aig am bheil farmad riut.
SIR.37.11	Ni mò a chuireas tu do chomhairle ri boirionnach, aʼ buntainn rithe dʼ a thaobh‑san air son am bheil eud oirre; no ri cladhair, ann an cùisibh cogaidh; no ri ceannaiche, a thaobh malairt; no ri fear‑ceannaiche, a thaobh reicidh; no ri duine farmadach, a thaobh caoimhncis; no ri leisgean, a thaobh oibre sam bith; no ri fear‑duaise air son bliadhna, chum obair a chrìochnachadh; no ri seirbhiseach dìomhain aig am bheil mòr ghnothuch: na toir cluas dhoibh so ann an cùis comhairle sam bith.
SIR.37.12	Ach bi‑sa an còmhnuidh maille ri duine diadhaidh, mu ʼm bheil fios agad a ta ʼgléidheadh àitheanta an Tighearna, aig am bheil ʼinntinn a réir tʼ inntinn fein, agus a nì caoidh maille riut ma théid aʼ chùis ʼnadʼ aghaidh.
SIR.37.13	Agus seasadh comhairle do chridhe fein; oir cha ʼn ʼeil neach ann a ʼs dìllse dhuit fein na esan.
SIR.37.14	Oir is gnàth le inntinn duine air uairibh barrachd a chur an céill da na seachdnar luchd‑faire, a ta ʼnan suidhe gu h‑àrd ann an daingneach àrd.
SIR.37.15	Agus, a thuilleadh air so uile, guidh air an Tì a ʼs Airde, gu ʼn stiùir e do shlighe ann am fìrinn.
SIR.37.16	Rachadh reusoin air thoiseach air gach cùis chruaidh, agus comhairle air thoiseach air gach gnìomh.
SIR.37.17	Tha ʼghnùis ʼna comhar air atharrachadh aʼ chridhe.
SIR.37.18	Tha ceithir ghnè nithe air an nochdadh; maith agus olc, beatha agus bàs; ach tha an teanga aʼ riaghladh thairis orra do ghnàth.
SIR.37.19	Tha aon ann a ta glic, agus aʼ teagasg mhòrain, agus a ta an déigh sin mì‑tharbhach dha fein.
SIR.37.20	Tha aon ann a nochdas gliocas ann am briathraibh, agus tha fuath dha: bithidh e a dhʼ easbhuidh gach lòin.
SIR.37.21	Oir cha toirear gràs da o ʼn Tighearna; do bhrìgh gu ʼn tugadh gach gliocas uaith.
SIR.37.22	Tha aon eile ann a ta glic dha fein; agus tha toraidh na tuigse cliùiteach ʼna bheul.
SIR.37.23	Teagaisgidh duine glice a shluagh fein; agus cha ʼn fhàilnich toraidh a thuigse.
SIR.37.24	Lìonar duine glice le beannachd; agus measaidh iadsan uile a chìth e sona.
SIR.37.25	Feudaidh làithean beatha duine a bhi air an àireamh: ach tha làithean Israeil do‑àireamh.
SIR.37.26	Sealbhaichidh duine glice glòire a ʼm measg a shluaigh fein, agus bithidh ainm buan‑mhaireannach.
SIR.37.27	A mhic, dearbh tʼ anam ʼnadʼ bheatha fein, agus faic ciod a ta olc dha, agus na tabhair sin dha.
SIR.37.28	Oir cha ʼn ʼeil na h‑uile nithe chum buannachd do na h‑uile dhaoinibh, ni mò am bheil toilinntinn aig gach anam anns gach nì.
SIR.37.29	Na bi do‑shàsuchaidh a thaobh gach nì blasda, no tuilleadh ʼs gionach a thaobh biadhanna.
SIR.37.30	Oir bheir barrachd ʼsa chòir do bhiadhannaibh tinneas, agus bheir sàth corruich mu ʼn cuairt.
SIR.37.31	Le sàth chaidh mòran a dhìth; ach sìnidh esan a ta faicilleach a mach a bheatha fein.
SIR.38.1	Tabhair urram do ʼn léigh leis an urram a ta dligheach dha air son gach feuma a dhʼ fheudas a bhi agaibh air: oir chruthaich an Tighearn e.
SIR.38.2	Oir tha ʼn Tì a ʼs Airde aʼ teachd aʼ slànuchadh, agus gheibh e urram o ʼn rìgh.
SIR.38.3	Togaidh innleachd an léigh suas a cheann; agus bithidh e ann am meas ann an sealladh dhaoine mòra.
SIR.38.4	Chruthaich an Tighearna ìocshlaintean as an talamh; agus cha toir esan a ta glice fuath dhoibh.
SIR.38.5	Nach dʼ rinneadh an t‑uisge milis le fiodh, chum an éifeachd aige a dheanamh aithnichte?
SIR.38.6	Agus thug se innleachd do dhaoinibh, a chum gu ʼm faigheadh e urram ʼna oibribh mìorbhuileach fein.
SIR.38.7	Le ʼn leithidibh sin tha e ʼslànachadh (dhaoine), agus aʼ tabhairt am piantan air falbh.
SIR.38.8	De ʼn leithidibh sin tha ʼn léigh aʼ deanamh suas leigheasan; agus air ʼoibribh cha ʼn ʼeil crìoch; agus uaith‑san tha sìth thar an talamh gu léir.
SIR.38.9	A mhic, ʼnadʼ thinneas na bi dearmadach; ach dean ùrnuigh ris an Tighearn, agus nì se slàn thu.
SIR.38.10	Sguir do ʼn pheacadh, agus òrduich do làmha gu ceart, agus glan do chridhe o gach aingidheachd.
SIR.38.11	Thoir seachad deagh fhàile, agus cuimhneachan do mhin mhìne; agus thoir seachad tabhartas reamhar, mar nach biodh tu ann.
SIR.38.12	An sin thoir géill do ʼn léigh, oir dhealbh an Tighearn e: na rachadh e air falbh uait, oir tha feum agad air.
SIR.38.13	Tha àm ann an uair tha mòran soirbheis ʼnan làmhaibh.
SIR.38.14	Oir nì iadsan mar an ceudna ùrnuigh ris an Tighearna, chum gu ʼn soirbhicheadh e leis an nì sin, a bheir iad seachad air son foise agus leigheis a shìneadh na beatha a mach.
SIR.38.15	An tì a pheacaicheas an làthair a Chruitheir, tuiteadh e ann an làimh an léigh.
SIR.38.16	A mhic, tuiteadh deuran sìos os ceann nam marbh, agus tòisich ri caoidh, mar gu ʼm fuilingeadh tu fein mòran dochainn; agus an sin còmhdaich a chorp a réir cleachdaidh, agus na dearmad ʼadhlacadh.
SIR.38.17	Guil gu goirt, agus dean mòr‑ghearain, agus bi ri caoidh, a réir mar a ta e airidh, agus sin rè latha na dhà, air eagal gu ʼn labhrar gu h‑olc madʼ thimchioll; agus a rìs gabh comhfhurtachd dhuit fein air son do thruime.
SIR.38.18	Oir á truime thig bàs, agus brisidh truime aʼ chridhe neart.
SIR.38.19	Mar an ceudna mairidh bròn ann an àmhghar; agus is i mallachd aʼ chridhe beatha nam bochd.
SIR.38.20	Na gabh truime sam bith gu cridhe; greas air falbh e, agus cuimhnich aʼ chrìoch dheireannach.
SIR.38.21	Na dì‑chuimhnich e, oir cha ʼn ʼeil pilleadh ann a rìs; cha dean thu maith dhàsan, ach nì thu cron dhuit fein.
SIR.38.22	Cuimhnich mo bhreitheanas; oir bithidh do bhreitheanas‑sa mar an ceudna mar sin; an dé dhomh‑sa, agus an diugh dhuit‑sa.
SIR.38.23	An uair tha ʼm marbh aig foise, biodh a chuimhne aig fois; agus gabh comhfhurtachd dʼ a thaobh an uair a theicheas a spiorad uaith.
SIR.38.24	Thig gliocas duine foghluimte trìd fàth na socaire; agus fàsaidh esan aig am bheil beagan rʼ a dheanamh glice.
SIR.38.25	Ciamar a gheibh esan gliocas a ta ʼcumail aʼ chroinn
SIR.38.26	Tha e aʼ suidheachadh inntinn fein air deanamh chlaisean; agus tha e dìchiollach chum fodair a thoirt do ʼn chrodh.
SIR.38.27	Mar so tha gach saor agus maighstir‑oibre, a ta ri obair a dhʼ oidhche agus là; agus iadsan a ta ʼgearradh agus ʼgròbadh sheulan, agus a ta dìchiollach a dheanamh iomadh seòrsa, agus ʼgan tabhairt fein a dhealbhadh ìomhaighean, agus ri faire chum obair a chrìochnachadh:
SIR.38.28	An gobhadh mar an ceudna ʼna shuidh ris an innean, agus aʼ beachdachadh air an obair iaruinn, togha an teine aʼ caitheadh na feòla aige, agus esan aʼ cogadh ri teas na h‑àmhainn: tha fuaim an ùird agus an innein do ghnàth ʼna chluasaibh, agus tha a shùilean aʼ dil‑bheachdachadh
SIR.38.29	Mar so tha ʼn criadhadair aʼ deanamh ʼna shuidh ri obair fein, agus aʼ tionndadh na cuibhle mu ʼn cuairt le chois, a ta ʼcur gu cùramach an còmhnuidh rʼ a obair fein, agus aʼ deanamh oibre fein gu léir a réir àireimh;
SIR.38.30	Tha e aʼ cumadh na crèadha le ghàirdein fein, agus aʼ lùbadh a neirt sìos chum nan cas aige; tha e ʼga gnàthachadh fein chum a stiùireadh thairis; agus tha e dìchiollach chum an àmhainn a ghlanadh:
SIR.38.31	Tha iad so air fad ag earbsadh ri ʼn làmhaibh; agus tha gach duine glic ʼna obair fein.
SIR.38.32	As an eugais sin cha ghabh baile àiteachadh; agus cha tàmhaich iad far an àill leò, ni mò an téid iad suas agus sìos.
SIR.38.33	Cha ʼn iarrar iad ann an comhairle fhollaiseach, ni mò a shuidheas iad gu h‑àrd anns aʼ choimhthionail; cha suidh iad air caithair aʼ bhreitheimh, ni mò a thuigeas iad binn aʼ bhreitheanais: cha ʼn urrainn doibh ceartas agus breitheanas a chur an céill; agus cha ʼn fhaighear iad far am bheil cosamhlachdan air an labhairt.
SIR.38.34	Ach cumaidh iad suas cor an t‑saoghail, agus tha ʼn dùrachd (uile) ann an obair na ceàirde aca fein.
SIR.39.1	Ach esan a bheir inntinn fein do lagh an Tì a ʼs Airde, agus a ta an còmhnuidh aʼ beachd‑smuaineachadh air iarraidh e a mach gliocas nan seanair air fad, agus bithidh se ʼga chleachdadh fein ann an fàisneachdaibh.
SIR.39.2	Gléidhidh e briathra nan daoine cliùiteach; agus far am bheil cosamhlachdan innleachdach, an sin bithidh esan mar an ceudna.
SIR.39.3	Iarraidh e a mach dìomhrachda chòmhraidhean crìonna, agus bithidh eòlas aig air cosamhlachdaibh dorcha.
SIR.39.4	Ni e seirbhis am measg dhaoine mòra, agus nochdar e an làthair phrionnsa: siùbhlaidh e troimh dhùchanna coimheach; oir thug e deuchainn do ʼn mhaith agus do ʼn olc a ʼm measg dhaoine.
SIR.39.5	Bheir e a chridhe chum dol gu moch dhʼ ionnsuidh an Tighearna a dhealbh e, agus nì e ùrnuigh a ʼm fianuis an Tì a ʼs Airde, agus fosglaidh e a bheul ann an ùrnuigh, agus nì e eadar‑ghuidhe air son a pheacanna.
SIR.39.6	An uair a thig an Tighearna bithidh se air a lìonadh le spiorad na tuigse: taomaidh e a mach còmhraidhean glice, agus ʼna ùrnuigh bheir e buidheachas do ʼn Tighearna.
SIR.39.7	Stiùiridh e a chomhairle agus ʼeòlas, agus ʼna dhìomhaireachdan smuainichidh e.
SIR.39.8	Foillsichidh e an nì sin a dhʼ fhoghluim e, agus nì se uaill ann an lagh coimhcheangail an Tighearna.
SIR.39.9	Molaidh mòran a thuigse; agus co fad ʼsa mhaireas an saoghal, cha dubhar a mach e: cha teich a chuimhneachan air falbh, agus bithidh ainm beò o lìnn gu lìnn.
SIR.39.10	Foillsichidh na cinnich a ghliocas, agus cuiridh an coimhthional an céill a chliù.
SIR.39.11	Ma gheibh e bàs, fàgaidh e ainm ni ʼs mò na mìle; agus ma bhios e beò, cuiridh se am meud e.
SIR.39.12	Gidheadh tha tuilleadh agam ri ràdh, air an do smuainich mi; oir tha mi air mo lìonadh mar aʼ ghealach làn.
SIR.39.13	Eisdibh rium‑sa, a chlann naoimh, agus brisibh a mach mar an ròs aʼ fàs ri taobh shruthain na macharach;
SIR.39.14	Agus thugaibh seachad fàile cùbhraidh mar thùis, agus fàsaibh mar an liligh; cuiribh boltrach a mach, agus seinnibh òran‑molaidh; beannaichibh an Tighearna ʼna oibribh uile.
SIR.39.15	Ardaichibh ʼainm, agus foillsichibh a chliù le h‑òranaibh bhur bilean, agus le clàrsaichibh; ʼn àm a bhi ʼga mholadh their sibh air an dòigh so:
SIR.39.16	Tha uile oibre an Tighearna ro mhaith, agus ge bʼ e ciod a dhʼ àithneas e bheirear ann an àm iomchuidh gu buil e.
SIR.39.17	Agus cha ʼn fheud neach a ràdh, Ciod e so? cʼ arson tha sin? oir ann an àm freagarrach rannsaichear a mach iad uile: aig àithne‑san sheas na h‑uisgeachan mar thòrr, agus aig briathraibh a bheòil ionada‑tasgaidh nan uisgeachan.
SIR.39.18	Aig àithne‑san nithear ge bʼ e nì a ʼs àill leis; agus cha bhac neach sam bith, an uair a theàrnas esan.
SIR.39.19	Tha oibre gach uile fheòla ʼna làthair, agus cha ʼn fholuichear a bheag o shùilibh.
SIR.39.20	Tha esan aʼ faicinn o bhithbhuantachd gu bithbhuantachd; agus ʼna làthair‑san cha ʼn ʼeil nì sam bith mìorbhuileach.
SIR.39.21	Cha ruig duine leas a ràdh, Ciod e so? cʼ arson tha sin? oir rinn e gach uile nì chum fheuma fein.
SIR.39.22	Chòmhdaich a bheannachd an talamh tioram mar abhainn, agus dhʼ uisgich se e mar thuil.
SIR.39.23	Mar a thionndaidh esan na h‑uisgean chum saillteachd; mar sin sealbhaichidh an cinneach a chorruich.
SIR.39.24	Mar a ta a shlighean réidh do na fìreanaibh; mar sin tha iad ʼnan ceapaibh‑tuislidh do na h‑aingidh.
SIR.39.25	Chruthaicheadh nithe maithe do na daoinibh maithe o thùs; mar sin droch nithe do na peacachaibh.
SIR.39.26	Is iad na nithe àraidh air son feuma beatha na duine, uisge, teine, iarrunn, salann, agus min aʼ chruithneachd, mil, bainne, agus fuil na dearc‑fhìona, agus oladh, agus sgeudachadh.
SIR.39.27	Tha na nithe sin uile chum feum do na daoinibh diadhaidh; mar sin do na peacaich tha iad air an tionndadh chum uilc.
SIR.39.28	Tha spioradan ann a ta air an dealbhadh air son dìoghaltais, a bhuaileas ʼnam feirg buillean cruaidhe; ann an àm sgrios taomaidh iad a mach an neart, agus ciùinichidh iad corruich an tì a dhealbh iad.
SIR.39.29	Teine, agus clach‑mheallain, agus gort, agus bàs, dhealbhadh iad sin uile air son dìoghaltais;
SIR.39.30	Fiacla fhiadh‑bheathaichean, agus scorpiona, naraichean, agus an claidheamh, aʼ deanamh peanais air na h‑aingidh chum sgrios.
SIR.39.31	Ni iad gàirdeachas ʼna àithne‑san; agus bithidh iad deas air an talamh ʼn àm feuma; agus an uair a thig an t‑àm aca, cha chiontaich iad an aghaidh ʼfhocail.
SIR.39.32	Uime sin rùnaich mi o ʼn toiseach, agus bheachd‑smuainich mi air na nithibh sin, agus dhʼ fhàg mi ann an sgrìobhadh iad.
SIR.39.33	Tha uile oibre Dhé maithe, agus bheir e seachad gach nì feumail ʼn àm freagarrach.
SIR.39.34	Air chor is nach urrainn duine a ràdh, Tha so ni ʼs miosa na sin: oir ri h‑ùine measar gu maith iad uile.
SIR.39.35	Agus uime sin molaibh‑se an Tighearna leis an uile chridhe agus bheul, agus beannaichibh ainm an Tighearna.
SIR.40.1	Chruthaicheadh saothair mhòir air son gach duine, agus tha uallach throm air macaibh Adhaimh, o ʼn là air an téid iad a mach á broinn am màthar, gus an là anns am pill iad chum màthar nan uile nithe.
SIR.40.2	Tha an smuaineachadh air nithibh ri teachd, agus làtha aʼ bhàis, aʼ cur (dragh) air an smuaintibh, agus ʼnan (aobhar) eagail do ʼn chridhe;
SIR.40.3	Uaith‑san a ta ʼna shuidh air rìgh‑chaithir na glòire, dhàsan a ta air irioslachadh ann an duslach agus luaithre;
SIR.40.4	Uaith‑san a ta ʼcaitheadh purpuir agus coroin, dhàsan a ta air a sgeudachadh le trusgan lìon‑anairt.
SIR.40.5	Tha fearg agus farmad, àmhghar agus an‑shocair, eagal aʼ bhàis, agus corruich, agus còmhstrith, agus codal na h‑oidhche ʼn àm foise air a leabaidh, ag atharrachadhʼ eòlais.
SIR.40.6	Is lugha na neoni a chodal, agus an déigh sin tha e ʼna shuain mar ann an latha a bhi ʼdeanamh fairidh, fo àmhghar ann an sealladh a chridhe, mar gu ʼn rachadh e as o ʼn chath.
SIR.40.7	An uair a ta na h‑uile tèaruinte, dùisgidh e, agus bithidh iongantas air nach robh san eagal ach neoni.
SIR.40.8	(Tachraidh aʼ leithid do nithibh) do gach feòil, araon duine agus ainmhidh, agus sin seachd‑fillte ni ʼs mò air peacaich.
SIR.40.9	Bàs, agus dòrtadh fola, aimhreite agus claidheamh, àmhghairean, gorta, trioblaid, agus sgiùrsadh;
SIR.40.10	Tha na nithe sin air an dealbhadh air son nan aingidh, agus air an sgàth‑san thàinig an dìlinn
SIR.40.11	Pillidh na h‑uile nithe a ta o ʼn talamh chum na talmhainn a rìs; agus an nì a ta o ʼn uisge ath‑phillidh e chum na fairge.
SIR.40.12	Dubhar a mach gach duais‑bhrathaidh agus ana ceartas; ach mairidh fìor‑dheanadas gu bràth.
SIR.40.13	Tiormaichear suas mar abhainn nithe maithe nan neo‑fhìrean, agus mar fhuaim théid as doibh, mar thàirneanach mòr ri uisge.
SIR.40.14	An uair a dhʼ fhosglas e a làmh nì e gàirdeachas: mar sin thig na ciontaich gu neoni.
SIR.40.15	Cha toir clann nan aingidh a mach mòran gheugan; ach tha iad mar fhreumha neo‑ghlan air carraig chruaidh.
SIR.40.16	Spìonar suas an luibh a ta ʼfàs air gach uisge agus air bruaich na h‑aibhne air thoiseach air gach feur eile.
SIR.40.17	Tha toirbheirteas mar lios torail, agus mairidh tròcair gu bràth.
SIR.40.18	Is taitneach a bheatha saothair a dheanamh, agus a bhi toilichte leis na bheil aig duine; ach tha esan a gheibh ionmhas os an ceann le chéile.
SIR.40.19	Cumaidh clann, agus togail baile, ainm duine air chuimhne: ach tha bean neo‑chiontach air a meas os an ceann le chéile.
SIR.40.20	Ni fìon agus ceòl an cridhe aoibhneach; ach tha spéis do ghliocas os an ceann le chéile.
SIR.40.21	Ni aʼ phìob agus an saltair ceòl taitneach; ach tha teanga thlà os an ceann le chéile.
SIR.40.22	Tha ʼn t‑sùil ag iarraidh caoimhneis agus maise; ach arbhar glas ni ʼs mò na iad sin le chéile.
SIR.40.23	Cha tachair caraid agus companach a chaoidh gu dochaireach: ach tha bean agus a céile os an ceann le chéile.
SIR.40.24	Tha bràithrean agus cuideachadh an aghaidh ama na trioblaid; ach saoraidh déirce tuilleadh na iad sin le chéile.
SIR.40.25	Bheir airgiod agus òr air aʼ chois seasamh daingean: ach measar comhairle os an ceann le chéile.
SIR.40.26	Togaidh saibhreas agus neart suas an cridhe: ach tha eagal an Tighearna os an ceann le chéile: cha ʼn ʼeil uireasbhuidh sam bith ann an eagal an Tighearna; agus cha ʼn ʼeil feum aig air cuideachadh iarraidh.
SIR.40.27	Is gàradh torail eagal an Tighearna; agus còmhdaichidh se e os ceann gach glòir.
SIR.40.28	A mhic, na caith beatha déircein: oir is fearr am bàs na bhi ʼg iarraidh na déirce.
SIR.40.29	Cha ʼn ʼeil beatha an duine a ta ʼg earbsadh ri bòrd duine eile gu bhi air a meas mar bheatha; oir tha e ʼga thruailleadh fein le lòin dhaoine eile; ach bithidh duine glice air a dheagh àruchadh air ʼfhaiceall roimh sin.
SIR.40.30	Tha a bhi ʼg iarraidh na déirce taitneach do bheul an duine gun nàire; ach lasaidh teine ʼna bhroinn.
SIR.41.1	O aʼ bhàis, cia searbh do chuimhne do ʼn duine sin a ta teachd beò aig fois ʼna sheilbh fein, do ʼn duine sin aig nach ʼeil nì sam bith chum trioblaid a chur air, agus aig am bheil soirbheas ʼs na h‑uile nithibh; seadh, eadhon dhàsan a ta fathast comusach air lòn fhaotuinn!
SIR.41.2	O aʼ bhàis, is taitneach do bhinn do ʼn fheumach, agus dhàsan aig am bheil a neart aʼ fàilneachadh, a ta a nis anns an aois dheireannaich, agus a ta air a chlaoidh leis gach nì, agus dhàsan a ta ann an eu‑dòchas, agus a chaill ʼfhoighidinn.
SIR.41.3	Na biodh eagal ort roimh bhinn aʼ bhàis, cuimhnich orra‑san a bha ann romhad, agus a thigʼ nadʼ dhéigh; oir is i so binn an Tighearna thar gach feòil.
SIR.41.4	Agus cʼ arson tha thusa an aghaidh toile an Tì a ʼs Airde? cha ʼn ʼeil geur‑leanmhuinn anns an uaigh, ged a bhiodh tu beò deich, no ceud, no mìle bliadhna.
SIR.41.5	Tha clann nam peacach ʼnan clann ghràineil, agus iadsan aig am bheil eòlas ann an àite‑còmhnuidh nan daoine an‑diadhaidh.
SIR.41.6	Théid oighreachd chloinn nam peacach a ʼm mùgh, agus bithidh masladh bithbhuan aig an sliochd.
SIR.41.7	Ni aʼ chlann gearan air athair mì‑dhiadhaidh, do bhrìgh gu ʼm faigh iad masladh air a sgàth.
SIR.41.8	Is an‑aoibhinn duibh, a dhaoine an‑diadhaidh, a thréig lagh an Tì a ʼs Airde! oir ma théid sibh a ʼm meud, bithidh e chum bhur sgrios:
SIR.41.9	Agus ma bhios sibh air bhur breith, bithidh sibh air bhur breith chum mallachd; agus ma gheibh sibh bàs, bithidh mallachd mar chuibhrionn agaibh.
SIR.41.10	Pillidh na h‑uile a ta o ʼn talamh chum na talmhainn a rìs, mar sin théid na h‑aingidh o mhallachd gu sgrios.
SIR.41.11	Tha caoidh dhaoine mu na corpaibh aca: ach dubhar a mach droch ainm nam peacach.
SIR.41.12	Biodh cùram ort madʼ ainm fein: oir mairidh sin maille riut ni ʼs faide na mìle ionmhas mòra de ʼn òr.
SIR.41.13	Cha ʼn ʼeil aig deagh bheatha ach beagan làithean: ach mairidh deagh ainm gu bràth.
SIR.41.14	A chlann, cumaibh riaghailt ann an sìth: oir gliocas a ta folluichte, agus ionmhas nach fhaicear, ciod aʼ bhuannachd a ta annta le chéile?
SIR.41.15	Is fearr an duine a dhʼ fholuicheas amaideachd fein, na esan a dhʼ fholuicheas a ghliocas.
SIR.41.16	Uime sin bi fo rudha‑gruaidhe a réir mʼ fhocail; oir cha ʼn ʼeil e maith gach nàisneachd
SIR.41.17	Biodh nàire ort air son strìopachais an làthair athar agus màthar: agus air son bréige an làthair phrionnsa agus duine cumhachdaich;
SIR.41.18	Air son ciontaidh an làthair breitheimh agus riaghlaire: air son aingidheachd an làthair co‑thionail agus sluaigh; air son gnothaich eucoraich an làthair companaich agus caraide;
SIR.41.19	Agus air son mèirle a thaobh an àite far am bheil thu aʼ chòmhnuidh, agus a thaobh fìrinn Dé agus a cho‑cheangail; agus chum taice a leigeadh air tʼ uilinn aig aʼ bhiadh, agus tàir a dheanamh air a bhi ʼtoirt seachad agus aʼ gabhail;
SIR.41.20	Agus air son tosda nan làthair‑san a chuireas fàilt ort; agus air son sealltuinn air strìopaich;
SIR.41.21	Agus do ghnùis a thionndadh air falbh odʼ charaid; no earrann no tiodhlac a thoirt air falbh; no a bhi ʼgeur‑amharc air mnaoi fir eile;
SIR.41.22	No gu bhi ʼgabhail gnothuich ris a bhan‑oglaich aige, agus gun teachd am fagus dʼ a leabaidh; no air son chòmhraidhean gearaineach an làthair chàirdean; agus an déigh dhuit tabhairt seachad, na maoidh;
SIR.41.23	No air son a bhi ʼg aithris, agus aʼ labhairt a rìs an nì sin a chual thu; agus air son a bhi ʼleigeadh ris nithe dìomhra.
SIR.41.24	Mar so bithidh tu gun teagamh gnùis‑nàireach, agus gheibh thu deagh‑ghean an làthair nan uile dhaoine.
SIR.42.1	Air son nan nithe sin na bi‑sa fo nàire; agus na gabh ri neach sam bith gu peacachadh mar sin:
SIR.42.2	Air son lagha an Tì a ʼs Airde, agus a chùmhnaint; agus air son breitheanais a dhʼ fhìreanachadh nan daoine mì‑dhiadhaidh:
SIR.42.3	Air son cùnntais maille ridʼ chompanaich agus luchd‑siubhail; agus air son tiodhlaic oighreachd chàirdean;
SIR.42.4	Air son poncaileachd na meigh agus chothroman; agus air son a bhi ʼfaotuinn mòrain no beagain;
SIR.42.5	No air son reicidh dearmadach cheannaichean; agus air son mòr‑smachdachaidh chloinne; agus chum toirt air taobh droch sheirbhisich a bhi ʼsileadh na fola.
SIR.42.6	Tha gléidheadh cùramach maith, far am bheil droch bhean; agus druid suas far am bheil mòran làmh.
SIR.42.7	Thoir seachad gach nì ann an àireamh agus cudthroim; agus sgrìobh sìos na bheir thu a mach, agus na gheibh thu a stigh.
SIR.42.8	Na biodh nàire ort fiosrachadh a thoirt do ʼn amaideach agus neo‑ghlic, agus do ʼn ro aosmhor a ta ʼdeanamh strìth riù‑san a ta òga: mar so bithidh tu gu fìrinneach foghluimte, agus deagh mheas ort leis na h‑uile a ta beò.
SIR.42.9	Tha ʼn t‑athair aʼ deanamh faire air son na nighinn an uair nach ʼeil fios aig duine sam bith air, agus bheir cùram daʼ taobh an codal air falbh: an uair a ta i òga, air eagal gu ʼn caith i air falbh maise a h‑aoise; agus ma bhios i pòsda, air eagal gu ʼm fuathaichear i:
SIR.42.10	Air eagal, ʼna maighdeanas gu ʼm bi i air a truailleadh, agus air a deanamh lethtromach ann an tigh a h‑athar fein: agus air di fear‑pòsda a bhi aice, air eagal gu ʼn rachadh i a ʼm mearachd; agus air eagal, ʼn àm di a bhi pòsda, gu ʼm biodh i gun chloinn.
SIR.42.11	Cùm faire cinnteach thar nighinn gun nàire, air eagal gu ʼn dean i cùl‑mhagaidh dhìot dodʼ nàimhdibh, agus ʼnadʼ ghnàth‑fhocal ʼsa bhaile, agus ʼnadʼ mhasladh a ʼm measg an t‑sluaigh, agus gu ʼn cuir i nàire ort am fianuis na mòr‑chuideachd.
SIR.42.12	Na amhairc air maise gach uile neach, agus na suidh ann am meadhon bhan:
SIR.42.13	Oir thig an leòmann á trusgannaibh, agus aingidheachd o na boirionnaich.
SIR.42.14	Is fearr iargaltachd duine na boirionnach flathail
SIR.42.15	Cuimhnichidh mi a nis oibre an Tighearna, agus cuiridh mi an céill na nithe a chunnaic mi; ann am briathraibh an Tighearna tha oibre fein.
SIR.42.16	Tha aʼ ghrian a ta toirt soluis ag amharc air na h‑uile nithibh, agus tha a h‑obair‑se làn do ghlòir an Tighearna.
SIR.42.17	Cha tug an Tighearna cumhachd do na naoimh chum na h‑oibre iongantach aige a chur an céill, a shocraich an Tighearn Uile‑chumhachdach gu daingean, a chum gu ʼm biodh gach nì a ta ann air a dhaingneachadh chum a ghlòire‑san.
SIR.42.18	Tha esan aʼ rannsachadh a mach na doimhne, agus an cridhe, agus aʼ beachd‑smuaineachadh air an innleachdaibh seòlta: oir tha fios aig an Tighearna air gach nì air am feud fios fhaotuinn, agus tha e ʼfaicinn chomharan an t‑saoghail.
SIR.42.19	Tha e ʼcur an céill na nithe a ta seachad, agus a ta chum teachd, agus aʼ foillseachadh cheuman nithe folluichte.
SIR.42.20	Cha téid aon smuain as uaith, ni mò tha aon fhocal air fholluchadh uaith.
SIR.42.21	Rinn esan maiseach oibre urramach a ghliocais fein, agus tha e o bhithbhuantachd gu bithbhuantachd; ris‑san cha cho‑chuirear nì sam bith, ni mò a lùghdaichear e, agus cha ʼn ʼeil feum aige air comhairliche sam bith.
SIR.42.22	O cia taitneach a ta ʼoibre gu léir! agus feudaidh duine sin fhaicinn, eadhon chum sradaig.
SIR.42.23	Bithidh na nithe sin uile beò agus mairidh iad gu bràth chum gach feuma, agus tha iad gu léir ùmhal.
SIR.42.24	Tha na h‑uile nithe dà‑fhillte aon an aghaidh aoin eile: agus cò a shàsuichear le bhi ʼsealltuinn air a ghlòir‑san?
SIR.43.1	Uaill na h‑àirde, an iarmailt shoilleir, maise nan nèamh, le ʼn sealladh àluinn;
SIR.43.2	Aʼ ghrian an uair a nochdar i, aʼ foillseachadh ʼn àm di éiridh innil mìorbhuilich, obair an Tì a ʼs Airde.
SIR.43.3	Aig meadhon là tiormaichidh i an dùthaich, agus cò a dhʼ fhuilingeas a teas loisgeach?
SIR.43.4	Tha duine a ta séideadh na h‑àmhuinn ann an oibribh làn teas, ach loisgidh aʼ ghrian na beannta trì uairean ni ʼs mò; aʼ séideadh a mach thoitean loisgeach, agus aʼ cur uaipe gathanna dealrach, aʼ cur sgleò air na sùilibh.
SIR.43.5	Is mòr an Tighearna a rinn i; agus aig àithne‑san ruithidh i gu luath.
SIR.43.6	Rinn se aʼ ghealach mar an ceudna a dheanamh seirbhis ʼna h‑àm fein, chum aimsirean a chur an céill, agus mar chomhar do ʼn t‑saoghal.
SIR.43.7	Tha comhar nam féilltean o ʼn ghealaich, solus a lùghdaicheas na h‑iomlanachd.
SIR.43.8	Tha am mìos air ainmeachadh an déigh a h‑ainm‑se, aʼ meudachadh gu h‑iongantach ʼna caochladh, air di a bhi ʼna h‑inneal am measg nan armailt a ta shuas, aʼ dealrachadh ann an speuraibh nèimhe.
SIR.43.9	Maise nan nèamh, glòir nan reult, nì òirdheirc aʼ toirt soluis anns na h‑ionadaibh a ʼs àirde aig an Tighearna.
SIR.43.10	Aig àithne an Tì Naoimh seasaidh iad ʼnan òrdugh, agus ʼnam fairibh cha ʼn fhàilnich iad gu bràth.
SIR.43.11	Seall air aʼ bhogha‑froise, agus mol esan a rinn e: is ro mhaiseach e ʼna shoilleireachd fein.
SIR.43.12	Tha e aʼ cuairteachadh nan speur le cuairt ghreadhnach, agus lùb làmhan an Tì a ʼs Airde e.
SIR.43.13	Le àithne fein tha e ʼtoirt air an t‑sneachd tuiteam gu h‑ealamh, agus aʼ cur dealanaich aʼ bhreitheanais fein gu luath a mach.
SIR.43.14	Trìd so tha na h‑ionmhais air am fosgladh, agus tha na neòil ag itealaich a mach mar eòin.
SIR.43.15	Ni se na neòil daingean le mhòr‑chumhachd fein, agus tha na clocha‑mheallain air am briseadh gu mìn.
SIR.43.16	Aig a shealladh‑san tha na beanntan air an crathadh, agus aig a thoil‑san séididh a ghaoth dheas.
SIR.43.17	Bheir fuaim an tàirneanaich air an talamh criothnachadh; agus mar sin nì an doinionn o ʼn àirde tuath, agus aʼ chuairt‑ghaoth: mar eòin ag itealaich sgapaidh e an sneachd, agus tha a thuiteam sìos mar thèarnadh
SIR.43.18	Tha iongantas air an t‑sùil air son maise a ghilid
SIR.43.19	Taomaidh e mar an ceudna an liath‑reodha air an talamh mar shalann, agus, air da a bhi air ragachadh, luidhidh e air barr nan cuaillean geura.
SIR.43.20	An uair a shéideas aʼ ghaoth fhuar o ʼn àirde tuath, agus thaʼ n t‑uisge air a ragachadh chum eigh
SIR.43.21	Cnàmhaidh e na beannta, agus loisgidh e am fàsach, agus cuiridh se as do ʼn fheur mar theine.
SIR.43.22	Tha ceò aʼ teachd gu grad ʼna leigheas amail air son so uile; ath‑ùraichidh dealt a thig an déigh an teas.
SIR.43.23	Le a chomhairle ciùinichidh e an domhain, agus suidhichidh se eileanan ann.
SIR.43.24	Innsidh iadsan a sheòlas air a chuan mu ʼn chunnart aige; agus an uair a chluinneas sinn le ʼr cluasaibh e, bithidh iongantas oirnn air a shon.
SIR.43.25	Oir ann‑san tha oibre iongantach agus mìorbhuileach, atharrachadh gach uile ghnè bhéisd, agus mhucan‑mhara air an dealbhadh.
SIR.43.26	Trìd‑san bithidh soirbheachadh taitneach aig an crìch‑san, agus trìd fhocail‑san tha na h‑uile nithe aʼ co‑sheasamh.
SIR.43.27	Feudaidh sinne mòran a labhairt, agus an déigh sin teachd geàrr: air an aobhar sin, anns an iomlan, is esan na h‑uile.
SIR.43.28	Cia mar a ʼs urrainn sinn esan àrdachadh? oir tha e mòr os ceann oibre fein gu léir.
SIR.43.29	Thaʼ n Tighearn uamhasach, agus ro mhòr, agus mìorbhuileach ʼna chumhachd.
SIR.43.30	An uair a bheir sibh glòir do ʼn Tighearna, àrdaichibh e aʼ mheud is urrainn sibh; oir eadhon fathast bheir e barrachd mòr; agus an uair a dhʼ àrdaicheas sibh e, cuiribh a mach bhur neart uile, agus na bithibh sgìth; oir cha ʼn urrainn sibh gu bràth a dhol fada gu leòir.
SIR.43.31	Cò a chunnaic e, chum gu ʼn innseadh e dhuinn? agus cò a ʼs urrainn urram a chur air mar a ta e?
SIR.43.32	Tha nithe ni ʼs mò na iad sin fathast folluichte; oir cha ʼn fhaca sinn ach beagan dʼ a oibribh.
SIR.43.33	Oir rinn an Tighearna na h‑uile nithe: agus do na daoinibh diadhaidh thug e gliocas.
SIR.44.1	Molamaid a nis daoine cliùiteach, agus ar n‑aithriche a ghin sin.
SIR.44.2	Dhʼ oibrich an Tighearna mòr ghlòir trompa‑san, trìd a mhòr chumhachd o ʼn toiseach.
SIR.44.3	Aʼ mheud ʼsa ghiùlan uachdaranachd ʼnan rìoghachdaibh, daoine iomraideach air son an cumhachd, aʼ toirt comhairle le ʼn tuigse, agus aʼ cur fàisneachdan an céill:
SIR.44.4	Ceannardan an t‑sluaigh le ʼn comhairlibh, agus le ʼn eòlas air teagasg freagrach do ʼn t‑sluagh, glic agus deas‑bhriathrach ʼnan òrduighibh:
SIR.44.5	A leithid ʼsa fhuair a mach fuinn cheòl‑mhòr, agus a dhʼ aithris rannan ann an sgrìobhadh:
SIR.44.6	Daoine saibhre air an deasachadh le cumhachd, aʼ teachd beò gu sìochail ʼnan ionadaibh‑còmhnuidh.
SIR.44.7	Chuireadh urram orra sin gu léir ʼnan ginealaichibh, agus bha iad ʼnan glòir dʼ an amannaibh fein.
SIR.44.8	Tha cuid aca a dhʼ fhàg ainm ʼnan déigh, a chum gu ʼm biodh am moladh air aithris.
SIR.44.9	Agus tha cuid aca ann aig nach ʼeil cuimhneachan; a ta air dol a dhìth, mar nach biodh iad ann; agus tha iad air fàs mar nach biodh iad riamh air am breith, agus an sliochd ʼnan déigh.
SIR.44.10	Ach bha iad sin ʼnan daoinibh tròcaireach, aig an robh fìreantachd nach do dhì‑chuimhnicheadh.
SIR.44.11	Mairidh deagh oighreachd gu bràth dʼ an sìol, agus thaʼ n clann an taobh a stigh do ʼn chùmhnant.
SIR.44.12	Seasaidh an sìol‑san daingean, agus an sliochd fein air an sgàth‑san.
SIR.44.13	Mairidh an sìol‑san gu bràth, agus cha dubhar an glòir‑san a mach.
SIR.44.14	Tha an cuirp air an adhlacadh ann an sìth, ach bithidh an ainm‑san beò gu bràth.
SIR.44.15	Innsidh an sluagh mu ʼn gliocas, agus foillsichidh an coimhthional an cliù.
SIR.44.16	Thoilich Enoch an Tighearna, agus ghlacadh suas e, air da a bhi ʼna eiseimpleir aithreachais do gach uile chinneach.
SIR.44.17	Fhuaradh Noah iomlan agus ionraic; ann an àm na corruich ghabhadh e ann an iomlaid (air son an t‑saoghail;) uime sin dhʼ fhàgadh e mar iarmad do ʼn t‑saoghal an uair a thàinig an tuil.
SIR.44.18	Rinneadh cùmhnant sìorruidh ris, nach rachadh gach feòil a dhìth ni ʼs mò leis an dìlinn.
SIR.44.19	Bha Abraham ʼna athair mòr do iomadh pobull; a thaobh glòire cha robh neach ann cosmhuil ris;
SIR.44.20	A ghléidh lagh an Tì a ʼs Airde, agus a bha ann an cùmhnant ris: dhaingnich e an cùmhnant ʼna fheòil; agus an uair a dhearbhadh e fhuaradh dìleas e.
SIR.44.21	Uime sin rinn e cinnteach e le mionnaibh, gu ʼm beannaicheadh e na cinnich ʼna shìol, agus gu ʼn cuireadh se ann an lìonmhorachd e mar dhuslach na talmhainn, agus gu ʼn àrdaicheadh se a shìol mar na reulta, agus gu ʼn tugadh e dhoibh mar sheilbh o fhairge gu fairge, agus o ʼn abhainn chum crìch iomallaich na tìre.
SIR.44.22	Maille ri Isaac mar an ceudna dhaingnich e (air sgàth Abrahaim athar fein) beannachd nan uile dhaoine, agus an co‑cheangal,
SIR.44.23	Agus thug se air fois a ghabhail air ceann Iacoib. Dhʼ aidich se e ʼna bheannachd, agus thug e dha oighreachd, agus roinn e na h‑earrainnean aige: roinn se iad a ʼm measg an dà thréibh dheug.
SIR.45.1	Agus thug se a mach uaith duine tròcaireach, a fhuair deagh‑ghean ann an sealladh gach uile fheòla, eadhon Maois, air a ghràdhachadh le Dia agus daoinibh, aig am bheil cuimhneachan beannaichte.
SIR.45.2	Rinn se e cosmhuil ris na naoimh ghlòrmhor, agus dhʼ àrdaich se e, air chor is gu ʼn robh eagal air a nàimhdibh roimhe.
SIR.45.3	Le a bhriathraibh thug e air na h‑iongantasa sguir, agus rinn se glòrmhor e ann an sealladh rìghre, agus thug se àithne dha air son a shluaigh fein, agus nochd se dha cuid dʼ a ghlòir fein.
SIR.45.4	Naomhaich se e ʼna fhìreantachd agus ʼna mhacantas, agus roghnaich se e a mach as na h‑uile dhaoinibh.
SIR.45.5	Thug se air éisdeachd rʼ a ghuth, agus thug se e chum an neòil dhuirch, agus thug se àitheanta dha an làthair a ghnùis fein, eadhon lagh na beatha agus an eòlais a chum gu ʼn teagaisgeadh e a chùmhnanta do Iacob, agus a bhreitheanasa do Israel.
SIR.45.6	Dhʼ àrdaich e Aaron, duine naomh cosmhuil ris, eadhon a bhràthair, do threubh Lébhi.
SIR.45.7	Rinn e cùmhnant sìorruidh maille ris, agus thug se dha an t‑sagartachd am measg an t‑sluaigh; rinn se greadhnach e le grinneasaibh maiseach, agus sgeudaich se e le trusgan glòire.
SIR.45.8	Chàraich e glòir iomlan uime; agus neartaich se e le sgeudachadh maiseach, le briogais, le trusgan fada, agus an ephod.
SIR.45.9	Agus chuairtich se e le pomgranataibh, agus le iomadh clag òir cruinn mu ʼn cuairt, a chum an uair a ghluaiseadh e gu ʼm biodh fuaim ann, agus gleadhar
SIR.45.10	Le trusgan naomh, le h‑òr, agus le sìoda gorm, agus le purpur, obair an fhir‑ghréise, le h‑uchd‑éididh aʼ bhreitheanais, agus le Urim agus Tumim;
SIR.45.11	Le scàrlaid thoinnte, obair an fhir‑oibre innleachdaich, le clochaibh luachmhor air an gearradh mar sheulan, agus air an suidheachadh ann an òr, obair an òr‑cheaird, le sgrìobhadh air a ghearradh mar chuimhneachan, a réir àireimh threubh Israeil.
SIR.45.12	Shuidhich e coron òir air crùin an t‑sagairt, air an robh Naomhachd air a ghearradh, nì maiseach urraim, obair luachmhor, mianna nan sùl, deagh‑mhaiseach agus òirdheirc.
SIR.45.13	ʼNa làthair cha robh an leithid eile ann, ni mò a chuir coigreach idir riamh an leithid uime, ach a mhàin a chlann fein, agus clann a chloinne‑san do ghnàth.
SIR.45.14	Bithidh an ìobairtean gu buileach air an caitheadh an còmhnuidh da uair gach là.
SIR.45.15	Choisrig Maois e, agus dhʼ ung se e le h‑oladh naoimh: shònraicheadh so dha le cùmhnant shìorruidh, agus dʼ a shìol, co fad ʼsa mhaireadh na nèamha, gu ʼn deanadh iad frithealadh dha, agus gu ʼn cuireadh iad an céill dreuchd na sagartachd, agus gu ʼm beannaicheadh iad an sluagh ʼna ainm.
SIR.45.16	Ròghnaich se e o mheasg nan uile dhaoine beò a thabhairt ìobairtean do ʼn Tighearna, tùis, agus fàile cùbhraidh, mar chuimhneachan, a dheanamh réite air son a shluaigh fein.
SIR.45.17	Thug e dha na h‑àitheantan aige, agus ùghdarras ann an reachdaibh nam breitheanas, gu ʼn teagaisgeadh e do Iacob, na teisteanasan, agus gu ʼn cuireadh e an céill do Israel mu na reachdaibh aige.
SIR.45.18	Chaidh coigrich a ʼm boinn rʼ a chéile ʼna aghaidh, agus chàin iad e ʼsan fhàsach, eadhon na daoine a bha air taobh Dhàtain agus Abiroin, agus co‑chruinneachadh Chòre, le feirg agus corruich.
SIR.45.19	Chunnaic an Tighearna so, agus chuir e mì‑ghean air, agus ann an dìoghaltas a chorruich chuireadh as doibh: rinn e mìorbhuilean orra, chum an sgrios leis an lasair theinntich.
SIR.45.20	Ach rinn se Aaron ni ʼs urramaiche, agus thug se oighreachd dha, agus roinn e dha ceud‑thoraidh aʼ chinneis; dhʼ ullaich e gu sònraichte aran ann am pailteas:
SIR.45.21	Oir dhʼ ith iad do na h‑ìobairtibh aig an Tighearna, a thug se dha fein agus dʼ a shìol.
SIR.45.22	Os bàrr, cha robh oighreachd idir aige ann am fearann an t‑sluaigh, ni mò bha cuibhrionn sam bith aige a ʼm measg an t‑sluaigh: oir is e an Tighearna fein a chuibhrionn agus ʼoighreachd.
SIR.45.23	Is e an treas fear ann an urram Phinees mac Eleasair; a thaobh gu ʼn robh eud air ann an eagal an Tighearna, agus gu ʼn do sheas e suas le misnich cridhe an uair a philleadh an sluagh air an ais, agus a rinn iad réite air son Israeil.
SIR.45.24	Air an aobhar sin bha cùmhnant sìthe air a dheanamh ris, gu ʼm biodh e ʼna cheannard air an naomh‑ionad, agus air a phobull fein, agus gu ʼm biodh urram na sagartachd aige fein agus aig a shliochd gu bràth;
SIR.45.25	A réir aʼ cho‑cheangail a rinneadh ri Daibhidh mac Iesse, do threubh Iudah, gu ʼm biodh oighreachd an rìgh aig a shliochd fein a mhàin; mar sin bha oighreachd Aaroin gu bhi mar an ceudna aig a shliochd fein.
SIR.45.26	Gu ʼn dʼ thugadh Dia gliocas dhuit ʼnad chridhe chum breth a thoirt air a shluagh ann am fìreantachd, a chum nach cuirear as do na nithibh maithe aca, agus gu ʼm mair an glòir‑san gu bràth.
SIR.46.1	Bha Iesus mac Nabhe gaisgeil anns na cogannaibh, agus thàinig se an déigh Mhaois anns na fàisneachdaibh, a rinneadh mòr a réir ainme fein, chum muinntir thaghta Dhé a shaoradh, agus chum dìoghaltas a dheanamh air na nàimhdibh a dhʼ éirich suas ʼnan aghaidh, air chor is gu ʼn suidhicheadh e Israel ʼnan oighreachd fein.
SIR.46.2	Nach mòr an glòir a fhuair e, an uair a thog e a làmhan, agus a shìn e a mach a chlaidheamh an aghaidh nam bailtean!
SIR.46.3	Cò e a sheas ri sin roimh‑san? oir thug an Tighearna fein a nàimhdean dʼ a ionnsuidh.
SIR.46.4	Nach deachaidh aʼ ghrian fein air a h‑ais trìd‑san? agus nach robh aon là co fad ri dhà?
SIR.46.5	Ghairm e air an Tighearna a ʼs àirde, an uair a theannaich na nàimhdean air gach taobh dheth; agus dhʼ éisd an Tighearna mòr ris.
SIR.46.6	Agus le clochaibh‑meallain do mhòr‑chumhachd thug se air aʼ chath tuiteam gu dian air na cinnich, agus air slios (Bhet‑horoin) sgrios se iadsan nach do ghéill, a chum gu ʼm biodh fios aig na cinnich air an uile neart, do bhrìgh gu ʼn do chathaich e ann an sealladh an Tighearna, agus gu ʼn do lean e an t‑Aon Cumhachdach.
SIR.46.7	Ann an àm Mhaois mar an ceudna rinn e obair thròcaireach, esan agus Caleb mac Iephunne, do bhrìgh gu ʼn do sheas iad an aghaidh aʼ cho‑thionail, agus gu ʼn do chum iad an sluagh o ʼn pheacadh, agus gu ʼn do chiùinich iad am monmhor aingidh aca.
SIR.46.8	Agus aʼ sèa ceud mìle sluagh coise, chaidh iadsan nan dithis a theasairginn chum an tabhairt dhʼ ionnsuidh na h‑oighreachd, eadhon chum an fhearainn a ta làn bainne agus meala.
SIR.46.9	Thug an Tighearna mar an ceudna neart do Chaleb, a dhʼ fhan maille ris chum a sheann aoise: air chor is gu ʼn dʼ inndrinn
SIR.46.10	A chum gu ʼm faiceadh clann Israeil uile gur maith an nì an Tighearna a leantuinn.
SIR.46.11	Agus a thaobh nam breitheamhna, biodh an cuimhne beannaichte, gach aon air ʼainm, aig nach deachaidh a cridhe air strìophachas, agus nach do theich o ʼn Tighearna.
SIR.46.12	Biodh an cnàmhan sgiamhach as an àite fein, agus biodh an ainm‑san air an do chuireadh urram air a leantuinn air an sliochd fein.
SIR.46.13	Samuel, fàidh an Tighearna, agus air a ghràdhachadh leis an Tighearna, shuidhich e rìoghachd, agus dhʼ ung e prionnsan thar an t‑sluagh aige fein.
SIR.46.14	Le lagh an Tighearna thug e breith air aʼ cho‑thional, agus bha meas aig an Tighearn air Iacob.
SIR.46.15	Le dhìllseachd fhuaradh e ʼna fhàidh fìor, agus bha fios gu ʼn robh e dìleas le ʼfhocal fein ann an sealladh.
SIR.46.16	Ghairm e air an Tighearna chumhachdach, an uair a theannaich a nàimhdean air gach taobh mu ʼn cuairt da, an uair a dhʼ ìobair e an t‑uan deothail.
SIR.46.17	Agus rinn an Tighearna tàirneanach o nèamh, agus le fuaim mhòr thug se air a ghuth a bhi air a chluinntinn.
SIR.46.18	Agus sgrios e uachdarain nan Tiriach, agus uile phrionnsan nam Philisteach.
SIR.46.19	Agus roimh a chodal fhada rinn e bòidean ann an sealladh an Tighearna agus ʼaoin ungta, Cha do ghabh mi cuid neach sam bith, eadhon uiread ri bròig; agus cha do dhìt neach sam bith e.
SIR.46.20	Agus an déigh a bhàis rinn e fàidheadaireachd, agus nochd e do ʼn rìgh a chrìoch fein, agus thog e a ghuth bharr na talmhainn ann an fàisneachd, chum aingidheachd an t‑sluaigh a dhubhadh a mach.
SIR.47.1	Agus ʼna dhéigh‑san dhʼ éirich Natan suas a dheanamh fàisneachd ann an àm Dhaibhidh.
SIR.47.2	Ceart mar a bheirear an reamhrachd air falbh o ʼn tabhartas‑sìthe, mar sin roghnaicheadh Daibhidh a mach á cloinn Israeil.
SIR.47.3	Chluich e leis na leòmhanaibh mar leis na meanntaibh, agus leis na ma‑ghamhnaibh mar leis na h‑uanaibh.
SIR.47.4	Nach do mharbh e famhair, an uair a bha e fathast òga? agus nach tug e masladh air falbh o ʼn t‑sluagh, an uair a thog e suas a làmh leis aʼ chloich anns aʼ chrann‑tabhuill, agus a bhuail e sìos spagluinn
SIR.47.5	Oir ghairm e air an Tighearn a ʼs airde; agus thug e dha neart ʼna làimh dheise chum an gaisgeach treun sin a mharbhadh, agus chum adharc an t‑sluaigh a thogail suas.
SIR.47.6	Uime sin chuir an sluagh urram air leis na deich mìltibh, agus mhol iad e ann am beannachdaibh an Tighearna, do bhrìgh gu ʼn tug e crùn glòire dha.
SIR.47.7	Oir sgrios e na nàimhdean air gach taobh, agus thug e gu neoni na Philistich, a nàimhdean fein, agus bhris se an adharc aca ʼna bloighdibh gus an diugh.
SIR.47.8	ʼNa uile oibribh mhol e an t‑Aon Naomh a ʼs ro àirde le briathraibh glòire; sheinn e òrain le uile chridhe fein, agus ghràdhaich e an Tì a rinn e.
SIR.47.9	Shuidhich e mar an ceudna luchd‑seinn air beulaobh na h‑altarach, a chum le ʼn guthannaibh gu ʼn deanadh iad ceòl taitneach, agus gu ʼn seinneadh iad molaidhean ʼnan òranaibh gach là.
SIR.47.10	Rinn e na féillte maiseach dhoibh, agus chuir e na h‑amanna sòlaimte ann an òrdugh chum na crìche, air chor is gu ʼm moladh iad ʼainm naomh‑san, agus gu ʼn deanadh an teampull fuaim o ʼn mhaduinn.
SIR.47.11	Thug an Tighearna a pheacanna air falbh, agus dhʼ àrdaich e ʼadharc gu bràth; thug e dha cùmhnant rìghre, agus rìgh‑chaithir glòire ann an Israel.
SIR.47.12	Dhʼ éirich mac glice suas ʼna dhéigh, agus air a sgàth‑san ghabh e còmhnuidh far am bʼ àill leis.
SIR.47.13	Rìoghaich Solamh ʼn àm sìochail, agus chuireadh urram air; oir rinn Dia na h‑uile sìtheil mu ʼn cuairt da, a chum gu ʼn togadh e tigh ʼna ainm, agus gu ʼn ullaicheadh e ionad‑naomh‑san gu bràth.
SIR.47.14	Nach bu ghlic thu ʼnadʼ òige; agus, mar thuil, nach do lìonadh thu le tuigse!
SIR.47.15	Chòmhdaich tʼ anam an talamh gu léir, agus tha thusa ʼga lìonadh le cosamhlachdaibh dorcha.
SIR.47.16	Chaidh tʼ ainm fad a stigh do na h‑eileanaibh; agus air son do shìth ghràdhaicheadh thu.
SIR.47.17	Bha iongantas air na dùchannaibh riut air son do chuid òrain, agus ghnàth‑fhocal, agus chosamhlachdan, agus mhìneachaidh.
SIR.47.18	Ann an ainm an Tighearna Dé, ris an abrar Tighearna Dia Israeil, chruinnich thu an t‑òr mar umha, agus chuir thu an t‑airgiod an lìonmhorachd mar luaidh.
SIR.47.19	Chròm thu do leasraidh do na mnathaibh, agus thugadh fo smachd thu ledʼ choluinn.
SIR.47.20	Chuir thu smal air tʼ urram fein, agus thruaill thu do shìol; air chor is gu ʼn tug thu corruich air do chloinn, agus bha iad fo bhròin air son tʼ amaideachd‑sa.
SIR.47.21	Mar so roinneadh an rìoghachd, agus a mach á Ephraim riaghladh rìoghachd cheannairceach.
SIR.47.22	Ach cha sguir an Tighearna o bhi tròcaireach, ni mò a théid aon dʼ a oibribh a dhìth, ni mò a chuireas e as do ghineal a mhuinntir thaghta fein, agus cha toir e air falbh sìol an tì a ghràdhaicheas e; air an aobhar sin thug e fuidheal do Iacob, agus a mach uaith‑san freumh do Dhaibhidh.
SIR.47.23	Mar so thàmhaich Solamh maille rʼ a aithrichibh fein, agus do shìol fein dhʼ fhàg e Roboam ʼna dhéigh, eadhon amaideachd an t‑sluaigh, agus neach aig nach robh tuigse sam bith, a thionndaidh air falbh an sluagh trìd a chomhairle. Bha Ieroboam ann mar an ceudna, mac Nebait, a thug air Israel peacachadh, agus a nochd do Ephraim slighe aʼ pheacaidh.
SIR.47.24	Agus chuireadh am peacanna gu mòr a ʼn lìonmhorachd, chum gu ʼn do ghreasadh a mach as an fhearainn iad.
SIR.47.25	Oir dhʼ iarr iad a mach gach uile aingidheachd, gus an tàinig an dìoghaltas orra.
SIR.48.1	An sin sheas am fàidh Elias suas mar theine, agus loisg fhocal‑san mar lòchran.
SIR.48.2	Thug e gorta chruaidh orra, agus le eud fein lùghdaich e an àireamh aca.
SIR.48.3	Le focal an Tighearna dhruid e suas na nèamhan, agus thug e mar an ceudna a nuas teine trì uairean.
SIR.48.4	O Eliais, ciamar a chuireadh urram ort ʼnad oibribh iongantach! agus co a dhʼ fheudas uaill a dheanamh cosmhuil riutsa!
SIR.48.5	A thog suas duine marbh o ʼn bhàs, agus ʼanam á ionad nam marbh, le focal an Tì a ʼs àirde:
SIR.48.6	A thug rìghre chum sgrios, agus daoine urramach o ʼn leabaidh fein:
SIR.48.7	A chual achmhasan an Tighearna ann an Sinai, agus ann an Horeb breitheanas an dìoghaltais.
SIR.48.8	A dhʼ ung rìghre chum dìoghaltas a dheanamh, agus fàidhean gu teachd ʼna dhéigh:
SIR.48.9	A thogadh suas ann an cuairt‑ghaoith teine, agus ann an carbad le h‑eachaibh teinnteach:
SIR.48.10	A chaidh òrduchadh air son achmhasana ʼnan àm fein, a chiùineachadh corruich breitheanais an Tighearna mu ʼm bris e mach ann an gairge, agus a thionndadh cridhe an athar chum aʼ mhic, agus a thoirt treubhan Iacoib air an ais.
SIR.48.11	Is beannaichte iadsan a chunnaic thu, agus a choidil ann an gràdh; oir bithidh sinn gu cinnteach beò.
SIR.48.12	Is e Elias gun teagamh a bha air a chòmhdachadh le cuairt‑ghaoith; agus bha Eliseus air a lìonadh le a spiorad: fhad ʼs bu bheò e cha robh e air a ghluasad le làthaireachd phrionnsa sam bith, ni mò a bʼ urrainn neach idir a thoirt fo smachd.
SIR.48.13	Cha bʼ urrainn focal sam bith buaidh a thoirt air; agus an déigh a bhàis rinn a chorp fàidheadaireachd.
SIR.48.14	Rinn e iongantasa ʼna bheatha, agus aig a bhàs bha na h‑oibre aige mìorbhuileach.
SIR.48.15	Dhʼ aindeoin so uile cha dʼ rinn an sluagh aithreachas, ni mò a theich iad o ʼm peacanna, gus an do mhilleadh iad, agus gus an do ghiùlaineadh iad a mach as an tìr fein, agus an do sgapadh iad air feadh na talmhainn uile: gidheadh dhʼ fhuirich sluagh beag, agus riaghladair ann an tigh Dhaibhidh:
SIR.48.16	Dhe ʼn robh cuid a rinn an nì sin a bha taitneach do Dhia, agus cuid a chuir peacanna an lìonmhorachd.
SIR.48.17	Dhaingnich Esecias a bhaile fein, agus thug se an t‑uisge a stigh ʼna mheadhon: thollaich e a charraig chruaidh le h‑iaruinn agus rinn e tobraichean air son uisge.
SIR.48.18	ʼNa àm‑san thàinig Sennacherib a nìos, agus chuir e uaith Rabsaces, agus thog e suas a làmh an aghaidh Shioin, agus rinn e gu h‑àrdanach uaill.
SIR.48.19	An sin chriothnaich an cridheachan agus an làmhan, agus bha iad ann am péine, mar mhnai ri saothair‑chloinne.
SIR.48.20	Ach ghairm iad air an Tighearn a ta tròcaireach, agus shìn iad a mach an làmhan daʼ ionnsuidh; agus air ball chual an t‑Aon Naomh iad a mach á flaitheanas, agus shaor se iad le ministeirealachd Esai.
SIR.48.21	Bhuail e feachd nan Assiriach, agus sgrios an t‑aingeal aig iad.
SIR.48.22	Oir rinn Esecias an nì sin a thoilich an Tighearna, agus bha e làidir ann an slighibh Dhaibhidh athar fein, mar a dhʼ àithn Esai am fàidh dha, a bha mòr agus dìleas anns an t‑sealladh a thugadh dha.
SIR.48.23	ʼNa àm‑san chaidh aʼ ghrian air a h‑ais, agus shìn e a mach beatha an rìgh.
SIR.48.24	Chunnaic e le spiorad òirdheirc ciod a thigeadh ma dheireadh gu crìch, agus thug e comhfhurtachd dhoibh‑san a bha ri caoidh ann an Sion.
SIR.48.25	Dhʼ fhoillsich e ciod a thigeadh gu crìch a chaoidh, agus nithe dìomhra mu ʼn tachradh iad idir.
SIR.49.1	Tha cuimhne Iosiais cosmhuil ri comh‑mheasgadh na fàile‑cùbhraidh a ta air a deanamh le innleachd an léigh: tha e milis mar aʼ mhil anns gach uile bheul, agus mar cheòl aig fleadh an fhìona.
SIR.49.2	Ghiùlan se e fein gu h‑ionraic ann an ath‑leasachadh an t‑sluaigh, agus thug se air falbh gràinealachdan na h‑aingidheachd.
SIR.49.3	Stiùir se a chridhe fein chum an Tighearna, agus ann an àm nan daoine mì‑dhiadhaidh stéidhich e aoradh Dhé.
SIR.49.4	Bha na h‑uile neo‑iomlan, ach Daibhidh, agus Esecias, agus Iosias; oir thréig iad lagh an Tì a ʼs Airde, dhʼ fhàilnich eadhon rìghre Iudaih;
SIR.49.5	Air an aobhar sin thug se an cumhachd do mhuinntir eile, agus an glòir do chinneach coimheach.
SIR.49.6	Loisg iad baile taghta an ionaid‑naoimh, agus rinn iad na sràide fàs, a réir fàisneachd Ieremiais.
SIR.49.7	Oir bhuin iad gu h‑olc ris‑san, a bha gidheadh ʼna fhàidh air a naomhachadh ann am broinn a mhàthar, a chum gu ʼn spìonadh e a mach, gu ʼn claoidheadh, agus gu ʼn sgriosadh e; agus gu ʼn togadh e suas mar an ceudna, agus gu ʼn suidhicheadh e.
SIR.49.8	Is e Eseciel, a chunnaic an sealladh glòrmhor, a nochdadh dha air carbad nan ceruban.
SIR.49.9	Oir thug se iomradh air na nàimhdibh fo shamhladh an uisge, agus stiùir se iadsan a rinn gu ceart.
SIR.49.10	Agus biodh cuimhneachan an dà fhàidh dheug air a bheannachadh, agus biodh an cnàmhan air an deanamh maiseach a rìs a mach as an àite fein; oir thug iad comhfhurtachd do Iacob, agus shaor siad iad le dòchas chinnteach.
SIR.49.11	Ciamar a dhʼ àrdaicheas sinn Sorobabel? bha eadhon esan mar sheul air an làimh dheise.
SIR.49.12	Mar sin mar an ceudna bha Iesus mac Iosedeic; a thog, ʼn an àm‑san, an tigh, agus a chuir suas teampull naomh do ʼn Tighearna, a dhʼ ullaicheadh air son glòir shìorruidh.
SIR.49.13	Agus a ʼm measg nan daoine taghta, bha Neemias, aig an robh mòr‑chliù, a thog suas dhuinne na ballachan a bha air tuiteam, agus a chuir suas na geataichean agus na croinn, agus a thog suas ar làraichean a rìs:
SIR.49.14	Ach cha do dhealbhadh air an talamh duine cosmhuil ri Enoch; oir thugadh bharr na talmhainn e.
SIR.49.15	Ni mò a rugadh duine cosmhuil ri Ioseph, uachdaran thairis air a bhràithribh, ʼna thearmunn do ʼn phobull, aig an robh a chnàmhan air am meas leis an Tighearna.
SIR.49.16	Bha Sem agus Set ann am mòr‑urram am measg dhaoine, agus mar an ceudna Adhamh os ceann gach nì beò ʼsa chruitheachd.
SIR.50.1	Simon an t‑àrd‑shagart, mac Oniais, a dhʼ ath‑leasaich an tigh ri lìnn fein, agus ʼna làithibh fein a dhaingnich an teampull:
SIR.50.2	Agus leis‑san thogadh o ʼn bhunait an àirde dhùbailt, àrd‑dhaingneach aʼ bhallaidh mu ʼn cuairt do ʼn teampull:
SIR.50.3	ʼNa làithibh‑san, chaidh an t‑amar a ghléidheadh an uisge, a bha ann an cuairt mar an cuan, a chòmhdachadh le leacaibh umha:
SIR.50.4	Ghabh e cùram do ʼn teampull nach tuiteadh e, agus dhaingnich e am baile an aghaidh teannachaidh:
SIR.50.5	Cia mòr an t‑urram a chuireadh air am measg an t‑sluaigh ʼn àm da teachd a mach as an ionad‑naomh!
SIR.50.6	Bha e mar reult na maidne ann am meadhon neòil, agus mar aʼ ghealach aig a làn:
SIR.50.7	Mar aʼ ghrian aʼ dealrachadh air teampull an Tì a ʼs Airde, agus mar am bogh‑froise aʼ toirt soluis anns na neulaibh dealrach:
SIR.50.8	Agus mar bhlàth nan ròs ann an earrach na bliadhna, mar na lilighean ri taobh nan aibhnichean uisge, agus mar gheuga chraoibh na tùise ʼn àm an t‑samhraidh:
SIR.50.9	Mar theine agus tùis anns an tùiseir, agus mar shoitheach de ʼn òr air a bhualadh suidhichte leis gach gnè chlach luachmhor:
SIR.50.10	Agus mar chrann‑olaidh maiseach aʼ briseadh a mach le toradh, agus mar chraobh‑cìpruis aʼ fàs suas chum nan neul,
SIR.50.11	An uair a chuir e uime trusgan an urraim, agus a bha e air a sgeudachadh le iomlanachd na glòire, an uair a chaidh e suas chum na h‑altarach naoimh, rinn e trusgan na naomhachd urramach.
SIR.50.12	An uair a thug e na cuibhrionnan a mach á làmhaibh nan sagart, sheas e fein ri taobh teallaich
SIR.50.13	Mar so bha mic Aaroin uile ʼnan glòir fein agus tabhartasa an Tighearna ʼnan làmhaibh, an làthair uile choimhthionail Israeil.
SIR.50.14	Agus aʼ crìochnachadh seirbhis na h‑altarach, chum gu ʼn deanadh e maiseach tabhartas an Tì Uile‑chumhachdaich a ʼs àirde,
SIR.50.15	Shìn e a mach a làmh dhʼ ionnsuidh a chupain, agus thaom e mach fuil an fhìon‑dhearc; thaom e mach aig coise na h‑altarach deagh fhàile cùbhraidh do ʼn Rìgh a ʼs àirde aig na h‑uile.
SIR.50.16	An sin rinn mic Aaroin buaidh‑chaithream, agus shéid iad na troimpaidean airgid, agus rinn iad fuaim mhòir gu bhi air a cluinntinn, mar chuimhneachan an làthair an Tì a ʼs àirde.
SIR.50.17	An sin rinn an sluagh air fad cabhag, agus thuit iad sìos chum na talmhainn air an aghaidhibh, chum aoradh a dheanamh do ʼn Tighearna Dia Uile‑chumhachdach fein, an Tì a ʼs Airde.
SIR.50.18	Sheinn an luchd‑ciùil mar an ceudna molaidhean le ʼn guthannaibh fein: rinneadh ceòl taitneach le h‑iomadh seòrsa fuaime.
SIR.50.19	Agus ghuidh an sluagh air an Tighearna, an Tì a ʼs Airde, le h‑ùrnuigh ʼna làthair‑san a ta tròcaireach, gus an do chrìochnaicheadh sòlaimteachd an Tighearna, agus an do chuir iad crìoch air a sheirbhis.
SIR.50.20	An sin chaidh e sìos, agus thog e suas a làmhan os ceann uile cho‑chruinneachaidh chloinn Israeil, chum beannachadh an Tighearna a thabhairt le bhilibh fein, agus chum gàirdeachas a dheanamh ʼna ainm.
SIR.50.21	Agus chròm siad iad fein sìos chum aoradh a dheanamh an dara uair, a chum beannachadh fhaotuinn on Tì a ʼs Airde.
SIR.50.22	A nis uime sin beannaichibh Dia nan uile, a mhàin a ta ʼdeanamh nithe iongantach anns gach àite, a ta ʼg àrdachadh ar làithean o ʼn bhroinn, agus aʼ buntainn ruinn a réir a thròcaire fein.
SIR.50.23	Tha esan aʼ toirt aoibhneis cridhe dhuinn, agus sìth ʼnar làithibh‑ne an Israel a chaoidh:
SIR.50.24	Gu ʼn co‑dhaingnicheadh e a thròcair maille ruinn, agus gu ʼn saoradh e sinn ʼna àm fein!
SIR.50.25	Tha dà sheòrsa chinneach ann dʼ am bheil fuath aig mo chridhe, agus cha chinneach idir an treas seòrsa:
SIR.50.26	Iadsan a ta ʼnan suidh air beinn Shamaria, agus iadsan a ta ʼchòmhnuidh a ʼm measg nam Philisteach, agus an sluagh amaideach sin a ta ʼfantuinn ann an Sichem.
SIR.50.27	Sgrìobh Iesus mac Shiraic ann an Ierusalem anns an leabhar so, teagasg na tuigse agus an eòlais, a thaom gliocas a mach as a chridhe fein.
SIR.50.28	Is beannaichte esan a bhios air a chleachdadh anns na nithibh sin: agus esan a thaisgeas suas iad ʼna chridhe fàsaidh e glice.
SIR.50.29	Oir ma nì se iad, bithidh e làidir air son nan uile nithe; oir treòraichidh solus an Tighearna esan, a bheir gliocas do na daoinibh diadhaidh. Gu mo beannaichte an Tighearna gu bràth. Amen, Amen.
SIR.51.1	Bheir, mi buidheachas duit, O Thighearn agus a Rìgh, agus molaidh mi thu, O Dhé mo Shlànuighir: tha mise aʼ toirt molaidh dodʼ ainm:
SIR.51.2	Oir is tusa am fhear‑dìonaidh agus am fhear‑cuideachaidh, agus theasairg thu mo chorp o sgrios, agus o rioba na teanga thuaileasaich, agus o na bilibh a dhealbhas na breugan, agus bha thu ʼnadʼ fhear‑còmhnaidh leam an aghaidh mo nàimhdean:
SIR.51.3	Agus shaor thu mi, a réir lìonmhorachd do thròcairean agus mòrachd tʼ ainme fein, o na fiaclaibh aca‑san a bha deas chum mʼ itheadh suas, agus as an làmhaibh‑san a bha an tòir air mo bheatha, agus o na h‑àmhghairibh eug‑samhla a bha agam:
SIR.51.4	O thachdadh an teine air gach taobh, agus o meadhon an teine sin nach do las mi fein;
SIR.51.5	O dhoimhneachd bronn ifrinn, o ʼn teanga neo‑ghlan, agus o bhriathraibh breugach.
SIR.51.6	Le casaid do ʼn rìgh o theanga eucoireach tharruing mʼ anam a ʼm fagus eadhon do ʼn bhàs, bha mo bheatha am fagus do ʼn ifrinn a ʼs ìochdaraich.
SIR.51.7	Chuairtich iad mi air gach taobh, agus cha robh duine sum bith ann gu còmhnadh leam: sheall mi air son cuideachaidh dhaoine, ach cha robh aʼ bheag ann.
SIR.51.8	An sin smuainich mi air do thròcair, O Thighearna, agus air do ghnìomharaibh o shean, mar a shaoras tu aʼ leithid ʼsa fhritheileas ort, agus a theàrnas tu iad á lamhaibh nan nàimhdean.
SIR.51.9	An sin thog mi suas mʼ athchuinge o ʼn talamh, agus ghuidh mi air son teasairginn o ʼn bhàs.
SIR.51.10	Ghairm mi air an Tighearna, Athair mo Thighearna, nach fàgadh e mi ann an làithibh mo thrioblaid, agus ann an àm nan uaibhreach, an uair nach robh cuideachadh sam bith ann.
SIR.51.11	Molaidh mi tʼ ainm do ghnàth, agus seinnidh mi cliù le taingeileachd; agus mar so dhʼ éisdeadh ri mʼ ùrnuigh.
SIR.51.12	Oir tha thu ʼgam shaoradh o sgrios, agus ʼgam theasairginn o ʼn àm a ta olc; uime sin bheir mi buidheachas, agus molaidh mi thu, agus beannaichidh mi tʼ ainm, O Thighearna.
SIR.51.13	An uair a bha mi fathast òga, no mu ʼn deachaidh mi riamh am fad as, dhʼ iarr mi gliocas gu follaiseach ʼnamʼ ùrnuigh.
SIR.51.14	Ghuidh mi air a son an làthair an teampuill, agus iarraidh mi mach i eadhon chum na crìche.
SIR.51.15	Eadhon o ʼn bhlàth gus an robh am fìon‑dhearc abuich, rinn mo chridhe gàirdeachas innte: chaidh mo chos air an t‑slighe cheairt; o mʼ òige suas bha mi an tòir oirre.
SIR.51.16	Chròm mi sìos gu beag mo chluas, agus fhuair mi i, agus thugadh dhomh mòran foghluim.
SIR.51.17	Fhuair mi buannachd an sin, uime sin bheir mi aʼ ghlòir dhàsan a thug gliocas domh.
SIR.51.18	Oir rùnaich mi nithe a dheanamh ʼna déigh, agus lean mi gu dùrachdach an nì a ta maith; uime sin cha chuirear fo amhluadh mi.
SIR.51.19	Rinn mʼ anam strìth rithe, agus bha mi poncail ʼnam dheanadas; shìn mi a mach mo làmhan chum nan nèamhan shuas, agus rinn mi caoidh air son mʼ aineolasa dʼ a taobh.
SIR.51.20	Stiùir mi mʼ anam dʼ a h‑ionnsuidh, agus fhuair mi i ann am fìor‑ghlainead: bha mo chridhe air aonachadh rithe o ʼn toiseach, uime sin cha tréigear mi.
SIR.51.21	Bha trioblaid air mo chridhe ʼga h‑iarraidh; air an aobhar sin fhuair mi deagh sheilbh.
SIR.51.22	Thug an Tighearn teanga dhomh mar dhuais domh, agus molaidh mi esan leatha.
SIR.51.23	Dlùthaichibh rium, sibhse neo‑fhoghluimte, agus tàmhaichibh ann an tigh an fhoghluim.
SIR.51.24	Cʼ arson a ta sibh mall, agus ciod a deir sibh mu na nithibh sin, do bhrìgh gu ʼm bheil bhur n‑anama ro thartmhor?
SIR.51.25	Dhʼ fhosgail mi mo bheul, agus thubhairt mi, Ceannaichibh i air bhur son fein gun airgiod.
SIR.51.26	Cuiribh bhur muineal fo ʼn chuing, agus faigheadh bhur n‑anam eòlas: tha i dlùth air làimh a dhʼ fhaotuinn a mach.
SIR.51.27	Faicibh le ʼr sùilibh, ciamar nach robh agam ach beagan saoithreach, agus a fhuair mi dhomh fein mòran foise.
SIR.51.28	Faigh foghlum le àireamh mhòir airgid, agus faigh mòran òir leis.
SIR.51.29	Deanadh tʼ anam gàirdeachas ʼna thròcair, agus na bi fo nàir air son a chliù.
SIR.51.30	Deanaibh bhur n‑obair ʼna tràth, agus ʼna àm fein bheir e dhuibh bhur duais.
BAR.1.1	Agus is iad so briathra an leabhair a sgrìobh Baruc mac Neriais, mhic Mhaasiais, mhic Shedeciais, mhic Asadiais, mhic Chelciais, ann am Babilon,
BAR.1.2	Anns aʼ chùigeamh bliadhna, agus air an t‑seachdamh là do ʼn mhìos, an t‑àm anns an do ghlac na Chaldeich Ierusalem, agus an do loisg iad le teine e.
BAR.1.3	Agus leugh Baruc briathran an leabhair so ann an éisdeachd Ieconiais mhic Ioacim rìgh Iudaih, agus ann an cluasaibh an t‑sluaigh air fad a thàinig a dhʼéisdeachd an leabhair,
BAR.1.4	Agus ann an éisdeachd nan uaislean, agus chuid mhac an rìgh, agus ann an éisdeachd nan seanair, agus an t‑sluaigh gu léir, o ʼn neach a ʼs ìsle chum an neach a ʼs àirde, eadhon nan uile a bha ʼchòmhnuidh ann am Babilon ri taobh na h‑aibhne Suid.
BAR.1.5	Uime sin ghuil iad, thraisg iad, agus rinn iad ùrnuigh an làthair an Tighearna.
BAR.1.6	Rinn iad mar an ceudna cruinneachadh airgid, a réir comais gach neach:
BAR.1.7	Agus chuir iad e do Ierusalem dhʼ ionnsuidh Ioacim an t‑àrd‑shagairt, mhic Chelciais, mhic Shaloim, agus dhʼ ionnsuidh nan sagart, agus an t‑sluaigh uile a fhuaireadh maille ris ann an Ierusalem,
BAR.1.8	Aig aʼ cheart àm ʼsan dʼ fhuair e soithichean tighe an Tighearna, a ghiùlaineadh a mach as an teampull, chum an cur air an ais do thìr Iudah, an deicheamh là do ʼn mhìos Sibhan, eadhon, soithichean airgid, a rinn Sedecias mac Iosiais rìgh Iudaih,
BAR.1.9	An déigh do Nabuchodonosor rìgh Bhabiloin Ieconias a ghiùlan air falbh, agus na prionnsa, agus na bràighdean, agus na daoine cumhachdach, agus muinntir na tìre, o Ierusalem, agus an tabhairt dhʼ ionnsuidh Bhabiloin.
BAR.1.10	Agus thubhairt iad, Feach, chuir sinn airgiod aʼ dʼ ionnsuidh a cheannachadh ìobairte‑loisgte, agus ìobairtean‑peacaidh, agus tùis, agus ulluichibh‑sa mana, agus ìobairibh air altair an Tighearna ar Dé;
BAR.1.11	Agus guidhibh air son beatha Nabuchodonosoir rìgh Bhabiloin, agus air son beatha Bhaltasair a mhic, chum gu ʼm biodh an làithean air an talamh mar làithean fhlaitheanais:
BAR.1.12	Agus bheir an Tighearna neart dhuinne, agus soillsichidh e ar sùilean, agus bithidh sinn beò fo sgàile Nabuchodonosoir rìgh Bhabiloin, agus fo sgàile Bhaltasair a mhic, agus nì sinn seirbhis dhoibh rè iomadh là, agus gheibh sinn deagh‑ghean ʼnan sealladh.
BAR.1.13	Agus guidhibh mar an ceudna air ar son‑ne ris an Tighearn ar Dia; oir pheacaich sinn an aghaidh an Tighearn ar Dia‑ne; agus gu ruig an là ʼn diugh cha ʼn ʼeil fearg an Tighearna agus a chorruich air an tionndadh air falbh uainn.
BAR.1.14	Agus leughaidh sibh an leabhar so a chuir sinn dʼ ur n‑ionnsuidh, a dheanamh aideachaidh ann an tigh an Tighearna, air na làithibh féille agus sòlaimte.
BAR.1.15	Agus their sibh, Is ann do ʼn Tighearn ar Dia a bhuineas fìreantachd, ach dhuinne rugha gruaidhe, mar a thàinig e gu crìch an diugh, dhoibh‑san ann an Iudah, agus do luchd‑àiteachaidh Ierusaleim,
BAR.1.16	Agus dʼ ar rìghribh, agus dʼ ar prionnsaibh, agus dʼ ar sagartaibh, agus dʼ ar fàidhibh, agus dʼ ar n‑aithrichibh:
BAR.1.17	Oir pheacaich sinne a ʼn làthair an Tighearna,
BAR.1.18	Agus bha sinn eas‑ùmhal da, agus cha dʼ éisd sinn ri guth an Tighearna ar Dé, a ghluasad anns na h‑àitheantaibh a thug e dhuinn gu follaiseach:
BAR.1.19	O ʼn là ʼsan dʼ thug an Tighearn ar roimh‑aithrichean a mach á tìr na h‑Eiphit, gu ruig an là ʼn diugh, bha sinn eas‑ùmhal do ʼn Tighearn ar Dia, agus bha sinn dearmadach ann an éisdeachd rʼ a ghuth.
BAR.1.20	Uime sin dhlùthaich na truaighean ruinn, agus am mallachadh, a shònraich an Tighearna le ʼsheirbhiseach Maois, aig an àm ʼsan tug e ar n‑aithrichean a mach á tìr na h‑Eiphit, a thabhairt fearainn duinn a ta ʼsruthadh le bainne agus le mil, ceart mar a chithear e air an là an diugh.
BAR.1.21	Gidheadh cha dʼ éisd sinn ri guth an Tighearna ar Dé, a réir uile bhriathar nam fàidh, a chuir e dʼ ar n‑ionnsuidh:
BAR.1.22	Ach lean gach neach breitheanachadh a chridhe aingidh fein, a dheanamh seirbhis do dhiathaibh coimheach, agus a chur aingidheachd an gnìomh ann an sealladh an Tighearna ar Dé‑ne.
BAR.2.1	Air an aobhar sin rinn an Tighearna fìrinneach ʼfhocal fein, a labhair e nar n‑aghaidh, agus an aghaidh ar breitheamhna a thug breith air Israel, agus an aghaidh ar rìghre, agus an aghaidh ar prionnsa, agus an aghaidh dhaoine Israeil agus Iudah,
BAR.2.2	A thabhairt plàighean mòra oirnne, a leithid ʼs nach do thachair riamh fo nèamh air fad, mar a thàinig e gu crìch ann an Ierusalem, a réir nan nithe a sgrìobhadh ann an lagh Mhaois;
BAR.2.3	Gu ʼn itheadh duine feòil a mhic fein, agus feòil a nighinn fein.
BAR.2.4	Os bàrr, thug e thairis iad gu bhi fo cheannsachd aig na rìoghachdaibh sin uile a ta mu ʼn cuairt duinn, gu bhi mar mhasladh agus sgrios am measg gach uile shluaigh mu ʼn cuairt far an do sgap an Tighearn iad.
BAR.2.5	Mar so bha sinn air ar tilgeadh sìos, agus cha ʼn ann air ar n‑àrdachadh, do bhrìgh gu ʼn do pheacaich sinn an aghaidh an Tighearna ar Dé‑ne, agus nach robh sinn ùmhal dʼ a ghuth.
BAR.2.6	Is ann do ʼn Tighearn ar Dia a bhuineas fìreantachd; ach nàire follaiseach dhuinn fein agus dʼ ar n‑aithrichibh, mar a ta rʼ a fhaicinn an diugh.
BAR.2.7	Oir thàinig na plàighean sin uile oirnne, mar a chuir an Tighearn an céill ʼnar n‑aghaidh.
BAR.2.8	Gidheadh cha dʼ rinn sinn ùrnuigh an làthair an Tighearna chum gu ʼm pilleadh gach aon againn o smuaintibh a chridhe aingidh fein.
BAR.2.9	Air an aobhar sin rinn an Tighearna faire thairis oirnn air son uilc, agus thug an Tighearna sin oirnne: oir tha ʼn Tighearna ceart ʼna uile oibribh fein a dhʼ àithn e dhuinn.
BAR.2.10	Gidheadh cha dʼ éisd sinn rʼ a ghuth‑san, chum gluasad ann an àitheantaibh an Tighearna, a chàruich e fa ʼr comhair.
BAR.2.11	Agus a nis, O Thighearna Dhé Israeil, a thug do shluagh fein a mach á tìr na h‑Eiphit le làimh chumhachdaich agus le gàirdein àrda, agus le comharaibh, agus le h‑iongantasaibh, agus le mòr‑chumhachd, agus a fhuair ainm dhuit fein, mar a chithear an diugh:
BAR.2.12	O Thighearn ar Dé‑ne, pheacaich sinn, rinn sinn gu mì‑dhiadhaidh, agus ghiùlan sinn sinn fein gu neo‑fhìrinneach ʼnadʼ òrduighibh fein gu léir.
BAR.2.13	Pilleadh do chorruich air falbh uainn; oir is beagan sinn a dhʼ fhàgadh am measg nan cinneach, far an do sgap thu sinn.
BAR.2.14	Eisd rʼ ar n‑ùrnuighibh, agus rʼ ar n‑iarrtasaibh, O Thighearna, agus saor sinn air do sgàth fein, agus thoir duinn deagh‑ghean ʼnan sealladh‑san a threòraich air falbh sinn:
BAR.2.15	Chum fios a bhi aig an talamh gu léir gur tusa an Tighearna ar Dia, do bhrìgh gu ʼm bheil Israel agus a shliochd air ainmeachadh an déigh tʼ ainme fein.
BAR.2.16	O Thighearna, seall nuas odʼ thigh naomha fein, agus smuainich oirnne; cròm do chluas, a Thighearna, a dhʼ éisdeachd ruinn.
BAR.2.17	Fosgail do shùilean, agus amhairc; oir cha toir na mairbh a ta ʼs na h‑uaighibh, aig am bheil an anaman air an toirt as an corpaibh, aon chuid cliù no fìreantachd do ʼn Tighearna:
BAR.2.18	Ach an t‑anam a ta gu mòr air a chlaoidh, a ta ʼgluasad gu cròm agus dìblidh, agus na sùilean a ta ʼfannachadh, agus an t‑anam ocrach, bheir iad duit moladh agus fìreantachd, O Thighearna.
BAR.2.19	Air an aobhar sin tha sinn aʼ cur ar n‑athchuinge gu h‑iriosal a suas ʼnadʼ làthair, O Thighearna ar Dé‑ne, air sgàth fìreantachd ar n‑aithriche agus ar rìghre.
BAR.2.20	Oir chuir thusa a mach do chorruich agus do dhìoghaltas oirnne, mar a labhair thu ledʼ sheirbhisich na fàidhean, ag ràdh,
BAR.2.21	Mar so a deir an Tighearna, Cromaibh sìos bhur guaillean a dheanamh seirbhis do rìgh Bhabiloin; mar so fanaidh sibh anns an tìr a thug mise dʼ ur n‑aithrichibh.
BAR.2.22	Ach mar éisd sibh ri guth an Tighearna, a dheanamh seirbhis do rìgh Bhabiloin,
BAR.2.23	Bheir mi air guth a chridhealais
BAR.2.24	Ach cha ʼn éisdeamaid ridʼ ghuth, chum seirbhis a dheanamh do rìgh Bhabiloin: uime sin rinn thu fìrinneach na briathran a labhair thu ledʼ sheirbhisich na fàidhean, ʼse sin, gu ʼn rachadh cnàmhan ar rìghre, agus cnàmhan ar n‑aithriche, a thoirt a mach as an ionadaibh.
BAR.2.25	Agus, feuch, tha iad air an tilgeadh a mach chum teas an latha, agus chum reodha na h‑oidhche, agus fhuair iad am bàs le truaighibh mòra trìd gorta, trìd claidheimh, agus trìd plàighe.
BAR.2.26	Agus rinn thu fàs an tigh a dhʼ ainmicheadh air tʼ ainm fein, mar a ta e an diugh rʼ a fhaicinn, air sgàth aingidheachd thighe Israeil, agus thighe Iudah.
BAR.2.27	O Thighearn ar Dé‑ne, bhuin thu ruinn a réir tʼ uile mhaitheis fein, agus a réir na tròcaire sin gu léir agad fein,
BAR.2.28	Mar a labhair thu ledʼ sheirbhiseach Maois, anns an là a dhʼ àithn thu dha do lagh a sgrìobhadh a ʼn làthair chloinn Israeil, ag ràdh,
BAR.2.29	Mar éisd sibh rimʼ ghuth gu cinnteach tionndaidhear aʼ chuideachd mhòir so gu bhi ʼnan àireamh bheag a ʼm measg nan cinneach far an sgap mi iad.
BAR.2.30	Oir bha fios agam nach éisdeadh iad rium, do bhrìgh gur sluagh rag‑mhuinealach iad; ach ann an tìr am bràighdeanais cuimhnichidh iad orra fein,
BAR.2.31	Agus bithidh fios aca gur mise an Tighearna an Dia‑san; oir bheir mi dhoibh cridhe, agus cluasan chum éisdeachd;
BAR.2.32	Agus molaidh iad mi ann an tìr am bràighdeanais, agus smuainichidh iad air mʼ ainm,
BAR.2.33	Agus pillidh iad o ʼn rag‑mhuinealachd, agus o ʼn droch gnìomharaibh fein; oir cuimhnichidh iad air slighe an aithrichean fein, a pheacaich a ʼn làthair an Tighearna.
BAR.2.34	Agus bheir mi iad a rìs chum an fhearainn a gheall mi le mionnaibh dʼ an aithrichibh, Abraham, Isaac, agus Iacob, agus bithidh iad ʼnan uachdaranaibh air; agus meudaichidh mi iad, agus cha bhi iad air an lùghdachadh.
BAR.2.35	Agus nì mi cùmhnant sìorruidh riutha gu bhi a ʼm Dhia dhoibh, agus bithidh iadsan nan sluagh dhomh‑sa: agus tuilleadh ni ʼs mò cha ghreas mi mo phobull Israel a mach as an tìr a thug mi dhoibh.
BAR.3.1	O Thighearn Uile‑chumhachdaich, a Dhé Israeil, tha ʼn t‑anam ann an àmhghar, tha ʼn spiorad fo thrioblaid, ag éigheach riut.
BAR.3.2	Eisd, O Thighearna, agus dean tròcair; oir tha thusa tròcaireach: agus gabh truas dinn, do bhrìgh gu ʼn do pheacaich sinn nadʼ aghaidh.
BAR.3.3	Oir mairidh tusa gu bràth, agus théid sinne gu h‑iomlan a dhìth.
BAR.3.4	O Thighearn Uile‑chumhachdaich, thusa a Dhé Israeil, éisd a nis ri h‑ùrnuighibh nan Israelach a ta marbh, agus an cloinne, a pheacaich nadʼ làthair, agus nach dʼ éisd ridʼ ghuth‑sa an Dia aca: air son na h‑aobhair so tha na plàighean sin aʼ leantuinn gu dlùth ruinn.
BAR.3.5	Na cuimhnich aingidheachdan ar roimh‑aithriche: ach smuainich air do chumhachd agus air tʼ ainm fein a nis aig an àm so.
BAR.3.6	Oir is tusa an Tighearn ar Dia; agus thusa, O Thighearna, molaidh sinne.
BAR.3.7	Chum na crìche so chuir thu tʼ eagal fein ʼnar cridheachaibh, chum gu ʼn gairmeamaid air tʼ ainm, agus gu ʼm molamaid thu ʼnar bràighdeanas: oir ghairm sinn gu cuimhne uile aingidheachd ar roimh‑aithrichean a pheacaich aʼ dʼ làthair.
BAR.3.8	Feuch, tha sinn an diugh fathast ʼn ʼar bràighdeanas, far an do sgap thu sinn, mar mhasladh agus mar mhallachadh, agus far am bheil sinn buailteach do dhìol‑thuarasdalaibh, a réir uile aingidheachd ar n‑aithriche, a chlaon o ʼn Tighearna an Dia fein.
BAR.3.9	Eisd, Israeil, ri àitheantaibh na beatha; tabhair cluas a thuigsinn gliocais.
BAR.3.10	Cia mar a thachair e, Israeil, gu ʼm bheil thusa ann an tìr do nàimhdean, gu ʼm bheil thu air fàs sean ann an dùthaich choigrich, gu ʼm bheil thu air do thruailleadh leis na mairbh,
BAR.3.11	Gu ʼm bheil thu air tʼ àireamh maille riù‑san a théid sìos do ʼn uaigh?
BAR.3.12	Thréig thu tobar aʼ ghliocais.
BAR.3.13	Oir na ʼm biodh tu air gluasad ann an slighe Dhé, bhiodh tu air gabhail còmhnuidh ann an sìth gu bràth.
BAR.3.14	Faigh a mach cʼ àit am bheil gliocas, cʼ àit am bheil neart, cʼ àit am bheil tuigse; chum eòlas a bhi agad mar an ceudna cʼ àit am bheil faide làithean, agus beatha, cʼ àit am bheil sealladh nan sùl, agus sìth.
BAR.3.15	Cò a fhuair a h‑àite a mach? no cò a thàinig chum nan ionmhas aice?
BAR.3.16	Ciod a dhʼ éirich do phrionnsaibh nan cinneach, agus dhoibh‑san a riaghail thar bheathaichean na talmhainn;
BAR.3.17	Iadsan aig an robh am fearas‑chuideachd
BAR.3.18	Oir iadsan a dhʼ oibrich ann an airgiod, agus a bha co cùramach, agus aig am bheil oibre do‑rannsachaidh,
BAR.3.19	Tha iad air teicheadh, agus air dol sìos do ʼn uaigh, agus thàinig muinntir eile nuas ʼnan àite.
BAR.3.20	Chunnaic òganaich solus, agus ghabh iad còmhnuidh air an talamh; ach slighe an eòlais cha bʼ aithne dhoibh,
BAR.3.21	Ni mò a thuig iad a shligheanna, no an dʼ rinn iad gréim air: bha an sliochd‑san fad as o ʼn t‑slighe sin.
BAR.3.22	Cha chualas guth oirre ann an Canaan, ni ʼs mò am facas i ann an Teman.
BAR.3.23	Na h‑Agarenich a ta ʼg iarraidh gliocais air an talamh, ceannaichean Mherain agus Themain, ùghdairean nan ùr‑sgeul, agus luchd‑rannsachaidh a mach na tuigse; cha robh eòlas aig a h‑aon diubh sin air slighe na gliocais, no cuimhne air a slighibh.
BAR.3.24	O Israeil, cia mòr tigh an Tighearna! agus cia farsuing ionad na seilbh aige!
BAR.3.25	Mòr, agus gun chrìch; àrd agus gun tomhas air a mheud.
BAR.3.26	An sin bha na famhairean a bha ainmeil o thùs, a bha co mòr ann an àirde, agus co ealanta ʼsa chath:
BAR.3.27	Cha do roghnaich iad so an Tighearna, ni mò thug esan slighe an eòlais doibh:
BAR.3.28	Ach sgriosadh iad, do bhrìgh nach robh gliocas aca, agus chaidh iad a dhìth tre ʼn amaideachd fein.
BAR.3.29	Cò a chaidh suas do nèamh, agus a ghabh gréim oirre, agus a thug a nuas as na neulaibh i?
BAR.3.30	Cò a chaidh null air a chuan, agus a fhuair i, agus a bheir leis i air son òir fìorghlan?
BAR.3.31	Cha ʼn aithne do dhuine sam bith a slighe, ni mò a smuainicheas e air a ceum.
BAR.3.32	Ach esan dʼ an aithne na h‑uile nithe is aithne dha ise, agus fhuair e a mach i le ʼthuigse: esan a dhʼ ullaich an talamh aʼ chaoidh tuilleadh lìon se e le beathaichibh cheithir‑chasach:
BAR.3.33	Esan a chuireas a mach solus, agus théid e a mach, gairmidh se e a rìs, agus bithidh e ùmhal da le h‑eagal.
BAR.3.34	Dhealraich na reulta ʼnam fairibh, agus rinn iad gàirdeachas: an uair a ghairmeas e orra, their iad, Tha sinne an so: agus mar so le gàirdeachas nochd iad solus dàsan a rinn iad.
BAR.3.35	Is e so ar Dia‑ne, agus cha toirear iomradh air aon idir eile a ʼn coimeas ris.
BAR.3.36	Fhuair esan a mach uile shlighe an eòlais, agus thug se e do Iacob a sheirbhiseach fein, agus do Israel aon ionmhuinn fein.
BAR.3.37	An déigh sin nochd se e fein air an talamh, agus rinn e còmhradh ri daoinibh.
BAR.4.1	Is e so leabhar àitheanta Dhé, agus an lagh a mhaireas gu bràth: thig iadsan uile a ghléidheas e chum beatha: ach gheibh iadsan a dhʼ fhàgas e am bàs.
BAR.4.2	Pill thusa, O Iacoib, agus dean gréim air: imich ann an làthair an t‑soluis aige, a chum gu ʼn soillsichear thu.
BAR.4.3	Na toir tʼ urram fein do neach eile, no na nithe a ta chum buannachd dhuit do chinneach coimheach.
BAR.4.4	O Israeil, is sona sinne: oir tha na nithe a ta taitneach do Dhia air an deanamh aithnichte dhuinne.
BAR.4.5	Biodh deagh mhisneach agaibh‑se, mo phobull fein, cuimhneachan Israeil.
BAR.4.6	Bha sibh air bhur reiceadh do na cinnich, cha ʼn ann chum (bhur) sgrios: ach do bhrìgh gu ʼn do ghluais sibh Dia gu corruich, thugadh thairis, sibh dʼ ur nàimhdibh.
BAR.4.7	Oir bhrosnaich sibh esan a rinn sibh, le bhi ʼg ìobradh do dheamhanaibh, agus cha ʼn ann do Dhia.
BAR.4.8	Dhì‑chuimhnich sibh an Dia sìorruidh, a dhʼ àraich sibh; agus chuir sibh bròn air Ierusalem, a dhʼ altruim sibh.
BAR.4.9	Oir an uair a chunnaic ise corruich Dhé aʼ teachd oirbh, thubhairt i, Eisdibh, O sibhse a ta chòmhnuidh mu ʼn cuairt do Shion: thug Dia mòran bròin orm;
BAR.4.10	Oir chunnaic mi bràighdeanas mo chuid mhac agus nighean, a thug an Tì sìorruidh orra.
BAR.4.11	Le h‑aoibhneas dhʼ àraich mi iad; ach chuir mi air falbh iad le gul agus caoidh.
BAR.4.12	Na deanadh duine sam bith gàirdeachas tharum, bantrach, agus air mo thréigsinn le mòran, a dhʼ fhàgadh falamh air son pheacanna mo chloinne fein; do bhrìgh gu ʼn do theich iad o lagh an Tighearna.
BAR.4.13	Cha robh eòlas aca air a reachdaibh, ni mò a ghluais iad ann an slighibh àitheanta‑san, no a dhʼ imich iad ʼnaʼ fhìreantachd ann an ròidibh a theagaisg.
BAR.4.14	Thigeadh iadsan a ta chòmhnuidh mu ʼn cuairt do Shion; agus cuimhnichibh bràighdeanas mo chuid mhac agus nighean, a thug an Tì sìorruidh orra.
BAR.4.15	Oir thug e cinneach orra a ʼm fad as, cinneach gun nàire, agus aig am bheil cainnt neònach, aig nach robh urram aon chuid do sheann duine, no truas do leanabh.
BAR.4.16	Thug iad sin air falbh clann ro ionmhuinn na bantraich, agus dhʼ fhàg iad ise a bha ʼna h‑aonar brònach as eugais a cuid nighean.
BAR.4.17	Ach ciod an comas thʼ agam oirbh?
BAR.4.18	Oir esan a thug na plàighean sin oirbh, saoraidh e sibh aʼ làmhaibh bhur nàimhdean.
BAR.4.19	Imichibh romhaibh, O a chlann, imichibh romhaibh: oir dhʼ fhàgadh aonaranach mi.
BAR.4.20	Chuir mi dhìom sgeudachadh na sìthe, agus chuir mi umam sac‑aodach mʼ ùrnuigh: glaodhaidh mi ris an Tì shìorruidh ʼnam làithibh fein.
BAR.4.21	Biodh deagh mhisneach agaibh, O a chlann, glaodhaibh ris an Tighearna, agus saoraidh e sibh o chumhachd agus o làimh bhur nàimhdean fein.
BAR.4.22	Oir tha mo dhòchas anns an Tì shìorruidh, gun saor e sibh: agus thàinig aoibhneas do ʼm ionnsuidh o ʼn Tì Naomh, a thaobh na tròcaire a thig gu luath dʼ ur n‑ionnsuidh o ʼn Tì shìorruidh ar Slànuighear.
BAR.4.23	Oir chuir mi a mach sibh le caoidh agus gul: ach thug Dia dhomh sibh a rìs le gàirdeachas agus aoibhneas gu bràth.
BAR.4.24	Amhuil mar a chunnaic a nis coimhearsnaich Shioin bhur bràighdeanas: mar sin chìth iad gun dàil bhur slàinte o ʼn Dia againne, a thig oirbh le mòr ghlòir, agus soilleireachd an Tì shìorruidh.
BAR.4.25	A chlann, fuilingibh gu foighidinneach aʼ chorruich a ta air teachd oirbh o Dhia: oir rinn bhur nàmhaid geur‑leamhuinn oirbh; ach chìth sibh a sgrios‑san gu h‑ealamh, agus saltraidh sibh air a mhuineal.
BAR.4.26	Chaidh mo chuideachd dhìblidh air slighibh garbha, agus thugadh air falbh iad mar threud air a ghlacadh leis na nàimhdibh.
BAR.4.27	Biodh deagh mhisneach agaibh, O a chlann, agus glaodhaibh ri Dia; oir cuimhnichear leis‑san sibh a thug na nithe sin oirbh.
BAR.4.28	Oir do bhrìgh gu ʼm bi bhur toil fein dol air seacharan o Dhia; mar sin, air duibh pilltinn, iarraibh e deich uairean ni ʼs mò.
BAR.4.29	Oir bheir esan a thug na plàighean sin oirbh aoibhneas sìorruidh dhuibh a rìs maille ri bhur slàinte.
BAR.4.30	Biodh deagh chridhe agad, O Ierusaleim; oir bheir esan a thug an t‑ainm sin ort comhfhurtachd dhuit.
BAR.4.31	Is truagh iadsan a shàruich thu, agus a rinn gàirdeachas ridʼ thuiteam.
BAR.4.32	Is truagh na bailte sin dʼ an dʼ rinn bhur clann seirbhis: is truagh ise a fhuair bhur cuid mhac.
BAR.4.33	Oir mar a rinn i gàirdeachas ri bhur sgrios, agus mar a bha aoibhneas oirre ri bhur tuiteam; mar sin bithidh doilghios oirre air son bhur fàsachaidh.
BAR.4.34	Oir bheir mise air falbh gàirdeachas a mòr chuideachd, agus bithidh a h‑uabhar air a thionndadh gu caoidh.
BAR.4.35	Oir thig teine oirre o ʼn Tì shìorruidh, a bhios gu fada rʼ a fhulang; agus àitichear i le diabhlaibh rè ùine fhada.
BAR.4.36	O Ierusaleim, seall mu ʼn cuairt duit a réir na h‑àird‑an‑ear, agus faic an t‑aoibhneas a thig ʼnadʼ ionnsuidh o Dhia.
BAR.4.37	Feuch, thig do chuid mhac, a chuir thu air falbh; thig iad, air an cruinneachadh rʼ a chéile as an àird‑an‑ear chum na h‑àird‑an‑iar le guth an Tì Naoimh, aʼ deanamh gàirdeachais ann an glòir Dhé.
BAR.5.1	Cuir dìot, O Ierusaleim, trusgan do bhròin agus tʼ àmhghair, agus cuir umad maise na glòire a thig o Dhia gu bràth.
BAR.5.2	Tilg umad trusgan dà‑fhillte na fìreantachd a thig o Dhia: agus cuir coron air do cheann do ghlòir an Tì shìorruidh.
BAR.5.3	Oir nochdaidh Dia do shoilleireachd do gach dùthaich fo nèamh.
BAR.5.4	Oir gairmidh Dia air tʼ ainm gu bràth, mar so, Sìth na fìreantachd; agus, Glòir aoraidh Dhé.
BAR.5.5	Eirich, O Ierusaleim, agus seas gu h‑àrd, agus seall mu ʼn cuairt a réir na h‑àird‑an‑ear, agus faic do chlann air an tional o ʼn àird‑an‑iar gu ruig na h‑àird‑an‑ear, le guth an Tì Naoimh, aʼ deanamh gàirdeachais ann a bhi cuimhneachadh Dhé.
BAR.5.6	Oir theich iad uait‑sa air an coise, agus thugadh air falbh le ʼn nàimhdibh iad: ach tha Dia ʼgan tabhairt ʼnadʼ ionnsuidh air an àrdachadh le glòir, mar chloinn na rìoghachd.
BAR.5.7	Oir shònraich Dia gu ʼm biodh gach beinn àrd, agus na bruachan a mhair ùine fhada, air an tilgeadh sìos, agus na glinn air an lìonadh, a dheanamh na talmhainn réidh, a chum gu ʼn gluais Israel gu tèaruinte ann an glòir Dhé.
BAR.5.8	Os bàrr, cuiridh eadhon na coilltean, agus gach craobh dhe ʼm bheil deagh‑fhàile, sgàile air Israel, le h‑àithne Dhé.
BAR.5.9	Oir treòraichidh Dia Israel le h‑aoibhneas, ann an solus a ghlòire fein, leis an tròcair agus an fhìreantachd a thig uaith fein.
BAR.6.1	Dùblachadh litireach, a chuir Ieremi dʼ an ionnsuidh‑san a bha gu bhi air an giùlan ʼnam bràighdibh do Bhabilon le rìgh ʼnam Babilonach, a chur an céill doibh, mar a dhʼ àithneadh dha le Dia.
BAR.6.2	A thaobh nam peacanna a rinn sibh an aghaidh Dhé, giùlainear air falbh sibh ʼn ʼur bràighdibh do Bhabilon le Nabuchodonosor rìgh nam Babilonach.
BAR.6.3	Uime sin an uair a bhios sibh air teachd gu Babilon, fanaidh sibh an sin mòran bhliadhnaichean, agus rè ùine fhada, eadhon, rè sheachd lìnntean; agus an déigh sin bheir mise gu sìochail air falbh sibh as an àite sin.
BAR.6.4	A nis chìth sibh ann am Babilon diathan airgid, agus òir, agus fiodha, air an giùlan air guaillibh, a bheir air na cinnich a bhi fo eagal.
BAR.6.5	Thugaibh an aire uime sin nach bi sibh air sheòl sam bith cosmhuil ris na coigrich, ni mò a bhios eagal oirbh rompa, an uair a chìth sibh aʼ mhòir‑chuideachd rompa agus ʼnan déigh, aʼ deanamh aoraidh dhoibh.
BAR.6.6	Ach abraibh ʼn ʼur cridheachaibh, O Thighearna, feumaidh sinn aoradh a dheanamh dhuit‑sa.
BAR.6.7	Oir tha mʼ aingeal maille ruibh, agus tha mise fein aʼ gabhail cùraim dʼ ur n‑anamaibh.
BAR.6.8	A thaobh na teanga aca, tha i air a deanamh loinnreach
BAR.6.9	Agus aʼ gabhail an òir, mar gu ʼm bʼann air son òighe aig am bheil déigh a bhi gluasad gu maiseach, nì iad corona air son cheann nan diathan aca.
BAR.6.10	Air uairibh mar an ceudna bheir na sagartan òr agus airgiod o na diathaibh aca, agus builichidh iad e orra fein.
BAR.6.11	Seadh, bheir iad earrann deth do na strìopachaibh cumanta, agus sgeudaichidh siad iad mar dhaoine le trusgannaibh, air doibh (a bhi) ʼnan diathan airgid, agus ʼnan diathan òir, agus fiodha.
BAR.6.12	Gidheadh cha ʼn urrainn na diathan sin iad fein a ghléidheadh o ʼn mheirge agus o na leòmannaibh, ged a tha iad air an sgeudachadh le h‑eudach purpuir.
BAR.6.13	Suathaidh iad an aghaidhean a thaobh duslaich an teampuill, an uair a bhios mòran deth umpa.
BAR.6.14	Agus cumaidh esan gréim air slait‑rìoghail nach urrainn neach a bheir oilbheum da a chur gu bàs, mar gu ʼm biodh e ʼna bhreitheamh air an dùthaich.
BAR.6.15	Tha aige mar an ceudna ʼna làimh dheise biodag
BAR.6.16	Trìd am bheil fios nach diathan iad: uime sin na bithibh fo eagal rompa.
BAR.6.17	Oir amhuil mar a ta soitheach a ta neach aʼ gnàthachadh gun fheum an uair a bhrisear e; ceart mar sin tha e a thaobh nan diathan aca‑san: an uair a chuirear suas ʼsan teampull iad, tha na sùilean aca làn duslaich le ʼn cosaibh‑san a ta tighinn a stigh.
BAR.6.18	Agus mar a ta na dorsan air an deanamh daingean air gach taobh, airsan a bheir oilbheum do ʼn rìgh, air da a bhi air a dhìteadh chum bàs fhulang: ceart mar sin tha na sagartan aʼ daingneachadh ʼnan teampull aca le dorsaibh, le glasaibh agus crannaibh, air eagal gu ʼn goidear an diathan le luchd‑reubainn.
BAR.6.19	Lasaidh iad coinnlean doibh, seadh, tuilleadh na air an son fein, dheth nach urrainn iad aon fhaicinn.
BAR.6.20	Tha iad mar aon do shailibh an teampuill, gidheadh their iad gu ʼm bheil an cridheachan air an cnàmhadh le nithibh aʼ snàgadh as an talamh; agus an uair a dhʼ itheas siad iad fein agus an t‑eudach aca, cha ʼn fhairich iad e.
BAR.6.21	Tha na h‑aghaidhean aca air an deanamh dubh leis an deatach a thig a mach as an teampull.
BAR.6.22	Air an cuirp agus air an cinn tha ialtagan ʼnan suidhe, gobhlanna‑gaoithe agus eòin, agus mar an ceudna na cait.
BAR.6.23	Le so feudaidh fios a bhi agaibh nach diathan iad idir: uime sin na biodh eagal agaibh rompa.
BAR.6.24	Dhʼ aindeoin an òir a ta mu ʼn cuairt doibh, ʼgan deanamh sgiamhach, cha dealraich iad, mar suath iad aʼ mheirg dhiubh: ni mò a mhothuich iad e an uair a leaghadh iad.
BAR.6.25	Tha na nithe sin anns nach ʼeil anail air an ceannachadh air son luach ro mhòir.
BAR.6.26	Tha iad air an giùlan air ghuaillibh, do bhrìgh nach ʼeil casan aca: trìd am bheil iad aʼ leigeadh ris do dhaoinibh gu ʼm bheil iad air bheag luach.
BAR.6.27	Tha mar an ceudna nàir orra‑san a ta ʼdeanamh seirbhis doibh: oir ma thuiteas iad uair sam bith chum an làir, cha ʼn urrainnn iad éiridh leò fein: ni mò, ma chuireas neach ʼnan seasamh dìreach iad, a ghluaiseas iad leò fein; ni mò, ma bhios iad air an cromadh sìos, an dean iad dìreach iad fein: ach cuiridh iad tiodhlaca roimh dhaoine, mar do dhaoinibh marbha.
BAR.6.28	Ach a thaobh nan nithe a ta air an ìobradh dhoibh, reicidh agus millidh na sagartan aca iad; air an dòigh cheudna taisgidh am mnai cuid dheth ann an salann; ach do na bochdaibh agus do na daoinibh laga cha toir iad a bheag dheth.
BAR.6.29	Ithidh boirionnaich ʼnan neo‑ghlaine, agus boirionnaich ʼnan laidh‑siùbhlaidh
BAR.6.30	Oir cia mar a ghoirear diathan diubh? do bhrìgh gun cuir boirionnaich lòn an làthair nan diathan airgid, òir, agus fhiodha.
BAR.6.31	Agus suidhidh na sagarta ʼnan teampuilibh, le ʼn eudach air a reubadh, agus le ʼn cinn agus am feasagaibh air am bearradh, agus gun nì sam bith air an cinn.
BAR.6.32	Ghlaodhaidh agus éighidh iad an làthair an diathan, mar a nì daoine aig cuirm an uair a ta aon marbh.
BAR.6.33	Bheir na sagarta mar an ceudna dhiubh an trusganna, agus sgeudaichidh iad am mnathan agus an cloinn fein.
BAR.6.34	Cia achd a nì neach dhoibh olc no maith, cha ʼn urrainn doibh ath‑dhìol a dheanamh: cha chomas doibh aon chuid rìgh a thogail suas, no a thilgeadh sìos.
BAR.6.35	Air an dòigh cheudna cha ʼn urrainn doibh aon chuid airgiod no saibhreas a thoirt seachad: ged a nì duine bòid dhoibh, agus nach gléidh se i, cha ʼn iarr iad i.
BAR.6.36	Cha teasairg iad duine sam bith o ʼn bhàs, ni mò a shaoras iad an t‑anfhann o ʼn chumhachdach.
BAR.6.37	Cha ʼn urrainn doibh duine dall aiseag chum a radhairc, no còmhnadh a dheanamh le duine sam bith ʼna éigin.
BAR.6.38	Cha chomas doibh tròcair a nochdadh do ʼn bhantraich no maith a dheanamh do na dìlleachdanaibh.
BAR.6.39	Tha an diathan fiodha, a ta air an còmhdachadh le h‑òr agus airgiod, cosmhuil ri clochaibh air an gearradh a mach á beinn: cuirear as doibh‑san a nì aoradh dhoibh.
BAR.6.40	Cʼ arson ma ta a smuainicheadh agus a theireadh duine gur diathan iad, an uair a ta eadhon na Caldeich fein aʼ toirt eas‑urraim doibh?
BAR.6.41	Ma chìth iad duine balbh nach urrainn labhairt, bheir iad e, agus guidhidh iad air Bel gu ʼn labhair e, mar gu ʼm biodh e comasach air tuigsinn.
BAR.6.42	Gidheadh cha ʼn urrainn doibh fein so a thuigsinn, agus fàgaidh siad iad: oir cha ʼn ʼeil eòlas aca.
BAR.6.43	Tha na boirionnaich mar an ceudna, le còrdaibh mu ʼn cuairt doibh, ʼnan suidh air na slighibh, aʼ losgadh càtha
BAR.6.44	Gʼe bʼ e nì a nì iad ʼnam measg fein, tha e meallta: cia mar uime sin a theirear no a smuainichear gur diathan iad?
BAR.6.45	Tha iad air an deanamh le saoiribh no le òr‑cheàirdibh: cha ʼn urrainn doibh a bhith ann an nì sam bith, ach mar a dhʼ fhàgas an luchd‑ceàirde iad.
BAR.6.46	Agus iadsan fein a rinn iad cha ʼn fhad a mhaireas iad; cia mar uime sin is urrainn na nithe a rinneadh leò a bhi ʼnan diathaibh?
BAR.6.47	Oir dhʼ fhàg iad breugan agus masladh dhoibh‑san a thig ʼnan déigh.
BAR.6.48	Oir an uair a thig cogadh no plàigh sam bith orra, tha na sagartan aʼ cur an comhairle riù fein cʼ àit am bi iad air am folluchadh maille riù.
BAR.6.49	Cʼ arson uime sin nach mothuich daoine nach diathan iad, do nach comas iad fein a theasairginn o ʼn chath, no o ʼn phlàigh?
BAR.6.50	Oir, do bhrìgh gur fiodh iad, agus air a chomhdachadh le h‑airgiod agus òr, bithidh fios an déigh làimh gu ʼm bheil iad meallta:
BAR.6.51	Agus bithidh e air a nochdadh gu follaiseach do gach cinneach agus rìgh nach diathan iad, ach oibre làmh dhaoine, agus nach ʼeil obair sam bith le Dia annta.
BAR.6.52	Cò an sin aig nach feud fios a bhi nach diathan iad?
BAR.6.53	Oir cha ʼn urrainn doibh aon chuid rìgh a chur suas anns an tìr, na uisge a thoirt do dhaoinibh.
BAR.6.54	Ni mò am bheil comas aca an cùis fein a bhreitheanachadh, no eucoir a dhìoladh: oir tha iad mar na fionnagan
BAR.6.55	Uime sin, an uair a thuiteas teine air tigh nan diathan fiodha, no nan diathan a ta air an còmhdachadh le h‑òr no le h‑airgiod, teichidh an sagartan air falbh, agus bheir iad an casan as; ach bithidh iad fein air an losgadh as a chéile mar shailean.
BAR.6.56	Os bàrr, cha chomas doibh seasamh an aghaidh rìgh sam bith, no nàimhdean: cia mar uime sin a smuainichear no a theirear gur diathan iad?
BAR.6.57	Ni mò am bheil cumhachd aig na diathaibh fiodha sin, a ta air an còmhdachadh le h‑airgiod na le h‑òr, dol as aon chuid o ghaduichibh na o luchd‑reubainn,
BAR.6.58	Aig am bheil an t‑òr agus an t‑airgiod aca, agus na trusganna leis am bheil iad air an sgeudachadh, air an gabhail leò‑san a ta làidir, agus air an toirt air falbh leò: ni mò am bheil comas aca iad fein a chuideachadh.
BAR.6.59	Uime sin is fearr a bhi ʼna rìgh aʼ nochdas a chumhachd, no na shoitheach feumail ann an tigh, de ʼn dean esan dʼ am buin e feum, no a leithid sin do dhiathaibh bréige; no a bhi ʼna dhorus ann an tigh, a chumail nan nithe a ta stigh tèaruinte, no a leithid sin do dhiathaibh bréige; no a bhi ʼna phosd‑fiodha ann an lùchairt, no a leithid sin do dhiathaibh bréige.
BAR.6.60	Oir tha aʼ ghrian, aʼ ghealach, agus na reulta, air doibh a bhi dealrach, agus air an cuir a dheanamh an dlighean fein, an còmhnuidh ùmhal.
BAR.6.61	Air an dòigh cheudna, tha ʼn dealanach an uair a bhriseas e mach, furasd rʼ a fhaicinn; agus air an t‑seòl cheudna tha ʼghaoth aʼ séideadh anns gach dùthaich.
BAR.6.62	Agus an uair a dhʼ àithneas Dia do na neòil dol thairis air an t‑saoghal uile, nì iad mar a dhʼ iarradh orra.
BAR.6.63	Agus nì an teine a chuireadh o ʼn àirde a losgadh nam beann agus nan coillte, mar a dhʼ àithneadh dha: ach cha ʼn ʼeil iad sin cosmhuil riutha aon chuid ann an sealladh no ann an cumhachd.
BAR.6.64	Uime sin cha ʼn ʼeil e aon chuid gu bhi air a smuaineachadh no air a ràdh gur diathan iad, do bhrìgh nach ʼeil cumhachd aca aon chuid cùisean a bhreitheanachadh, no maith a dheanamh do dhaoinibh.
BAR.6.65	Air duibh fios a bhi agaibh uime sin nach diathan iad, na biodh eagal oirbh rompa.
BAR.6.66	Oir cha chomas doibh aon chuid rìghrean a mhallachadh no ʼbheannachadh.
BAR.6.67	Ni mò a tha e an comas doibh comharan a nochdadh anns na speuraibh a ʼm measg nan cinneach, no dealrachadh mar aʼ ghrian, no solus a thoirt mar aʼ ghealach.
BAR.6.68	Is fearr na beathaiche na iadsan: oir gheibh iad gréim air fasgadh, agus cuidichidh siad iad fein.
BAR.6.69	Cha ʼn ʼeil e uime sin idir follaiseach dhuinne gur diathan iad: uime sin na biodh an eagal‑san oirbh.
BAR.6.70	Oir mar nach gléidh bodach‑ròcais ann an gàradh nan cularain
BAR.6.71	Agus tha mar an ceudna an diathan fiodha, agus air an còmhdachadh le h‑airgiod agus le h‑òr, cosmhuil ri droighionn‑geal ann an gàradh‑ùbhlan, air am bheil gach eun aʼ suidhe; agus mar an ceudna ri corp marbh, a ta air a thilgeadh a mach ʼsan dorchadas.
BAR.6.72	Agus fainichidh sibh nach diathan iad leis aʼ phurpuir dhealrach a ta ʼgrotadh ùmpa: agus bithidh iad fein mar an ceudna air an itheadh suas an déigh sin, agus bithidh iad ʼnam masladh ʼsan dùthaich.
BAR.6.73	Is fearr uime sin an duine ionraic aig nach ʼeil iodholan idir: oir bithidh e fad o mhasladh sam bith.
