RUT.1.1	Yuda himong yogo mimocto-mimocto ngic yengi damongkelu balu gaibong, dameng yogowa nosinte loloc fikelu fawec. Aime Betelehem taon kpisicne Yuda himongka ngiyewec, iwacni ngic monic ngigac-madeckecineholec Moabi aling yengele himongka kwilic galu monickolec hefaliyenogale hikeibong. 
RUT.1.2	Ngic ye wacine Elimelec nga ngigacine wacine Naomi ailu madeckecine wacnginec Malong nga Kiliong. Yenge yogo Efaratale alingkacni, Yuda himong Betelehem taonkacni Moabi himongka hikelu gaibong.
RUT.1.3	Gacgu Naomi ngaweine Elimelec homame madeckecine yengilangkac gaibong. 
RUT.1.4	Gacgu madeckecine yeke ngigac Moabihocni bacepaiboc monic wacine Oropa nga monic wacine Ruti. Aime yenge iwa gacgubong hifangineng 10 ingucne motowec. 
RUT.1.5	Inguc gabong Malong nga Kiliong yeke homaiboc. Naomi ye ngawe-madeckecine mikac yeicnac gawec.
RUT.1.6	Inguc gacgume, Wapongti Israel ngic-ngigacfocine Yuda gaibong nosing baficyebawec, yogolec siduc Moabi aling yengele himongka hikeme ngagelu, Naomi yengaukecine yenge momochac Yuda himongka hefaliyenogale efeckeibong. 
RUT.1.7	Efeckelu yengaukecine yekeholec himong gaibong, yogo hegilelu yefe weleibong inguc yefe Yuda himongka hatacmac hefaliyenogale hikeibong.
RUT.1.8	Yefewa hikelu Naomidi yengaukecine yanguc edocepawec, “Ngeke nenggackecnginec yekele macka hefaliyedabiec. Ailu na nga ngawekecnginec homaiboc, nonge madicne damongnubaiboc, ingucneyac Wapongti ngeke inguchac benang baficngepadaic. 
RUT.1.9	Ailu Wapongti nalic baficngupame ngawekecnginec gbolicne bafuwacepalu bacepalu macnginac ngiye-domac madicne gadabiyec.”
RUT.1.9	Inguc milu kokocepame yeke aukwelu hiyaiboc. 
RUT.1.10	Hiyalu yanguc miiboc, “Miyac, noke gale alingfocgone ngengeholec hikelu gadabelecte.”
RUT.1.11	Inguc miboc Naomidi yanguc edocepawec, “ngeke hefalie hikenic! Omale naholec monickolec gadabiyecte? Na wenuc madec monickolec bacepabe sugulelu ngeke bacngepadabiyecte? 
RUT.1.12	Yengaukecne, ngeke macnginac hefalie hikedabiyec! Na ngigac dandanginedi ngic monickolec wenuc badacte? Ailu na ngagebe nalic aiaine aidaicka, na ngic gbolicne deboc yagowahac badaba i nalic, madec fikeboc ngeke bacngepadaboc? 
RUT.1.13	Ailu ngeke monicka mi hikedaboc madec suguleboc nganicepalu wangecnginec nalic gadaboc? Ailu yengaukecne, inguchac miyac! Wapongti bawacnulu lobe-holenelewec, na ngekele ailu doic kwele-umackolec gagabac ngeke hikedabiyec.”
RUT.1.14	Inguc mime yeke monickolec aukwelu hiyaiboc. Aime Oropa ye yengauine gbagbangkelu hefalie hikewec. Nga Rutidi ine yengauine Naomiholec hikenogale sanangne hobame Naomidi yanguc edowec, 
RUT.1.15	“Nganic, balugone ye alingfocine nga wapongfocine yengela hefaliegac. Ga ingucyac balugone balaibelu hefaliec.”
RUT.1.16	Mime Rutidi yanguc bafaliyecnowec, “Na ga hegilecgulu hefaliedactele bocyac mi hatae nelec. Hikedamecte, yogo na hikedacte nga gadamecte yogo na ingucyac iwahac gadacte. Ailu gale alingfoc yogo nale agofoc. Nga gale Wapong yogo nale Wapong. 
RUT.1.17	Aime ga wenuwa homadamecte, yogowahac na homabe longnudaingte. Homacti sugu na galacni baicnudaicte. Na gaholec mi gadacte ilec ailu ameine Wapontacni umacineholec badacte.” 
RUT.1.18	Inguc milu ye hataelu sanangne Naomi inguchac nganiwec. Ilec ailu yowa hegilelu hikeiboc.
RUT.1.19	Hikecgu Betelehem taonka sulumeboc ngic-ngigac yenge sasawadi yekele kwatackelu olong baibong. Ailu mac-file ngigac yengi ngani-lilicyepalu miibong, “Yogo Naomi hocne.”
RUT.1.20	Uwangagubong Naomidi yanguc miwec, “Nale wac Naomi hatacmac mi midaing. Kuc Fileine yedi ngageme nala doic kwele-umactowa fikewec, ilec ailu nale wac Mara wacnudabiyeng.
RUT.1.21	Na esecne mafaneholec gaiba. Nga yakucmac ine Wapongti bafaliyecnume wiyac mikac, ngani-motolu hefaliegabac. Wapongti umac witina lolu monickolec Kuc Fileinedi lokwesacka locnuwec. Yogolec ngenge omale Naomi wacnugaing?”
RUT.1.22	Dameng iwa Naomi nga yengauine Ruti yeke Moabi himong hegilelu Betelehem taonka padi ingucne bali wewe dameng fungke-fungkeina hefalieiboc. Ruti ye ine Moabi alingkacni ngigac.
RUT.2.1	Naomi ngaweine Elimelec, yele alingkacni ngic dongeineholec monic gawec, wacine Boas.
RUT.2.2	Aime Moabi ngigac Ruti yei Naomi edolu yanguc miwec,
RUT.2.2	Inguc mime Naomidi yanguc edowec, “Yengaune, ga migic inguc ainong.”
RUT.2.3	Inguc mime ye bole monic iwa lekwesilu webac aiibong lobenginang domame noine gocne wa-fawec, yogo ba-habu aiwec. Lobeina ngageme bole yogo Boasle bole aiwec. Boas ye ine Elimelecte alingkacni.
RUT.2.4	Dameng yogowahac Boas ye Betelehem taonkacni wawec. Walu webac aiibong nganicyebalu yanguc edocebawec, “Wapongti ngengeholec gadaic.”
RUT.2.4	Inguc mime yenge ameine yanguc bafaliyecnoibong, “Wapongti mosocgudaic.”
RUT.2.5	Aime Boas ye webac aiibong yengele damong, yela lelu uwacnowec, “Ngigac-adu yogo male?”
RUT.2.6	Inguc mime yanguc bafaliyecnowec, “Ngigac-adu ye Naomiholec Moabi aling himongkacni weleiboc. 
RUT.2.7	Ailu ye yakucmac wele yanguc migac, ‘na nalic webac aigaing yengele lobewa galu noine gocne dodockacni wa-fame ba-habu aidaba, me?’ Inguc milu ubiyacte benang wele ba-habu aigac. Ailu mi ngiye-ngagegac. Yakucmac falewa kpisicnemac ngiye-ngagegac.”
RUT.2.8	Inguc mime Boasdi Ruti edowec, “Adune, na edocgube ngagec! Ga noine ba-habu ainogale milu bole monicka mi hikedamec. Bole yagowa sugu nale bole-adufocne yengeholec gadamec. Bole yago mi hegiledamec. 
RUT.2.9	Ailu webac aidaingte yenge wenuwa gabong, yogo nganilu adufocne yenge balaibecebadamec. Nga ngic yenge mi basowalecgudabiyentele aka-yowa mibac. Ailu misale aigeleme nalic galu misa kufockacni balu nodamec. Yogo nale bole-madec yengi bawelebiyeng domagac.”
RUT.2.10	Boasdi Ruti inguc micnome Ruti ye keta badulu haicine himongka heluluckelu miwec, “Na wenuc haicfulu ngigacti gale dongowa fikebe emegona locnugic?”
RUT.2.11	Inguc mime Boasdi miwec, “Ga ngawegone biyac homame gacgu yengaugoneholec yawa weleiboc. Aime yengaugone madickeng yogo siduc sasawa nala biyac kwesiwec. Ailu nenggac-mamacfocgone nga mac-himonggone yogo hegilelu ngic mi ngagecnubagic, nongela kwilic wele gagic. 
RUT.2.12	Yogolec ameine Wapongti badugeledaic. Ailu ga Wapong yele habalac bageina sangkelu gagic. Yogolec Anutu, Israelle Wapong yeicne sugulacni ameine sasawa gala weledaic.”
RUT.2.13	Inguc mime Rutidi miwec, “Sugucnene Boas, ga kwele-madic ainelelu baficnu-gadamec. Ailu bamadicnulu yowa efecnemac kwelec kwekwegone edocnugic, yogo na sifu gale bole-adufoc yenge ingucne mi aidacte.”
RUT.2.14	Gacgu nosing-dameng aime Boasdi Ruti edolu miwec, “Ga yawa wele bret gocne balu waing-hulung kpomuluckelu noc.”
RUT.2.14	Inguc mime Ruti ye bole ngic-ngigac ngiyeibong, yengeholec ngiyewec. Ngiyeme Boas ye bali noine lobong loboicne gocne lacnome nowec. Nome gebeckeme toseine bawec. 
RUT.2.15	Ngiyeme Ruti ye monickolec noine ba-habu ainale fangkewec. Fangkelu leemowa Boasdi bole-madecfocine edocebalu yanguc miwec, “Ye nalic hegilebong galu noine dodockacni hewacnginang monic-monic fagac, yogo banoga aime aka mi hedickedaing. 
RUT.2.16	Ailu ngenge dodockacni benang yedi badaictele, noine monic-monic nebecine fulucke wickebong fame ye nganilu badaic. Bame ngic monicti ilec ailu ngage-sowac mi aidaic.”
RUT.2.17	Boasdi inguc mime Ruti ye bolewa noine ba-habu gaemowa mac debolewec. Deboleme ba-habu aiwec yogo balu weme wame bawec, bali hucine yogolec umacine 12 kilo, ingucne aiwec. 
RUT.2.18	Aime weme wame umacine balu delu taonka fewec. Feme nosing bocyac ba-habu aiwec, yogo yengauine edalime nganiwec. Nga nosing loboicne nolu gebeckeme balewec, yogolec toseine ingucyac witina lacnowec.
RUT.2.19	Lacnome yengauinedi uwacnowec, “Ga yakucmac wenuwa galu noine ba-habu bole bagic? Ngic emeina locguyec, ye Waponte mosocti yela fadaic.”
RUT.2.19	Inguc mime Ruti ye male bolewa galu bawec, yogolec siduc yengauine yanguc aicnowec, “Na yakucmac ngic monic wacine Boas, yele bolewa gagabac.”
RUT.2.20	Aime Naomidi yengauine edowec, “Wapong ye gagaing nga homaicne yengela pasi madicne banale tatakic mi aicaigac. Wapong yeicne mosoc sugudi ngic yela fadaic. Ailu ye nongele alingkacni ngic gocne ame-babafocnonggeng gaibong. Yengelacni monic ye hocne aigac.”
RUT.2.21	Inguc mime Moabi ngigac Rutidi miwec, “Ye na ingucyac yanguc edocnugac, ‘Ga nale bole-babafocne yengeholec gadamec gacgu noba nosing ba-habu dameng iwa motodaicte.’”
RUT.2.22	Aime Naomidi yengauine Ruti yanguc edowec, “Yengaune ga yele bole-adufocineholec madicne benang gaengka wiyac monicti nalic mi basowalecgudaictele gadamec. Entacka bole monicka hikedamecte iwaine umac badamecte.”
RUT.2.23	Aime Ruti ye Boasle bole-adufocine yengeholec noine ba-habu gacgume bali nga wit ba-habu dameng motowec. Dameng iwa Ruti ye yengauinele macka ngiye-fac gawec.
RUT.3.1	Hadeng monic Naomidi yanguc edowec, “Yengaune, na nalic ga yefe monic bafuwagelebe ngiye-ngiyegone madicne aidaicka. 
RUT.3.2	Nga bole-adufoc yengeholec gagic, yengele damong Boas, ye nongele alingkacni aigac. Ye deboc yagowahac nosing-wewe macina bali hucine gbelongka wikelu gadaicte. 
RUT.3.3	Ilec ailu ga nalic misa lowalu ngakpi-kpolucgone madicne benang holelu socgone tokic lowalu nosing-wewe macka hikedamec. Inguc aiyengka, yei ine mi nganicgudaic. Ailu, nosing misa nowackeme motome hike wenuwa fadaicte,
RUT.3.4	Yogo ngani-ngagec aidamec. Ailu ga yogowa hikelu hemac higeina fadaicte, yogo baickelu emeina moc wa-fadamec. Aime ga oma bole badamecte, yogo yeuctiyac edocgudaicte.”
RUT.3.5	Inguc mime Ruti ye yanguc bafaliyecnowec, “Ga edocnugic, yogo na nalic sasawa aidacte.”
RUT.3.6	Inguc milu ye nosing-wewe macka hikelu yengauine edowec, yogolecsoc benang yanguc aiwec.
RUT.3.7	Aime Boas ye nosing misa nowackelu kwele-madictowa ngagewec. Ngagelu ye nosing habu ngiyewec, yogolec nebocina hikelu wa gung fawec. Gung faemowa Ruti ye akikic hikelu higeina hemac baickelu fawec. 
RUT.3.8	Faemowa deboc hewacina ngic ye kwatackelu hefaliye nganime ngigac monic yele hige emeina fawec.
RUT.3.9	Faemowa nganilu uwacnowec, “Ga ma?”
RUT.3.9	Inguc mime yei bafaliyelu miwec, “Na Ruti, gale kwelec-adu. Ga nale ame-baba ngic aigicte ailu hemacgone toseinedi na nalic hemacnunong.”
RUT.3.10	Aime Boasdi miwec, “Adune, Waponte mosocti gala fanale. Yogolec ga ngic-madec feicne waicne gagabiyeng, ingucne yengela hikebe milu mi hikemec. Ilec yakucmac aibaba madicne aigamec yogodi yengaugone aibaba madicne esecne aicnoing ewaligac. 
RUT.3.11	Ailu adune, ga hangoc mi aidamec. Ga wiyac sasawa edocnugic, yogo na nalic aidacte. Ailu nale ngic-ngigac taonka gagabiyeng yenge, gale pasi dondonne yogo biyac ngani-ngagec aicaigabiyengte ailu inguc aidacte. 
RUT.3.12	Aime na gale ame-baba, noine. Ailu ame-babagone monic haene sugucne gagac, yei ine na ewalicnugac. 
RUT.3.13	Ga nalic deboc yago yawa fadamec. Aime ye saeme ame-baba ngic yefenonggeng fagac, yogo balaibelu angac ngagelu bacgunogale ngagelu nalic bacgudaic. Aime ye yefe yogo mi balaibelu nalic bacgudaictewa ingucne ine nani nalic bacgudacte. Yogo Wapongti ngageme migabac. Yogolec ga yawa faengka mac saena.”
RUT.3.14	Inguc edome Ruti ye Boasle higeina faemowa gacgu Boasdi yele ngageme ngigac monic yawa nosing-wewe macka kwesiyec, yogodi yengele ngage-ngagewa mi fikedaic. Mac sae-saele ngic yengi mi ngani-motobongka Ruti fangkewec.
RUT.3.15	Aime Boas edowec, “Ga ngakpigone witina hemac hemoctolu badomaengka!” Inguc mime ye hemacine hemoctolu badomame Boas ye bali hucine yogo 40 kilo, yogolecsoc balu umengkecnowec. Umengkecnolu hefalie taonka hikewec.
RUT.3.16	Aime Ruti ye yengauinela hike sulumeme yengauinedi uwacnowec, “Yengaune, wenuc fikegac?”
RUT.3.16	Mime ngicti Ruti wiyac sasawa aicnowec, 
RUT.3.17	Yogolec siduc aicnolu taockelu edowec, “Ye bali umacine 40 kilo, yago yanguc milu nelegac, ‘Ga molegona wiyac monic mi balu moc benang yengaugonela nalic mi hikedamecte.’”
RUT.3.18	Aime Naomidi edowec, “Yengaune, ga wangec gacgu bole yogolec noine wenuc fikedaicte, yogo nganidamec. Ngic ye moc sugu benang nalic mi gadaictele ailu boleine balu gagac, bagacgu yakucmac noine fikedaicte.”
RUT.4.1	Aime Boas ye taonka felu taon nuina hike ngiyewec.
RUT.4.2	Boasdi taonte ngic micne yengelacni ngic 10 hefolecebalu miwec, “Yawa wele ngiyening!” Inguc mime yenge ingucyac lelu wangiyeibong. 
RUT.4.3	Wangiyeebongka Boasdi Rutile ame-baba ngic siduc yanguc aicnowec, “Naomidi Moabi aling himongkacni hefalie welelu Elimelecte bole giyeng yogo fuli baninte miwec. 
RUT.4.4	Na mimi yogolec ngagelu miyegengkelu edocgugabac. Ga, yawa ngiyegabeleng nga habu nongele micne ngiyegabiyeng, yengele dongowa himong yogo fuli badamec. Ame-baba ngic yefenonggeng fagac. Yele ame-baba ngic ingucne monic mi gagaing. Yogo ga molic-molic nga na gale lobewa gagabelec. Ilec yefe yogo balaibelu badamecte milu nalic ameine fuli badamec. Nga yefe yogo mi balaibelu badamecte milu, yogo nalic edocnung ngagebe.”
RUT.4.4	Inguc edome ngicti miwec, “Na nalic ame-baba ngic yefenonggeng fagac, yogo balaibelu himong yogo ameine fuli badacte.”
RUT.4.5	Inguc mime Boasdi taockelu miwec, “Ga Naomilacni himong fuli badamecte, dameng iwahac ngigacgone Ruti ingucyac balu bagadamecte. Ailu Ruti ye Moabi ngigac. Ngic homawec, yele hodac. Yogolec ga yefenonggeng fagac, yogo balaibelu Ruti ingucyac balu ngaweine homawec, yele wacine himong yogowa hole-gboliyelu mole-danoc yogo basanangkelu damongkelu bagadamec.”
RUT.4.6	Yowa inguc mime yedi yanguc bafaliyecnowec, “Inguc aime na sifu ame-baba ngic yefenonggeng, yogo nalic mi balaibedacte. Inguc ailu nanicne mole-danoc basowaledacka. Yogolec ga gageuc yogo ameine fuli banong. Nani badackalesoc ameine na mi aidacte.”
RUT.4.7	(Dameng iwa Israel-ngic yenge wiyac gocne fuli baba aibong mimipang yanguc sanangkewec, Ngic yogo ye mimipang micnolu basanangkenale suine nebocine hemoctolu lacnowec. Inguc aibong fuli baba yogo sanangkewec.)
RUT.4.8	Ailu ame-baba ngicti Boas yanguc edowec, “Yogo ga fuli badamec!” Milu hige ebecine hemoctowec.
RUT.4.9	Inguc aime Boasdi micnefocine nga ngic-ngigac ngiyeibong yanguc edocebawec, “Ngenge na widecnubongka na yakucmac Naomilacni Elimelec, Kiliong nga Malong, yengele wiyac sasawa yogo fuli badacte. 
RUT.4.10	Iwacnihac na ingucyac Moabi ngigac Ruti, Malong hodacine ye babe nale ngigac aidaicte. Ailu na ngic homawec, yele wac hole-gboliyelu mole-danoc gadaictele ailu wacine yele mackacni me ngesa-ngamboine siduc mi miyac aidaicte. Yogolec yakucmac ngenge na widecnugabieng.”
RUT.4.11	Inguc milu ngic-ngigac nga micne taon nuina ngiyeibong, uwayeleme yenge sasawadi miibong, “Nonge widecgugabeleng. Wapong yeuc ngageme Resel nga Lea yeke Israel habu basugulecnubaibocte yakucmac gagabeleng. Yakucmac Wapong yeuc Ruti ngagecnome yeke ingucne aidaic. Ngigac yago baefeckeme macgona ofedaicte. Ga Efarata alingkacni ngic sugucne ailu Betelehem taonka gaengka wac-siducgone suguledaic. 
RUT.4.12	Aime Wapong ye ngigac-adu yogowacni gale gbolifocgone bafuwageledaic. Bafuwageleme gbolifocgone yogo Peresle gboli ingucne fikedaing. Peres ye Tamar nga Yuda yekele madec.”
RUT.4.13	Inguc mibong Boas ye Ruti bame ngigacine aime gaiboc. Aime Wapongti Ruti kogockolec aidaictele ngagecnome ye madeckolec aiwec. 
RUT.4.14	Madec fikeme ngigac yenge Naomi edoibong, “Nongileng Wapong mitengkenang! Ye yakucmac pasi ingucne gala bame ame-baba ngicgone fikegac, yogo mi miyac aidaicte. Israel aling himongka yele wacine sugule-hikedaic. 
RUT.4.15	Yengaugone ye madec yogo bagacte ailu ga sugucne aidamecte, dameng yogowa yedi misa-welec ngicgone ailu damonggulu gadaicte. Aime yengaugone ye gale angac sugucne ngagedaicte, yogo gale madecfocgone 7 gadabong midec yengele angac ingucne mi fikedec.”
RUT.4.16	Inguc mibong Naomi ye kogoc yogo ba-tabu aicnolu damongkelu gawec. 
RUT.4.17	Gacgume yele mac emeinacni ngigac habu gaibong yenge miibong, “Naomi ye madec monic bangiyegac.” Inguc milu yenge wacine Obede wackeibong. Aime gacgu ye Yesile mamac aiwec. Aime Yesi ye Dawidle mamac aiwec.
RUT.4.18	Peresle ngesa-ngambofocine yengele wac-aling yanguc fagac:
RUT.4.18	Peres yelacni Hesoron fikewec.
RUT.4.19	Hesorontacni Ram fikewec.
RUT.4.19	Ramtacni Aminadap fikewec.
RUT.4.20	Aminadaplacni Nasong fikewec.
RUT.4.20	Nasontacni Salamong fikewec.
RUT.4.21	Salamontacni Boas fikewec.
RUT.4.21	Boaslacni Obede fikewec.
RUT.4.22	Obedelacni Yesi fikewec.
RUT.4.22	Aime Yesi ye Dawidle mamac.
MAT.1.1	Yesu Kristolacni fikesawec ailu fike-ofeibong, yogolec yanguc kwelengkeibong. Yesu ye Dawidile alingkacni, Dawidi ye Abrahamte alingkacni.
MAT.1.2	Abraham ye Aisakle mamac,
MAT.1.2	Aisak ye Yakobole mamac nga
MAT.1.2	Yakobolacni Yuda nga ngic hae-gbafocine.
MAT.1.3	Yudale madeckecine Peres nga Sera fikeiboc, yekele nenggacnginec Tama.
MAT.1.3	Aime Peres ye Hesorongte mamac nga
MAT.1.3	Hesorong ye Ramte mamac.
MAT.1.4	Ramti Aminadapte mamac,
MAT.1.4	Aminadapti Nasonte mamac nga
MAT.1.4	Nasonti Salmonte mamac.
MAT.1.5	Salmon ye Boasle mamac nga nenggacine Rahap.
MAT.1.5	Boas ye Obedele mamac nga nenggacine, yogo Ruti.
MAT.1.5	Aime Obede ye Yesile mamac.
MAT.1.6	Yesidi ngictau Dawidile mamac,
MAT.1.6	Dawidi ye esecne gacgu Uriale ngigac
MAT.1.7	Solomon ye Rehoboamte mamac,
MAT.1.7	Rehoboam ye Abiyale mamac nga
MAT.1.7	Abiya ye Asale mamac.
MAT.1.8	Asa ye Yehosafatte mamac,
MAT.1.8	Yehosafat ye Yehoramte mamac nga
MAT.1.8	Yehoram ye Usiale mamac.
MAT.1.9	Usia ye Yotamte mamac,
MAT.1.9	Yotam ye Ahasile mamac nga
MAT.1.9	Ahasi ye Hesekiale mamac.
MAT.1.10	Hesekia ye Manasele mamac,
MAT.1.10	Manase ye Amonte mamac nga
MAT.1.10	Amon ye Yosiale mamac.
MAT.1.11	Yosia yelacni Yekonia nga gbafocine fikeibong. Babilon yengi Israel aling witicebalu bacebalu Babilon taonka hikeibong, dameng iwa yenge fikeibong.
MAT.1.12	Babilon hikebong lobeina
MAT.1.12	Yekonia yelacni Sialtiel fikewec.
MAT.1.12	Nga Sialtiel ye Serubabelle mamac.
MAT.1.13	Serubabel ye Abiutte mamac,
MAT.1.13	Abiut ye Eliakimte mamac nga
MAT.1.13	Eliakim ye Asorle mamac.
MAT.1.14	Asor ye Sadokte mamac,
MAT.1.14	Sadok ye Akimte mamac nga
MAT.1.14	Akim ye Eliutte mamac.
MAT.1.15	Eliut ye Eleasale mamac,
MAT.1.15	Eleasa ye Matante mamac nga
MAT.1.15	Matan ye Yakobole mamac.
MAT.1.16	Yakobo ye Yosefele mamac. Aime Yosefe ye Mariale ngawe aiwec. Nga Maria yelacni Yesu madec fikeme ye Mesia
MAT.1.17	Aime yengele fikesawecngineng Abrahamtacni fike-ofecgubong Dawidi fikeme alecine 14 aiwec. Nga Dawidilacni fikesawecngineng fike-ofecgubong alecine 14 aiyemewa Babilon bacebalu hikeibong. Aime iwacni gaofebong alecine 14 aiyemewa Mesia fikewec.
MAT.1.18	Yago Yesu Kristole fike-fikele siduc. Maria ye Yesule nenggac. Ye ngic monic, wacine Yosefe, yeholec bingecka gaiboc, nga Maria ye Yosefeholec monic fa-fangkec mi aiyebocka Tili Asulacni madec gobeewec.
MAT.1.19	Aime ngaweine Yosefedi inguc ngagelu ngic dondonne gawecte ngic-ngigac yengele dongewa ngigac-bingecine yowa aicnome game-game aidaickale ngageme nalic mi aime bucine akikic lome hikenale ngagewec.
MAT.1.20	Ngagelu ye ilec ngage-ngage bole balu gacgume Sugucnele angelo monicti gungka fikecnolu yanguc edowec, “Yosefe, Dawidile fikesaweckacni, ga ngigac-bingecgone Maria banogale mi hangocgudaic. Kogoc yele gobewa ngiyegac, i Tili Asulacni. 
MAT.1.21	Mariadi madec yogo badaicte, yedi galu ngic-ngigacfocine bikickacni bamoctocebame wasecne aidaingte. Ilec ailu yele wacine Yesu
MAT.1.22	Aime esecne Sugucnedi yowa i Wapongte siduc mimi yela lome miwec, i hocne fikenale inguc fikewec.
MAT.1.23	“Ngagegaing, ngigac-adu ngickolec mi faicnedi madec monic gobeelu bame yele wacine Emanuel midaingte.” Wac ilec fungine yanguc: Wapongti nongilengkolec gagac. 
MAT.1.24	Aime Yosefe ye gungkacni fangkelu Sugucnele angelodi yowa edowec, i balaibe hikelu Maria bame macina feiboc. 
MAT.1.25	Felu ngigacineholec mi faebocka madec fikewec. Fikeme Yosefedi madec i wacine Yesu wackewec.
MAT.2.1	Yesu ye Betelehem taonka fikewec, Yudeya prowinswa, dameng iwa Herodedi ngictau gawec. Gacgume ngage-ngage ngic gocne himong wenac ofe-ofeinacni Yerusalem kwesiibong. 
MAT.2.2	Kwesilu yanguc miibong, “Yuda ngic
MAT.2.3	Inguc mibong ngictau Herodedi yowa i ngagelu kwele-umac bawec. Aime ngic-ngigac Yerusalem gaibong, yenge ingucyac aiibong. 
MAT.2.4	Aime yedi Yuda aling yengele depec-baba ngic micne nga Mosesle yefe-yowale
MAT.2.5	Uwayeleme miibong, “Yogo Betelehem Yudeya prowinswa. Ilec ailu Wapongte siduc mimi ngicti yanguc biyachac kwelengkewec fagac,
MAT.2.6	‘Yuda himongka Betelehem habu-macka micne monic fikelu Israel ngic-ngigacfocine lama ingucne damongebadaicte, ilec ailu mac yogo Yuda alingte taon gocne, yengele wawaine miyac, Betelehem ye wac-bingecineholec.’ ” 
MAT.2.7	Inguc edobong Herodedi wenac ofe-ofeinacni ngage-ngage ngic yenge sangke-sangke hefolecebalu asocmeng ma damengka fikeyec, yogolec dameng dondonne ngagenale mi-uwac aiyeleme edoibong. 
MAT.2.8	Edobong yedi yanguc milu salecebawec, “Ngenge Betelehem taonka hikelu kogoc wenuwa fagac, i basackegacgu bafuwalu kwesi edocnubong nanidiyac hikelu alang bacnodacte.”
MAT.2.9+MAT.2.10	Ngictau ye inguc mime yenge i ngagelu yefewa hikeibong. Hikelu asocmeng wenac ofe-ofeina nganiibong, ihac hatacmac fikeme nganilu kwele-madictowa ngagelu mibelic-belic homacne aiibong. Aime asocmengti molickeyeleme hikegacgu kogoc fawec, mac yogolec feina holelu ngiyewec. 
MAT.2.11	Ngiyeme yenge macka felu kogoc nga nenggacine Maria nganicepaibong. Nganicepalu ketadi holelu ngosockelu afeeibong. Ailu hiyenginangkocni kwele-madicte, gol nga hasoc hole-holele nepa hoine madicne ailu tokic hoine madicne wacine mira, i lacnoibong.
MAT.2.12	Ailu Herodela yefe mi hefaliye hikeningte Wapongti gungka aka-yowa milu edocebawec. Edocebame yenge yefe monic balaibelu himongnginang hefaliye hikeibong.
MAT.2.13	Hefaliyelu hikebong Sugucnele angelo monicti Yosefe gungka fikecnolu yanguc edowec, “Ga fangkelu kogoc nenggacineholec bacepang hangoc Aigita
MAT.2.14	Inguc mime Yosefe ye deboc iwahac fangkelu kogoc nenggacineholec bacepame Aigita himongka hikeibong. 
MAT.2.15	Hikelu iwa gacgubong Herode homawec. Aime esecne Sugucnedi yeicne siduc mimi ngic yele micka lolu yanguc miwec,
MAT.2.15	“Aigita himongkacni madecne wackebe kwesiwec.” 
MAT.2.15	Dameng iwa yowa yogo noine fikewec.
MAT.2.16	Aime ngage-ngage ngic yenge Herode kwesackelu yele yowa hegilebong, ye inguc ngagelu aalic sugucne ngagewec. Ngagelu Betelehem nga mac-himong yogolec emewa fayackewec, iwa hudu-baba ngic salecebame yengi hikelu ngic-ngigac mac iwacni yengele madecfocngineng hifangineng yaeckang ailu kogoc gbolicne fikeibong, yenge sasawa wecebabong homayackeibong. I ngage-ngage ngic yengelacni dameng ngagewecte, yogo aiyelewec. 
MAT.2.17	Inguc aime siduc mimi Yeremiyadi yowa yanguc miwec, ilec noine fikewec.
MAT.2.18	“Rama habu-macka hisonggong nga kwele-sowac sugucne fikegac. Yogo Resel
MAT.2.19	Aime Yosefe ye Aigita himongka ngiyeemewa Herode homame Sugucnele angelo monicti gungka fikecnolu yanguc edowec, 
MAT.2.20	“Madec yogo wehomanogale miibong, ngic i yenge biyac homaibongte ga fangkelu madec nenggacineholec bacepaengka ngenge Israel himongka hatacmac hikening.”
MAT.2.21	Inguc mime Yosefe ye efeckelu fangke madec nenggacineholec bacepame Aigita himong hegilelu Israel himongka hefaliye hikeibong. 
MAT.2.22	Hikelu ngageme, “Akelaosdi mamacine Herodele mac balu Yudeya prowins, yogolec ngictau aiwec.” Yosefe ye yowa-siduc i ngagelu iwa ganogale hangockewec. Ailu ye gungka sawang-yowa ngagewecte Galili prowins iwa hikeibong. 
MAT.2.23	Hikelu taon monic wacine Nasaret, iwa gaibong. Aime esecne Wapongte siduc mimi ngic yengi yowa yanguc miibong, “Ye Nasaret ngic, inguc midaingte.” I noine fikenale inguc aiwec.
MAT.3.1	Dameng iwa Yohane misa-lowacti Yudeya himong kisiwa hikelu ngic-ngigac Wapongte yowa edocebalu weduyelelu 
MAT.3.2	miwec, “Honocmengte ngani-damongti
MAT.3.3	Aime Wapongte siduc mimi Yesaiyadi Yohanele yanguc kwelengkewec,
MAT.3.3	“Himong kisiwa wawac monic yanguc fikegac, ‘Ngenge Sugucnele yefe wesackelu hole-wenengkening.’ ” 
MAT.3.4	Aime ye ngakpiine kamelle kandangnginedi baicne, i holelu umbikaine monic sic socinedi baicne, yogodi hewacina hefelu gawec. Ailu ye ipowa nga begecte mac misaine nolu gawec.
MAT.3.5	Aime Yerusalem ngic-ngigac nga Yudeya prowins iwacni ailu Yodan misa emeina himong falewecka, iwacni yenge sasawadi macnono yela hikeibong. 
MAT.3.6	Hikelu bikicngineng mifickeyackebong Yodan iwa misa lowayelewec. 
MAT.3.7	Aime Farisaio nga Sadyusi
MAT.3.8	Ilec ngenge kwele-hefaliyecte silicka pasi noine bafuwadabiyeng. 
MAT.3.9	Ailu ga geicnele yanguc mi ngagedamec, ‘Abraham ye ngambone aigacte wasecne aidacte.’
MAT.3.10	“Naka yoc fungina biyac loicne fagac. Aime yoc gocne noine madicne mi aicaigaing, i sasawa weyackelu dacka wikedaingte.
MAT.3.11	Na kwele-hefaliyecte misa lowangelegabac. Nga ngic lobena kwesilu gagac, yedibac Tili Asu nga dac lowangeledaicte. Ailu yele tapilidi nale tapili ewaligac. Na ngic waweweine ingucnedi yele hige-ebec hemoctocnobe nalic mi madickedaicte.
MAT.3.12	Ye moleina yafole fok balu welelu wit yafoineholec baic-baicte sobengka fame i filalu yafoine baickedaicte. Baickelu noine bakpaduc ailu nosing-macina lolu yafoine pelengkelu dac pisic-pisicine mikac, iwa wikeme lobedaicte.”
MAT.3.13	Dameng iwa Yesu ye Galili prowinswacni Yodan misawa hikelu Yohanedi misa lowacnonale edowec. 
MAT.3.14	Edome Yohane ye i ngageme nalic mi aime yanguc miwec, “Gagi na nalic lowaneleengka madickedaicte, aime ga nala kwesilu nani lowagelebele migic.”
MAT.3.15	Inguc mime Yesudi yanguc miwec, “Ga yowa i hegileng, pasi dondonne sasawa noine fikenale yakumac edocgugabac, inguc aiyengka madickedaicte.” Inguc mime nalic milu yowaine balaibewec.
MAT.3.16	Aime Yesu ye misa lowalu misawacni ofeemewa honocmeng angkewec. Angkeme Wapongte Asudi tudiling nangole silic ingucne ailu yela wame nganiwec.
MAT.3.17	Wame honocmengkacni malac monicti yanguc fikewec, “Yogo angac-madecne, ye ngani-angac aicnogabac.”
MAT.4.1	Aime Aleng Sugucnenginengti Yesu lokwesacka lonale Asudi mengockeme himong kisiwa hikewec.
MAT.4.2	Hikeme Yesu ye iwa deboc hadeng 40 nosing-sawe galu nosingte homawec.
MAT.4.3	Inguc aime lokwesac-ngicti yela kwesilu miwec, “Ga Wapongte Madec noine gagicka posa yago miyengka bafaliyelu bret aina.”
MAT.4.4	Inguc mime Yesudi yowa ameine bafaliyecnolu yanguc edowec, “Yowa yanguc kwelengkeicne fagac,
MAT.4.4	‘Ngicti nosingka sugu mi ganoga, miyac. Ye Wapongte mickacni yowa ofecaigac, yogo sasawa balu ganoga.’ ” 
MAT.4.5	Inguc mime Aleng Sugucnenginengti Yesu mengockeme taon gbagbacna
MAT.4.6	“Ga Wapongte Madec noine gagicka ga geuctiyac yawacni wintackelu haunong. Yowa yanguc kwelengkeicne fagac,
MAT.4.6	‘Ye gale ailu angelofocine bole-yowa yeleme yengi molengineng feina sesegubong posa monicti higegone nalic mi helockedaicte.’ ” 
MAT.4.7	Inguc mime Yesudi yanguc edowec, “Ailu hatacmac yowa yanguc kwelengkeicne fagac,
MAT.4.7	‘Ga Sugucne Waponggone lokwesacka mi lonong.’ ” 
MAT.4.8	Inguc mime Aleng Sugucnenginengti Yesu hatacmac mengockeme kupic sugucne monicka felu himongtowa himong gamangnginengkolec nga tapili hibi-angoctowaine fungine fungine, i edalilu 
MAT.4.9	miwec, “Ngagegic, ga ngosockelu ketadi holenelelu alang baneleengka wiyac yago sasawa geledacte.”
MAT.4.10	Inguc mime Yesudi yanguc edowec, “Aleng Sugucnengineng, ga baickenong. Yowa yanguc kwelengkeicne fagac,
MAT.4.10	‘Ga Sugucne Waponggone, ye moniyang sugu alang bacnolu kwelec kwecnodamec.’ ” 
MAT.4.11	Inguc mime Aleng Sugucnengineng ye hegilelu hikeme angelo yengi kwesilu Yesu ngani-damong aicnoibong.
MAT.4.12	Ngic yenge yowa yogo miibong, “Yengi Yohane muc-macka lobong ngiyegac.” Yesu ye i ngagelu Galili prowinswa Nasaret taonka hefaliye hikewec.
MAT.4.13	Hikelu Nasaret hegilelu Sebulun nga Nafatali yekele himong Galili lifuc mecina, Kapeneam taonka hikelu gawec. 
MAT.4.14	Aime Wapongte siduc mimi Yesaiyadi yanguc miwec, ilec noine fikewec,
MAT.4.15	“Yodan misa nebocina yefe lifucka hikegac, Sebulun nga Nafatali himong iwa Israel yengele alingkacni miyac, yengi Galili prowinswa gagaing. 
MAT.4.16	Ngic-ngigac yogo yenge kundungka gagaing, yenge angoc sugucne nganiibong, aime ngic-ngigac himongka homacte bagewa gaibong, yengele hewacka angocine fikewec.” 
MAT.4.16	Yowa i noine ainale ye Kapeneam taonka ngiye-fac ailu gawec. 
MAT.4.17	Dameng iwa Yesudi ngic-ngigac yowa yanguc edocebalu weduyelelu gawec, “Honocmengte ngani-damongti biyac bangkalegacte ngenge kwelengineng hefaliyena.”
MAT.4.18	Hadeng monicka Yesu ye Galili lifuc mecina haulu dingong balaibelu hike hae-gba yaeckang nganicepame uficnginec lifucka wikelu domaiboc. I Saimon, wacine monic Pita wackelu gaibong nga gbaine Endru. Yeke misa-sic baba ngic gaiboc. 
MAT.4.19	Yeke nganicepalu yanguc edocepawec, “Ngeke wele na balaibecnunic. Ngeke kiwec-sic bagabiyec silicine ingucneyac ngic bacebanogale wedungetebe.” 
MAT.4.20	Inguc mime yeke uficnginec iwahac hegilelu ye balaibeiboc.
MAT.4.21	Aime iwacni hikelu hatacmac hae-gba yaeckang, Sebedi madeckecine, Yakobos nga gbaine Yohane nganicepawec. Nganicepame yeke mamacnginec Sebediholec wagewa uficngineng bamadickelu gaebongka wacepawec. 
MAT.4.22	Wacepame yeke dameng iwahac mamacnginec nga wage hegilelu ye balaibeiboc.
MAT.4.23	Yesu ye Galili iwa himongsoc lolickelu kpakpaduc macnginang wewedu bole balu ngani-damongte Siduc Madicne edocebalu weduyelelu gawec. Ailu ye ngic-ngigac huc haic fungine funginedi bacebame tapilingineng waicne yenge sasawa bamadicebayackewec.
MAT.4.24	Inguc aime yele siducti hikelu Siria prowins sasawa saweyackewec. Saweme ngic-ngigac madicne yenge huc fungine funginedi ngic-ngigac basowalecebaicne nga doic ngagecaigaing, ailu ngic alengkolec nga gocne homa-gbolic aicaigaing, ailu ngic-ngigac hige-molengineng homaicne, yenge sasawa Yesula bacebalu hikeyackebong yedi bamadicebawec.
MAT.4.25	Aime Galili prowinswacni nga Dekapolis, iwacni ailu Yerusalem taonkacni nga Yudeya prowins ailu Yodan nebocinacni ngic-ngigac habutowadi ye balaibeibong.
MAT.5.1+MAT.5.2	Yesu ye ngic-ngigac habutowa nganicebalu kupicka felu ngiyewec. Ngiyeme mic-tengtengfocine yenge yela lebong yedi yowa yanguc milu weduyelewec,
MAT.5.3	“Ngic-ngigac asule babaficte homalu gacaigaing, yenge kwele-angackolec gadaing, omale honocmengte ngani-damong yogo yengele hocne.
MAT.5.4	Ngic-ngigac kwele-umackolec gacaigaing, yenge kwele-angackolec gadaing, omale Wapongti yenge hocne baefecebanowagac.
MAT.5.5	Nga ngic-ngigac bawacnagulu gacaigaing, yenge kwele-angackolec gadaing, omale himongtowadi
MAT.5.6	Ngic-ngigac nosing nga misale homacaigaing, silicine ingucnehac yefe dondonne gagale homacaigaing, yenge kwele-angackolec gadaing, omale Wapongti yenge yogo gumecebame gebecebadaicte.
MAT.5.7	Ngic-ngigac agofocngineng yengele kwele-sowac ngagecaigaing, yenge kwele-angackolec gadaing, omale Wapongti ingucneyac yengele kwele-sowac ngagedaicte.
MAT.5.8	Ngic-ngigac kwelengineng gbagbacne gacaigaing, yenge kwele-angackolec gadaing, omale yenge Wapong nganidaingte.
MAT.5.9	Ngic-ngigac hudu nga losi babong mogungkecaigac, yenge kwele-angackolec gadaing, omale yenge Wapongte adu-madecfocine wacebadaicte.
MAT.5.10	Ngic-ngigac aibaba dondonne aiyebongka weba-doic aiyelecaigaing, yenge kwele-angackolec gadaing, omale honocmengte ngani-damong yogo yengele.
MAT.5.11	“Nga ngenge nale alingka gagaing ailu ngic yengi misofoc nga weyebic aingelelu kwesac ailu ngengele ngagelu yowa sowacne fungine fungine aingeledaingte. Yenge inguc aingeledaingte, ngenge kwele-angackolec gadaing.
MAT.5.12	Fulingineng sugucne honocmengka lowec fagac. Ngenge ilec kwele-madic ngagelu beliyedaing. Ngic-ngigac yenge esecne Wapongte siduc mimi weyebic aiyeleibong, ngenge aibaba ingucneyac aingeledaingte.
MAT.5.13	“Ngenge kiwec nosingka haume angacineholec aicaigac, ngenge himongka ngic-ngigac kiwec ingucnehac aigaing. Kiwecti angacine miyac aidaictewa angacine hatacmac nalic mi fikedaicte. Kiwec ingucne, yogo boleine mikac aigac. I moc himongka wikebeng ngic yengi higedi edesocebadaingte.
MAT.5.14	“Aime ngenge himongtowa himong yagolec angoc. Taon monic ye kupicka ngiyegac, i nalic mi sangkedaicte.
MAT.5.15	Nga ngic monicti hifa kwendangkelu pakec bageina nalic mi lome ngiyedaicte. Ye hifa yogo mac ngiye-ngiyeina lome ngiyeme ngic-ngigac mac kwelina ngiyegaing, yenge bacebame angoleyackedaingte.
MAT.5.16	Aime ngengele angocti silicine ingucneyac ailu ngic-ngigac bacebame angoledaingte. Angolelu ngengele aibaba madicne nganilu Mamacngineng honocmengka gagac, ye afeedaingte.
MAT.5.17	“Ngenge yanguc mi ngagedaing, na Mosesle yefe-yowa nga Wapongte siduc mimi yengele yowa wenogale waiba. Ngagegaing, na yowa wenogale mi waiba, miyac. Mic-yowaine i noine fikenale waiba.
MAT.5.18	Foinac, Mosesle yefe-yowale sisine me kapucine monicti nalic mi miyac aidaicte. Famehac yowa kwelengkeicne fagac, i sasawadi noineholec aiyackebong himong nga honocmeng motodabiyecte.
MAT.5.19	Ilec ailu yanguc aigac, monic ye yefe-yowa iwacni wiyac kpisicne monic baickedaicte ailu agofocine ingucneyac ainingte weduyeledaicte, ye hocne honocmengte ngani-damongte aling yengelacni ngic waweweinebenang wackenoga. Nga ngic monic ye yefe-yowa balaibelu agofocine balaibeningte weduyeledaicte, ye honocmengte ngani-damongka ngic-ngigac yengele feicne wackenoga.
MAT.5.20	Na yanguc edocngebabe ngagening, Mosesle yefe-yowale wewedu ngic nga Farisaio yenge aibaba dondonne aicaigaing. Aime entacka ngengele aibaba dondonnedi yengele mi ewalidaictewa ngenge honocmengte ngani-damongka nalic mi fedaingte.
MAT.5.21	“Ngampafocnonggeng edocebame ngenge yanguc ngageibong, ‘Ga ngic-ngigac mi wehomacebadamec.’ 
MAT.5.21	Aime ‘monic ye ngic wehomadaicte, ye yowawa domadaicte.’
MAT.5.22	Na yanguc sugu mibe yegengkeme edocngebabe, ngic monic ye agoinele aalic ngagecaigac ye momoc yowawa domanowagac. Nga monic ye agoinele yanguc midaicte, ‘Ga ngic acfititicgone mikac,’ ye Yuda ngic yengele tutumang sugucna yowawa lonowagaing. Nga monic ye agoinele yanguc midaicte, ‘Ga ngage-ngagegone mikac, ga kapainebenang,’ inguc midaicte ye dac-sanangka wikebong haunowagac.
MAT.5.23+MAT.5.24	“Ga ilec ailu kwele-madicte ibu Wapongte lonogale milu yanguc aidamec, Alatawa hikelu agogone gale ngaba aicaigac, i ngagesingkelu ga depecgone alatawa hegileng ngiyeme hikelu agogoneholec yowa miboc madickedaic. Madickeme kwele-moniyang fikemebac kwesi kwele-madicte ibu lodamec.
MAT.5.25	“Aime ngabagonedi yowawa locgudaickale ngeke momoc yefewa hikelu yeholec yowa mificnagulu ngaba hegiledabiyec. Ga inguc mi aidamectewa ngabagonedi ngage-wosaec ngic yela locgume yedi lebe-ngic yengele molewa locgume muc-macka locgudaingte. 
MAT.5.26	Na foinacbenang edocgugabac, ga muc-macka ngiyecgu ngabagonele tofa sasawa bucbucyac baducnoyackelu wadamecte.
MAT.5.27	“Aime yowa yanguc biyac edocebaicne ngageibong, ‘Ga kaiselo mi aidamec.’
MAT.5.28	Na yanguc sugu mibe yegengkeme edocngebabe, ngic monicti ngigac monic nganilu ngani-angac aidaicte, ye kweleinedi selo aibaba i biyac aigac ingucne aidaicte. 
MAT.5.29	Ailu dongegone folewapecti aigeleme bikic bafuwadamectewa ga dongegone kwofutuckelu wikeng hikedaic. Aime socgone tofaine miyac aime socgone bucbuchac dac-sanangka mi wikedaicte, yogodibac madickedaicte.
MAT.5.30	Nga mole-folegonedi aigeleme bikic bafuwadamectewa ga i helockelu wikeengka hikedaic. Socgone tofaine miyac aime socgone bucbucyac dac-sanangka mi wikeme haudaicte, yogodibac madickedaicte.
MAT.5.31	“Esecne yanguc milu gaibong, ‘Ngic monicti ngigacine hegilenale ngagelu, ye hibi kwelengkelu lacnodaic.’
MAT.5.32	Na yanguc sugu mibe yegengkeme edocngebabe, ngic monic ye ngigacine selo aibaba mi aiyemewa ye moc hegiledaicte, ye selo ngigac ainogale aidaicte.
MAT.5.33	“Aime ngampafocnonggeng ingucyac edocebame ngenge yanguc ngageibong, ‘Ga dodofic yowa hefeicne i mi baickedamec. Ailu yowagone Sugucnele dongewa miyengka sanangkewec, i balaibedamec.’
MAT.5.34	Na yanguc sugu mibe yegengkeme edocngebabe, ngenge yowangineng sanangkenale wiyac monic wackelu mi mibong sanangkedaic. Honocmeng yogo Wapongte mac ngiye-ngiye, ilec ailu ngenge honocmeng wackelu yowangineng mi mibong sanangkedaic.
MAT.5.35	Nga himong, yogo yele hige ede-ede, ilec ngenge yowangineng mibong sanangkenale himong mi wackedabiyeng. Ailu ngenge Yerusalem wacka ingucyac yowangineng mibong sanangkenale mi wackedabiyeng, yogo Ngictautowa, yele taon.
MAT.5.36	Aime ga hodoc-docgone kwalac-kwalac moniyang hakic me saec-saec banogalesoc mi aidamecte. Hodocgone wackelu mimipang sanangne mimi, yogo ingucyac hegiledamec. 
MAT.5.37	Ngenge yowangineng sasawa yanguc sugu midaing, ‘Foinac’ i foinac, nga ‘miyac’ i miyac. Yowangineng yago ewalilu taockelu midaingte, i kindololo fileine yelacni weledaicte.
MAT.5.38	“Ngenge yowa monic yanguc biyac ngageibong, ‘Ngic monicti monicte donge hucine basowaleme, yele donge ingucneyac basowalenoga. Nga monicti monicte sofi hedume, yele sofi ingucneyac hedunoga.’ 
MAT.5.39	Na yanguc sugu mibe yegengkeme edocngebabe, ngic-ngigac sowacne aingelebong ngenge ameine monic mi baduyeledaing. Monicti munggunggone folewapec weme, ga munggunggone kanawapec ingucneyac sungkecnodamec. 
MAT.5.40	Nga monicti ngakpigone kwelina banogale yowa lome, ga ngakpigone feina ingucneyac hegilecnodamec. 
MAT.5.41	Nga ngic monicti yoinggulu aigeleme mafaine tengkeengka yefe kilomitaine moniyangtesoc yeholec hikenogale edocgume, ga kilomitaine yaeckangtesoc yeholec hikedamec. 
MAT.5.42	Ailu ngic monicti wiyac monic lacnocte uwageleme, ga i lacnodamec. Nga monicti galacni wiyac monic tofa ainogale milu uwageleme, ga wiyacgone yogo mi sebiledamec.
MAT.5.43	“Yowa monic yanguc fagac, ngenge i esecne biyachac ngageibong, ‘Ngic-ngigac gaholec emegona gagaing, yenge kweledi angac ngageyeledamec.’ 
MAT.5.43	Ailu ‘ga ngabagone kweledi wickedamec.’ 
MAT.5.44	Na yanguc sugu mibe yegengkeme edocngebabe, ngenge ngabafocngineng kweledi angac ngageyeledabiyeng, ailu ngic-ngigac weyebic aingelecaigaing, yengele milockedaing.
MAT.5.45	Ngenge inguc ailu Mamacngineng honocmengka gagac, yele adu-madecfocine gadaingte. Ye wenacine bole-yowa lacnome yogodi ngic madicne nga sowacne yengele ailu ofecaigac. Ailu ye ngic dondonne nga ngic aibaba dondonne mi aicaigaing, yenge momocyac mac yelecaigac. 
MAT.5.46	Ailu ngic-ngigac yengi ngenge kweledi angac ngagengelebong, ngengi yenge ingucnehac kweledi angac ngageyeledabiyeng, aibaba ilec fuliine silicina nalic mi badaingte. Takes-baba ngic
MAT.5.47	Ngenge ngic agofocngineng yenge aneng baneng aiyeledaingte yogodi aibaba feicne miyac. Ngic-ngigac aling Wapong mi ngagegaing, yenge ingucneyac yogo aicaigaing. 
MAT.5.48	Ilec ailu ngenge ngabafocngineng angacka ago aiyeledaing. Honocmeng Mamacngineng ye dondonne gagacte ailu ngenge ye ingucneyac dondonne gadabiyeng.”
MAT.6.1	“Ngenge ngic-ngigac yengi nganicngebalu mitengngebaningte yengele dongewa aibaba madicne mi ailu gadaing, miyac. Ngenge inguc ailubac honocmeng Mamacngineng yelacni pasi madicnele fuline monic mi badaingte. Inguc fikedaickale ngani-motolu gadabiyeng.
MAT.6.2	Ngic kwesacine gocne yenge ngic-ngigac waweweine kwele-madicte wiyac yelenogale kpakpaduc macka me yefe sugucna kpekpeng uctowaineholecti fitobong ngic-ngigac yengi mitengebadaingte. Na foinac edocngebagabac, ngic ingucne yenge fulingineng bucbucyac biyac baibong. Ngenge inguc mi aidaing. 
MAT.6.3	Ga ngic-ngigac waweweine kwele-madicte wiyac monic yelenogale ngagegic, yogo ngic monicti mi ngagegeledaic. 
MAT.6.4	Ilec ailu ga kwele-madicte wiyac yeledamecte, i sangke-sangke faemewa Mamacgone wiyac sangke-sangke nganicaigac, yedi hocne fuline geledaicte.
MAT.6.5	“Aime ngic kwesacine yengi milockenogale milu aicaigaing, yenge kpakpaduc macka nga yefe kweyasicina milockelu domabong ngic yengi nganicebalu mitengebaningte angac ngagecaigaing. Foinac, yenge fulingineng bucbucyac biyac baibong, yogo inguc edocngebagabac. Ngenge yenge ingucne mi aidaing.
MAT.6.6	Ga milockenogale milu, iwabac macgone kweline kpisicna felu nugone holelu Mamacgone mi nganiengka gagac, ye milockedamec. Inguc aiyengka Mamacgone aibaba sangke-sangke ngani-ngagec aicaigac, yedi fuline geledaicte.
MAT.6.7	“Ailu ngenge milockenogale milu, ngic-ngigac aling Wapong mi ngagegaing, yengi milockecaigaing, ngenge yenge ingucne mi milockedaing, miyac. Yenge mimiloc dalicne ngage-wosaec mikac moc milockecaigaing. Ailu yowangineng homacne wafecaigaingte ailu ngagebong miloc-milocngineng noineholec aicaigac.
MAT.6.8	Ilec ngenge yenge ingucne mi aidaing. Ngenge mi milockeebongka Mamacngineng ye ngenge oma wiyacte kpungkecaigaing, yogo ye biyac ngagecaigac.
MAT.6.9	“Inguc aime ngenge yanguc milu milockedaing,
MAT.6.9	‘Honocmeng Mamacnonggeng,
MAT.6.9	Ga wacgone gbagbacne fadaic.
MAT.6.10	Aime ngani-damonggone welenoledaic.
MAT.6.10	Honocmengka gale angac nga ngage-ngage balaibebong fagac, silicine ingucneyac himongka nongela fikedaic.
MAT.6.11	Ga yakumac nosing socnonggeng nolenong.
MAT.6.12	Aime nonge ngic yengele bikic hegilegabeleng, silicine ingucneyac ga nongele bikicte ameine hegilenolenong.
MAT.6.13	Ga lokwesacka mi locnubadamec,
MAT.6.13	Ailu kindololo fileine yelacni baicnubadamec.’
MAT.6.14	“Ngenge ngic-ngigac kindololo aingelebong, ngenge yengele bikic hegiledaingtewa honocmeng Mamacnginengti ngengele bikic ingucneyac hegiledaicte.
MAT.6.15	Nga ngenge ngic yengele bikic mi hegiledaingtewa, ibac honocmeng Mamacnginengti ngengele bikic ingucneyac mi hegiledaicte.
MAT.6.16	“Aime kwesac-ngic yengi nosing-sawe gacaigaing, dameng iwa ngicti nganicebaningte haic mesungineng sowalecaigac. Foinac, ngic ingucne yenge fulingineng bucbucyac biyac baibong, yogo noinebenang edocngebagabac. Ngenge yenge ingucne mi aidaing.
MAT.6.17	Ga nosing-sawe galu hodocgona heloc lowacnolu haic mesugone suweyackedamec. 
MAT.6.18	Inguc aiyengka ngic yenge ga nosing-sawe gagic, i mi ngage-motobong Mamacgone mi nganiengka gagac, yedi sugu ngagedaicte. Ailu Mamac aibabagone sangke-sangke nganicaigac, yedi sugu fuline geledaicte.
MAT.6.19	“Himongka une-kwadacdangti wiyacngineng madicne hilockecaigac nga hufengti wiyacngineng bacaigac, ailu hise ngic yengi mac heuckelu wiyacngineng bacaigaing. Ilec ngenge himongka wiyacngineng madicne bakpaduc mi aidaing.
MAT.6.20	Ngenge wiyacngineng madicne honocmengka bakpaduc aidaing. Iwa une-kwadacdangti wiyacngineng mi hilockedaingte, nga wiyacngineng hufengti mi badaicte, ailu hise ngic yengi iwa nalic mi heuckelu wiyac badaingte.
MAT.6.21	Ga wiyacgone madicne bakpaduc aicaigic, iwa kwele-angacgone ingucneyac fadaicte.
MAT.6.22	“Dongegone i socgonele angoc, aime dongegonedi madicne fadaictewa socgone sasawa bame angoleyackedaicte. 
MAT.6.23	Aime ga donge-heloc me donge-sowac me dongegonedi sowaledaictewa socgone sasawa kundung kwedaicte. Ailu angoc gala fagac, yogodi kundung weme kundung sugucnebenang fikegeledaicte.
MAT.6.24	“Ngic monicti ngic sugucne yaeckang yekele kwelec nalic mi kwelu gadaicte, miyac. Ye monicte angac ngagelu monic lobeedaicte, me monicta wetackelu monic hegiledaicte. Ngenge Wapong nga moneng-mafa yekele kwelec momocyac nalic mi kwedaingte.
MAT.6.25	“Ilec ailu yanguc edocngebagabac, ngenge noba-nosingte milu gaganginengte mi medecngebadaic, ‘Nonge oma nosing nolu ganoga?’ Me socnginengte ngagelu, ‘Oma ngakpi-kpoluc holelu ganoga?’ Ngagegaing, gagadi nosing ewaligac, ailu socti ngakpi-kpoluc ewaligac.
MAT.6.26	Ngenge sawawa nango nganicebaning. Yenge hole-duwenoc me noluwang monic mi ailu gabong Mamacngineng honocmengka gagac, yedi nosing moc yelecaigac. Ailu ngenge wosaelu ngagedaing, ngengi Wapongte dongewa nango yengele feicne aigaing.
MAT.6.27	Aime ngengelacni monicti mimedec ailu game yogodi gaga-damengngine kpisicnemac hatacmac nalic mi badaliwedaicte, miyac.
MAT.6.28	“Aime ngenge omale medecngebame yanguc micaigaing, ‘Nongileng ngakpi-kpoluc wenuwacni balu ganoga?’ Ngenge daling mac-sobengka moc siyeckecaigaing nganicebaning. Yenge muc mi yumulu boletowa mi balu sifu sugulecaigaing. 
MAT.6.29	Aime ngictau Solomon ye esecne ngakpiine hibine madicne madicne holelu gawec, yele hibi-angoctowadi daling yengele hibi keleng angacine mi ewaliwec, yogo noinebenang edocngebagabac.
MAT.6.30	Aime daling aliine sobengka moc siyeckecaigaing, i yakucte sugu fikegaing, i yenge saeme homadaingte. Aime Wapongti ngenge dalingbenang ingucne ngakpi holeyeledaictewa ye ingucneyac ngic-ngigac ngage-ngagesingngineng kpisicnemac fagac, ngenge ngakpi-kpolucngineng taockelu ngeledaicte.
MAT.6.31	“Ilec ailu ngenge yogo milu mi medecngebadaic, ‘Nongileng nosing misa wenuwacni nodabelengte me ngakpi-kpoluc wenuwacni holenoga?’ 
MAT.6.32	Ngic-ngigac aling Wapong mi ngagegaing, yenge socte wiyac sasawadi baningte ngage-ngagengineng iwa lobong fadaicte. Aime Honocmeng Mamacnginengti ngenge socte wiyac kpungkecaigaing, i biyac ngagedaicte.
MAT.6.33	Ilec ngenge molic-molicbenang Wapongte ngani-damong nga yele pasi dondonne bafuwanogale bole sugucnehac badabiyeng. Ngenge inguc aibong yedi socte wiyac yogo hocne ingucneyac taockelu ngeledaicte.
MAT.6.34	Inguc ailu ngenge saemele milu mi medecngebadaic. Saeme yeuctiyac damongkedaicte. Deboc hadengsoc ye yeuctiyac umacinele silicina umacine badaicte, yogodibac andoine aidaicte.”
MAT.7.1	“Ngenge ngic yengele aibaba wosaelu mi mimoctocebadaing. Inguc aidaingtewa, Wapongti ngengele aibaba wosaelu mimoctocngebadaicte.
MAT.7.2	I yangucte, ngenge ngic ngage-wosaec aiyelelu yowangineng mimoctodaingte, silicine ingucneyac Wapongti ngengele yowa wosaelu mimoctodaicte. Ailu ngenge wiyac umacine wosaelu ngic-ngigac yelecaigaing. Aime umacine silicine ingucneyac wosaelu ameine ngeledaicte.
MAT.7.3	“Ga agogonele dongewa gochakic kpisicne ngiyegac, yogo nganicaigic ailu geicne dongewabac yoc hewacine sugucnedi fagac, i mi ngani-motogic, aibaba ingucne yogodi mi madickegac. 
MAT.7.4	Ga geicne dongewa yoc hewacine faemewa agogonele yanguc milu gagic, ‘Ga nalic ngageengka dongegona goc ngiyegac, i baickebe.’ 
MAT.7.5	Kwesac-ngic, ga geicne dongewa yoc hewacine fagac, i baickelubac agogonele dongewa gochakic ngiyegac, yogo nalic ngani-motolu baickedamecte.
MAT.7.6	“Ngenge Wapongte wiyac monic gbagbacne yogo ngic-ngigac wonongkolec aibabangineng hoda ingucne mi yeledaing. Inguc yelebong yenge hefaliyelu hicngebadaingte. Ailu kwanangngineng i bec yengela mi wikedaing. Inguc aibong yenge inguchac gacgu yogo higenginengti edesockedaingte.
MAT.7.7	“Ngenge ameine fikengeleme banogale milockelu gadabiyeng, ailu wiyac bafuwanogale basackelu gadabiyeng. Ailu nu witiyengelenale nuwa holelu gadabiyeng.
MAT.7.8	Ngic monic ye milockelu gagac yedi wiyac badaicte, nga monic ye basackelu gagac yedi wiyac bafuwadaicte, ailu nuwa holelu gagac, ye nu witiyecnodaingte.
MAT.7.9	“Ngengelacni ngic monicte madecti nosingte mamacine uwacnome ye posa nalic mi lacnodaicte. 
MAT.7.10	Me kiwec-sicte uwacnome hema sowacne nalic mi lacnodaicte. 
MAT.7.11	Ngenge ngic aibabangineng sowacneholec gacaigaing. Ailu sifu adu-madecfocngineng kwele-madicte wiyac madicne yelenogale ngage-motogaing. Ilec ngenge yanguc ngagedaing, Honocmeng Mamacnginengte aibabadi ngengele aibaba madicne yogo ewaliyackegac. Ngenge yela wiyac monicte uwacnobong yedi wiyac madicne taockelu ngeledaicte.
MAT.7.12	“Ngic-ngigac yengi oma aibaba aingelenogale ngagesicaigabiyeng, wiyac ngagesicaigabiyeng, i ngengi aiyeledabiyeng. Yogodi hocne Mosesle yefe-yowa nga Wapongte siduc mimile yowa fungine aigac.
MAT.7.13	“Ngenge nu kpisicna felu hikedaing. I yangucte, sowacnele yefe yogo nuine sugucne, ailu yefe i sugucne, aime ngic-ngigac homacnedi yefe i balaibe hikecgu kpasoliyelu sowaledaingte. 
MAT.7.14	Nga gagale yefe yogolec nuine kpisicne ailu yefe i doicineholec, aime ngic-ngigac efecnemacti iwa hikecgu gaga noine bafuwadaingte.
MAT.7.15	“Siduc mimi kwesacine yengi basowalecngebadaingkale ngenge yengele ngani-motolu gadabiyeng. Yenge socnginengti lama soc nga kwelenginengtibac kate-hoda, ailu yenge kindololo aingelelu basowalecngebaningte kwesidaingte.
MAT.7.16	Aime noine fikeme, ngenge i nganilu ngagecebadaingte. Ngic yogo yenge muc somangineholec ingucne, iwacni waing noine nalic mi badaingte. Ailu okolo nga tambong-tambongkacni fik noine nalic mi badaingte, yogo ngagedaing.
MAT.7.17	Aime yoc madicne sasawa, yengelacni noine madicne fikedaicte, nga yoc sowacne iwacni noine sowacne fikedaicte. 
MAT.7.18	Aime yoc madicne iwacni noine sowacne nalic mi fikedaicte, nga yoc sowacne iwacni noine madicne nalic mi fikedaicte. 
MAT.7.19	Yoc monic noine madicne mi fikedaictewa i welockelu dacka wikedaingte.
MAT.7.20	Inguc ailu ngenge siduc mimi kwesacine yengele aibaba nalic nganilu ngage-motocebadaingte.
MAT.7.21	“Ngic-ngigac yenge ‘Sugucnene, Sugucnene,’ inguc micaigaing, yengelacni gocnedi honocmengte ngani-damongka nalic mi fedaingte. Mamacne honocmengka gagac, ngic-ngigac yele angac nga ngage-ngage balaibelu gacaigaing, yengi sugu iwa fedaingte.
MAT.7.22	Aime dameng iwa ngic-ngigac homacnedi yanguc edocnudaingte, ‘Sugucne, Sugucne, nonge gale wacka siduc yowa miibeng ailu aleng yebicebaibeng ailu pasi tapiliineholec homacne baibeng, ilec ga ngagenolec.’ 
MAT.7.23	Inguc mibong yangucbenang edocebadacte, ‘Na ngenge mi ngagecngebagabac. Yefe-yowa wewe ngic, ngenge nale dongewa baickening.’
MAT.7.24	“Ngic monic ye yowane yago ngagelu balaibecaigac, ye ngic fiticne, ye ngic macine fapacladeng feina bawec, ye ingucne. 
MAT.7.25	Ye macinele fungine fapacladeng feina sanangne domame mac-gbelongkolec kweme lumongti kwesilu mac i nalic mi kwelu wembalackedaicte. 
MAT.7.26	Aime monic ye yowane yago ngagelu mi balaibedaicte, ye ngic ngage-ngageine mikac ailu ngic macine dingong feina bawec, ye ingucne. 
MAT.7.27	Mac kweme lumong nga gbelong sugucnedi kwesilu mac i wembalackeme fuwangkelu wawedaicte.”
MAT.7.28+MAT.7.29	Yesu ye yowa yogo mime motowec. Ye Mosesle yefe-yowale wewedu ngic yengi micaigaing ingucne mi miwec, miyac. Ye ngic ngage-ngageholecti bolele hibi balu gacaigaing, yengele silic ingucne wewedu bole tapiliineholec bawec. Ilec ailu ngic-ngigac habutowa yenge yowa weduyeleme ngagelu kwatackeibong. 
MAT.8.1	Yesu kupic hegilelu wame ngic-ngigac habutowa sugucnebenangti ye balaibeibong. 
MAT.8.2	Balaibelu wabong ngic monic waic-sanangkolecti kwesilu ketadi holecnolu miwec, “Sugucne, ga ngageng nalic aime na bamadicnung gbagbackedacka, me?”
MAT.8.3	Inguc mime Yesudi moleine sungkelu ngic bauwalu yanguc edowec, “Ga madickecte ngagegabac.” Inguc mime iwahac socine madickeme hucine miyac aiwec. 
MAT.8.4	Aime Yesudi yanguc edolu mimackewec, “Ga socgona pasi fikegac, ilec ngic monic mi edodamec. Ga depec-baba ngic yela hikelu socgone edalidamec. Edaliengka Mosesdi depecte miwec, i balaibelu yogolec silicina loengka yenge depecgone i nganilu ngage-motodaingte.”
MAT.8.5	Aime Yesu Kapeneam taonka feme Roma yengele hudu-baba ngic micne monicti kwesilu Yesudi bafickenale dogbac aicnolu yanguc miwec,
MAT.8.6	“Sugucnene, bole-madecne ye hige-moleine homaicne ailu ye macka doic ngagelu falu gagac.”
MAT.8.7	Inguc mime Yesudi yanguc edowec, “Na nalic fulu bamadickedacte.”
MAT.8.8	Inguc mime hudu-baba ngic micnedi yowa bafaliyelu yanguc micnowec, “Sugucnene, na oma madicnele macne kwelina fudamecte. Ga yowadi sugu miyengka bole-madecne madickena. 
MAT.8.9	I yangucte, na ngic tapilinginengkolec yengele bagewa gagabac. Aime nale bagewa hudu-baba ngicfocne gagabiyeng. Yengelacni monicte ‘hikec’ mibe ye hikedaicte. Nga yengelacni monicte ‘welec’ mibe ye weledaicte. Nga kwelec kwekwe ngicte ‘bole i banong’ mibe ye yogo badaicte. Na ngagegabac, ga tapiligoneholec gagic.”
MAT.8.10	Inguc mime Yesu ye yogo ngagelu kwatackewec, ailu ngic-ngigac balaibeibong, yenge yanguc edocebawec, “Foinac, Israel himongka ngic-ngigac ngage-ngagesingngineng sanangne yangucne monic mi nganiibawa, ngic yago yele nganigabac. 
MAT.8.11	Ilec yanguc edocngebabe, ngic homacnedi wenac ofe-ofeinacni nga wenac hau-hauinacni kwesilu Abraham nga Aisak ailu Yakobo yengeholec honocmengte ngani-damongka yenge momoc ngiyelu noba-nosing nodaingte.
MAT.8.12	Aime Wapongti molic-molic yeicne ngani-damongte aling yogo Israel aling yengele miwec, yengebac lobewa dacka wikecebabong haudaingte. Haulu iwa hiyalu micngineng hisalangkelu gadaingte.”
MAT.8.13	Inguc milu hudu-baba ngic micne yanguc edowec, “Ga hikenong, ngagesingkegic, i noine fikegeledaicte.” Aime hadeng dameng iwahac bole-madecine hige-moleine homaicne madickewec.
MAT.8.14	Aime Yesu ye Pitale macka felu Pita sefengngine soc-dac aicnome fame nganiwec. 
MAT.8.15	Nganilu moleina balu oiyame sefengngine hucine miyac aime fangkelu ngani-damong aiyelewec.
MAT.8.16	Aweleme iwahac ngic-ngigac alengkolec homacne Yesula bacebalu kwesiibong. Kwesibong, yedi yowa milu aleng yebicebalu huckolec sasawa bamadicebawec. 
MAT.8.17	Siduc mimi Yesaiyadi esecne yanguc miwec,
MAT.8.17	“Yedi nongileng huc sasawa baickeme madickeibeng.” 
MAT.8.17	Iwa noine fikewec.
MAT.8.18	Ngic-ngigac habutowadi Yesu hewalingkelu domabong ye yogo nganicebalu mic-tengtengfocine yanguc edocebawec, “Nongileng lifuc nebocina hikenang.” 
MAT.8.19	Inguc miyemewa Mosesle yefe-yowale wewedu ngic monicti kwesilu yanguc edowec, “Wewedu, ga iwa me iwa hikedamectesoc na balaibecgulu gaholec hikenogale ngagegabac.”
MAT.8.20	Inguc mime Yesudi yanguc miwec, “Kate-hoda yenge himong kwelina mac fafanginengkolec, nga sawawa nango yenge selengnginengkolec, nga Ngicte Madec ye mac fafaine mikac, inguc gacaigac.”
MAT.8.21	Mime mic-tengtengfocine yengelacni monicti yanguc miwec, “Sugucne, ngageneleengka hikelu mamacne homame longkelubac ga balaibecgudacte.”
MAT.8.22	Inguc mime Yesudi yanguc miwec, “Ga homaicne hegilecebaengka yenge yengungtiyac longnaguning. Nga ga wele na balaibecnuc.”
MAT.8.23	Yesu wagewa feme mic-tengtengfocine yenge momoc wagewa felu hikeibong. 
MAT.8.24	Hikeebongka gbelong tapiliineholec weme dibongti wage kwelina haunogale aiwec, aime dameng iwa Yesu ye gung fawec.
MAT.8.25	Fame mic-tengtengfocine yenge Yesula lelu yeuckelu miibong, “Sugucne, nonge haulu homadabelengkale baficnubac!”
MAT.8.26	Inguc mibong yedi yanguc edocebawec, “Ngenge ngage-ngagesingngineng kpisicnemac fagac, ngenge hangoc mi aining.” Inguc milu gbelong nga lifuc yowa miyeteme gbelong miyac aime lifuc ye kalong kwelu moc fawec.
MAT.8.27	Fame ngic yenge kwatackelu uwanaguibong, “Ye oma ngic, aime gbelong nga misa lifuc yeke yele yowa ngagegabiyec?”
MAT.8.28	Aime yenge lifuc nebocina Gadara ngic, yengele himongka hike sulumebong ngic yaeckang alengngineckolec dongesiwacni kwesiiboc. Yeke odolecaigaic, ilec ailu ngic-ngigac yenge inguc yefe mi hikelu gaibong. 
MAT.8.29	Aime yeke iwa domalu aukwelu yanguc miiboc, “Wapongte Madec, nongela oma wiyac ainogale kwesigic? Damengnonggeng mi weleemewa ga doicka mi locnubadamec.”
MAT.8.30	Aime ediyec neboc bec-habu sugucne monic yenge sulukwelu gaebongka 
MAT.8.31	aleng yengi yanguc milu Yesu dogbac aicnolu miibong, “Ga yebicnubanogale milu, bec-habu yengela salecnubang hikedabeleng.”
MAT.8.32	Inguc mibong yedi yanguc edocebawec, “Ngenge baickelu iwa hikening.” Mime yenge baicke ofelu bec-habu yengela hauibong. Haubong bec yenge sasawadi fegengkacni gasackelu lifucka haulu misa nolu homayackeibong. 
MAT.8.33	Homabong bec-damong yenge i nganilu hangoc hike taonka galu pasi fikewec ilec siduc sasawa milu edocebaibong. Ailu ngic alengkolec yekela pasi fikewec, ilec siduc momocyac edocebaibong. 
MAT.8.34	Edocebabong taon yogolec ngic-ngigac sasawadi Yesu nganinogale hike nganilu foloineholec edolu miibong, “Ga nongele mac-himong yago hegilelu biyac hikec.”
MAT.9.1	Yesu ye wagewa felu lifuc falockelu yeicnac taonka hikewec.
MAT.9.2	Hikeme yenge ngic monic hige-moleine homaicne dembengka lolu tengkelu kwesiibong. Kwesibong Yesudi ngage-ngagesingngineng nganilu ngic yanguc edowec, “Madecne, ga kwelegone madickena, bikicgone yogo biyac hegilegelegabac.”
MAT.9.3	Inguc mime Mosesle yefe-yowale wewedu ngic gocne yengungtiyac yanguc ngagesiibong, “Ngic yago ye Wapong fecnogac.”
MAT.9.4	Inguc ngagebong Yesudi ngage-ngagengineng nganilu yanguc miwec, “Omale kwelenginang ngage-ngage sowacne ngagesigaing?
MAT.9.5	Na yowa weni yogo mibe tapilineholec aidaicte, ‘Bikicgone yogo biyac hegilegelegabac’ midacte me ‘Ga fangkelu hikec’ midacte? 
MAT.9.6	Ngicte Madec ye himongka bikic hegile-hegilele bole-yowa nga tapili facnogac. Aime ngengi nale bole yago ngageningte ailu yowa yogo migabac.” Inguc milu ngic hige-moleine homaicne yanguc edowec, “Ga fangkelu dembenggone tengkelu macgona hikec.”
MAT.9.7	Inguc mime ngic ye fangkelu macina hikewec. 
MAT.9.8	Hikeme ngic-ngigac habutowa domaibong, yenge i nganilu kwatackelu hangocebawec. Wapongti bikic hegile-hegilele bole-yowa tapiliineholec ingucne ngic-ngigac yeleme, yenge i nganilu Wapong mitengkeibong.
MAT.9.9	Yesu ye iwacni falocke hikelu takes-baba ngic
MAT.9.10	Aime Yesu ye Mataiole macka felu nosing nolu ngiyeemewa takes-baba ailu bikickolec ngic homacnedi kwesilu Yesu nga mic-tengtengfocine yengeholec ngiyelu nosing momoc noibong. 
MAT.9.11	Nolu ngiyebong Farisaio yenge i nganilu Yesu mic-tengtengfocine yanguc uwayeleibong, “Wewedungineng ye omale takes-baba ngic nga ngic bikickolec yengeholec ngiyelu nosing nogac?”
MAT.9.12	Inguc mibong Yesudi yogo ngagelu yanguc edocebawec, “Ngic-ngigac huc-doicngineng mikac gagaing, yenge dotala mi hikecaigaing. Hucnginengkolec, yengi sugu dotala hikecaigaing. 
MAT.9.13	Ngenge hikelu yowa yanguc fagac, yogolec ngage-ngage baning,
MAT.9.13	‘Na depec bacaigaing, ilec mi ainelegac. Ngic-ngigac kwele-sowac aiyelecaigaing, ilec ainelegac.’ 
MAT.9.13	I yangucte, na ngic dondonne wacebanogale mi waiba, miyac. Na ngic-ngigac bikicnginengkolec wacebanogale waiba.”
MAT.9.14	Dameng iwa Yohanele mic-tengtengfocine yengi kwesilu uwacnoibong, “Nonge nga Farisaio, dameng homacne nosing-sawe aicaigabeleng, nga gale mic-tengtengfocgone yenge omale nosing-sawe mi aicaigaing?”
MAT.9.15	Inguc mibong Yesudi yanguc edocebawec, “Ngic-ngigac baba-tumang aiyelecaigac. Aime ngic ye agofocine yengeholec gaemewa yenge kwele-sowac nalic mi aidaingte, miyac. Gacgu dameng monic fikeme baba-tumangte ngic ye agofocine yengelacni baickelu hikedaicte, dameng iwabac nosing-sawe aidaingte.
MAT.9.16	“Ngigac monic ye ngakpi esecna kpoluc susucine gbolicne monic lolu mi gbododaicte, miyac. Ye gbolicne inguc lodaictewa gbolicnedi esecne kwesulackeme yefine fikedaicte. 
MAT.9.17	Ailu ngic monicti waing gbolicne bokong esecne sic socinedi baicne iwa mi kweme haudaicte, miyac. Inguc aidaictewa waing gbolicnedi bokong esecne yogo kwouckeme sowalelu misaine wadaicte.
MAT.9.18	Yesu ye yowa i edocebalu ngiyeme ngic micne monicti yela kwesilu ketadi holelu alang bacnolu miwec, “Na adune yakumac homayec. Gagi welelu molegone feina loengka gboliyena.” 
MAT.9.19	Inguc mime Yesu ye fangkelu yeholec hikeme mic-tengtengfocine ingucyac fangkelu ye balaibelu hikeibong.
MAT.9.20+MAT.9.21	Hikeebongka ngigac monic lobenginang balaibecebalu hikewec. Ye hifa 12 sac-dale gawecte ailu kwesilu yanguc ngagewec, “Na Yesule ngakpi sugu oiyalu madickedacte.” Inguc ngagelu ngakpi daleinele muc susucine oiyawec.
MAT.9.22	Oiyame Yesu ye hefaliye nganilu yanguc edowec, “Ngigac, ga kwelegone madickena. Ngage-ngagesinggonedi bamadicgugac.” Inguc miyemewa ngigac ye iwahac madickewec.
MAT.9.23	Aime Yesu ye gacgu ngic micne yele macka hike feme hisonggong gee holebong ngic-ngigac habutowa hendolongngine ngagelu 
MAT.9.24	yanguc edocebawec, “Ngenge yagowacni baickening. Adu ye mi homagac, ye gung fagac.” Inguc mime yenge yowa kwekwe aicnolu gouwecnoibong. 
MAT.9.25	Gouwecnolu baickelu waibong, Yesu ye adu fawec, iwa felu adu moleina bame gboliye fangkewec. 
MAT.9.26	Aime siduc yogodi himong i saweyackewec.
MAT.9.27	Yesu ye mac yogo hegilelu hikeemewa ngic yaeckang dongenginec pisickeicnedi Yesu balaibelu aukwelu wackelu yanguc miiboc, “Dawidile fikesaweckacni, ga nokele kwelegone sowalena!”
MAT.9.28	Ye macka feme donge-pisic yaeckang yeke yela leboc yedi yanguc uwayetewec, “Na bamadicngepanogale aigabac, ngeke i ngagesingnugabiyec, me?”
MAT.9.28	Inguc mime yeki miiboc, “Oc Sugucne, noke ngagesinggugabelec.”
MAT.9.29	Inguc miboc dongenginec bauwalu yanguc miwec, “Ngage-ngagesingnginecte noine fikengetena.” 
MAT.9.30	Inguc mime dongenginec hilaiboc. Aime wiyac fikeyetewec, i ngic monic mi edonicte mimacepawec.
MAT.9.31	Aime yeke hikelu siducine i miboc suguleme macsoc ngageyackeibong.
MAT.9.32	Aime yeke hikeebocka ngic-ngigac yenge ngic monic yowaine mikac ailu alengkolec Yesula balu kwesiibong. 
MAT.9.33	Kwesibong Yesudi aleng yebiyeme ngic ye yowa miwec. Mime ngic-ngigac habutowadi i nganilu kwatackelu yanguc miibong, “Israel himongka pasi ingucne esecne monic mi fikeme nganiibeng.”
MAT.9.34	Inguc mibong Farisaio yengi miibong, “Ye aleng yengele micnele tapiliwa aleng yebicebalu gagac.”
MAT.9.35	Yesu ye taon nga mac-gogoc sasawa lolickelu kpakpaduc macnginang felu weduyelelu edocebalu ngani-damongte Siduc Madicne edocebalu miwec. Ailu ngic-ngigac huc fungine funginedi bacebame tapilingineng waicne yenge sasawa bamadicebayackewec.
MAT.9.36	Aime ngic-ngigac habutowa yenge mimedec nga tapili-wawa ailu lama-damongngineng mikac, ingucne gaibong. Ilec ailu Yesudi nganicebalu kweleine sowaleme
MAT.9.37	mic-tengtengfocine yanguc edocebawec, “Ngic-ngigac yenge nosing noine ingucne homacnedi houwelu fagaing. Aime bole-ngicti sugu efecnemac gagaing.
MAT.9.38	Ilec ailu ngenge Sugucne, nosing fileine milockelu yanguc edodabiyeng, ‘Ga bole-madec salecebang yengi hikelu nosing noine bakpaduc aidabiyeng.’ ”
MAT.10.1	Yesudi mic-tengtengfocine 12 wacebame kwesibong ngic-ngigac yengelacni aleng wonongkolec
MAT.10.2	Ngic 12 yogo yenge Salecebaicne, yengele wacngineng yanguc,
MAT.10.2	molic-molic Saimon ailu wacine monic Pita,
MAT.10.2	nga ngic hae-gbaine Endru,
MAT.10.2	ailu Yakobos ye Sebedi madecine
MAT.10.2	ailu gbaine Yohane,
MAT.10.3	Filip,
MAT.10.3	Batolomeu,
MAT.10.3	Tomas ailu
MAT.10.3	Mataio ye takes-baba ngic.
MAT.10.3	Ailu Yakobos ye Alfaius madecine
MAT.10.3	ailu Tadeus
MAT.10.4	ailu Saimon ye ngic-habu gocne wacngineng Selot wackeibong;
MAT.10.4	ailu Yudas Iskariot, doc-baba ngicti lobeina Yesu losi yengele molewa lowec.
MAT.10.5	Yesudi mic-tengtengfocine 12 yogo hocne salecebalu yowa yanguc milu edocebawec, “Ngenge hikelu Israel yengele alingkacni miyac, yengele himongka ailu Samaria ngic yengele taonka mi hikedaing, miyac. 
MAT.10.6	Israel habu yengela ngic-ngigac lama sangkeicne, ingucne gagaing, ngenge yengela hikedaing.
MAT.10.7	Ngenge hikelu yanguc edocebalu weduyeledaing, ‘Honocmengte ngani-damong yogo biyac bangkalecnubagac.’
MAT.10.8	Ailu huckolec ngic-ngigac bamadicebadaing, ailu ngic-ngigac homaicne bagboliyecebadaing, ailu ngic-ngigac waic-sanangti bacebaicne yenge bamadicebadaing, ailu aleng yebicebadaing. Wiyac ameine mikac baibong i ameine mikacyac yeledaing.
MAT.10.9	“Ngenge gol moneng nga siliwa ailu moneng sasacnedi baicne, yogo mi badabiyeng. Ailu wiyac ingucne anggbangnginang mi balu umengkedaing. 
MAT.10.10	Ngenge bole balu gabong bole ilec ailu nosing nga wiyacngineng ngic-ngigac yengi bafuwadaingte, aibaba yogodi madickedaicte. Ilec ngenge yefe hikenogale, hiye me ngakpi yaeckang me hige-ebec me yasu monic mi balu hikedaing.
MAT.10.11	“Ailu ngenge taon me mac-himong monicka hikedaingte, iwa ngic madicne monic bafuwabong yeholec ngiyeningte silic ingucne mime ngenge yeholec ngiye-fangkec aigacgubong motome taon hegilelu hikedaing. 
MAT.10.12	Ngenge mac yogolec kwelina felu wenac-madic yowa kwele-mogungkolec midaing.
MAT.10.13	Inguc mibong golowacfocngineng yenge kwele-mogung ngagelu mengocngebabongka, kwele-mogungti golowacfocngineng yengela fadaicte. Nga golowacfocngineng yenge kwele-mogung mi ngagegaingka kwele-mogung i ngengilang hatacmac hefaliyengeledaicte. 
MAT.10.14	Nga monicti ago mi bacngebalu yowangineng mi ngagedaictewa, ngenge mac me taon i hegilelu higenginangkocni lube webong wame hikedaing. Taonte ngic-ngigac yenge inguc nganilu wowosaele sawang-yowa ngagedaingte.
MAT.10.15	Foinac, gacgu wowosae damengka taon yogolec ngic-ngigac yengele umacti Sodom nga Gomora taon, yekele umac ewalidaicte, yogo noinebenang edocngebagabac.
MAT.10.16	“Ngagegaing, lama yenge kate-hoda yengele hewacka hikegacaigaing, na lama ingucne salecngebagabac. Ilec hema yenge ngage-ngage-motocnginengkolec ngabale hangoc hikecaigaing, ngenge yenge ingucnehac gadabiyeng, ailu tudiling nango yenge sowacnengineng mikac, ngenge yenge ingucnehac gadabiyeng.
MAT.10.17	Ngenge ngic yengele ngani-motolu gadabiyeng. Yenge yowawa locngebadaingte, ailu kpakpaduc macnginang hududi homacneyac wecngebadaingte.
MAT.10.18	Ailu ngic-ngigac yengi nale wacte ailu bacngeba hikelu gawana nga ngictau yengele dongewa locngebadaingte. Inguc aibong ngengi yenge nga Israel yengele alingkacni miyac, ngic yogo yenge momoc nale Siduc Madicne milu edocebadabiyeng. 
MAT.10.19	Ailu ngic-ngigac yengele dongewa locngebabong yowawa domadaingte, iwa ngenge oma yowa minoga me wenuc minoga milu, ilec ngageboc monic mi aidabiyeng. Sugucnedi dameng iwahac yowa ngeleme ngenge yowa i midaing. 
MAT.10.20	Ngenge dameng iwa ngengung-yowa mi midaingte, miyac. Mamacnginengte Asudi yowa micnginang lome yowa i midaingte.
MAT.10.21	“Dameng iwa haeinedi gbaine ngaba yengele molewa lome yengi ye homacka lodaingte, nga mamac monicti aibaba ingucneyac madecinela aidaicte. Nga adu-madec yenge nenggac-mamacfocngineng misulec aiyelelu homacka locebadaingte.
MAT.10.22	Aime nale wacte ailu ngic-ngigac sasawa yenge kweledi wikecngebadaingte. Aime ngic monic ye sanangne gaemewa damengtowa kwesidaicte, ye wasecne aidaicte. 
MAT.10.23	Ngenge taon monicka gaebongka ngic-ngigac yengi weyebic aingelebong ngenge taon i hegilelu monicka hikedaing. Foinac, ngenge Israel himongka taon sasawa falegac, iwa bolene mi bayackeebongka Ngicte Madec kwesidaicte.
MAT.10.24	“Ngage-ngage madec monicti weweduinele feicne mi aidaicte, nga kwelec kwekwe ngic monic ye sugucneinele feicne mi aidaicte, miyac.
MAT.10.25	Ngage-ngage madec ye weweduinele silic ingucneyac aidaic, nga kwelec kwekwe ngic ye sugucneinele silic ingucneyac aidaic, yogodi nalic aidaicte. Aime mac fileine nale wac Belsebul
MAT.10.26	“Wiyac monic ebecineholec fagac, i gacgu yegena fikenowagac, nga wiyac sangke-sangke fagac, yogo ngagenowagaing. Ilec ngenge yengele mi hangocngebadaic.
MAT.10.27	Na kundungka yowa edocngebagabac, ngengi yowa yogo angocina domalu midaing. Ailu yowa sangicka hedecnginang mimiine i, ngengi mac feina domalu yogo sugucnehac edocebabong ngageyackedaing. 
MAT.10.28	Ngic-ngigac yengi socngineng wehomalu ilucngineng nalic mi wehomadaingte, ngenge yengele mi hangocngebadaic. Wapongti soc nga iluc yeke momochac dac-sanangka wicepadaicte, ngenge yele sugu hangocngebadaic.
MAT.10.29	Ngic-ngigac yengi nango hakic yaeckang lobong peni sasacne moniyangti fuli bacaigaing. Aime nango yengelacni monicti himongka waweme ngengele Mamacti yogo biyac ngagedaicte. 
MAT.10.30	Nga ngengele hodoc-kandangngineng edomeng, yogo ingucyac wafelu ngagegac. 
MAT.10.31	Ngengi Wapongte dongewa nango gogoc yengele feicne aigaing, ilec ailu ngenge mi hangocngebadaic.
MAT.10.32	“Monic ye ngic yengele dongewa nale midaicte, ‘Na yele aling.’ Aime nani yele inguchac Mamacne honocmengka gagac, yele dongewa yanguc midacte, ‘Ye nale ngic.’ 
MAT.10.33	Nga monic ye ngic yengele dongewa nale wac bisockedaicte, nani Mamacne honocmengka gagac, yele dongewa ngic yele wac inguchac bisockedacte.
MAT.10.34	“‘Na himongka kwele-mogung bafuwanogale waiba,’ Ngenge nale inguc mi ngagedaing, miyac. Na kwele-mogung bafuwanogale mi waiba, na hudule waiba.
MAT.10.35	‘Madec ye mamackolec ngaba ainagudabiyecte, nga adu ye nenggacineholec ngaba ainagudabiyecte, nga ngigac ye yengauineholec ngaba ainagudabiyecte, inguc fikenale waiba. 
MAT.10.36	Ngic monic ye macinabenang ngic-ngigac alingfocine gagaing, yengi hocne ngaba aicnodaingte.’ 
MAT.10.37	“Ngic monic ye nenggac-mamackecine kweledi angac ngageyetelu nale angac efecnemac ngagecaigac, ye nale alingka gagalesoc mi aidaicte. Nga monic ye madecine me aduine kweledi angac ngageyetelu nale angac efecnemac ngagecaigac, ye nale alingka gagalesoc mi aidaicte. 
MAT.10.38	Ngic monic ye malicpongine
MAT.10.39	Monic ye yeuctiyac gagaine bafuwalu sebiledaicte, ye gagaine miyac aidaicte. Nga monic ye nale ailu gagaine hegiledaicte, ye gagaine bafuwadaicte.
MAT.10.40	“Ngic monicti sebilecngebadaicte, ye na inguchac sebilecnudaicte. Ailu na sebilecnudaicte, ye Wapong salecnuwec, ye inguchac sebiledaicte.
MAT.10.41	Nga ngic monic ye Wapongte siduc mimi monic nganilu ngic yogo ye Wapongte siduc mimi gagac, inguc ngagelu ye sebiledaicte, ye Wapongte siduc mimile fuli ingucnehac badaicte. Ailu monicti ngic ye dondonne gagacte ailu ngic yogo sebiledaicte, ye ngic-ngigac dondonne yengele fuli ingucnehac badaicte. 
MAT.10.42	Ailu monicti madec kpisicne monic nganilu nale mic-tengteng aigac inguc ngagelu misa mogung kapka kwecnome nodaicte, ye gacgu fulinele mi kpungkedaicte, yogo foinacbenang.”
MAT.11.1	Yesu ye mic-tengtengfocine 12 yowa inguc weduyeleme motome mac-aling yogo hegile hikewec. Hikelu mac-himong yogo yengele taonnginangsoc Siduc Madicne edocebalu weduyelenale hikelu gawec.
MAT.11.2	Aime Yohane ye muc-macka ngiyelu Kristodi bole bawec, ilec siduc ngagelu mic-tengtengfocine Yesula salecebame hikelu 
MAT.11.3	uwacnoibong, “Ngic kwesinolenogale miicne, i ga, me nonge monicte wangec gadabelengte?”
MAT.11.4	Inguc mibong yedi yanguc miwec, “Ngenge hikelu wiyac ngani-ngagec aigaing, ilec siduc Yohane edodabiyeng. 
MAT.11.5	Ngic-ngigac donge-pisic yenge dongengineng hilagaing, nga hige-sowac yenge yefe hikegaing, ailu ngic-ngigac waic-sanangkolec yenge socngineng madickeme gagaing. Hedec-fong yenge yowa ngagelu gagaing, nga homaicne yenge gboliye fangkelu gagaing, ailu ngic waweweine yenge Siduc Madicne ngagelu gagaing.
MAT.11.6	Aime ngic monic ye nale ngagelu kweleine mi wadaicte, ye kwele-angackolec gadaic.”
MAT.11.7	Aime Yohanele mic-tengtengfocine yenge hikeebongka Yesudi Yohanele fungine milu habu sugucne yanguc edocebawec, “Ngenge himong kisiwa oma wiyac nganinogale hikeibong? Ngic monic komba ingucne gbelongti weme lec-welec aiwec, ngenge i nganinogale hikeibong, me?
MAT.11.8	Aime ngenge oma wiyac nganinogale hikeibong? Ngic monic wambacine hibiineholec, me? I miyac. Ngagegaing, ngic wambacngineng hibine madicne holecaigaing, yenge ngictau yengele macka sugu gacaigaing. 
MAT.11.9	Ngenge siduc mimi monic nganinogale hikeibong, me? Ye hocne siduc mimi gocne sasawa ewalicebagac, inguc migabac. 
MAT.11.10	Yohanele hocne yanguc kwelengkeicne fagac,
MAT.11.10	‘Ngagegic, na mic-yowa mimine salebe yedi molickegelelu yefegone bamadickegeledaicte.’ 
MAT.11.11	Foinac, ngic-ngigackacni fikeibong, yengelacni monicti Yohane misa-lowac monic mi ewaliwec, miyac. Nga honocmengte ngani-damongte kwelina waweweine gagac, yedi Yohanele feicne. 
MAT.11.12	Aime Yohane misa-lowacte bole molickeweckacni ofegacgu yakumac aigac, ngic-ngigac yenge honocmengte ngani-damong banogale bole sanangne bacaigaing.
MAT.11.13	Wapongte siduc mimi sasawa nga Mosesle yefe-yowa, yogo yenge siduc yowa milu ofecgubong Yohanela kwesiwec. 
MAT.11.14	Aime ngenge yowa yago balu sebilenogale ngagegaingka yanguc migabac, Elaiya kwesinale miibong, i ye hocne.
MAT.11.15	Ngic hedeckolecti yowa yago ngagedaic.
MAT.11.16	“Aime ngic-ngigac yangucteyac gagaing, yenge aibabangineng yanguc, adu-madec yengi sobengka ngiyelu agofocngineng yanguc wacebacaigaing, 
MAT.11.17	‘Nonge kpeng fitobeng ngenge gee mi weibong, nga kwele-sowac gee holebeng, ngenge monic mi hiyaibong.’ 
MAT.11.18	Yohanedi kwesilu nosing nga waing misa mi nome yenge i nganilu yanguc miibong, ‘Ye alengineholec.’ 
MAT.11.19	Nga Ngicte Madecti kwesilu nosing nga waing misa nomebac ngenge ye nganilu yanguc micaigaing, ‘Nganigaing, ye nosing nga waing misa efecne mi nocaigac, ailu ye takes-baba ngic nga bikic-baba ngic yengele agongineng.’ Aime yele boledibac Wapongte ngage-ngage-motoc i noine fikegac aidaicte.”
MAT.11.20	Yesudi mac-aling gocna pasi tapiliineholec homacne bame ngic-ngigac homacnedi nganilu kwele-hefaliyec mi aidaingkale ye misofoc aiyelelu yanguc edocebawec, 
MAT.11.21	“Korasin nga Besaida ngic-ngigac, mee, ngenge ngagelu medecngebame gadaing. Ngengela pasi tapiliineholec homacne biyac fikewec, pasi ingucne Tair nga Saidon taonka fikedec midec, ngic-ngigac yenge bikicnginengte ailu kwele-sowacte ngakpi wambac biyac holelu wele defe lowalu kwele-hefaliyec aidabong.
MAT.11.22	Na yanguc edocngebabe, wowosae damengka Wapongti Tair nga Saidon aling yengele kwele-sowac ngagelu ameine efecnemac yeledaicte, nga ngenge sugubac ameine umacneyac ngeledaicte. 
MAT.11.23	Nga Kapeneam ngic-ngigac, ngenge honocmengka fedaingte inguc ngagecaigabiyeng, i miyacbenang. Ngenge dacka bawikecngebame haudaingte. Pasi tapiliineholec ngengela fikewec, yogodi Sodom taonka fikedec midec, Sodom ye dameng yangucteyac fadecyac.
MAT.11.24	Na yanguc edocngebabe ngagening, ameine wowosae damengka Sodomte aling yenge ameine efecnemac yeledaicte, nga ngenge sugubac ameine umacneyac ngeledaicte.”
MAT.11.25	Dameng iwa Yesudi yanguc miwec, “Mamac, ga honocmeng nga himong fileine. Ngic-ngigac aling ngage-ngage-motocnginengkolec gacaigaing, gagi yenge wiyacgone sasawa yago mi nganiningte balu sangkeing. Ailu adu-madec-gogoc kpisicne ingucne, yenge sugu wiyac yogo baengka yegengkeyelewec, ilec mitenggugabac.
MAT.11.26	Oc Mamac, ga i ngagelu kwelegone madickegac. 
MAT.11.27	Mamacnedi wiyac sasawa neleme na i balu gagabac. Aime ngic monicti Madec nalic mi ngagegac, Mamacti sugu ngagegac. Ingucneyac ngic monicti Mamac nalic mi ngagegac, Madecti sugu ye ngagegac. Ailu Madecti ngic-ngigac bawosaecebalu edalicebagac, yenge sugudi Mamac ngagegaing.
MAT.11.28	“Ngic-ngigac boletowa balu tapilingineng waicne gacaigaing, nga umac homacne balu gacaigaing, ngenge nala weleyackebong nani ngiye-ngagec ngeledacte.
MAT.11.29	Ngenge kwesilu nale bole yogo teng ingucne bafangke tengkelu ngage-ngage nalacni baning. Na kwele-mogung ailu bawacnagulu gagabac. Inguc ailu kwele-ilucnginengti ngiye-ngagec bafuwadaicte. 
MAT.11.30	Nale teng i nalic tengkenoga, aime teng bageina wiyac hefeicne yogo efecne.”
MAT.12.1	Dameng iwa Yesudi Sabat
MAT.12.2	Inguc aibong Farisaio yenge i nganilu yanguc edoibong, “Nganic, mic-tengtengfocgone yenge Sabat damengka aibaba mi aiaiine, yogo aigaing.”
MAT.12.3	Inguc edobong Yesudi yanguc edocebawec, “Dawidi nga bole-madecfocine yenge nosingte homalu wiyac aiibong, ngenge yogo wafe-ngagec aicaigaing. 
MAT.12.4	Ye Wapongte Ibu-kulucka felu bret Wapongte ibu loicne, i balu bole-madecfocine yengeholec noibong. Aibaba i mi aiaiine, aime Dawidi yeicne nga bole-madecfocine yenge yogo bikic mi bafuwaibong. Ibu-kulucte damong yengi sugu i nalic nodaingte, nga ngicbenang yengi yogo mi nodaing. 
MAT.12.5	Depec-baba ngic yenge ingucyac Sabat damengka bole balu Sabatka ngiye-ngagecte aibaba yogo hegilelu bikic mi bafuwadaingte. Mosesle yefe-yowawa fagac, ngenge i wafelu ngagecaigaing.
MAT.12.6	Na yowa yanguc edocngebabe, wiyac yagodi
MAT.12.7	Aime yowa yanguc kwelengkeicne fagac,
MAT.12.7	‘Na depec bacaigaing, ilec mi ainelegac. Ngic-ngigac kwele-sowac aiyelecaigaing, ilec ainelegac.’ 
MAT.12.7	Ngenge yowa i ngage-motodabongka midec, ngenge ngic bikicngineng mikac, ngage-wosaec aiyelelu mi mimoctocebadabong.
MAT.12.8	Ngicte Madec ye hocne Sabatle Sugucne.”
MAT.12.9	Aime ye hegilelu iwacni hikelu kpakpaduc macnginang fewec. 
MAT.12.10	Feme ngic monic moleine monic homaicnedi iwa ngiyewec. Ngiyeme ngic yenge Yesudi wenuc mime ngagelu yowawa lonogale uwacnoibong, “Sabat damengka ngic nalic bamadicebanoga, me miyac?”
MAT.12.11	Inguc mibong yedi yanguc edocebawec, “Ngengelacni monicti lamaine monic Sabat damengka long monicka haudaicte ingucne, ye biyac hikelu lamaine fuluckeme ofedaicte.
MAT.12.12	Aime ngic ngengibac wiyac feicne ailu lama ewalicebayackegaing. Ilec Sabat damengka baba-madic bole yogolec aka monic mi fagac.”
MAT.12.13	Inguc milu ngic yogolec yanguc miwec, “Ga molegone sungkec.” Inguc micnome ye moleine sungkeme iwayac dondongkelu madickeme moleine nebocine ingucne aiwec. 
MAT.12.14	Aime Farisaio yenge wahikelu yengilangkac kpaducke ngiyelu Yesu wenogale yowa milu hefeibong.
MAT.12.15	Inguc aibong Yesu ye kwelengineng ngageyelelu iwahac mac i hegilelu hikewec. Hikeme ngic-ngigac homacnedi balaibelu hikebong, yedi ngic-ngigac hucnginengkolec sasawa bamadicebawec. 
MAT.12.16	Bamadicebalu ngic-ngigac yengi siducine mi mibong sawenale aka-yowa edocebalu mimacebawec.
MAT.12.17	Siduc mimi Yesaiyadi yowa biyachac miwec, yogo noine aidaicte,
MAT.12.18	“Ngagegaing, na bole-madecne bawosaeiba, ailu kwelena yele angac ngagelu kwele-ilucnedi yele beliyegac. Aime Asune yele feiwa lobe yedi nale mimocto-mimoctole pasi dondonne himong sasawa ngic-ngigac, yengela mime yegengkeyeledaicte.
MAT.12.19	Ailu ye ngaba mi aidaicte, nga ye tapiliineholec mi aukwedaicte. Ngic-ngigac yenge mac-sobengka domalu yele yowa-malacte ucine nalic mi ngagedaingte. 
MAT.12.20	Ailu ye komba pelecne monic biyac sowaleicne, yogo mi baduyackedaicte, ailu hifa monic ucine hasockolec hobanogale aigac, i mi bahobadaicte. Inguc ailu gacgu ye mimocto-mimoctole pasi dondonne damongkelu game pasi yogodi aibaba sowacne ewalidaicte. 
MAT.12.21	Aime himong sasawa ngic-ngigac, yenge ngage-ngagengineng yele wacka lolu wangec gadaingte.” 
MAT.12.22	Yenge ngic monic alengkolec ailu dongeine pisickeicne ailu yowaine mikac, ye Yesula balu hikeibong. Hikebong yedi ngic yogo bamadickeme yowa miwec, ailu donge hilawec. 
MAT.12.23	Inguc aime habu domaibong, yenge i nganilu kwatackelu yanguc miibong, “Ngic yogo ye Mesia mecne Dawidile fikesaweckacni.”
MAT.12.24	Inguc mibong Farisaio yenge i ngagelu yanguc miibong, “Aleng yebicebacaigac, yogo aleng yengele micne Belsebul, yele tapiliwa yebicebacaigac.”
MAT.12.25	Inguc mibong Yesudi ngage-ngagenginang nganilu yanguc miwec, “Himong monicte ngic-ngigac yenge ngaba ainagulu siyeckedaingtewa himong yogo ngic mikac ailu kisi kwedaicte. Nga taon me mac-aling monic yengungtiyac ngaba ainagudaingtewa taon me mac-aling yogo nalic mi fagidaicte. 
MAT.12.26	Aime Aleng Sugucnengineng yeuctiyac yebicnagudaictewa ye fouckelu habu yaeckang aime yele ngani-damong sanangne nalic mi fadaicte. 
MAT.12.27	Nani Belsebul yele tapiliwa aleng yebicebadaba midec, ngengele madecfocngineng yenge inguchac yele tapiliwa aleng yebicebadabong. Inguc aime ngenge madecfocnginengtiyac ngengele yowa wosaelu mimoctodaingte. 
MAT.12.28	Nga nani Wapongte Asuholec aleng yebicebagabacka iwa Wapongte ngani-damongti ngengela biyac weleyec fagac.
MAT.12.29	“Ngic monicti ngic tapiliineholec yele macka nalic mi fedaicte, ailu yele woc-wiyacine sasawa nalic mi bayackedaicte, miyac. Ye ngic tapiliineholec yogo mucti witickelubac macine kwelina felu woc-wiyacine fagac, i nalic bayackedaicte.”
MAT.12.30	“Inguc aime yanguc edocngebabe ngagening, ngic monic ye nale ago miyac ye lobenudaicte. Nga monicti naholec bakpaduc bole mi badaicte, yedi nale wiyac basowaleme singsalolong kwenale bole badaicte.
MAT.12.31	Ilec yanguc edocngebabe ngagening, ngic monic ye bikic fungine fungine aicaigac, ailu Wapongte wac milu sulecaigac, yele sowacne yogo nalic hegiledaicte. Nga monicti Asule wac milu suledaicte,
MAT.12.32	Aime ngic monic ye Ngicte Madecte wac milu sulelu yowa midaicte, yele sowacne nalic hegiledaicte. Nga monic ye Tili Asule wac milu sulelu yowa midaicte, yele sowacne nalic mi hegiledaicte, miyac. I dameng yangucteyac gagabeleng me dameng lobewa kwesidaicte, iwa inguc fafeginowagac.”
MAT.12.33	“Yoc monic madicne mibong, iwacni noine madicne fikedaicte, nga yoc sowacne mibong, iwacni noine sowacne fikedaicte. Foinac yocti silicine edalicnubadaicte.
MAT.12.34	Ngenge hema gbolifocine. Aime wiyac kwelenginang wakelu fagac, i hocne micnginengti mibong yegengkedaicte. Ngic sowacnedi yowa madicne mimilesoc mi aigac.
MAT.12.35	Ngic madicne ye ngage-ngage madicne facnogac, iwacni wiyac madicne bame fikecaigac. Nga ngic sowacnedi ngage-ngage sowacne iwacni wiyac sowacne bame fikecaigac. 
MAT.12.36	Na yanguc edocngebabe, ngenge yowangineng sasawa kosa-balasa micaigaing, yowangineng yogodiyac wowosae damengka wosaengebame yowa noine midaingte. 
MAT.12.37	Yowagonele silicka wosaelu madicne migeledaicte, ailu yowagonele silicka wosaelu umac geledaicte.”
MAT.12.38	Inguc mime Mosesle yefe-yowale wewedu ngic nga Farisaio gocne yengi yanguc miibong, “Wewedu, ga pasi tapiliineholec monic edalicnubacte ainolegac.”
MAT.12.39	Inguc mibong yedi yanguc edocebawec, “Ngic-ngigac yangucteyac gagaing, ngenge sowacne, selo aling ingucne ailu pasi monic nganinogale uwalu gagaing. Aime ngenge pasi tapiliineholec monic mi ngeleicne, miyac. Siduc mimi Yona, yela pasi fikewec, ngenge yogo sugu nganidaingte.
MAT.12.40	Yona ye deboc hadeng habackang kiwec-sic sugucnele gobe kwelina fawec, ingucneyac Ngicte Madecti himong kwelina deboc hadeng habackang fadaicte, ngenge yogo sugu nganidaingte.
MAT.12.41	Aime Niniwe taon sugucnele ngic yengi Yonale mimiloc yowa ngagelu kwele-hefaliyec aiibong. Aime ngagegaing, yakumac monicti
MAT.12.42	Aime Seba himongte ngigac-taudi Solomonte ngage-ngage motoc banogale himong mecine sautkacnipec kwesiwec. Aime ngagegaing, yakumac monicti
MAT.12.43	“Aleng wonongkolec
MAT.12.44	yeuctiyac yanguc midaicte, ‘Macne esecne ngiyelu hegileiba, iwa hatacmac hefaliyelu hikenogale ngagegabac.’ Inguc milu hikelu mac i nganidaicte. Aime mac yogo biyac pelengkelu bamadickeicne, ailu fileine mikac moc domagac. Domame aleng wonongkolec ye i nganilu 
MAT.12.45	hatacmac hikelu alingfocine 7 mengocebame kwesidaingte. Alingfocine yogo yengi ye ewalilu sowacnebenang aigaing, yenge bacebame hikelu mac iwa gadaingte. Inguc aibong ngic ye molickelu sowacne gawec, ye yogo ewalilu iwacni sowacnebenang gadaicte. Aime ngic-ngigac yangucteyac galu sowacne aigaing, ngengela aibaba ingucneyac fikedaicte.”
MAT.12.46	Yesu ye ngic-ngigac yowa edocebalu domaemewa nenggac gbafocine yenge kwesilu mac lobina domalu yeholec yowa mingagec ainingte mibong fewec. 
MAT.12.47	Yowa lobong feme ngic monicti ngagelu edowec, “Nenggac gbafocgone yenge gaholec yowa mingagec ainingte lobina domagaing.”
MAT.12.48	Inguc mime Yesudi ye edolu miwec, “Weni yengi nale nenggac gbafocne?” 
MAT.12.49	Inguc milu mic-tengtengfocine domaibong, yengela moleine sungkelu yanguc miwec, “Ngic-ngigac yago yengi nale nenggac gbafocne aigaing. 
MAT.12.50	I yangucte, ngic-ngigac Mamacne honocmengka gagac, yele angac nga ngage-ngage balaibelu boleine bacaigaing, yengi hocne nale nenggac-sengfocne nga ngic hae-gbafocne aigaing.”
MAT.13.1	Hadeng iwahac Yesu ye mackacni walu lifuc mecina hikelu ngiyewec. 
MAT.13.2	Ngiyeme habutowa sugucnebenangti yela hikebong ye wagewa felu ngiyeme ngic-ngigac habutowadi lifuc mecina domaibong.
MAT.13.3	Domabong yedi nangeng yowa homacne edocebalu yanguc miwec, “Wasec wike-wike ngic monicti wasec wikenale bolewa hikewec.
MAT.13.4	Hikelu wasec wikeme wasec gocnedi walu yefewa holeme nango yengi kwesilu nowackeibong. 
MAT.13.5	Nga gocnedi posa tolowa holeme iwa himong efecnemac fawecte yogo biyac kwodulu ofewec. 
MAT.13.6	Ailu wasec godocine homacne mi hauwecte ailu wenacti ofelu kweme ululuwelu homawec. 
MAT.13.7	Nga gocnedi kpinding kwelina holelu kwac kwodume kpindingti sugulelu wasec hole-homawec. 
MAT.13.8	Nga wasec gocnedi himong guwecineholecka holelu noine fikewec. Iwacni gocnedi 100 fikewec nga gocnedi 60 ailu gocnedi 30 fikewec. 
MAT.13.9	Ngic hedeckolecti yowa yago ngagedaic.”
MAT.13.10	Aime mic-tengteng yengi yela hikelu uwacnoibong, “Ga wenucte yowa nangengngine milu edocebacaigic?”
MAT.13.11	Inguc uwacnobong Yesudi yowangineng bafaliyelu yanguc edocebawec, “Honocmengte ngani-damongte ngage-ngage sangkeicne, yogo ngengi sugu ngageningte ngelewec, nga yenge monic mi yelewec. 
MAT.13.12	Ngic monic ngage-ngage gocne facnogac, ye ngage-ngage homacne hatacmac lacnome balu gadaicte. Aime monic ye ngage-ngage mikac, yelacni ngage-ngage kpisicne balu gagac, yogo ewalinoga.
MAT.13.13	Ngic-ngigac yenge donge hilalu mi nganigaing, nga hedec kwelu sifu wiyac monic mi ngage-motogaing. Ilec ailu nangeng yowa edocebacaigabac. 
MAT.13.14	Aime siduc mimi Yesaiyadi yowa miwec, yogo yengela noine fikegac,
MAT.13.14	‘Ngic-ngigac hedecti ngagecaigaing, yenge yogo ngagelu nalic mi ngage-motodaingte. Ailu dongedi nganicaigaing, yenge yogo nganilu nalic mi ngani-motodaingte.
MAT.13.15	Ngic-ngigac aling yago yenge kwelengineng fongkecaigac, nga hedecnginengti yowa ngageningte hedecngineng fongkecaigac, ailu dongenginengti wiyac nganinogale kundung kwecaigac. Yenge dongenginengti wiyac monic nganidaingkale nga hedecnginengti ngagedaingkale ailu ngage-ngagenginengti wiyac monic ngage-motodaingkale, ilec yogo yenge kwelengineng wenucka hefaliyeme bamadicebadaba.’ 
MAT.13.16	Aime dongedi ngani-motolu hedecti ngage-motoc aicaigaing, ngenge kwele-angackolec gadaing.
MAT.13.17	Foinac, Wapongte siduc mimi nga ngic aibabangineng dondonne homacnedi esecne gaibong, yenge wiyac ngengi nganicaigaing, yogo nganinogale angac ngagelu sifu mi nganiibong. Ailu ngenge wiyac hedecnginengti ngagecaigaing, yenge i hedecti ngageningte aiyelewec, yogo ingucyac mi ngageibong.”
MAT.13.18	“Aime ngic wasec wikedaicte, yogolec nangeng yowale fungine mibe ngenge ngagening. 
MAT.13.19	Wasec yefewa holewec, yogo ngic monicti ngani-damongte yowa hedecinedi ngagelu mi ngage-motome Kindololo fileinedi kwesilu yowa yogo wasec ingucne kweleina duweicne, i biyac baickedaicte. Yogo wit wasecne yefewa holewec, silic ingucne aigac. 
MAT.13.20	Nga wasec posa tolowa holewec, yogo ngic monicti ngani-damongte yowa ngagelu angacka biyac sebiledaicte, ye ingucne. 
MAT.13.21	Sebileme yogodi kweleina godoc mi balu dameng kpisicnemac fadaicte. Aime Wapongte yowale ailu doic me yuwenac aibaba yela fikeme ye wawedaicte. 
MAT.13.22	Nga wasec kpindingka holewec, yogo ngic monic ye ngani-damongte yowa ngagelu gadaicte, ye ingucne. Ye yowa ngagelu socte gagale ngageboc nga moneng-mafale lokwesac yogodi sugulelu yowa i hole-homame noine monic mi fikedaicte.
MAT.13.23	Nga wasec himong guwecineholecka holewec, yogo ngic monic ye ngani-damongte yowa ngagelu ngage-motodaicte, ye ingucne. Ngic ingucne yelacni gocnedi noine 100 nga gocnedi 60 nga gocnedi 30, inguc fikedaicte.”
MAT.13.24	Yesudi nangeng yowa monic holelu yanguc edocebawec, “Honocmengte ngani-damong yogo silicine yanguc, ngic monicti boleina hikelu wit hucine madicne wikedaicte. 
MAT.13.25	Ngic ye wikeme fame macka hikeme ngic-ngigac sasawa yenge debocka gung fayackeebongka ngic yele ngabadi kwesilu kpinding sowacne inguchac wit bole hewacina wikelu hikedaicte. 
MAT.13.26	Aime wit yogo kwodu ofelu noine fikeemewa kpinding sowacne inguchac kwodulu ofedaicte.
MAT.13.27	“Inguc aime kwelec kwekwe yengi kwesilu bole fileine yanguc edodaingte. ‘Sugucnenonggeng, ga bolewa wasec madicne wikeing, aime kpinding sowacne i wenuwacni ofegac?’
MAT.13.28	“Inguc mibong yedi yanguc edocebadaicte, ‘Ngaba ngic monicti yogo aigac.’
MAT.13.28	“Inguc mime midaingte, ‘Nonge hikelu kpinding sowacne i fuluckelu wikedabelengte, nonge inguc ainangte ngagegic, me?’
MAT.13.29	“Inguc mibong yedi yanguc edocebadaicte, ‘Miyac, ngenge kpinding fuluckegabeleng milu wit momochac fuluckedaingkale ailu hegilening. 
MAT.13.30	Wit nga kpinding yekilec momochac suguleboc noine babale dameng kwesime noine welu babale ngicti yanguc edocebadacte, “Ngenge molickelu kpinding sowacne fuluckelu dodocebalu dacka wikebong lobedaic. Aime wit sugu bakpaduc ailu nosing-macna lobong ngiyedaic.” ’ ”
MAT.13.31	Yesudi nangeng yowa monic holelu yanguc edocebawec, “Honocmengte ngani-damong yogo mastet hucine ingucne, ngic monicti hikelu boleina yogo duwedaicte. 
MAT.13.32	Mastet hucine, yogo wasec sasawa yengele kpisicnengineng. Ailu ye sugulelu nosing bolewa mendang ewalicebalu yoc bangkacne ingucne ailu domame sawawa nango yengi kwesilu mangngina yafo holecaigaing.”
MAT.13.33	Aime Yesudi nangeng yowa monic holelu yanguc edocebawec, “Honocmengte ngani-damong yogo yis ingucne. Ngigac monicti flawa umacine 20 kilo balu yisholec lalickelu bame yisholec atang aiboc suguledaicte.”
MAT.13.34	Yesu ye yowa miwec, i nangeng yowawa sugu holelu ngic-ngigac habutowa edocebalu gawec, ye moc monic mi edocebalu gawec. 
MAT.13.35	Wapongte siduc mimi monicti yowa yanguc miwec,
MAT.13.35	“Na nangeng yowa migabac, yogo micnacni wanale aigac, aime himong fikeemewa wiyac sangke-sangke fawec, ilec yowa midacte.” 
MAT.13.35	Yowa yogo noine fikenale Yesudi nangeng yowawa sugu holelu yowa edocebalu gawec.
MAT.13.36	Aime ye ngic-ngigac habutowa locebalu macka feme mic-tengtengfocine yenge yela felu miibong, “Ga nangeng yowawa kpinding sowacne bolewa ofedaicte migic, ilec fungine miyengka yegengkeme ngagenang.”
MAT.13.37	Inguc mibong yedi ameine bafaliyelu yanguc edocebawec, “Ngicte Madecti wasec madicne wikelu gagac. 
MAT.13.38	Aime nosing bole yogo himongtowa himong falegac, nga hucine madicne i Wapongte ngani-damongte adu-madecfocine. Nga kpinding sowacne yogo Kindololo fileinele adu-madecfocine. 
MAT.13.39	Aime ngaba-ngicti wasec bolewa wikedaicte, yogo Aleng Sugucnengineng. Nga noine babale dameng, yogo dameng moto-motoine, ilec dameng. Bole-ngic yogo angelo. 
MAT.13.40	Yengi kpinding sowacne fuluckelu dacka wikebong lobedaicte, dameng moto-motoina ingucne fikedaicte.
MAT.13.41	Dameng iwa Ngicte Madecti angelofocine salecebame yengi yele ngani-damongkacni wiyac sowacne bafuwacaigaing ailu yefe-yowa wewe ngic, yogo sasawa kpaducebayackelu
MAT.13.42	dac sugucna wicebabong haudaingte. Iwa haulu ngic-ngigac yenge hiyalu micngineng hisalangkelu gadaingte.
MAT.13.43	Aime ngic-ngigac dondonne yenge Mamacnginengte ngani-damongka wenac-dongeine ingucne angolelu gadaingte. Ngic hedeckolecti yowa yago ngagedaic.”
MAT.13.44	Yesudi hatacmac taockelu yanguc miwec, “Honocmengte ngani-damong yogo moneng-mafa ingucne. Ngic yengi moneng-mafa bolewa sangkedaingte. Sangkebong ngic monicti iwa hikelu yogo bafuwalu hatacmac balu iwahac sangkedaicte. Sangkelu kwele-madic sugucne ngagelu hikelu wiyacine sasawa salelu moneng balu hikelu bole i fuli badaicte.
MAT.13.45	“Ailu hatacmac yanguc, honocmengte ngani-damong yogo kwanang madicne ingucne. Ngic monicti kwanang basackelu gadaicte. 
MAT.13.46	Basackegacgu kwanang monic fuline sugucnebenang nganidaicte. Nganilu hike woc-wiyacine sasawa salelu moneng badaicte. Balu kwesi yogodi kwanang i fuli badaicte.
MAT.13.47	“Na hatacmac mibe ngagening, honocmengte ngani-damong yogo ufic ingucne. Ngic yenge ufic lifucka wikebong haulu kiwec-sic silicine fungine fungine bacebadaicte. 
MAT.13.48	Wikebong lifucte sicti ufic wakelu ofowalu mecina fame fuluckebong ofedaicte. Ofeme ngic yenge sic nonoine yogo wosaelu duwacka lodaingte, nga mi nonoine, i wikedaingte. 
MAT.13.49	Dameng moto-motoine iwa pasi ingucnehac fikedaicte. Angelo yengi gacgu ngic-ngigac aling bikickolec gagaing, yenge inguchac ngic-ngigac dondonne yengele hewackacni baicebalu 
MAT.13.50	dac sugucna wicebabong haudaingte. Haulu yenge iwa hiyalu micngineng hisalangkelu gadaingte.”
MAT.13.51	Yesudi inguc milu uwayelewec, “Ngenge yowa yogo sasawa ngage-motogaing, me?”
MAT.13.51	Inguc mime miibong, “Oc, ngaegabeleng.”
MAT.13.52	Inguc mibong yanguc edocebawec, “Ilec Mosesle yefe-yowale wewedu ngic monic ye honocmengte ngani-damongte mic-tengteng aigac, ye hocne mac monicte fileine aigac. Yedi luwangkacni woc-wiyac madicne esecne nga gbolicne balu wadaicte.”
MAT.13.53	Yesu ye nangeng yowa yogo milu mac-himong i hegilelu 
MAT.13.54	yeicne mac-himongka hikewec. Hikelu kpakpaduc macnginang felu yowa edocebalu weduyeleme ngic-ngigac yenge yogo ngagelu kwatackelu miibong, “Ngic yago ye ngage-ngage motoc nga tapili-pasi i wenuwacni baweckacni balu gagac?
MAT.13.55	Ye mac-baba ngic yele madec hocne. Nga nenggacine wacine Maria ailu ye Yakobos nga Yosefe nga Saimon ailu Yudas yengele haengineng.
MAT.13.56	Ailu sengfocine sasawa yenge nongilengkolec gagaing. Aime ye ngage-ngage i wenuwacni bawec?” 
MAT.13.57	Yenge inguc milu Yesu yowaine nga boleinele yowa heesicne milu hegileibong.
MAT.13.57	Inguc aibong Yesudi yanguc edocebawec, “Siduc mimi yenge wacnginengkolec, aime yengileng mac-alingnginang nga mac-himongnginang, iwa sugu wacngineng mikac gacaigaing.”
MAT.13.58	Aime ngic-ngigac yenge mi ngagesingkedaingkale ailu yedi iwa pasi tapiliineholec homacne mi bawec.
MAT.14.1	Dameng iwa Yesule siducti ngictau Herode, yele hedecka haume 
MAT.14.2	ye ngagelu bole-ngicfocine edocebawec, “Yogo Yohane misa-lowac. Yedi homackacni gboliyelu fangkegacte pasi tapiliineholec banale tapili facnogac.”
MAT.14.3+MAT.14.4	I yangucte, Herodedi Yesule siduc mi ngagelu esecne gbaine Filipte ngigac Herodias hise bawec. Bame Yohanedi yanguc edowec, “Ga ngigac i balu yeholec gagamec, yogo yefe monic mi fagac.” Inguc miwecte Herodedi Yohane balu hige-moleine dodockelu muc-macka lolu
MAT.14.5	wehomanogale ngagesiwec. Aime ngic-ngigac yenge ye Wapongte siduc mimi, inguc ngageibongte ailu hangocebawec.
MAT.14.6	Aime Herodele fike-fike dameng kwesime ngic-ngigac yenge yela tumannelu ngiyeebongka Herodias aduinedi yengele hewacka fangkelu gee wewec. Weme Herodedi ngani-angac aicnolu 
MAT.14.7	yowa sanangne milu yanguc mipangkewec, aduine ye wiyac monicte aicnome yogo nalic lacnodaicte. 
MAT.14.8	Mipangkeme adu ye nenggacinedi ngage-ngage lacnome Herode edowec, “Ga Yohane misa-lowacte hodoc welockebong pelewa lolu bawelelu neledamec. Aime ngagedabelengte, ye homagac.” 
MAT.14.9	Inguc mime ngictaudi ngagelu kwele-umac ngagewec. Ailu ye ngic-ngigac ngiyeibong yengele dongewa yowa sanangne mipangkelu miwec, i ngagesiwec, ilec aduinele yowa ngagewec, Yohanele hodoc yogo lacnonale mipangkelu 
MAT.14.10	hudu-baba ngic monic saleme lelu Yohane muc-macka ngiyewec, ye ubeine welockewec. 
MAT.14.11	Welockelu hodocine pelewa lolu bawelelu aduine lacnome adudi nenggacinela balewec. 
MAT.14.12	Aime Yohane mic-tengtengfocine yenge hikelu kponggbongine bahikelu longkeibong. Longkebong motome hikelu Yesu siduc yogo edoibong.
MAT.14.13	Edobong Yesu ye siduc i ngagelu mac-himong yogo hegilelu wagewa felu mic-tengtengfocine yengeholec mac-himong monic ngic mikacka, iwa ye yeicnac ganale hikewec. Aime ngic-ngigac habutowadi yenge yogo biyac ngagelu taonngineng hegilelu hige-yefe balaibelu hikeibong. 
MAT.14.14	Hikebong Yesu ye wagewacni walu ngic-ngigac habu sugucne inguc nganicebalu kweleine sowaleme ngic-ngigac hucnginengkolec bamadicebawec.
MAT.14.15	Bamadicebalu gacgume mac aweleme mic-tengtengfocine yengi yela lelu miibong, “Himong yago ngic mikac, aime dameng biyac miyac aigac, ngic-ngigac habutowa yago salecebang mac-himong gocna hikening. Yenge hikelu yengung nosing fuli banoc aining.”
MAT.14.16	Inguc mibong yedi yanguc edocebawec, “Yenge hike-hikelesoc mi aigaing, ngenge ngengung nosing gumecebadabiyeng.”
MAT.14.17	Inguc mime yengi miibong, “Nonge bret 5 nga misa-sic yaeckang sugu bagagabeleng.”
MAT.14.18	Inguc mibong yedi yanguc miwec, “Ngenge nosing yogo nala bawelening.” 
MAT.14.19	Yesu ye inguc milu ngic-ngigac habutowa kpindingka wangiyeningte edocebawec. Edocebalu bret 5 ailu misa-sic yaeckang, yogo balu dongeine hilame honocmengka feme kwele-madic milu milockewec. Milockelu bret i badulu mic-tengtengfocine yeleme yengi balu ngic-ngigac habutowa yelebong noibong.
MAT.14.20	Aime yenge sasawadi nogebec ailu nosing tofaine notiwa aibong ngiyewec, i kpaduckebong haulu damba 12 wakewec. 
MAT.14.21	Ngic-ngigac nosing noibong, yogo yengelacni ngic yengele dzalengineng i 5 taosen ingucne. Nga ngigac adu-madec noibong yengele dzalengineng i monic mi wafeibong.
MAT.14.22	Damba wakeme Yesu ye mic-tengtengfocine yoingebalu salecebame yenge wagewa felu lifuc nebocina molickelu hikeibong. Hikebong ye yeicnac galu ngic-ngigac habutowa locebame hikeyackeibong. 
MAT.14.23	Hikeebongka ye milockenale kupicka feme mac deboleme yeicnac ngiyewec.
MAT.14.24	Ngiyeme yenge wagewa biyac lifuc hewacina hikeebongka gbelong sugucnedi yenge hikedaingtewa yefe kwesilu dibongti wage welu bafangkeme fec-wac aiwec.
MAT.14.25	Inguc aime mac biyac saenogale aiyemewa Yesu ye lifuc feina edela edela mic-tengtengfocine yengela hikewec. 
MAT.14.26	Ye lifuc feina edelu hikeme mic-tengtengfocine yenge nganilu yanguc miibong, “Ilucti welegac.” Inguc milu hangocebame aukweibong.
MAT.14.27	Aukwebong Yesudi ngagelu iwahac yanguc edocebawec, “Nani welegabac.
MAT.14.28	Inguc mime Pitadi hefaliyelu miwec, “Sugucne, ga geicne welegic ingucnehac, na misa feina edela edela gala fubele minelec.”
MAT.14.29	Inguc mime Yesudi miwec, “Ga welec.”
MAT.14.29	Inguc mime Pita ye wagewacni walu misa feina edela edela Yesula lewec. 
MAT.14.30	Leemewa dibong gbelong sugucne weme nganilu hangockewec. Inguc aime misawa haunogale ailu hangockeme aukwelu miwec, “Sugucne, ga baficnunong.”
MAT.14.31	Inguc mime Yesu ye moleine biyac sungkelu Pitale mole balu bafangkelu yanguc edowec, “Ga ngage-ngagesinggone kpisicnemac, ga omale ngageboc aigic?” Inguc micnowec.
MAT.14.32	Micnolu yeke wagewa feebocka iwahac gbelong miyac aiwec. 
MAT.14.33	Aime wagewa ngiyeibong, yenge Yesu afeelu yanguc miibong, “Foinac, ga Wapongte Madec.”
MAT.14.34	Aime yenge lifuc falockelu Genesaret himongka hike sulumeibong. 
MAT.14.35	Iwa hikebong himong yogolec ngic yengi Yesu biyac ngani-motolu yowa lobong hikeyackeme yenge ngic-ngigac hucnginengkolec yela bacebalu kwesiibong. 
MAT.14.36	Kwesilu hucnginengkolec yenge ngakpi daleinele muc susucine sugu oiyaningte dogbac ailu micnoibong. Dogbac ailu oiyaibong, yenge sasawadi madickeyackeibong.
MAT.15.1	Aime Mosesle yefe-yowale wewedu ngic nga Farisaio yenge Yerusalemkocni Yesula kwesilu miibong, 
MAT.15.2	“Mic-tengtengfocgone yenge omale fung-fungfocnonggeng nga ngesa-ngambofocnonggeng yengele yefe-yowa hegilelu molengineng mi suwelu nosing banoc aicaigaing?”
MAT.15.3	Inguc mibong Yesudi yanguc miwec, “Ngenge omale ngengileng yefe-yowangineng balaibelu Wapongte ung-yowa hegilecaigaing? 
MAT.15.4	Wapongti yanguc migac,
MAT.15.4	‘Ga nenggac-mamackecgone alang bayetedamec.’ Aime ‘Monic ye nenggacine me mamacinele yowa milu suledaictewa, ye webong homadaic.’ 
MAT.15.5	Ngengebac yanguc micaigaing, ‘Monicti nenggacine me mamacine edolu yanguc midaicte, “Na wiyac gocne ngetenogale ngagelu miiba, i biyac Wapongte ibule bingec migabac.” ’ 
MAT.15.6	Ye inguc milu nenggac-mamackecine alang mi bayetedaicte. Inguc ailu ngenge yefe-yowangineng balaibebong Wapongte yowa yogo someckeyackegac. 
MAT.15.7	Kwesac-ngic, ngengele hocne Asudi siduc mimi Yesaiya edome yowa noinebenang yanguc miwec,
MAT.15.8	‘Ngic-habu yago yenge micti sugu bacnugaing, nga kwelenginengtibac nala dalicnehac fagac. 
MAT.15.9	Aime yenge ngic-ngigac weduyelecaigaing, yogo ngicte yefe-yowa sugu edocebalu weduyelecaigaing, ailu moc afenubong nganibe noine mikac aicaigac.’ ” 
MAT.15.10	Aime Yesudi ngic-ngigac wacebame kwesibong yowa yanguc milu edocebawec, “Ngenge hedec kwelu ngage-motodaing. 
MAT.15.11	Micka yefe wiyac haugac, yogodi ngic kwelewa haume wonongkolec nalic mi aidaicte, miyac. Nga wiyac kwelenonggangkocni micka yefe ofecaigac, yogodi hocne ngic kwelewa haume wonongkolec aidaicte.”
MAT.15.12	Aime mic-tengtengfocine yengi yela kwesilu edolu miibong, “Farisaio yenge yowa i ngagelu yowa heesicne migaing, ga yogo ngagegic, me?”
MAT.15.13	Inguc edobong yedi Farisaiole yanguc miwec, “Honocmeng Mamacnedi woc-wiyac monic mi duwewec, i godocine fuluckedaicte. 
MAT.15.14	Ilec ngenge hegilecebadaing. Yenge yengung donge-pisic ailu donge-pisic yengele feicne gagaing. Aime donge-pisic monicti donge-pisic agoine mengockeme yekilec bucnahac longka hehomacepadaicte.”
MAT.15.15	Mime Pitadi yanguc uwacnowec, “Yowa nangengngine holelu migic ilec fungine miyengka ngagenang.”
MAT.15.16	Inguc mime Yesudi yanguc milu edowec, “Ngenge ngage-ngage-motocngineng mikac ingucne gagaing, me? 
MAT.15.17	Wiyac micka yefe haucaigac, i sasawadi gobenginang haulu ha ailu hamacka haudaicte. Ngenge yogo mi ngage-motogaing, me? 
MAT.15.18	Nga wiyac micka yefe ofecaigac, i kwelewacni ofeme ngic kwele wonongkolec aidaicte. 
MAT.15.19	Kwelewacni wiyac yangucnedi ofecaigac, ngage-ngage sowacne, nga ngic we-we, ailu kaiselo aibaba, nga kaiselo aibaba gocne fulune mi aiaiine, ailu hise aibaba, nga kwesac-yowawa loceba-loceba, ailu misulec aibaba. 
MAT.15.20	Aibaba yogodi ngic kwelewa wonongkolec aidaicte. Aime ngenge molengineng mi suwelu nosing moc nodaingte, aibaba yogodi ngic kwelewa wonongkolec nalic mi aidaicte.”
MAT.15.21	Yesu ye Genesaret himong hegilelu Tair nga Saidon himong, iwa hikewec. 
MAT.15.22	Hikeemewa iwacni Kenan yengele alingkacni
MAT.15.23	Mime Yesudi yele yowa ameine monic mi bafaliyecnome mic-tengtengfocine yengi kwesilu kpafengkelu yanguc miibong, “Ngigac ye lobenonggang homacnehac wackegacte saleengka hikena.”
MAT.15.24	Inguc micnobong yedi yowa yanguc bafaliyewec, “Na Israel alingkacni lama sangkeicne gagaing, yengele ailu salecnume waiba.”
MAT.15.25	Aime ngigac i kwesilu Yesu ketadi holecnolu miwec, “Sugucne, ga baficnunong.”
MAT.15.26	Inguc mime yanguc edowec, “Adu-madec yengele nosing ewalicebalu hoda yengela wikenoga,
MAT.15.27	Inguc mime ngigac yedi sanangnehac miwec, “Sugucnene, i nalic migic, aime hoda yengebac filefocngineng yengi nosing nobong kapucine tebo bageina wame i sugu nocaigaing.” 
MAT.15.28	Inguc mime Yesudi bafaliyelu ngigac i yanguc edowec, “Ngigac, ngage-ngagesinggone yogo feicnebenang. Ngage-ngagegona ngagesigic, i hocne fikegelena.” Inguc mime dameng iwahac aduine madickewec.
MAT.15.29	Aime Yesu ye mac-himong, i hegilelu Galili lifuc mecina hikelu kupicka felu iwa ngiyewec. 
MAT.15.30	Ngiyeme ngic-ngigac habutowa sugucnebenangti kwesilu huckolec ngic-ngigac, hige-sowac nga pulingine ailu donge-pisic nga yowangineng mikac ailu ngic-ngigac homacne yela ingucnehac bacebalu kwesiibong. Kwesilu Yesule emewa locebabong yedi bamadicebawec. 
MAT.15.31	Bamadicebame ngic-ngigac yowangineng mikac, yenge yowa miibong nga pulingine yenge madickeibong, ailu hige-sowac yenge lec-welec aiibong nga donge-pisic yenge donge hilaibong. Inguc aibong ngic-ngigac yenge i nganilu kwatackelu Israel yengele Wapong afeeibong.
MAT.15.32	Aime Yesudi mic-tengtengfocine wacebame welebong yanguc edocebawec, “Ngic-ngigac habutowa yago yenge nosingngineng mikac hadeng habackang biyac naholec gaebongka yengele kwelene sowalegac. Yenge yefe hikegacgu nosingte homalu donge lolic aiyeledaickale nalic mi salecebadacte.”
MAT.15.33	Inguc mime mic-tengtengfocine yengi bafaliyelu yanguc edoibong, “Nongileng mac yago himong kisiwa gagabeleng, gacgu nosing wenuwacni baebengka ngic-ngigac habutowa sugucne yago andongineng aidaicte, me?”
MAT.15.34	Inguc mibong Yesudi yanguc uwayelewec, “Ngenge bret edomeng balu gagaing?”
MAT.15.34	Uwayeleme miibong, “Bret 7 nga misa-sic gogoc kpisicne gocne.”
MAT.15.35	Mibong Yesudi ngic-ngigac habutowa himongka wangiyeningte milu edocebawec. 
MAT.15.36	Edocebame walu ngiyebong ye bret nga misa-sic balu Wapongta kwele-madic milu badulu mic-tengtengfocine yeleme yengi botoc balu ngic-ngigac habutowa yelebong noibong. 
MAT.15.37	Yenge i nolu andoebame nogebec aiyackebong nosing tofaine notiwa aibong ngiyewec, i balu kpaduckebong haulu damba 7 wakewec. 
MAT.15.38	Aime nosing noibong, ngic yogo yengele dzalengineng 4 taosen, nga ngigac adu-madec noibong yengele dzalengineng i mi wafeibong. 
MAT.15.39	Aime Yesu ye ngic-ngigac habutowa salecebame hikebong ye wagewa felu Magadan himongka hikewec.
MAT.16.1	Farisaio nga Sadyusi yenge Yesula hikelu yeicne tapiliine esoickeningte ngageibong. Inguc ngagelu yedi pasi fulune monic honocmengkacni bame fikeme edalicebanale uwacnoibong.
MAT.16.2	Uwacnobong Yesudi yowangineng bafaliyelu yanguc edocebawec, “Mac aweleme ngenge yanguc micaigaing, ‘Mac-himong sasacne aigacte saeme dameng madicne aidaicte.’ 
MAT.16.3	Aime ubiyacte fangkelu micaigaing, ‘Mac-himong sasacne ailu kundung kwegacte mac-gbelong kwesidaicte.’ Ngenge sawawa pasi fikecaigac, i madicne hocne wosaecaigaing, aime pasi yawa fikecaigac ngenge yogo nganilu sifu mi ngage-motocaigaing. 
MAT.16.4	Ngic-ngigac aling yago ngenge bikickolec nga selo aibaba ingucne ailu ngenge pasi monic nganinogale uwalu gagaing. Ilec ngenge pasi tapiliineholec monic mi ngeleicne. Yonala pasi fikewec, ngenge pasi ingucne sugu nganidaingte.” Inguc milu hegilecebalu hikewec.
MAT.16.5	Yesu mic-tengtengfocine yengeholec lifuc nebocina hikeibong. Hikenogale bret ngigecebame moc hikeibong. 
MAT.16.6	Hike sulumelu Yesudi yanguc edocebawec, “Ngenge Farisaio nga Sadyusi yengele yisle ngani-motolu gadabiyeng.”
MAT.16.7	Mime mic-tengtengfocine yenge yengungtihac mingagec ailu miibong, “Nongileng bret mi balu kwesigabeleng, ilec hocne inguc minolegac.”
MAT.16.8	Inguc mibong ye kwelenginang biyac ngage-motolu yanguc miwec, “Ngic ngenge ngage-ngagesingngineng kpisicnemac, ngenge omale ngengileng bret mi balu kwesigaingte mingagec aigaing? 
MAT.16.9	Ngenge ngage-ngage-motocngineng mikac. Bret 5 sugudi ngic 5 taosen andoebame damba edomeng umengkebong wakewec, ngenge i ngigecngebagac, me?
MAT.16.10	Ailu bret 7 sugudi ngic 4 taosen andoebame damba edomeng umengkebong wakewec, pasi yogo ingucne ngagesidaing.
MAT.16.11	Omale ngenge mi ngage-motogaing? Na bretbenangte mi migabac. Ngenge Farisaio nga Sadyusi yengele yis, yogolec ngani-motolu ganingte migabac.” 
MAT.16.12	Inguc edocebame yenge bretle yis ilec mi miwec, i biyac ngage-motoibong. Yenge Farisaio nga Sadyusi yengele wewedu-yowa, ilec ngani-motolu ganingte miwec.
MAT.16.13	Yesu ye Filipai himongka Sesarea taon bangkalelu mic-tengtengfocine yanguc uwayelewec, “Ngic-ngigac yenge Ngicte Madec yele ma micaigaing?”
MAT.16.14	Inguc mime yengi miibong, “Ngic gocnedi Yohane misa-lowac micaigaing nga gocnedi Elaiya micaigaing nga gocne yengibac Yeremaya me Wapongte siduc mimi monic micaigaing.”
MAT.16.15	Inguc mibong yanguc miwec, “Aime ngenge ngengungbac nale ma micaigaing?”
MAT.16.16	Uwayeleme Saimon Pitadi miwec, “Ga Mesia, Wapong gagaineholec yele Madec.”
MAT.16.17	Inguc mime Yesudi yanguc edowec, “Saimon, Yonale madec, yowa yogo ngic mimiwacni mi migic, ilec ga kwele-angackolec gadamec. Mamacne honocmengka gagac, yedi hocne yogo bayegengkelu edocguwecte migic.
MAT.16.18	Aime na inguchac edocgube ngagenong, ga Pita. Aime posa yagolec feiwa
MAT.16.19	“Na honocmengte ngani-damongte tapili yogo ki ingucne gelebe gagi himongka wiyac sasawa hefedamecte, i honocmengka inguchac hefedaicte. Nga ga wiyac himongka lukedamecte, yogo honocmengka inguchac lukedaicte.”
MAT.16.20	Inguc milu mic-tengtengfocine yenge Yesu ye yeicne Mesia, ilec ngic monic mi edocebaningte milu mimacebawec.
MAT.16.21	Dameng iwa molickelu Yesudi mic-tengtengfocine yanguc edocebawec, “Na Yerusalem hikebe Yuda ngic micnefocngineng nga depec-baba ngic micne ailu Mosesle yefe-yowale wewedu ngic yengi doicka locnulu wehomacnudaingte. Aime hadeng habackang aiyemewa hatacmac gboliyelu fangkedacte.” Aibaba inguc fikenale miwec.
MAT.16.22	Inguc edocebame Pitadi Yesu lobina tembuc mengocke lelu domalu mikpatalac aicnolu miwec, “Wapongti baficgume wiyac yogo gala nalic mi fikedaicte.”
MAT.16.23	Inguc mime Yesudi hefaliyelu Pita yanguc edowec, “Aleng Sugucnengineng, ga baickelu hikenong, ga muc ingucne kwopocnuengka hehomacnunale ngagelu migic. Ga wiyac ngagesigic, i Wapongtacni miyac, yogo ngic ngage-ngagewacni aigac.”
MAT.16.24	Inguc milu mic-tengtengfocine yanguc edocebawec, “Monic ye na balaibecnunogale ngagelu ye yeicne soc-kweleinele angac bawalu malicpongine bafangke tengkelu balaibecnudaic.
MAT.16.25	Ngic monic ye gagaine sebilenale ngagelu boleine balu gagacka, ye gaga-sanangte gaga yogo nalic mi badaicte. Nga monic ye nale ailu gagaine hegiledaicte me wehomadaicte, ye gaga-sanangte gaga yogo badaicte.
MAT.16.26	Ilec ailu ngic monic ye himongtowa himong yagolec mafa sasawa bafuwalu yeicne ilucine wikeme sifuwedaicte, wiyac yogodi gaga-sanang nalic mi badaicte. Ailu monic ye ilucine gaga-sanangkolec hatacmac banogale ngagesigac, ye yogo fuli mikacte ailu ngage-lilickegac.
MAT.16.27	Aime Ngicte Madecti Mamactacni tapili nga hulili-kwelengngineholecti angelofocine yengeholec kwesilu ngic-ngigac sasawa aibabangineng aicaigaing, ilec silicina ameine baduyeledaicte.
MAT.16.28	Foinac, ngic yago domagaing, ngengelacni gocne mi homaebongkahac, Ngicte Madec ye ngani-damongineholec kwesime dongenginengti nganidaingte.”
MAT.17.1	Hadeng 6 motome Yesudi Pita nga Yakobos ailu gbaine Yohane mengocebame kupictowa dalicne monicka felu yengilangkac iwa gaibong. 
MAT.17.2	Iwa galu dongenginengti nganiebongka Yesule socti hefaliyelu angocinebenang aiwec. Aime haic mesuine yogo wenac-dongeine ingucne aiwec, nga ngakpi-kpolucine i kwalacne ailu angoc fikecaigac, ingucnehac aiwec.
MAT.17.3	Inguc aime Moses nga Elaiya yeke iwahac fikeyelelu yeholec mingagec aiiboc.
MAT.17.4	Aime Pitadi Yesu yanguc micnowec, “Sugucne, nongileng yagowa gabeng madickegacte ga ngageengka nalic aime fale-fale habackang yawa banang. Gale monic nga Mosesle monic ailu Elaiyale monic.”
MAT.17.5	Aime Pitadi inguc edome iwahac kaguwa monic angocineholecti walu somecebame kaguwa kwelinacni yowa monic yanguc wackelu miwec, “Yago nale Angac-madecne, ye ngani-angac aicnogabac. Ngenge yele yowa ngagedaing.”
MAT.17.6	Aime mic-tengteng yenge yogo ngagelu hangocebame himongka wafalu haic mesungineng sangkeibong. 
MAT.17.7	Inguc aibong Yesudi yengela lelu yucebalu yanguc edocebawec, “Ngenge fangkening, hangoc mi aining.” 
MAT.17.8	Inguc mime yenge dongengineng hilalu ngic monic mi nganiibong, yenge Yesu yeicnac domame nganiibong.
MAT.17.9	Aime kupickacni waluhac Yesudi mimacebalu yanguc miwec, “Ngenge sowi fikeme nganigaing, yogo ngic-ngigac monic mi edocebadaing. Gacgu Ngicte Madec homackacni gboliyelu fangkedaicte dameng iwabac edocebadaing.”
MAT.17.10	Inguc mime mic-tengtengfocine yengi yanguc uwacnoibong, “Mosesle yefe-yowale wewedu ngic yenge wenucte Elaiyadi molickelu kwesime Mesia lobeina kwesinale micaigaing?”
MAT.17.11	Inguc mibong yedi yanguc edocebawec, “Elaiyadi molicke kwesilu wiyac sasawa bame madickedaicte hocne. 
MAT.17.12	Na yanguc edocngebabe ngagening, Elaiya ye biyachac kwesime yenge mi ngani-motolu yengileng angac balaibelu aibaba fungine fungine aiibong. Ailu yenge Ngicte Madec inguchac doicka lobong doic ngagedaicte.”
MAT.17.13	Inguc mime mic-tengteng yenge biyac ngage-motoibong, Yogo Yohane misa-lowacte miwec.
MAT.17.14	Aime yenge kupickacni walu habu sugucne yengela hike sulumebong ngic monicti Yesula kwesilu ketadi holecnolu yanguc miwec, 
MAT.17.15	“Sugucne, ga madecnele kwelegone sowalena. Ye kwele-sifuc damengngine kwesime doic sugucne ngagelu dameng homacne dacka nga misawa haucaigac. 
MAT.17.16	Aime madecne gale mic-tengtengfocgone yengela bahikebe yenge ye bamadickenogale ngagebong kpungkeme hegilebiyeng.”
MAT.17.17	Inguc mime Yesudi yanguc miwec, “Ngic-ngigac aling yago ngenge ngage-ngagesingngineng mikacbenang, ailu ngenge aibabangineng kosa-balasaine. Na dameng dalicne ngage-ngagesing mikac ngic-ngigac ngengeholec hatacmac ganogale tatakic ainelegac. Ngenge madec yogo nala bawelening.” 
MAT.17.18	Inguc mime bawelebong Yesudi aleng kpatalacnome ye madec yogo hegilelu hikewec. Hikeme dameng iwahac madec i madickewec.
MAT.17.19	Inguc aime mic-tengtengfocine yenge Yesula kwesilu tembucngineng ngiyelu yanguc uwacnoibong, “Nonge wenucte aleng yogo yebiyenogale aibibiyegabeleng?”
MAT.17.20	Uwacnobong Yesudi bafaliyelu yanguc edocebawec, “Foinac, ngenge ngage-ngagesingngineng kpisicnemac fagacte kpungkelu hegilebiyeng. Ngenge ngage-ngagesingngineng mastet hucine
MAT.17.21	[Aleng ingucne yebicebanogale nosing-sawe galu mimilocti sugu yebiyedaingte.]”
MAT.17.22	Yesu nga mic-tengtengfocine yenge yengilangkac Galili prowinswa kpaduckelu gaebongka yedi yanguc edocebawec, “Ngic yengi Ngicte Madec ngic-ngigac yengele molewa lodaingte, yogolec dameng bangkalegac.
MAT.17.23	Lobong yengi ye balu webong homadaicte. Homalu hadeng habackang aiyemewa homackacni hatacmac gboliyelu fangkedaicte.” Inguc mime yenge ilec kwele-umac sugucne ngageibong.
MAT.17.24	Aime Yesu nga mic-tengtengfocine yenge Kapeneam taonka hike sulumebong Wapongte Ibu-kuluc ilec takes-baba ngic yengi kwesilu Pita uwacnoibong, “Ngengele wewedu ye Ibu-kulucte takes locaigac, me?”
MAT.17.25	Inguc mibong Pitadi miwec, “Oc, locaigac.”
MAT.17.25	Inguc milu macka felu yowa mi miyemewa Yesudi yanguc uwacnowec, “Saimon, ga wenuc ngagegic, himongne himongne ngictaufocngineng, yenge takes malacni bacaigaing? Yenge yengileng ngic-ngigacfocngineng, yengelacni bacaigaing, me ngic-ngigac gocne himong monic damongkelu gagaing, yengelacni bacaigaing?”
MAT.17.26	Uwacnome miwec, “Yenge ngic-ngigac gocne himong monic baibong, yengelacni bacaigaing.”
MAT.17.26	Inguc mime Yesudi yanguc miwec, “Ilec ailu yengileng ngic-ngigacfocngineng yenge takes mi lolu moc gadaingte. 
MAT.17.27	Aime Ibu-kuluc yogo nale, ilec ailu Ibu-kulucte takes mi lonogale ngagegabac. Aime yenge ngage-sowac mi ainingte ngagelu, ilec ga lifuc mecina hikelu misa-sic babale hawic monic wikedamec. Wikelu misa-sic molickelu fuluckedamecte yogolec mic bauckelu moneng monic bafuwadamecte. Bafuwalu moneng yogo balu na nga ga geicne nokilec wacka takes-baba ngic yeledamec.”
MAT.18.1	Dameng iwa mic-tengteng yenge Yesula kwesilu uwacnoibong, “Honocmengte ngani-damong, ilec alingka madi sugucne gagac?”
MAT.18.2	Inguc uwacnobong Yesudi adu-madec yengelacni monic wackewec. Wackeme weleme ye hewacnginang lome domame 
MAT.18.3	yanguc miwec, “Foinac, ngenge kwelengineng mi bafaliyedaingte ailu adu-madec yago yenge ingucne mi aidaingtewa honocmengte ngani-damongka nalic mi fedaingte.
MAT.18.4	Ilec ailu ngic monic ye bawacnagulu madec yangucne, yele silic gadaicte, ye honocmengte ngani-damongka sugucne gadaicte. 
MAT.18.5	Nga monic ye adu-madec yangucne yengelacni monic nale wacka sebiledaicte, ye na sebicnudaicte.”
MAT.18.6	“Aime adu-madec kpisicne yengelacni monicti na ngagesingnudaicte, ye ngic monicti hatacmac aicnome ngage-ngagesingine wadaickale, Wapongti ye ameine baducnodaicte, yogo umacineholec. Aime yogo mi aidaictewa, ye balinga sugucne ubeina ubeecnolu kiwec gbolongna wikebong haudecka, yogodi umacine efeckedec. 
MAT.18.7	Mee, Himongtowa himong yagolec ngic-ngigac, wiyac aingelebong ngage-ngagesingngineng wadaicte. Ngenge ngagelu medecngebadaic. Mee, ngic monic ye agoine aicnome ngage-ngagesingine wagac, ye ngagelu medeckedaic. 
MAT.18.8	Ga higegone me molegone monicti aigeleme sowacne aidamectewa, ga yogo helockelu wikeengka hikedaic. Ga hige-molegone sasawa bucbuchac gacgu dac-sanang moto-motoine mikac, iwa wicgubong haudameckale, hige-sowac me hige-molegone lokeicne galu gaga-sanangka nalic fedamecte, yogodibac madickedaicte.
MAT.18.9	Me ga dongegone monicti aigeleme sowacne bafuwadamectewa, ga dongegone baickelu wikeengka hikedaic. Ga dongegone yaeckanghac ngiyeboc dac-sanangka wicgubong haudameckale dongegone nebocinedi sugu ngiyeme galu gaga-sanangka nalic fedamecte, yogodibac madickedaicte.
MAT.18.10	“Ngenge adu-madec kpisicne, yengelacni monic kweledi mi wikedaing. Na yanguc edocngebabe ngagening, angelo yenge honocmengka galu adu-madec nganicebacaigaing, yenge damengsoc Mamacne honocmengka gagac, yele haicka gacaigaing.
MAT.18.11	[Aime Ngicte Madec ye ngic-ngigac sangkeicne, yenge bikickacni kpaducebalu bacebanale wawec.]”
MAT.18.12	“Ngic monic ye lamafocine 100 bacebalu game, iwacni monic gacgu sangkeme ye wenuc aidaicte? Ye lamafocine 99 kupicka hegilecebame domabong hikelu sangkeicne, i hocne basackedaicte. 
MAT.18.13	Basackegacgu bafuwalu yele kwele-madic sugucne ngagedaicte. Foinac, 99 susugudi mi sangkeibong, yengele kwele-madic efecne ngagedaicte, nga monic sangkeicne, yele kwele-madic sugucnehac ngagedaicte, yogo noinebenang. 
MAT.18.14	Aime Mamacngineng honocmengka gagac, ye ingucnehac adu-madec kpisicne ingucne, yengelacni monicti mi sangkenale ngagelu gagac.”
MAT.18.15	“Agogone monicti gala bikic bafuwadaictewa, ga hikelu yeholec bucnginec ngiyelu sowacne hewacnginac fagac, yogo mifuwacnagudabiyec. Aime ye yowagone ngagedaictewa hatacmac gale ago aidaicte.
MAT.18.16	Nga ye yowagone mi ngagedaictewa, ga ngic moniyang me yaeckang bacepaengka hatac kwesilu ngengilangkac umac yogo mibong madickenale mingagec aidabiyeng. Inguc ailu ngic yaeckang me habackangti yowa sasawa mibong sanangkedaicte.
MAT.18.17	“Aime ye yowangineng mi ngagedaictewa, ngenge hikelu Yesule habu edocebadaing. Edocebabong ye habu yengele yowa inguchac hegiledaictewa, ibac ngic yogo ngagedaing, ye Wapong mi ngagegac ailu takes-baba ngic, yenge ingucne aidaic.
MAT.18.18	“Foinac, ngenge himongka wiyac sasawa hefedaingte, i honocmengka inguchac hefeicne fadaicte. Nga ngenge himongka wiyac lukeyackedaingte, yogo honocmengka inguchac lukedaingte.
MAT.18.19+MAT.18.20	I yangucte, himong yagowa ngic-ngigac yaeckang me habackangti nale wacka kpaduckelu ngiyedaingtewa na hewacnginang gadacte. Ilec ngengelacni yaeckangti kwele-moniyang ailu wiyac monicte me monicte uwadabiyectewa Mamacne honocmengka gagac, ye ngageyetelu wiyac yogo yetedaicte.”
MAT.18.21	Aime Pitadi Yesula welelu yanguc uwacnowec, “Sugucne, agonedi nala bikic bafuwadaictewa dameng edomeng sowacneine hegilecnobele ngagegic? Alecine 7 andoine aigac, me?”
MAT.18.22	Inguc mime Yesudi bafaliyelu yanguc edowec, “Alecine 7 miyac, alecine 70 domalu fegac ilec migabac.
MAT.18.23	“Aime honocmengte ngani-damong i ngictau monic ngic homacne yengele sugucnengineng, ye ingucne gawec. Aime yedi kwelec kwekwe ngic yengi yela monengngineng ameine baduningte damengngineng lowec. 
MAT.18.24	Lome kwesibong amengineng wowosae bole bawec. Molickelu ngic monic ye moneng sugucne ameine 10 taosen, ilecsoc facnowec, ngic yogo yela baweleibong.
MAT.18.25	Aime ye ameine yogo badunale ngageme kpungkeme, sugucnedi mime ngic yeicne nga ngigac adu-madecfocine yenge ngic monicta salecebame ngic yedi fuli bacebadaicte. Ailu wiyacine sasawa momoc saleyackelu, yogodi moneng balu ameine i badume miyac ainale miwec.
MAT.18.26	“Inguc mime kwelec kwekwe ngic ye yogo ngagelu sugucneinele haicka ketadi holelu miwec, ‘Sugucnene, ga nale kwelegone sowaleme wangecne gaengka amegone badugeledacte.’ 
MAT.18.27	Inguc mime sugucnedi yele kweleine sowaleme ameine hegilewec. Ye umacine baickelu saleme hikewec.
MAT.18.28	“Aime kwelec kwekwe ngic ye lobeina hauwec. Haulubac kwelec kwekwe ngic agoine monic yela ameine denarius
MAT.18.29	“Inguc mime kwelec kwekwe ngic agoinedi yogo ngagelu yele haicka ketadi holecnolu miwec, ‘Folo mi ainelec. Ga nale kwelegone sowaleme wangec gaengka tofagone i ameine lobewa badugeledacte.’
MAT.18.30	“Inguc mime agoinedi yele yowale takickeme tofainele ameine i baduyackelubac wanale balu muc-macka lome ngiyewec. 
MAT.18.31	Ngiyeme kwelec kwekwe ngic agofocngineng gocne yenge aibaba i nganilu kwelengineng homacne sowaleme ngagebong nalic mi aiwec. Aime yenge hikelu aibaba fikewec, i sasawa sugucnengineng edoibong.
MAT.18.32	“Edobong sugucnenginengti kwelec kwekwe ngic i micnome weleme edolu miwec, ‘Ga kwelec kwekwe ngic sowacnebenang. Ga nani folo aigelebe ketadi holeneleengka tofagone sasawa hegileiba. 
MAT.18.33	Ailu na gale kwelene sowaleme tofagone hegileiba, ga ingucnehac kwelec kwekwe ngic agogonele kwelegone inguchac sowaleme tofagonele ameine hegiledengtesoc.’ 
MAT.18.34	Inguc milu sugucneinedi aalic ngagelu ngaba aicnolu muc-mac damong yengele molewa lowec. Lome kwelec kwekwe ngic yogo ye tofaine i sasawa ameine baduyackelubac wanale micnowec.
MAT.18.35	“Aime ngenge sasawadi ngic hae-gbafocngineng yengele sowacne kwelenginengtibenang mi hegiledaingtewa Mamacne honocmengka gagac, yedi silicine ingucnehac ngenge aingeledaicte.”
MAT.19.1	Yesu ye yowa yogo miyackeme motome Galili prowins hegilelu Yudeya himongka Yodan misa nebocina hikewec. 
MAT.19.2	Hikeme ngic-ngigac habu sugucnebenangti ye balaibebong yedi ngic-ngigac hucnginengkolec iwa bamadicebawec.
MAT.19.3	Aime Farisaio yenge yela kwesilu lokwesacka lonogale yanguc uwacnoibong, “Ngic monic ye ngigacine wiyac kpisicnele hegilenale, yefe monic fagac, me?”
MAT.19.4	Inguc mibong Yesudi bafaliyelu yanguc edocebawec, “Mime Fike-fike fileinedi molickelu mime ngic nga ngigac fikeiboc, inguc bafuwacepawec. Ngenge yogo wafe-ngagec aicaigaing. 
MAT.19.5	Ye bafuwacepalu yanguc miwec,
MAT.19.5	‘Ilec ailu ngic ye nenggac-mamackecine hegilecepalu ngigacineholec wetackelu yeholec soc moniyang aidabiyecte.’ 
MAT.19.6	Inguc aidabiyectewa yeke hatacmac yaeckang mi aidabiyecte, miyac. Yeke soc moniyang aigaicte yanguc aigac, Wapongti wiyac hefewec, i ngicti nalic mi welockenoga.”
MAT.19.7	Inguc mime yanguc miibong, “Aime wenucte Mosesdi yefe-yowa yanguc nolewec? Ngic monicti ngigac hegilenogale hibi kwelengkelu ngigac lacnome ngigac ye ngic yogo hegilelu hikedaic.”
MAT.19.8	Inguc mibong Yesudi yanguc miwec, “Ngenge ngic kwelengineng fongkeicne, ilec ailu Mosesdi ngigacfocngineng hegilecebaningte aka mi lowec. Aime molickelu ofeicne iwa yefe ingucne monic mi fawec. 
MAT.19.9	Na yanguc edocngebabe, ngic monicti ngigacine selo aibaba mi aiyemewa ye moc hegilelu ngigac monic badaicte, ngic yogo ye selo aibaba aidaicte.”
MAT.19.10	Inguc mime ngagelu mic-tengtengfocine yengi yanguc miibong, “Ilec ailu ngawe-ngigac mi ailu adu-madechac domalu momoc mi ganoga, yogodibac madickedaicte.”
MAT.19.11	Inguc mibong Yesudi yanguc edocebawec, “Ngengele yowa ngic gocne mi balaibedaingte. Wapongti ngic inguc baficebame yengi sugu ngawe-ngigac mi aidaingte. 
MAT.19.12	Ngic gocne yenge nenggac kwelewacni hufing fikeibong. Nga gocne yenge ngicti aibaba aiyelebong hufing aiibong, nga ngic gocne yenge honocmengte ngani-damongte ailu hufing ingucne gacaigaing. Ngic monic ye yowa i ngagelu banogale nalic ye yowa yogo badaic.”
MAT.19.13	Aime ngic-ngigac yenge adu-madecfocngineng kpisicne Yesula bacebalu hikebong yedi moledi adu-madec feinginang lolu milockenale ngageibong. Inguc aibong mic-tengtengfocine yengi ngelengkelu kpatalayeleibong.
MAT.19.14	Aime Yesudi yanguc miwec, “Adu-madec kpisicne yenge nala nalic kwesining. Ngenge aka mi holeyelening. Honocmengte ngani-damong yogo adu-madec kpisicne yangucne yengele.”
MAT.19.15	Inguc milu moleine feinginang lolu yambungebame motome ye mac-himong yogo hegilelu monicka hikewec.
MAT.19.16	Aime ngic monicti Yesula kwesilu miwec, “Wewedu, na oma aibaba madicne aigacgu gaga-sanang badacte?”
MAT.19.17	Inguc mime yedi yanguc miwec, “Ga omale aibaba madicnele uwanelegic? Wapong moniyangti sugu madicne gagac. Aime ga gaga-sanangka fenogale milu Wapongte ung-yowa balaibedamec.”
MAT.19.18	Inguc mime yanguc miwec, “Ung-yowa weni yogo balaibenogale migic?”
MAT.19.18	Inguc mime Yesudi yanguc miwec,
MAT.19.18	“Ga ngic-ngigac mi wehomacebadamec, ailu kaiselo mi aidamec, nga hise mi badamec, ailu micka lolo mi aidamec.
MAT.19.19	Ga nenggac-mamackecgone alang bayetedamec, ailu geicne aigelecaigac, silicine ingucnehac agofocgone kweledi angac ngageyeledamec.” 
MAT.19.20	Inguc mime soc-gboli madec yedi miwec, “Na i sasawa balaibecaigabac. Aime oma wiyacka kpungkegabac?”
MAT.19.21	Mime Yesudi yanguc edowec, “Ga ngic dondonnebenang ganogale ngagegicka ingucne, yanguc ainong, ga hikelu wiyacgone sasawa saleyackelu moneng balu ngic-ngigac waweweine yeledamec. Inguc aiyengka wiyac madicne honocmengka fikegeleme nganilu wele balaibecnudamec.”
MAT.19.22	Inguc mime soc-gboli madec yogo ye moneng-mafaine homacnebenang facnowecte yowa i ngagelu kwele-umac sugucne balu hikewec.
MAT.19.23	Hikeme Yesudi mic-tengtengfocine yanguc edocebawec, “Foinac, ngic monic moneng-mafatowaholec, ye honocmengte ngani-damongka fenogale doicineholec aidaicte. 
MAT.19.24	Ailu hatacmac mibe ngagening, kameldi bungic yefina fenale doicineholec aidaicte, nga ngic moneng-mafaholecti Wapongte ngani-damongka fenogale doic-bole sugucnebenang badaicte.”
MAT.19.25	Inguc mime mic-tengteng yenge yowa i ngagelu homacne kwatackelu miibong, “Inguc aime madi nalic wasecne aidaicte?”
MAT.19.26	Inguc mibong Yesudi nganicebalu yanguc miwec, “Ngic ngengibac yogo kpungkelu hegiledaingte, nga Wapong ye wiyac sasawa yogo ye nalic bayackedaicte.”
MAT.19.27	Inguc mime Pitadi miwec, “Ngagegic, nonge wiyacnonggeng sasawa hegilelu balaibecgulu gagabeleng. Ilec nonge oma wiyac badabelengte?”
MAT.19.28	Inguc mime Yesudi yanguc edocebawec, “Foinac, gacgu wiyac sasawa gbolicne fikedaicte, dameng iwa Ngicte Madec ye honocmengte tapili nga hibi-kwelengngineholecti ngictaule ngiye-ngiyewa ngiyedaicte. Aime ngic balaibecnucaigaing, ngenge inguchac ngictaule ngiye-ngiye 12 iwa ngiyelu Israel yengele fikesaweckacni aling 12, yengele aibabangineng wosaelu mimoctodaingte.
MAT.19.29	Aime ngic-ngigac nale wacte ailu macfocngineng me ngic hae-gbafocngineng me sengfocngineng me nenggac-mamacfocngineng me adu-madecfocngineng me himongngineng hegileibong, wiyac ilec ngenge sasawadi 100 hatacmac taockelu badaingte, ailu gaga-sanang badaingte. 
MAT.19.30	Ngic molic-molic gacaigaing, yengelacni homacnedi lobeine aidaingte nga lobeine gacaigaing, yengelacni homacnedi molic-molic aidaingte.”
MAT.20.1	“Honocmengte ngani-damong yogo ngic monic mac-himongngineholec, silicine ilecsoc. Ye 6 kilok ubiyacte hikelu waing bolewa bole baningte ngic bacebadaicte. 
MAT.20.2	Bacebame bole-ngic yenge hadeng moniyangte denarius moniyang baningte mingagec ailu kwele-moniyang aidaingte, aime salecebame bolewa hikedaingte.
MAT.20.3	“Aime 9 kilok aiyemewa waing bolele fileinedi ngic gocne maket sobengka moc domabong nganicebalu 
MAT.20.4	yanguc edocebadaicte, ‘Ngenge inguchac nale waing bolewa hikelu bole babong, ilec moneng silicina ngeledacte.’ 
MAT.20.5	Inguc mime yenge waing bolewa hikedaingte.
MAT.20.5	“Aime ye 12 kilok nga 3 kilok aiyemewa aibaba ihac aidaicte. 
MAT.20.6	Aime 5 kilok aime ye hatacmac hikelu ngic gocne inguchac moc domabong bafuwacebalu yanguc edocebadaicte, ‘Ngenge omale moc domabong mac awelenogale aigac?’
MAT.20.7	“Inguc mime yanguc midaingte, ‘Ngic monicti bole-yowa monic mi minolegac.’
MAT.20.7	“Inguc mibong yanguc edocebadaicte, ‘Ngenge inguchac hikelu nale waing bolewa bole badaing.’
MAT.20.8	“Mac aweleme bole fileinedi bole-damong yanguc edodaicte, ‘Ga bole-madec wacebaengka welebong bolele fuli yelenong. Ailu ngic lobe kwesigaing, yenge molickelu yeledamec, hikegacgu molic-molic kwesigaing yengela motodaicte.’
MAT.20.9	“Inguc mime bole-damongti ngic 5 kilok aiyemewa kwesidaingte, yenge molickelu denarius moniyang, inguc yeledaicte. 
MAT.20.10	Yeleme ngic molickelu kwesidaingte yengi yanguc ngagedaingte, ‘Ye moneng sugucnehac felu noledaicte,’ inguc mecne ngagedaingte. Aime bole-damongti denarius molic-molic ngic yeledaicte, silicine ingucnehac ngic lobe kwesidaingte yogo yeledaicte. 
MAT.20.11	Yeleme yenge moneng i silicine nganilu ngagebong nalic mi aime waing bole fileine 
MAT.20.12	micnodaingte, ‘Ngic yago yenge lobebenang kwesilu mac aweleme bole bagaing. Nga nongibac ubiyactebenang kwesilu doic-bole umacineholec wenacka domalu balu gabeng mac awelegac. Aime ga yengeholec momoc moneng silicine moniyang nolegic.’
MAT.20.13	“Inguc mibong yedi yengelacni monic yanguc edodaicte, ‘Agone, na sowacne monic mi bafuwagabac. Ngagegic, nokilec molickelu denarius moniyang ilecsoc mipangkelu kwele-moniyang aigabelec. 
MAT.20.14	Ga ilec monenggone balu hikenong. Aime na angacnedi bole-madec lobe kwesigaing, yenge fuli sockahac yelenogale ngagegabac. 
MAT.20.15	Aime na aibaba madicne aibe ilec hasowac aigic, me? Na neicne monengti inguc me inguc ainogale ngagelu, i nalic aidacte.’
MAT.20.16	“Ilecsoc lobe yengi molic-molic aidaingte, nga molic-molic yengi lobeine aidaingte.”
MAT.20.17	Yesu nga mic-tengtengfocine 12 yenge Yerusalem hikenogale hikelu yefewa tembucngineng mengocebalu lelu yanguc edocebawec, 
MAT.20.18	“Ngagegaing, nongileng Yerusalem fegabeleng. Febeng ngic yengi Ngicte Madec depec-baba ngic micne nga Mosesle yefe-yowale wewedu ngic, yengele molewa lodaingte. Lobong yengi ye homanale mimoctodaingte.
MAT.20.19	Mimoctobong ye Israel yengele alingkacni miyac, yengele molewa lodaingte. Lobong yengi ye yowa kwekwe aicnolu hududi socine wewe-loc aicnolu malicpongka webong homadaicte. Aime hadeng habackang aiyemewa homackacni hatacmac gboliyelu fangkedaicte.”
MAT.20.20	Aime Sebedi madeckecine yeke nenggacnginecti bacepame Yesula kwesiibong. Kwesilu nenggacnginecti Yesu ketadi holecnolu miwec, “Na wiyac monicte nalic uwageledacte, me?”
MAT.20.21	Inguc mime, Yesudi miwec, “Ga oma wiyacte aigelegac?”
MAT.20.21	Mime yanguc miwec, “Madeckecne yago yeke ngani-damonggona monicti folegona nga monicti kanagona ngiyedabiyecte, ilec milocgugabacte aihomayetedamec.”
MAT.20.22	Inguc mime Yesudi yanguc miwec, “Ngenge wiyac uwagaing, ilec fungine mi ngage-motogaing. Aime na doicte kwenoc kap iwa nonogale aigabac, ngeke i momoc nonicte migabiyec, me?”
MAT.20.22	Mime yeki miiboc, “Oc, nalic nodabelecte.”
MAT.20.23	Yeke inguc miboc Yesudi yanguc edocepawec, “Na doicte kap iwa nodacte, ngeke ihac nodabiyecte. Aime ngic madi folena me kanana ngiyedaicte, ilec noine ibac nani nalic mi mimoctodacte. Mamacnedi ngiye-ngiye iwa ngiyeningte biyachac bamockewec, ilec ngic yeke biyac bawosaecepame yeki sugu iwa nalic ngiyedabiyecte.”
MAT.20.24	Aime mic-tengtengfocine 10 yenge yowa i ngagelu ngic hae-gba yekele ngagebong sowalewec. 
MAT.20.25	Sowaleme Yesudi mic-tengtengfocine 12 wacebame lebong yanguc edocebawec, “Israel yengele alingkacni miyac, yengele micnefocngineng yenge ngic-ngigac yengele ngic sugucnele silicka sanangkelu damongebacaigaing. Nga ngic-ngigac sugucnefocngineng yenge ngic-ngigacfocngineng yengi yowangineng balaibeningte tapili fayelegac, inguc hocne ngagecaigaing.
MAT.20.26+MAT.20.27+MAT.20.28	Aime aibaba ingucne ngengele hewacka monic mibenang fadaicte, miyac. Ngicte Madec ye ngic-ngigac yengi kwelec kwecnoningte mi wawec, miyac. Yedi yengele kwelec kwelu ngic-ngigac homacne bikickacni fuli bacebalu gagaine hegilenale wawec. Ingucnehac ngengelacni ngic monicti feicne ganogale ngagelu, ye hewacnginang kwelec kwekwengineng gadaic. Aime ngengele hewackacni monicti molic-molic ainogale ngagelubac, ye hewacnginang bole-madec ingucne gadaic.”
MAT.20.29	Yesu nga mic-tengtengfocine yenge Yeriko taon hegilelu hikebong ngic-ngigac habu sugucnebenangti balaibecebaibong. 
MAT.20.30	Aime yefe mecina donge-pisic ngic yaeckangti ngiyeiboc. Ngiyeboc ngic-ngigac yengi miibong, “Yesu kwesilu hikegac.” 
MAT.20.30	Inguc mibong yeke i ngagelu aukwelu yanguc miiboc, “Sugucne, Dawidile fikesaweckacni, ga nokele kwelegone sowalena.”
MAT.20.31	Inguc wackeboc ngic-ngigac habutowa yengi yeke waickelu ngiyenicte wackelu kpatalayeteibong. Aime yeke hatacmac sanangnehac wackelu miiboc, “Sugucne, Dawidile fikesaweckacni, ga nokele kwelegone sowalena.”
MAT.20.32	Wackeboc Yesudi domalu wacepalu yanguc miwec, “Ngeke nani oma wiyac aingetebele ngagegabiyec?”
MAT.20.33	Mime yeki yanguc miiboc, “Sugucne, noke dongenonggec hilanacte ngagegabelec.”
MAT.20.34	Inguc miboc Yesu ye kweleine sowaleme moledi dongenginec bauwame yeke iwahac dongenginec hilalu ye balaibeiboc.
MAT.21.1	Yesu nga mic-tengtengfocine yenge hikelu Yerusalem bangkalelu Betfage mac-himongka Oliwa kupic ngiyewec, iwa hike sulumelu Yesudi mic-tengtengkecine yaeckang yanguc milu salecepawec, 
MAT.21.2	“Ngeke dondonne hikelu mac-aling yefe molic-molicka ngiyegac, iwa donggi monic biyachac witickeicne nganidabiyecte. Ye madecineholec witickeicne domagac. Ngeke hikelu donggi yogo lukelu nala balu kwesinic. 
MAT.21.3	Aime ngeke inguc aiyebocka ngic monicti nganicngepalu uwangetedaictewa, ngeke yanguc edodabiyec, ‘Sugucnedi donggi yekeholec bole banogale migac.’ Inguc miboc ye donggi nenggac-madec hegilecepame ngekeholec kwesidabiyecte.”
MAT.21.4	Siduc mimidi yowa monic yanguc miwec, i noine ainale inguc fikewec, yedi yowa yanguc miwec,
MAT.21.5	“Ga Sion adu-madecfocine
MAT.21.6	Aime mic-tengteng yeke hikelu Yesudi edocepawec, i hocne aiiboc. 
MAT.21.7	Inguc ailu donggi madecineholec bacepalu kwesi ngakpinginec dalicne hemoctolu donggi nenggac-madec yekele feinginac lumackeiboc. Lumackeboc Yesu ye yogolec feiwa ngiyewec. 
MAT.21.8	Ngiyeme ngic-ngigac habutowa domaibong, yenge ngakpingineng dalicne hemoctolu yefewa lumackeibong, nga gocne yenge yoc mangine hekengngineholec welockelu yefewa lumackeibong. 
MAT.21.9	Aime ngic-ngigac habutowadi molic-molic nga lobe aicnolu mengockelu hikeibong, yengi wackelu yanguc miibong,
MAT.21.9	“Asec Dawidile fikesaweckacni, Ngic Sugucnele wacka welegac, ye yambungineholec asec. Wilini honocmengka wacine feicne mitengkening.” 
MAT.21.10	Yesu ye Yerusalem feme taonka ngic-ngigac sasawa yenge kwatackelu lec-welec ailu yanguc miibong, “Yogo madi?”
MAT.21.11	Inguc mibong ngic-ngigac habutowa yengi edocebalu yanguc miibong, “Yogo Yesu, siduc mimi hocne ye Galili prowins iwa Nasaret taon fagac iwacni.”
MAT.21.12	Aime Yesu ye Wapongte Ibu-kulucte oda kwelina felu nganime ngic-ngigac yenge wiyac lanac-ganac ailu gaebongka, iwacni yebicebawec. Ye ngic moneng lanac-ganac aiibong, yengele tebo bafaliyewec, ailu tudiling nango saleibong yengele mac ngiye-ngiyengineng inguchac bafaliyelu 
MAT.21.13	yanguc edocebawec, “Yowa yanguc kwelengkeicne fagac,
MAT.21.13	‘Na Ibu-kulucne yagodi mimilocte mac, wacine inguc wackenoga.’ 
MAT.21.13	Aime ngengibac i bafaliyebong,
MAT.21.13	‘Hise-baba ngic yengele sangke-sangke mac aigac.’ ” 
MAT.21.14	Aime Ibu-kulucte oda sugucne kwelina ngic donge-pisic ailu hige-sowac yenge yela kwesibong yedi bamadicebawec. 
MAT.21.15	Ye pasi tapiliineholec inguc bawec aime adu-madec yenge Ibu-kuluc kwelina wackelu yanguc miibong, “Asec, Dawidile fikesaweckacni.”
MAT.21.15	Inguc wackebong depec-baba ngic micne nga Mosesle yefe-yowale wewedu ngic yenge i nganilu aalic ngagelu 
MAT.21.16	Yesula lelu yanguc miibong, “Yenge yowa migaing, yogo ngagegic, me?”
MAT.21.16	Inguc mibong yedi yanguc miwec, “Ngagegabac, ailu ngenge yowa i hocne wafe-ngagec mi aicaigaing, me? Yowa yanguc kwelengkeicne fagac,
MAT.21.16	‘Ga adu-madec kpisicne nga kogoc amuckacni gagaing bole-yowa yeleng yengi gale wac sugucne mitengkedaingte.’ ” 
MAT.21.17	Inguc milu yenge hegilecebalu taon hegilelu Betani himongka hikelu debocka iwa gawec.
MAT.21.18	Aime Yesu ye ubiyacte Yerusalem taonka hikenale hefaliye hikelu nosingte homalu 
MAT.21.19	yefe mecina donge hilalu fik yoc monic nganiwec. Nganilu ngageme noineholec ingucne aime fungina lelu nganime hekengngine sugu aime, yoc i yanguc edowec, “Yoc, ga noine hatacmac mi aidamec.” Inguc mime fik yoc iwahac homanale ululuwewec.
MAT.21.20	Ululuweme mic-tengtengfocine yengi yogo nganilu kwatackelu uwacnoibong, “Fik yoc i wenuc ailu biyacbenang ululuwegac?”
MAT.21.21	Inguc milu uwacnobong Yesudi yanguc edocebawec, “Foinac, ngenge ngage-ngagesingnginengkolec galu ngageboc mi aidaingtewa yocka pasi bagabac, pasi i nalic badaingte, yogo noinebenang edocngebagabac. Ailu i sugu miyac, ngenge kupic yagolec inguchac yanguc nalic midaingte, ‘Kupic, ga baickelu geuctiyac kiwecka haunong.’ Ngenge inguc edobong, kupic ye inguc hocne aidaicte.
MAT.21.22	Ailu ngenge wiyac monicte ngagesingkelu mimilocnginang lolu uwadaingte, ngenge yogo sasawa badaingte.”
MAT.21.23	Yesu ye inguc milu taonka hikelu Ibu-kulucka felu wewedu bole bame depec-baba ngic micnefocngineng nga Yuda ngic micnefocngineng, yengi kwesilu yanguc uwacnoibong, “Ga oma tapiliwa bole i bagamec ailu madi bole-yowa yogo gelewec?”
MAT.21.24	Inguc uwacnobong yedi yowangineng bafaliyelu yanguc edocebawec, “Na ngenge wiyac monicte inguchac uwangelebe ngenge ameine edocnudaingtewa, na bolenele fungine ingucnehac edocngebadacte. 
MAT.21.25	Yohane misa-lowacti bole balu gawec, yogo wenuwacni, i honocmengkacni me ngickacni?”
MAT.21.25	Mime yenge yengilangkac mingagec ailu miibong, “Nongileng wenuc midabelengte? ‘I honocmengkacni,’ inguc midabelengtewa ye yanguc uwanoledaicte, ‘Inguc ngagelu ngenge omale ye mi ngagesingkeibong?’ 
MAT.21.26	Me ‘i ngickacni,’ inguc midabelengtewa ngic-ngigac sasawa yenge Yohane ye siduc mimi i ngagegaing, yogo minogale yengele hangocnubadaic.”
MAT.21.27	Yenge inguc mingagec ailu Yesu yanguc edoibong, “I nonge mi ngagegabeleng.”
MAT.21.27	Inguc mibong Yesu ye inguchac miwec, “Inguc migaingte, na inguchac male tapiliwa bole bacaigabac, i mi edocngebadacte.”
MAT.21.28	Milu taockelu depec-baba ngic micnefocngineng nga Yuda ngic micnefocngineng yowa yanguc milu edocebawec, “Ngagegaing, Ngic monic ye madeckecine yaeckang aime ye molic-molic madecinela hikelu yanguc edodaicte, ‘Madecne, ga yakumac waing bolewa hikelu bole badamec.’
MAT.21.29	“Inguc edome madecinedi bafaliyelu yanguc midaicte, ‘Na takicnugac.’ Inguc midaicte, ailu hatacmac kweleine hefaliyeme bolewa hikedaicte.
MAT.21.30	“Aime mamac ye hikelu madecine kpisicne ye inguchac edome madecine kpisicnedi midaicte, ‘Mamac, na nalic hikedacte.’ Inguc milu gacgu kpaoma ailu bolewa monic mi hikedaicte.
MAT.21.31	“Ilec ngenge wenuc ngagegaing, madec yekelacni madi mamacinele angac balaibelu boleine badaicte?”
MAT.21.31	Micnenginengti inguc uwayeleme miibong, “Molic-molic madecine yedi.”
MAT.21.31	Mibong Yesudi yanguc edocebawec, “Foinac, takes-baba ngic nga yefe-ngigac yengi molickengelelu Wapongte ngani-damongka fedaingte. 
MAT.21.32	Yohane ye yefe dondonne balaibelu ngengela kwesime ngengi ye mi ngagesingkeibong. Aime takes-baba ngic nga yefe-ngigac yengi ye ngagesingkeibong. Ngengebac i nganiibong ailu sifu kwelengineng mi hefaliyeibong ailu mi ngagesingkeibong.”
MAT.21.33	“Na nangeng yowa monic holelu mibe ngagening, Ngic monic mac-himongngineholec ye waing bole monic duwelu oda hefedaicte. Hefelu long yogo posa lapanewa waingte tongtong ingucne faliwec. Falilu damong yengele donge hila-hilale mac-dale monic badaicte. Inguc bame motome waing bole damongkeningte ngic bafuwacebalu yengeholec yowa milu hefedaicte. Ailu yeicnebac himong dalicka hikedaicte.
MAT.21.34	Hikeme noine babale dameng kwesime ye kwelec kwekwefocine salecebame bole-damong yengela waing noine banogale hikedaingte.
MAT.21.35	“Hikebong bole-damong yengi waing fileinele kwelec kwekwefocine bacebalu monic wepatangkelu monic wehomadaingte, nga monic posadi holedaingte. 
MAT.21.36	Inguc aibong bole fileinedi kwelec kwekwe gocne homacne hatacmac salecebame hikebong damong yengi aibaba ingucnehac aiyeledaingte. 
MAT.21.37	Aime ilec lobeinabac, bole fileinedi yanguc ngagelu yeicne madecine saledaicte, ‘Yenge madecnebac nalic alang bacnodaingte.’
MAT.21.38	“Inguc milu saleme hikeme bole-damong yengi madecine nganilu yanguc mingagec aidaingte, ‘Yedi gacgu bole yago bame yeicne bingec aidaicte, ilec ye wehomalu himongngine nga mole-damocine sasawa baebengka nongileng bingec aidaic.’
MAT.21.39	Inguc milu fuluckelu wikebong oda lobeina haume balu wehomadaingte.
MAT.21.40	“Aime bole fileine ye hatacmac kwesilu bole damongkeibong yenge wenuc aiyeledaicte?”
MAT.21.41	Inguc mime depec-baba ngic micnefocngineng nga Yuda ngic micnefocngineng, yengi miibong, “Bole fileine ye kwesilu damong sowacne basowalecebalu wehomacebalu waing bole yogo damong gocne yengele molewa lodaicte. Lome yengi bole i damongkelu noine baba damengka fileine noine lacnodaingte.”
MAT.21.42	Inguc mibong Yesudi yanguc miwec, “Wapongte hibiwa yowa yanguc kwelengkeicne fagac,
MAT.21.42	‘Mac-baba ngic yenge posa monic sowacne milu wikeibong. Aime posa yogodi macte posa-bosing sanangne ailu domadaicte. Sugucne yeuctihac pasi i bame ngicti ngani-angac aidabelengte.’ 
MAT.21.42	Ngenge hibi yogo wafe-ngagec mi aicaigaing, me?
MAT.21.43	“Ilec ailu edocngebabe ngagening, Wapongti ngani-damong ngengelacni baickelu aling monic yeledaicte. Aime yenge ngani-damongte bole balu noine bafuwadaingte. 
MAT.21.44	Aime ngic monic ye posa yogolec feiwa wawedaicte, ye socine lokeyackedaicte. Nga posa yogodi monicte feiwa wawedaicte, i fasosockeme kapuc kwedaicte.”
MAT.21.45	Aime Yesu ye nangeng yowa miwec, yogo depec-baba ngic micne nga Farisaio yengele miwec, i biyac ngage-motoibong. 
MAT.21.46	Yenge inguc ngagelu Yesu banogale aiibong. Aime ngic-ngigac yengi ye Wapongte siduc mimi miibongte hangocebame aibibiyelu hegileibong.
MAT.22.1	Yesudi nangeng yowa monic taockelu holelu yanguc edocebawec, 
MAT.22.2	“Honocmengte ngani-damong i ngictau monic ingucne, ye madecinele baba-tumang damengka nosing sugucne lobelu bamockedaicte. 
MAT.22.3	Ailu ngictau ye kwelec kwekwefocine salecebame yenge ngic-ngigac baba-tumangte ailu molic-molic biyachac wacebawec, yogo yengi kwesiningte kwelec salecebame hikedaingte. Hikebong ngic-ngigac yenge takicebame hegiledaingte.
MAT.22.4	“Hegilebong ngictau ye kwelec kwekwefocine gocne hatacmac yanguc milu salecebadaicte, ‘Ngenge biyac hikelu ngic nganicebalu edocebaning, “Ngagegaing, bulumakane ngicne ailu sic helocineholec i biyac welobec ailu nosing sugucne bamockegabac. Na wiyac sasawane biyac bamockegabac, ilec ailu ngenge biyac kwesining.” ’
MAT.22.5	“Inguc mime hikelu edocebabong, yenge yowa i hatacmac hikeme ngagelu takicebame hegilelu lec-welec aidaingte. Monic ye boleina hikedaicte, nga monic ye moneng-mafa boleina hikedaicte. 
MAT.22.6	Nga ngic-ngigac nebocine yenge ngictaule kwelec kwekwefocine ngaba aiyelelu wehomacebadaingte.
MAT.22.7	Inguc aibong ngictau ye i ngagelu aalickeme hudu-baba ngicfocine salecebame hikelu ngic yogo wehomacebalu taonngineng hifaebong lobedaicte.
MAT.22.8	“Ailu kwelec kwekwefocine yanguc edocebadaicte, ‘Baba-tumangte nosing yogo biyac bamockeicne, nga ngic wacebaicne yenge aling sowacne ingucnedi nala kwesidaingtesoc mi aigac. 
MAT.22.9	Ilec ngenge yefe sosocka hike domalu ngic-ngigac nganicebalu yenge edocebabong baba-tumangte macka kwesidaing.’ 
MAT.22.10	Inguc mime kwelec kwekwe ngic yenge yefewa hikelu ngic madicne nga sowacne nganicebalu yenge momoc mengocebalu kwesibong baba-tumangte nosing-mac i wakedaingte.
MAT.22.11	“Aime ngic-ngigac yenge kwesilu ngiyebong ngictaudi nganicebanale welelu ngic monic nganime baba-tumangte ngakpi mi holelu ngiyedaicte, 
MAT.22.12	ye nganilu yanguc edodaicte, ‘Agone, ga wenuc baba-tumangte ngakpi mi holelu ofe-ngiyegic?’
MAT.22.12	“Inguc mime ngic ye yowaine mikac waickelu ngiyeme 
MAT.22.13	ngictaudi kwelec kwekwefocine yengele yanguc midaicte, ‘Ngenge hige-moleine dodockelu lobeina kundungka wikebong hauna. Iwa haulu hiyalu micine hisalangkelu gadaicte.’
MAT.22.14	“Ngic-ngigac wacebaicne, yenge homacne, nga bawosaecebaicne, yengibac efecnemac.”
MAT.22.15	Aime Farisaio yenge hikelu yowa wenuc milu Yesu kwesackebeng yowa gocne lilome banang milu ilec mingagec aiibong.
MAT.22.16	Inguc ailu mic-tengtengfocngineng nga Herodele aling yenge Yesula salecebabong hikelu yanguc miibong, “Wewedu, ga yowa noine milu gagic, yogo ngagegabeleng. Ailu Wapongte yefe dondonna ngic-ngigac edocebalu weduyelelu gagic. Ailu ngic monicte sugu angac mi ngagecaigic, feicne waicne sockahac aiyelecaigic. 
MAT.22.17	Ilec wenuc ngagegic, ngage-ngage weni yogodi nalic aigac, nonge takes ngictau Sisa nalic lacnodabelengte me miyac?”
MAT.22.18	Inguc mibong Yesu ye ngabawa-silic miibong, i biyac ngagelu yanguc edocebawec, “Kwesac-ngic, ngenge omale lokwesacka locnugaing? 
MAT.22.19	Ngenge takes locaigaing, iwacni moneng monic bawelebong nganibe.” Inguc mime yenge moneng monic balelu edaliibong. 
MAT.22.20	Edalibong ye yogo nganilu yanguc uwayelewec, “Iluc nga hibi yago male?”
MAT.22.21	Mime yengi miibong, “Yogo Sisale.”
MAT.22.21	Inguc miibong yedi yanguc edocebawec, “Ilec ngenge Sisale wiyac yogo Sisa yeicne lacnodaing, nga Wapongte wiyac i Wapong sugu lacnodaing.”
MAT.22.22	Inguc mime yenge kwatackelu hegilelu hikeibong.
MAT.22.23	Sadyusi aling yenge homackacni fangke-fangkele yefe i monic mi fagac, inguc micaigaing, yengelacni ngic gocnedi hadeng iwahac Yesula kwesilu yanguc uwacnoibong,
MAT.22.24	“Wewedu, Mosesdi yanguc miwec,
MAT.22.24	‘Ngic monicti ngigac badaicte ailu ye gboliine mikac gacgu homame gbainedi haeinele hosec balu gboli kwefickeme haele wac-bingec bafangkelu gadaicte.’ 
MAT.22.25	Hae-gba 7 yenge nongeholec gaibong, yengelacni haengineng molic-molicti ngigac balu gboliine mikac moc gacgu homame gbainedi yele hosec hatac bawec. 
MAT.22.26	Bame ingucnehac homame gbaine yogo nga yele bagewa gbafocine 5 gaibong, yengela aibaba ingucnehac fikeme yenge sasawadi homayackeibong. 
MAT.22.27	Homayackebong ngigac ye inguchac gacgu homawec. 
MAT.22.28	Aime ngic 7 yenge sasawadi ngigac yele ngawefocine aiibong. Aime homackacni fangke-fangke damengka ngigac yogo ye male ngigacbenang aidaicte?”
MAT.22.29	Inguc mibong Yesudi bafaliyelu yanguc edocebawec, “Ngenge Wapongte hibiwa nga Wapongte tapili mi ngage-motogaingte yowa mibong sifuwegac. 
MAT.22.30	Fangke-fangke damengka ngic-ngigac yenge ngawe-ngigac hatacmac mi aidaingte, ailu mamac monicti yanguc mi midaicte, ‘Na adune ngic lacnodacte.’ Dameng iwa ngic-ngigac yengebac honocmengte angelo yenge ingucne aidaingte. 
MAT.22.31	Aime homackacni fangke-fangkele milu Wapongti yanguc biyachac Mosesle yefe-yowawa edowec,
MAT.22.32	‘Na Abraham nga Aisak ailu Yakobo, yengele Wapong gagabachac.’ 
MAT.22.32	Ngenge yowa yogo wafe-ngagec mi aicaigaing, me? Ailu ye ngic homaicne yengele Wapong miyac. Ye ngic gbolicne gagaing, yengele Wapong.”
MAT.22.33	Aime ngic-ngigac habutowa yenge yowa weduyelewec, ilec kwatackeibong.
MAT.22.34	Aime Farisaio yenge yowa yanguc ngageibong, “Yesudi Sadyusi yengele yowa bafaliyeme yowangineng mikac aime moc domaibong.”
MAT.22.34	Yenge yowa i ngagelu kpaduckelu domaibong. 
MAT.22.35	Domabong yengileng hewackacni Wapongte yefele ngage-ngage ngic monicti Yesu lokwesacka lolu yanguc uwacnowec, 
MAT.22.36	“Wewedu, yefe-yowale kwelina ung-yowa weni yogodi feicnebenang aigac?”
MAT.22.37	Inguc uwacnome yanguc edowec,
MAT.22.37	“‘Ga kwelegone nga ilucgone ailu ngage-ngagegone bucbuchac Sugucne Waponggonele angac ngagelu gadamec.’ 
MAT.22.38	Yogodi ung-yowale molic-molic yowa nga yowa sugucne aigac. 
MAT.22.39	Aime monic yanguc fagac,
MAT.22.39	‘Ga geicne aigelecaigac, silicine ingucnehac gaholec emegona gagaing, yengele kwelegonedi angac ngageyeledamec.’
MAT.22.40	Yefe-yowale hibi nga siduc yowale hibi sasawa yengele fungine, ung-yowa yaeckang yago yeki aigaic.”
MAT.22.41	Aime Farisaio yenge kpaduckelu ngiyeebongka Yesudi yanguc uwayelewec, 
MAT.22.42	“Ngenge Mesiale fungine wenuc ngagegaing, ye male fikesaweckacni?”
MAT.22.42	Uwayeleme bafaliyelu yanguc edoibong, “Ye Dawidile fikesaweckacni.”
MAT.22.43	Inguc mibong Yesudi yanguc miwec, “Inguc aime Tili Asudi wenucte Dawidile micka yowa lome Mesiale miwec, ‘Nale Sugucne,’ milu yanguc miwec,
MAT.22.44	‘Sugucnedi nale Sugucne
MAT.22.44	Inguc miwec.
MAT.22.45	Ailu Dawidi yeuctihac Mesiale wac yanguc wackewec, ‘Nale Sugucne.’ Aime Mesia ye wenucka Dawidile fikesaweckacni aigac? Ye Dawidile Sugucne.” 
MAT.22.46	Inguc mime yenge Yesule yowa ameine bafaliyenogale aibibiyeibong. Aime gaibong, dameng iwa yele hangocebame monicti hatacmac mi uwacnowec.
MAT.23.1	Yesudi ngic-ngigac habutowa nga mic-tengtengfocine yanguc edocebawec, 
MAT.23.2	“Mosesle yefe-yowale wewedu ngic nga Farisaio yenge Mosesle mac balu ngiyecaigaing. 
MAT.23.3	Ilec yengi yowa edocngebagaing, ngenge yogo sasawa ngagelu balaibedaing. Aime yenge aibaba aicaigaing i, ngenge silic ingucnehac mi aidaing. Yenge yowa edocngebacaigaing, i yengileng mi balaibecaigaing.
MAT.23.4	Yenge yefe-yowale mimi umacnebenang i dodockelu ngic ngengele elecka lobong umaledaicte. Ailu yengilengbac mimi yogo baefewelu baficngebanogale molenginengti bafangkeningte mi aiyelecaigac.
MAT.23.5	“Yenge ngicti aibabangineng sasawa nganicebaningte Wapongte yowa gocne kwelengkelu katapa gogocnginang lobong haume meinginang me molenginang bayegengkelu hefecaigaing. Ailu ngakpingineng dalicne dalimungineholec, aibaba yogo sugucnebenang ailu gaibong.
MAT.23.6	Yenge noba-nosing nonole damengka nga kpakpaduc mac iwa molic-molic ngiye-ngiyewa ngiyenogale aiyelecaigac. 
MAT.23.7	Ailu maket sobengka ngic-ngigac yengi ‘O Sugucne, wenac-madic,’ nga ‘Wewedu,’ inguc milu wacebaningte homacnebenang aiyelecaigac.
MAT.23.8	“Aime ngenge wewedungineng moniyangti sugu gagac, nga ngenge sasawa ngic hae-gba aigaing. Ilec ngengele ngagelu monicti ‘Wewedu,’ inguc mi wacngebadaic. 
MAT.23.9	Mamacngineng moniyangti sugu honocmengka gagacte ailu ngenge himongka ngic monicte ‘Mamacnonggeng,’ inguc mi midaing. 
MAT.23.10	Aime sugucnenonggeng Mesia moniyangti sugu gagacte ailu ngic monicti ‘Sugucnene,’ inguc mi wacngebadaic. 
MAT.23.11	Aime sugucnenonggeng gagac, ye ngengele kwelec kwekwe gadaicte.
MAT.23.12	Ngic monic ye yeicnele ngageme feicne aicaigac, ye wacine bawadaicte. Nga monic ye yeicnele ngageme wawaine aicaigac, ye wacine bafedaicte.
MAT.23.13	“Mosesle yefe-yowale wewedu ngic nga Farisaio, ngenge honocmengte ngani-damongte nu yogo habu yengele dongewa holecaigaing. Ngenge iwa fenogale lilocaigaing, aime habu yengi fenogale aiyebongka aka inguchac holeyelecaigaing. Mee, ngenge kwesac-aibabangineng ingucne bagagaingte, ngenge ngagelu medecngebadaic. 
MAT.23.14	[Mosesle yefe-yowale wewedu ngic nga Farisaio, mee, ngenge ngagelu medecngebadaic. Ngenge ngigac-hosec yengele macngineng ewalicebabong moc gagaing. Ailu ngic-ngigac yengi ngage-madickengeleningte ngenge mimiloc dalicnehac milockecaigaing. Ngenge kwesac-aibaba ingucne aicaigabiyengte ameine umacnehac ngeledaicte.]
MAT.23.15	“Mosesle yefe-yowale wewedu ngic nga Farisaio, ngenge ngic moniyang sugu mic-heloc yowa aicnoningte himongne himongne nga kiwec falockelu hikecaigaing. Aime ye ngengela wele taockeme baefewebong, ye ngengileng ingucne dac-sanangte adu-madec ailu ngenge ewalicngebalu haudaicte. Kwesac-aibabangineng ingucne bagagaingte, mee, ngenge ngagelu medecngebadaic.
MAT.23.16	“Yefe baba ngic yenge donge-pisic aigaing, ngenge yenge ingucne. Ngenge yowangineng mibong sanangkenale yanguc micaigaing, ‘Ngic monicti Wapongte Ibu-kuluc wackecaigac, i yowa kpisicne micaigaing. Nga monicti Ibu-kuluc kwelina wiyac goldi baicne ngiyegac, i wackecaigac, ilec ye yowaine nalic mi hegiledaicte.’ Inguc micaigaing, mee, ngenge ngagelu medecngebadaic.
MAT.23.17	Ibu-kulucka wiyac goldi baicne ngiyegacte gbagbacne aidaicte, i wiyac feicne, nga wiyac goldi baicne yeicnac yogo wiyac omane. Ngenge donge-pisic aime ngage-ngagengineng mi ileckeicne. 
MAT.23.18	Ailu ngenge yowangineng mibong sanangkenale yanguc micaigaing, ‘Monic ye alata wackecaigac, i yowa kpisicne. Nga monicti ibu alata feina biyac loicne, yogo wackecaigac, ibac yowaine i nalic mi hegiledaicte.’ 
MAT.23.19	Alatawa ibu ngiyegacte gbagbacne aidaicte hocne, yogodi wiyac feicne nga ibu yeicnac i wiyac omane. Ngenge donge-pisic aling.
MAT.23.20	“Ngic monic ye alata wackelu yowaine mime sanangkedaicte, ye alata nga ibu alata feina fayackegac, i momochac wackeme yowainedi bayackedaicte. 
MAT.23.21	Nga monic ye Ibu-kuluc wackelu yowaine mime sanangkedaicte, ibac Ibu-kuluc yeicne ailu Wapong iwa gagac, ye momochac wackeme yowainedi bayackedaicte. 
MAT.23.22	Aime monic ye honocmeng wackelu yowaine mime sanangkedaicte, ye Wapongte ngiye-ngiye nga Wapong yeicne iwa ngiyegac, ye momochac wackeme yowainedi bayackedaicte.
MAT.23.23	“Mee, Mosesle yefe-yowale wewedu ngic nga Farisaio, ngenge ngagelu medecngebadaic. Ngenge kwesac-aibabangineng ingucne aicaigaing. Ngenge yefe-yowa feicne hegilelu yefe-yowa kpisicne sugu balaibecaigaing. Ngenge lomboc nga gime ailu mendangngineng sasawa yogowacni 10kacni moniyang botoc balu Wapong lacnocaigaing, yogo yefe-yowa kpisicne aicaigaing. Ailu aibaba dondonne nga kwele-sowac ailu ngage-ngagesingngineng bucbuchac balu gaga, yogobac kpaoma ailu hegilegaing. Ngenge aibabangineng madicne i nalic balaibegabiyeng, ailu tofaine migabac, yogo inguchac mi hegiledaing.
MAT.23.24	Ngenge ngic-ngigac yefe edalicebaningte bole yogo bacaigaing, ngenge donge-pisic ingucne aicaigaing. Aime hulungnginang gisic hakic kpisicne, yogobac nganilu baickecaigaing, nga kamelbac hulungka fame mi nganilu gbokecaigaing.
MAT.23.25	“Mosesle yefe-yowale wewedu ngic nga Farisaio, ngenge kwesac-aibabangineng yangucne balu gagaingte, mee, ngenge ngagelu medecngebadaic. Ngenge pele nga kapngineng lobine sugu suwecaigaing nga ngengileng kwelengineng kwelina donge-heloc nga bonec nono homacne fagac, i ngengung mi damongkecaigaing.
MAT.23.26	Ga pele nga kap kweline suweengkabac lobeine ingucnehac kwalackedaicte. Farisaio, ngenge donge-pisic.
MAT.23.27	“Mosesle yefe-yowale wewedu ngic nga Farisaio, ngenge kwesac-ngic! Mee, ngenge ngagelu medecngebadaic. Ngenge yanguc ngagegaing, dongesi yogo homaicne wonongkolec aime luwedi wakeicne fagac, i hibineholec ainale ngenge dongesi penti lowacnocaigaing. Aime ngenge kwelenginang nga socnginang silicngineng ingucne ailu gagaing.
MAT.23.28	Ngenge socnginengti ngic haicka dondonne ingucne aigac. Nga kwelenginang, ibac kwesacti wakeyackeicne ailu kwesac-aibabangineng ingucne balu gagaingte ngenge yefe-yowa wecaigaing.
MAT.23.29	“Mosesle yefe-yowale wewedu ngic nga Farisaio, ngenge soc-baba ailu kwesac-aibabangineng bagagaingte, mee, ngenge ngagelu medecngebadaic. Ngenge Wapongte siduc mimi yengele dongesiwa simengngineng bayelelu ngic dondonne yengele simeng hibineholec ainale hatacmac hole-gboliyelu bamadickecaigaing. 
MAT.23.30	Bamadickelu yanguc micaigaing, ‘Nonge ngambofocnonggeng yengele damengka gadabeng midec, Wapongte siduc mimi nalic mi wehomacebadabeng. Ailu sacngineng wanale aibaba ingucne yengeholec mi aidabeng.’ 
MAT.23.31	Ngenge ingucne bagalu funginengineng mibong yegengkegac, ‘Ngic Wapongte siduc mimi wehomacebaibong, nongileng ngic i yengele madecfocngineng.’
MAT.23.32	Ngenge inguc milu ngambofocngineng yengele bikic basugulelu gagaing.
MAT.23.33	“Ngenge ngengung hema ailu hemale gbolifocine, ngenge yowawa ameine mimoctolu dac-sanangka haudaingkale wenuc aidaingte?
MAT.23.34	Nani Wapongte siduc mimi nga ngage-ngage ngic ailu Wapongte yefe-yowale wewedu ngic salecebabe kwesidaingte. Aime ngenge galu yengelacni gocne wehomacebadaingte, nga gocne malicpongka wecebadaingte, ailu gocne kpakpaduc macnginang hududi wecebalu ngaba aiyelelu taon monickacni yebicebabong monicka hikedaingte. 
MAT.23.35	Ngenge inguc bagacgu ngic dondonne wecebayackebong sacngineng himongka wayackewec, ilec ameine bucbuchac ngengela fadaicte. I Abel yele sackacni molickelu ofegacgu Berekiale madec Sekariya, yele sacka ofegac. Ngenge ye Wapongte Ibu-kuluc nga alata hewacnginac wehomaibong.
MAT.23.36	Foinac, aibaba sasawa ilec ameine, i aling yanguctiyac ngengela fikedaicte, yogo noinebenang edocngebagabac.
MAT.23.37	“O, Yerusalem, Yerusalem, ga siduc mimi wehomacebayackeing nga ngic gala salecebaicne, yenge posadi holecebaing. Kokolec nenggacinedi adu-madecfocine kwegecine bageina ekongebacaigac, na dameng homacne ingucnehac adu-madecfocgone kpaducebanogale ngagebe ngengibac ilec takicngebawec. 
MAT.23.38	Ngagegaing, ngengileng mac fale yogo ngic mikac ailu mac kisi kwedaicte.
MAT.23.39	Na yanguc edocngebabe ngagening, yanguctiyac molickelu ngenge hatacmac mi nganicnudaingte. Aime gafecgu yanguc midaingte,
MAT.23.39	‘Sugucnele wacka ngic welegac, ye yambungineholec.’ 
MAT.23.39	Inguc midaingte, dameng iwa ngenge hatacmac nganicnudaingte.”
MAT.24.1	Yesu ye Ibu-kuluckacni lobina wame mic-tengtengfocine yenge yela welelu Ibu-kuluc kwelina mac fawec, yogo edalibong 
MAT.24.2	yedi yanguc edocebawec, “Wiyac yogo yakumac nganiyackegaing, i lobewa yanguc fikedaicte, aling monic yengi foinacbenang kwesilu i sasawa hembalackebong hikeyackedaicte. Hikeyackeme posa monicti monicte feiwa mi hegilebong ngiyedaicte.”
MAT.24.3	Inguc milu
MAT.24.4	Inguc mibong Yesudi bafaliyelu yanguc miwec, “Ngic monicti kwesacngebadaickale ngenge ngani-motolu gadabiyeng. 
MAT.24.5	I yangucte, ngic homacne yengi kwesilu nale wac wackelu midaingte, ‘Na Mesia.’ Inguc milu ngic-ngigac homacne kwele basifuc aiyeledaingte.
MAT.24.6	Ailu yuwenacte siduc himong emewacni nga himong dalickacni yengele siducti kwesime ngenge yogo ngagelu mi kwatackedaing. Wiyac ingucne fikedaicte, iwahac dameng moto-motoine yogo mi motodaicte. 
MAT.24.7	Himong gocne yenge himong agofocngineng gocne yengeholec yuwenac aidaingte. Nga ngictau monicte alingti ngictau monicte aling yengeholec ngaba ainagudaingte. Ailu nosingte loloc himong gocna fikedaicte, nga himong gocna memeya sugucne badaicte. 
MAT.24.8	Wiyac i gbolicne molickelu fikenale ngigac gado hicebacaigac, ingucnehac aidaicte.
MAT.24.9	“Inguc fikeme ngic-ngigac yengi ngenge ngabafocngineng yengele molewa locngebadaingte. Locngebabong ngaba yengi wesipilic aingelelu wehomacngebadaingte. Aime himongne himongne ngic-ngigac sasawa yengi nale wacte ailu kweledi wicngebadaingte.
MAT.24.10	Nga ngic-ngigac homacne yenge ngage-sowac ailu hegilecnulu yengungtihac agofocngineng ngaba yengele molewa locebadaingte, ailu kweledi wicebadaingte. 
MAT.24.11	Nga siduc mimi kwesacine homacnedi fikelu ngic-ngigac homacne kwesacebadaingte.
MAT.24.12	Aibaba sowacne yogo suguledaicte, aime ngic-ngigac homacne yenge kwele-angacka agofocngineng yengele angac ngagelu gagale aibaba i miyac aidaicte. 
MAT.24.13	Nga ngic monic ye sanangnehac gacgume dameng motodaicte, ye wasecne aidaicte.
MAT.24.14	Aime ngic-ngigac yenge ngani-damongte Siduc Madicne yogo himong sasawa iwa hikelu edocebalu weduyelebong, yowa yogodi saweme ngic-ngigac yenge i ngageyackebong, dameng motodaicte.
MAT.24.15	“Siduc mimi Danieldi yowa monic esecnebenang miwec, yogo wiyac monic sowacnebenang aigac, idi ngiyelu mac-bala ingucne aidaicte. Wiyac sowacne yogodi Ibu-kuluc kweline gbagbacne iwa domalu Ibu-kuluc basowaleme ngenge nganidaingte. Ngic monic ye yowa yago wafelu ngage-motodaic.
MAT.24.16	Aibaba yogo fikeme ngic-ngigac Yudeya himongka gagaing, ngenge hikelu kupicka fedaing. 
MAT.24.17	Ailu monic ye mac feina domadaicte, ye wiyac monic banogale mac kwelina mi walu fedaic, ye moc hikedaic.
MAT.24.18	Nga monic ye nosing bolewa domadaicte, ye ngakpi dalicne banogale macka mi hefaliye hikedaic, ye moc hikedaic. 
MAT.24.19	Ngigac gobeholec gagaing nga nenggac kogoc amucka bacebalu gagaing, yenge dameng iwa umacnginengkolec aidaingte. 
MAT.24.20	Aime ngenge hikenogale dameng yogo tilo damengka me Sabat damengka mi fikenale milockedaing. 
MAT.24.21	Dameng iwa doic sugucnebenang fikedaicte. Doic ingucne himong molickelu fikeweckacni ofegacgu yanguctiyac monic mi fikewec, ailu lobewa inguchac hatacmac mi fikedaicte.
MAT.24.22	Aime entacka hadeng yogodi mi babangkaledaictewa, ngic monicti wasecne nalic mi aidaicte. Ngic-ngigac bawosaecebaicne, ngengele ailu dameng yogo bame bangkaledaicte.
MAT.24.23	“Dameng iwa yowa monic yanguc fikedaicte, ‘Nganining, Mesia yawa fikegac,’ me ‘Mesia ye edi fikegac.’ Inguc midaingtewa, ngenge yogo mi ngagesingkedaing.
MAT.24.24	I yangucte, mesia kwesacine nga siduc mimi kwesacine yenge fikelu ngic-ngigac kwele basifuc aiyeleningte kwesacebalu aibaba fulune nga pasi mi ngani-nganiine yogo sugucnehac badaingte. Ailu yenge yefe bafuwadaingtewa ingucne, ngic-ngigac bawosaecebaicne, yenge inguchac kwesacebadaingte.
MAT.24.25	Ngagegaing, na aibaba i fikenale biyachac edocngebabe ngageibong.
MAT.24.26	“Ngic-ngigac gocne yengi yanguc midaingte, ‘Nganining, ye himong kisiwa gagac.’ Inguc mibong ngenge iwa mi hikedaing. Me yanguc midaingte, ‘Ye mac kweline kpisicne yawa ngiyegac.’ Inguc mibong ngenge yogo mi ngagesingkedaing.
MAT.24.27	Pilatacti wenac ofe-ofeinacni pilatackeme wenac hau-hauina angolecaigac. Aime Ngicte Madec ye kwesidaicte, dameng iwa silicine ingucnehac fikedaicte.
MAT.24.28	Aoc-aoc nango yenge sic kpeleckeicne fagaing, yenge iwa tumanecaigaing. Ngicte Madec kwesidaictele dameng iwa wiyac ingucne hocne nganidaingte.
MAT.24.29	“Aime doic dameng motome,
MAT.24.29	‘Wenac-dongeine kundung kweme tamacne angocine mi angoledaicte. Aime asocmeng yenge sawawacni motolu wabong honocmengka wiyac tapiliholec yenge sasawadi dengdengebadaicte.’ 
MAT.24.30	“Dameng iwa Ngicte Madecte kwesi-kwesi-damengte sowi sawa hewacka fikeme himongne himongne ngic-ngigac sasawa yenge yogo nganilu hisonggong aidaingte. Inguc aibong Ngicte Madec ye honocmengte kaguwa kwelina tapili nga hibi-angoctowaineholecti kwesime nganidaingte.
MAT.24.31	Aime kpeng ucine sugucne hiyaemewa ye angelofocine salecebame yengi hikelu honocmeng nga himong mecine unggulucine neboc nga neboc fagac iwa hikelu Sugucne yeuctihac ngic-ngigac bawosaecebawec, yogo yenge kpaducebadaingte.
MAT.24.32	“Fik yocti fungine edocngebalu wedungeleme ngenge yogo ngagedaing. Ye mang geleng-gelengina hekengngine gbolicne siyeckelu foseme ngic-ngigac ngenge yanguc ngagecaigaing, dameng madicne aigac. 
MAT.24.33	Aime wiyac sasawa migabac, i fikeme ngenge yogo inguchac nganilu ngagedaing, Ngicte Madecte dameng i biyac bangkale welegac ailu nu lobina domagac.
MAT.24.34	“Foinac, aling yago ngenge mi homaebongkahac wiyac i fikedaicte.
MAT.24.35	Fikeme himong nga honocmeng yeke miyac aidabiyecte, nga nale yowa i mi miyac aidaicte.
MAT.24.36	“Aibaba i hocne ma hadengka ailu ma awawa fikedaicte, i monicti mi ngagedaicte. Honocmengte angelo yenge yogo mi ngagegaing, nga Madec ye inguchac mi ngagegac. Mamacti sugu dameng i ngagegac.
MAT.24.37	“Noale damengka aibabangineng fikewec, Ngicte Madec ye kwesime aibaba silicine ingucnehac fikedaicte.
MAT.24.38	Mac tunggbaung mi weleemewa ngic-ngigac yenge nosing misa noibong, ailu ngic yenge ngigac bacebaibong, nga mamac yenge yanguc miibong, ‘Na adune ngic lacnodacte.’ Inguc ailu gaebongka Noa ye wagewa fewec. 
MAT.24.39	Feme yenge mi ngagelu gaebongka mac kweme tunggbaungti kwesilu bacebayackewec. Ngicte Madecte kwesi-kwesi damengka aibaba ingucnehac fikedaicte.
MAT.24.40	Dameng iwa ngic yaeckang yeke nosing bolewa gaebocka, yekelacni monic balu monic hegileme bolewa gadaicte. 
MAT.24.41	Nga ngigac yaeckang yeke flawa macka domalu flawa lalicke gaebocka, yekelacni monic balu monic hegileme domadaicte. 
MAT.24.42	“Sugucnengineng ma hadengka kwesidaicte, ngenge yogo mi ngagegaingte ailu gung-gboli gadabiyeng.
MAT.24.43	Hise-baba ngic ye mac heuckelu fecaigac. Aime mac fileine monic ye hise ngic ma damengka kwesidaicte, yogo ngagedaictewa, ye gung-gboli nalic galu macine damongkelu hise ngic i aka holecnodaicte.
MAT.24.44	Ilec ngenge inguchac efeckelu gadabiyeng. Ngicte Madecte hadeng i ngenge mi ngageebongka kwesidaicte.
MAT.24.45	“Kwelec kwekwe monicti ngage-ngage-motockolec gadaicte. Aime sugucneinedi ye kwelec kwekwe ngic agofocine yengele damong ailu nosing damengka botoc balu yelenale micnodaicte. 
MAT.24.46	Ye bole i bayackeme sugucneine kwesilu nganime nalic aidaicte, sugucneine ye kweleine angackedaicte. 
MAT.24.47	Foinac, ye sugucneinedi wiyacine sasawa damongkenale micnodaicte. Ilec ailu ngenge silicine ilecsoc gadabiyeng.
MAT.24.48	“Nga kwelec kwekwe ngic sowacne, yebac yeuctihac yanguc ngagesidaicte, ‘Na sugucnene dameng dalicne gacguhac kwesidaicte.’ 
MAT.24.49	Inguc milu kwelec kwekwe ngic ye agofocine wecebalu ngic yengeholec misa sanangne nodaicte. 
MAT.24.50	Inguc ailu kwelec kwekwe ngic ye sugucneinele hadeng i mi ngageemewa sugucneine kwesidaicte. 
MAT.24.51	Kwesilu kwelec kwekwe ngic yogo weloc-kwalockelu ngic kwesacine yengeholec lodaicte. Aime yenge iwa hiyalu micngineng hisalangkelu gadaingte.”
MAT.25.1	“Honocmengte ngani-damong yogo adu neleweng 10 ingucne. Yenge hifangineng balu baba-tumangte ngic yeholec yefewa bafuwacnagunogale hikedaingte.
MAT.25.2	Yengelacni adu 5 yenge ngage-ngagengineng mi ileckeicne, nga 5 yenge ngage-ngagenginengkolec. 
MAT.25.3	Adu neleweng ngage-ngagengineng mikac yenge hifangineng balu kilung misaineholec monic mi badaingte. 
MAT.25.4	Nga ngage-ngagenginengkolec, yenge hifangineng balu misangineng kilungka kwebong haume badaingte. 
MAT.25.5	Aime baba-tumangte ngic yedi biyac mi kwesime, adu yenge sasawadi dongengineng gungte aime gung fadaingte.
MAT.25.6	“Faebongka deboc hewacina wawac monic yanguc fikedaicte, ‘Ngagegaing, baba-tumangte ngic yogo welegac, ngenge hikelu ye bafuwalu mengockelu kwesining.’
MAT.25.7	“Inguc fikeme adu 10 yenge gungkacni gboliye fangkelu hifangineng bamadickedaingte, 
MAT.25.8	ailu adu ngage-ngagengineng mikac yengi ngage-ngageholec yengele midaingte, ‘Hifanonggeng pisickenogale aigacte ngengi misa monic kwenolebong hauna.’
MAT.25.9	“Inguc mibong adu ngage-ngageholec, yengi bafaliyeyelelu yanguc edocebadaingte, ‘Misa yagodi nongilengsoc mi aidaicte. Ilec ngenge misa salecaigaing, yengela hikelu fuli baning.’
MAT.25.10	“Inguc mibong, yenge misa fuli banogale hikeebongka baba-tumangte ngic yogo kwesidaicte. Kwesime adu biyac efeckeicne, yengi yeholec baba-tumangte macka fedaingte. Felu nu wikebong holeme iwa noba-nosing no-angac ailu ngiyedaingte.
MAT.25.11	“Ngiyeebongka lobeina ngigac agofocngineng nebecine yenge kwesilu yanguc midaingte, ‘Sugucne, Sugucne, nu witiyenoleengka funang.’
MAT.25.12	“Inguc mibong, yedi yanguc edocebadaicte, ‘Foinac, na haic lulungngebagabac.’
MAT.25.13	“Ngenge nale kwesi-kwesi dameng nga hadeng mi ngagegaing, ilec ailu ngenge hikelu gung-gboli gadabiyeng.
MAT.25.14	“Aime Honocmengte ngani-damong yogo ngic monicti himong monicka hikedaicte, yogo ingucne. Ye hikenale kwelec kwekwefocine wacebalu moneng-mafaine yengele molewa lolu hikenale ngagedaicte. 
MAT.25.15	Ye moneng damongkedaingte, ilec tapili nga aibabanginengte silicka yanguc heuckelu yeledaicte. Ngic monic ye talant 5 nga monic ye talant yaeckang, nga monic ye talant moniyang,
MAT.25.16	Hikeme ngic talant 5 bawec, ye iwahac galu moneng bole balu talant 5 hatacmac taockelu bafuwadaicte. 
MAT.25.17	Aime ngic talant yaeckang badaicte, ye inguchac galu talant bole balu yaeckang hatacmac taockelu bafuwadaicte. 
MAT.25.18	Nga ngic talant moniyang badaicte, yedibac gacgu sugucneine moneng lacnodaicte, i balu himong falilu longka longkelu sangkedaicte.
MAT.25.19	“Aime sugucnengineng dameng dalicne gacgu hatacmac hefaliye kwesilu moneng yeledaicte, ilec ameine banogale wacebadaicte. 
MAT.25.20	Wacebame ngic talant 5 badaicte, ye talant 5 monic momoc taockelu bahikelu midaicte, ‘Sugucnene, ga talant 5 neleing aime na moneng bole balu 5 hatacmac taockelu bafuwaiba.’
MAT.25.20	“Inguc mime 
MAT.25.21	sugucnedi yanguc edodaicte, ‘Kwelec kwekwe ngic madicnebenang, ga aibabagone dondonne ailu yowa balaibeing. Aime ga yowa balaibelu wiyac kpisicnemac yogo madicne damongkeingte ailu wiyac homacnebenang damongkecte locgudacte. Weleengka naholec angacka gadabelecte.’
MAT.25.22	“Aime ngic talant yaeckang badaicte, ye inguchac kwesilu midaicte, ‘Sugucnene, ga talant yaeckang neleing, aime na moneng bole balu talant yaeckang hatacmac taockelu bafuwaiba.’
MAT.25.22	“Inguc mime 
MAT.25.23	sugucneinedi yanguc edodaicte, ‘Kwelec kwekwe ngic madicnebenang. Ga aibabagone dondonne ailu yowa ngage-ngagegone madicne. Aime ga yowa balaibelu wiyac kpisicnemac yogo madicne damongkeingte wiyac homacnebenang damongkecte locgudacte. Weleengka naholec angacka gadabelecte.’
MAT.25.24	“Aime ngic talant moniyang badaicte, ye inguchac kwesilu midaicte, ‘Sugucnene, ga ngic dacine, inguc ngagegabac. Ailu bolewa ngic gocne wiyac hole-duwec aibong ga noine kpaduckecaigic, ailu gocne wasecne wikebong ga sifu noine bacaigic. 
MAT.25.25	Ilec ailu gale hangocnume hikelu talantgone himongka longkebe fawec, i hatacmac bafaliyegabac.’
MAT.25.26	“Inguc mime sugucneinedi yowaine ameine yanguc bafaliyecnodaicte, ‘Ga kwelec kwekwe ngic sowacne ailu oyongngine. Na bolewa hole-duwec mi ailu noine kpaduckecaigabac, ailu wasecne mi wikelu sifu noine bacaigabac, ga yogo biyac ngagegic. 
MAT.25.27	Ga inguc ngagelu talantne bengka loengka ngiyedec. Ngiyeme na hefaliyelu talantne i nebocineholec badaba.
MAT.25.28	“‘Ilec ngenge talant yelacni ewalilu ngic talant 10 balu gagac, ye lacnoning. 
MAT.25.29	Ngic monic ye wiyac gocne balu gagacka, ye hatacmac lacnobong homacne aidaicte. Nga monic ye wiyac mi balu gagacka, yelacni wiyac balu gagac, yogo inguchac ewalidaicte.
MAT.25.30	Kwelec kwekwe ngic boleine sowacne yogo, ngenge ye balu lobeina kundungka wikebong haudaicte. Ye iwa haulu yengeholec iwa galu hiyalu micngineng hisalangkelu gadaingte.’
MAT.25.31	“Gacgu Ngicte Madec ye tapili nga hulili-kwelengngineholecti angelo sasawa yengeholec kwesidaingte, dameng iwa ye ngictau ngiye-ngiyewa wacine feicneholecti iwa felu ngiyedaicte.
MAT.25.32	Ailu ye himongne himongnele ngic-ngigac sasawa mime kwesilu yele dongewa kpaduckedaingte. Kpaduckebong damongti lama nga noning baucebacaigac, ye dameng iwa ingucnehac baucebadaicte,
MAT.25.33	lama yenge folewapec locebadaicte, nga noningtibac kanawapec locebadaicte.
MAT.25.34	“Inguc ailu ngictaudi ngic-ngigac folewapec yanguc edocebadaicte, ‘Ngic-ngigac Mamacnele yambungkolec, ngenge yawa welening. Ngenge yele mole-damoc nga mac-himongngineng baning, i biyachac himong molickelu fikeweckacni ofegac, iwa ngengele ngagelu loicne. 
MAT.25.35	Na nosingte homabe ngenge nosing neleibong, nga misale aineleme misa nelebong noiba. Ailu kwilic kwesilu gabe, ngengi ngani-damong aineleibong.
MAT.25.36	Na ngakpi-kpolucte basackelu kpungkelu gabe, ngengi ngakpi-kpoluc neleibong. Ailu huc fabe ngengi kwesilu damongnuibong. Ailu muc-macka ngiyebe ngengi yugucnulu nganicnuibong.’
MAT.25.37	“Inguc mime ngic-ngigac dondonne yengi yowa bafaliyelu yanguc edodaingte, ‘Sugucne, ga ma damengka nosingte homalu gaengka nganicgulu gumecguibeng, me ma damengka misale aigeleme gumecguibeng? 
MAT.25.38	Me ma damengka kwilic kwesilu gaengka ngani-damong aigeleibeng, me ngakpi-kpolucte basackelu kpungkeengka geleibeng? 
MAT.25.39	Me ma damengka hucka me muc-macka ngiyeengka yugucgulu nganicguibeng?’
MAT.25.40	“Inguc mibong ngictaudi yanguc edocebadaicte, ‘Foinac, ngenge gbafocne kpisicne yengelacni moniyang sugu kwele-madicka aicnoibong, i na hocne aineleibong. Yogo noinebenang edocngebagabac.’
MAT.25.41	“Inguc milu kanawapec domadaingte, yenge yowa yanguc edocebadaicte, ‘Ngic-ngigac ngenge Wapongte kwele-dacte bagewa gagaing, ngenge hegilecnulu dac-sanang moto-motoine mikac, iwa hikelu gadabiyeng. Yogo Aleng Sugucnengineng ye nga angelofocine, yengele ailu dac-sanang lowec i lobelu fagac.
MAT.25.42	Na nosingte homabe ngenge nosing monic mi neleibong, nga misale aineleme ngenge misa monic mi nelebong noiba. 
MAT.25.43	Ailu na kwilic kwesilu gabe ngenge ngani-damong monic mi aineleibong, ailu ngakpi-kpoluc mikac gabe monic mi neleibong. Na huc aineleme nga muc-macka ngiyebe ngenge mi yugucnulu nganicnuibong.’
MAT.25.44	“Inguc edocebame yengi yanguc midaingte, ‘Sugucne, ga ma damengka nosing misagone mikac me ngakpi-kpoluc mikac me kwilic kwesilu gaengka nonge nganicgulu kpaoma aiibeng? Me wenuwa huc-macka me muc-macka ngiyeengka nganicgulu kpaoma aigeleibeng?’
MAT.25.45	“Inguc mibong yedi yanguc edocebadaicte, ‘Foinac, ngenge gbafocne kpisicne yengelacni moniyang sugu kwele-madicka mi aicnoibong, i na aineleibong ingucne aigac, yogo noinebenang edocngebagabac.’
MAT.25.46	“Aime yenge bikicte ameine baningte doic dameng moto-motoine mikac iwa hikedaingte. Aime aling dondonne yenge gaga-sanangka fedaingte.”
MAT.26.1	Yesu ye yowa yogo sasawa miyackeme motome mic-tengtengfocine yanguc edocebawec, 
MAT.26.2	“Hadeng yaeckang faemewa ewalicebaicnele dameng ilec hombang aime, iwahac ngic yenge Ngicte Madec malicpongka wehomanogale mipangkelu saledaingte.”
MAT.26.3	Aime depec-baba ngic micne nga Yuda ngic yengele micnefocngineng, yengi Ibu-kulucte damong sugucne wacine Kaifas, yele macka felu 
MAT.26.4	Yesu akikic balu wehomanogale yowa milu hefelu 
MAT.26.5	yanguc miibong, “Ngic-ngigac yengele hewacka hudu-bigung fikedaickale ye hombang damengka mi badabeleng.”
MAT.26.6	Aime Yesu ye Betani macka galu ngic monic esecne waic-sanangkolec gawec, wacine Saimon, yele macka nosing nolu ngiyewec. 
MAT.26.7	Nolu ngiyeme ngigac monicti Yesula hikelu, kilung monic alabastros posadi baicne, ilec kwelina sanda hoine madicnedi yele hodocka sotiyeme lowacnowec.
MAT.26.8	Lowacnome mic-tengteng yenge yogo nganilu sanda fuline sugucnedi baicnele ailu, yowa heesicne milu yanguc miibong, “Ye omale wiyac fuline feicne yogo sotiyeme lowacnogac? 
MAT.26.9	I salelu moneng sugucne balu ngic waweweine yeledecka idibac madickedec.”
MAT.26.10	Inguc mibong Yesudi i ngagelu yanguc edocebawec, “Ngenge omale ngigac inguc milu kwele-umac bafuwacnogaing? Ye aibaba madicne nala aime madickegac. 
MAT.26.11	Ngic waweweine yenge damengsoc ngengeholec gadaingte, nga nani sugu ngengeholec damengsoc mi gadacte.
MAT.26.12	Na homabe longnudaingte, ilec ailu ye nalic nale soc biyac bamadickelu lowanelegac. 
MAT.26.13	Foinac, ngic yenge Siduc Madicne himongne himongne hikelu edocebalu weduyeledaingte, ilec ye inguc aiwec, ngigac yele siduc yogo momoc inguc milu ngagebong fadaicte.”
MAT.26.14	Aime mic-tengtengfocine 12 yengelacni monic Yudas Iskariot, yedi depec-baba ngic micne yengela hikelu 
MAT.26.15	yanguc uwayelewec, “Na Yesu molenginang lobe ngenge moneng edomeng nelenogale ngagegaing?” Inguc uwayeleme yengi siliwa moneng 30 wafelu lacnoibong.
MAT.26.16	Lacnobong, Yudas ye hikelu Yesu dameng monicka mudockelu banogale nganibiyelu gawec.
MAT.26.17	Gacgu bret yis mikacte hombang, ilec molickelu ngiyenogale mic-tengteng yenge Yesula hikelu yanguc uwacnoibong, “Nonge mac wenuwa hikelu Ewalicebaicnele hombangte lama madecineholec nosing bamockelu lobenangte ngagegic?”
MAT.26.18	Inguc mibong Yesudi yanguc miwec, “Ngenge taonka hikelu ngic monic biyac bawosaebac, ye nganilu yanguc edodabiyeng, ‘Wewedunonggengti gale yanguc migac, “Damengne bangkalegacte na nga mic-tengtengfocne nonge gaholec Ewalicebaicnele hombangte lama madecineholec nosing nonogale ngagegabac.” ’ ” 
MAT.26.19	Aime Yesu ye mic-tengtengfocine yowa edocebawec, i balaibelu Ewalicebaicnele hombangte lama madecineholec nosing lobelu bamockeibong.
MAT.26.20	Aime mac deboleme Yesu ye mic-tengtengfocine 12 yengeholec nosing nolu ngiyelu 
MAT.26.21	yanguc edocebawec, “Foinac, ngengelacni monicti ngaba yengele molewa locnudaicte.”
MAT.26.22	Inguc mime mic-tengteng yenge kwelengineng homacne sowaleme yengelacni moniyang moniyangti yanguc uwacnoibong, “Sugucne, i nani miyac, me?”
MAT.26.23	Uwacnobong yedi yanguc miwec, “Ngic naholec pelewa bret nogac, yedi hocne mudocnume bacnudaingte.
MAT.26.24	Ngic yedi Ngicte Madec mudockeme badaingte, ye nenggacinele gobe kwelinacni mi fikedec idibac madickedec. Mee, ye inguc aidaicte, ye ngagelu medeckedaic. Aime Ngicte Madec nale ngagelu Wapongte hibiwa yowa yanguc kwelengkeicne fagac, ye wehomadaingte hocne.”
MAT.26.25	Inguc mime Yudas ye Yesu mudockenale ngagewec, yedi inguchac yanguc uwacnowec, “Wewedu, i nani miyac, me?”
MAT.26.25	Inguc mime Yesudi yanguc edowec, “Ga geuc hocne mificnagugic.”
MAT.26.26	Aime yenge nosing nobong Yesudi bret monic balu Wapongte kwele-madic milu bauckelu mic-tengtengfocine yanguc milu yelewec, “Ngenge balu noning, yago soc-biucne.”
MAT.26.27	Inguc milu kap monic balu Wapongte kwele-madic micnolu milockelu yanguc milu yelewec, “Yago sacne, ngenge sasawadi balu noning. 
MAT.26.28	Sacne yago dodofic gbolicnele mimipang, yogo ngic-ngigac homacne yengele bikic miyac aime madickedaingte.
MAT.26.29	Na edocngebabe ngagening, waing noinele misaine hatacmac mi nolu gaebewa Mamacnele ngani-damongka nongileng momoc yefe gbolicnele alingka felu nodabelengte.”
MAT.26.30	Aime yenge kwele-madicka gee holelu mackacni walu Oliwa kupicka feibong.
MAT.26.31	Yefewa hikelu Yesudi yanguc edocebawec, “Deboc yagowa ngenge sasawadi na hegilecnudaingte. Aibaba ilec yanguc kwelengkeicne fagac,
MAT.26.31	‘Na damongngineng webe lama habu yenge singsalolong kwedaingte.’ 
MAT.26.32	Aime homackacni fangkelubac molickengelelu Galili prowinswa hikebe ngenge iwa kwesidaing.”
MAT.26.33	Inguc mime Pitadi yanguc edowec, “Gocne yenge sasawadi gale inguc milu hegilecgudaingte, nga nani sugubac nalic mi hegilecgudacte.”
MAT.26.34	Inguc mime yanguc edowec, “Na foinacbenang edocgube, deboc yagowa kokolec mi wackeemewa gagi bisocnung alecine habackang aidaicte.”
MAT.26.35	Inguc mime yedi miwec, “Ga wehomacgulu na ingucnehac wehomacnudaing, na nalic mi bisocgudacte.” Pita ye inguc mime mic-tengtengfocine yenge bafickelu yowa ihac miyackeibong.
MAT.26.36	Aime Yesu ye mic-tengtengfocine yengeholec hikecgu bole himong monic wacine Getsemane, iwa hike sulumelu mic-tengtengfocine yanguc edocebawec, “Ngenge yawa ngiyeebongka na edi lelu milockedacte.” 
MAT.26.37	Inguc milu Pita nga Sebedi madeckecine yaeckang bacebame leibong. Lelu Yesu ye kwele-umacbenang ngagelu dengdengkeme 
MAT.26.38	yanguc edocebawec, “Kwelene umale-benangkeme homanogale ainelegac, ilec ailu ngenge naholec yawa gung-gboli ganang.”
MAT.26.39	Inguc milu lelu haic mesuine himongka helulucke ngiyelu yanguc milockewec, “Mamacne, ngageengka nalic aidaictewa ga kap umacineholec yago baickenong. Ailu nale angac miyac, i ga geicne angac nga ngage-ngage yogodi sanangkedaic.”
MAT.26.40	Ye inguc milockelu mic-tengteng yengela hefaliye lelu nganicebame gung faibong. Gung fabong nganicebalu Pita yeuckelu yanguc edowec, “Ngenge omale dameng bangkacne yagowa naholec gung-gboli nalic mi gagaing? 
MAT.26.41	Ngenge lokwesacka fedaingkale gung-gboli galu milockening! Foinac, ilucnginengti efeckegac, nga himong socnginengtibac umalegac.”
MAT.26.42	Ailu ye hatacmac lelu yanguc milockewec, “Mamacne, yefe monic mi fagacte kap yago nobele miingte, nalic i nobe gale yowa sanangkedaic.”
MAT.26.43	Inguc milockelu hatac wele nganime mic-tengtengfocine yenge dongengineng gungte aime faibong. Faebongka nganicebalu 
MAT.26.44	hatacmac hegilecebalu lelu milockeme alecine habackang aime yowa molickelu miwec, ingucnehac milu milockewec.
MAT.26.45	Milockelu mic-tengteng yengela hefaliye welelu yanguc edocebawec, “Ngenge gunghac falu gagaing, me? Dameng bangkalegac, ngic yenge Ngicte Madec mudockelu bikic-baba ngic yengele molewa lodaingte. 
MAT.26.46	Mudoc ngic welegacte ailu ngenge fangkebong hikenang.”
MAT.26.47+MAT.26.48	Yudas, ye mudoc ngic, yedi molickelu aibaba ainogale depec-baba ngic micne nga Yuda ngic micnefocngineng mimiloc yowa milu yanguc biyac edocebawec, “Ngic balu muduckedacte, ngenge ngic yogo hocne hobalu badabiyeng.” Aime yengi ngic-habu i salecebabong hudu-babale fitec nga gbalucnginengkolec hikeibong.
MAT.26.47+MAT.26.48	Yesu ye inguc milu domaemewa mic-tengteng 12 yengelacni agongineng Yudas, ye ngic-habutowa sugucne mengocebalu molickeyeleme kwesiibong. 
MAT.26.49	Kwesilu ye iwahac Yesula lelu, “Ohec, wewedu.” Inguc milu balu munggungina muduckewec.
MAT.26.50	Inguc aicnome Yesudi yanguc edowec, “Agone, ga kwesilu bole banogale ngagegic, i banong.”
MAT.26.50	Mime yenge welelu Yesu moleine neboc nga neboc sanangnehac baibong. 
MAT.26.51	Aime ngic Yesuholec gaibong, yengelacni monicti hudu-babale fitec fuluckelu kwelec kwekwe ngic monic hedecine neboc wekwackewec. Ngic yogo ye depec-baba ngic yengele damong sugucne, yele kwelec kwekwe ngic.
MAT.26.52	Wekwackeme wame Yesudi yanguc edowec, “Ngic monic ye fitecti hudu badaicte, ye ameine homalu badaicte, gacgu i fikedaickale hudu-babale fitecgone macina hatacmac loengka hauna.
MAT.26.53	Nale babaficte yefe monic mi fagac, yogo ngagelu inguc aidabong. Aime na Mamacne yakumachac milockedaba ingucne, ye angelo habutowa, 72 taosen inguc, nalic salecebame walu baficnudabong. 
MAT.26.54	Aime baficnudaingtewa ingucne, Wapongte hibiwa aibaba yago fikenale kwelengkeicne fagac, i noine mi fikedaicte.”
MAT.26.55	Inguc milu ngic-habu yanguc edocebawec, “Ngenge kindololo ngic monic bacaigaing ingucne hudu-babale fitec nga gbalucnginengkolec kwesilu na bacnugaing. Aime na hadengsoc hadengsoc Wapongte Ibu-kulucka yowa edocngebalu wedungelelu gacaigabac, ngenge iwa hocne nalic bacnudabong.
MAT.26.56	Aime yabac siduc mimi yengi Wapongte hibiwa yowa kwelengkeibong fagac, ilec noine sasawa fikenale wiyac yogo fikeyackegac.”
MAT.26.56	Inguc mime mic-tengtengfocine sasawadi Yesu hegilelu hikeyackeibong.
MAT.26.57	Aime Mosesle yefe-yowale wewedu ngic nga Yuda ngic micnefocngineng yenge depec-baba ngic yengele damong sugucne Kaifas, yele macka biyac kpaduckelu ngiyeibong, iwa Yesu mengockelu hikeibong. 
MAT.26.58	Aime Pita ye lobenginang dadalisuchac Yesu balaibelu hikewec. Hike sulumelu, Yesule yowa mimoctodaingte, yogo ngagenale depec-baba ngic yengele damong sugucnele mac, ilec oda kwelina haulu mac-damong yengele hewacka ngiyewec.
MAT.26.59	Aime depec-baba ngic micne nga Yuda ngic yengele tutumangtowale memba yenge sasawadi ngiyelu Yesu homacka lonogale ailu micka lolo aicnolu yowa gocne kpolickeningte ngage-wosaec ailu mingagec aiibong. 
MAT.26.60	Inguc aibong ngic homacnedi kwesilu kwesackelu kpokpolic yowa gocne mibong, yogodi Yesu homacka lololesoc mi aime basackelu gabong gacgu ngic yaeckang yeki fikelu kpolickelu yanguc miiboc, 
MAT.26.61	“Yesudi yanguc miwec, ‘Na Wapongte Ibu-kuluc hembalackelu hadeng habackang aiyemewa hatacmac badacte, na tapiline ilecsoc fagac.’ ”
MAT.26.62	Inguc miboc depec-baba ngic yengele damong sugucnedi fangkelu Yesu yanguc uwacnowec, “Ga yowa migaic, ilec nebocine monic mi midamecte, me?” 
MAT.26.63	Inguc mime Yesu ye waickelu domawec.
MAT.26.63	Domame depec-baba ngic yengele damong sugucnedi hatac edowec, “Wapong gaga fileine, yele dongewa uwagelebe ga yowa noine minong, ga Mesia Wapongte madec me miyac, yogo edocnubac.”
MAT.26.64	Inguc mime yedi bafaliyelu yanguc edowec, “I hocne ga geuc migic. Aime yanguc edocngebabe ngagening, yakumac nga galu fenowagaing iwa,
MAT.26.64	Ngicte Madec ye Tapilitowa Fileinele foleinapec ngiyedaicte. Ailu ye honocmengte kaguwa feina kwesime ngenge yogo nganidaingte.”
MAT.26.65	Inguc mime depec-baba ngic yengele damong sugucnedi yowa i ngage-sowalelu ngakpiine basulackelu yanguc miwec, “Ngenge yowaine sowacne ngagegaing, ye Wapong fecnogacte, ngic monic hatac mi babeng sowacneine wideckedaicte.
MAT.26.66	Ngenge yowa yogo ngagelu wenuc migaing?”
MAT.26.66	Mime yengi bafaliyelu yanguc miibong, “Ye homadaicte hocne.”
MAT.26.67	Inguc milu yenge Yesu haic mesuina sofockelu moledi wepatangkeibong, aime gocne yengi moledi holelu
MAT.26.68	miibong, “Madi wecgugac? Ga Mesia aigicka, ilec ngic i wacine wackec.”
MAT.26.69	Inguc ailu gabong Pita ye oda kwelina mac-sobengka ngiyewec. Ngiyeme kwelec-adu monicti yela lelu miwec, “Ga Galili ngic hocne Yesuholec gacaigic.”
MAT.26.70	Mime ye ngic sasawa ngiyeibong, yengele dongewa bisockelu miwec, “Ga yowa migic, i mi ngagegabac.”
MAT.26.71	Inguc milu odale nuwa leemewa kwelec-adu monicti nganilu ngic-ngigac iwa domaibong, yenge yanguc edocebawec, “Ngic yogo ye Yesu Nasaret-hocni, yeholec hocne gacaigac.”
MAT.26.72	Edocebame Pita ye Wapongte wacka hatacmac bisockelu yanguc miwec, “Na ngic yogo mi ngagegabac.”
MAT.26.73	Inguc milu domaemewa ngic yenge Pitala lelu miibong, “Nonge malacgone ngagegabeleng, ga foinac yengele alingkacni.”
MAT.26.74	Edobong ye misulec ailu yanguc miwec, “Na ngic yogo mi ngagegabac. Kwesac aigabacka Wapongti nalic wecnudaicte.”
MAT.26.74	Mime iwahac kokolec ngicne hiyawec. 
MAT.26.75	Aime Yesudi yowa yanguc biyachac edowec, “Kokolec mi hiyaemewa, ga na mi ngagecnugic, inguc milu bisocnung alecine habackang aidaicte.” Pita ye yowa i ngagesilu oda lobina haulu kwele-sowac sugucne ngagelu hii sugucnehac hiyawec.
MAT.27.1	Mac saeme depec-baba ngic micne nga Yuda ngic micnefocngineng yenge kwele-moniyang ailu Yesu homanale mipangkeibong. 
MAT.27.2	Mipangkelu Yesu moleine dodockelu Yudeya himongte gawana Pailat, yela bahikelu yele molewa loibong.
MAT.27.3	Aime Yesu homanale mimoctobong, Yudas mudoc ngic ye yogo nganilu miwec, “Na omale aibaba inguc aibac?” Inguc milu kweleine hefaliyeme siliwa moneng 30 lacnoibong, i depec-baba ngic micne nga Yuda ngic micnefocngineng yenge hatacmac yelenale bahikelu 
MAT.27.4	yanguc edocebawec, “Ngagegaing, nani bikic balu kwesac aibe ngic sowacneine mikac, yogo webong homadaicte.”
MAT.27.4	Inguc mime yengi yanguc miibong, “I nongele umac miyac, i gale umac.”
MAT.27.5	Yenge inguc milu moneng i hegilebong, ye bahikelu Ibu-kulucka wikeme feme hegile hikelu mucnagulu homawec.
MAT.27.6	Aime depec-baba ngic micne yengi siliwa moneng i kpaduckelu miibong, “Moneng yagodi sac fuli bawec. Ilec ailu moneng yago ibu-kulucte katapawa mi lonoga, ilec yefe monic mi fagac.” 
MAT.27.7	Inguc milu yenge yowa hefelu moneng yogodi kwilic-ngic yengele dongesi fikenale hebec kudi-baba ngic, yengele bole himong monic fuli baibong. 
MAT.27.8	Aime himong ilec wacine Sac-himong molickelu wackeibong, aime i yakumac fagachac. 
MAT.27.9+MAT.27.10	Siduc mimi Yeremiyadi yowa yanguc miwec, i noineholec aiwec, “Aibaba yanguc fikenale Sugucnedi edocnuwec, ‘Israel madecfocine yenge ngic yele fuli loibong, “i siliwa moneng 30 ilecsoc.” Inguc miibong. Aime yenge moneng i balu yogodi hebec kudi-baba ngic yengele bole himong monic fuli baibong.’ ”
MAT.27.11	Aime yenge Yesu bahikelu gawanale haicka lobong domame yedi yanguc uwacnowec, “Ga Yuda ngic yengele ngictau, me?”
MAT.27.11	Inguc mime Yesudi bafaliyelu yanguc edowec, “I hocne ga geuc migic.”
MAT.27.12	Aime depec-baba ngic micne nga Yuda ngic micnefocngineng yengi domalu yele sowacne miibong, yowa ilec ameine monic mi bafaliyeme
MAT.27.13	Pailatdi yanguc uwacnowec, “Yenge yowawa locgulu yowa homacnebenang migaing, ga i mi ngagegic, me?” 
MAT.27.14	Mime ye yowa monic mi bafaliyeme gawana ye kwatacke-benangkewec.
MAT.27.15	Aime gawana ye Ewalicebaicnele dameng ilec hombangsoc yanguc ailu gawec, Yuda ngic-habu yenge muc-mackacni ngic monicte wacine wackebong, ye ngic i lukecnome muc-mackacni walu gawec. 
MAT.27.16	Dameng iwa kindololo ngic monic muc-macka ngiyewec, wacine Barabas, yenge aibabaine ngagecnogaing. 
MAT.27.17	Aime ngic-ngigac kpaduckeyackelu domaebongka Pailatdi yanguc uwayelewec, “Ma ngic lukengelebele ngagegaing, Barabas, me Yesu, wacine monic Mesia wackecaigaing?” 
MAT.27.18	Aime Yuda ngic micne yenge Yesu moc hasowac aicnolu yele molewa loibong, i ngageyelelu inguc miwec.
MAT.27.19	Aime Pailat ye mimocto-mimoctole damengka mac ngiye-ngiyeina ngiyeemewa ngigacinedi yela yowa yanguc lome hikewec, “Ga ngic dondonne yele yowa monic mi midamec, ga hegiledamec. Na debocka falu gungka nganilu yele ailu kwele-umac sugucne bagabac.”
MAT.27.20	Aime depec-baba ngic micne nga Yuda ngic micnefocngineng yenge ngic-ngigac habu kpafengebabong yenge Barabas lukeyelenale miibong, nga Yesubac wehomanogale miibong.
MAT.27.21	Aime gawanadi yanguc uwayelewec, “Ngic yaeckang domagabiyec, yekelacni ma ngic lukecnobele ngagegaing?”
MAT.27.21	Inguc mime yenge yogo ngagelu yanguc miibong, “Barabas!”
MAT.27.22	Inguc mibong yanguc uwayelewec, “Inguc aime Yesu, wacine monic Mesia wackecaigaing, yele wenuc aidacte?”
MAT.27.22	Inguc uwayeleme yenge sasawadi yanguc miibong, “Ye malicpongka weng homana!”
MAT.27.23	Inguc mibong, yedi yanguc uwayelewec, “I omale, ailu ye oma sowacne aiwecte?”
MAT.27.23	Inguc mime yenge sanangnehac wackelu miibong, “Ye malicpongka weng homana!”
MAT.27.24	Inguc milu domabong Pailat ye nganilu yowa dondonne minogale kpungkewec. Aime yenge sanangnehac wackelu domabong hendolong sugucne fikeme ye misa balu ngic-ngigac habutowa yengele dongewa domalu moleine suwelu yanguc miwec, “Ngic yagolec sacte bikic, i nala mi fadaicte, yogo ngengela fadaic.”
MAT.27.25	Inguc mime ngic-ngigac yenge sasawadi yowaine bafaliyelu yanguc miibong, “Yele sacte bikic i nonge nga adu-madecfocnonggeng nongela fadaicte.”
MAT.27.26	Aime Pailat ye Barabas lukecnolu Yesubac hududi welu malicpongka wenogale hudu-baba ngic yengele molewa lowec.
MAT.27.27	Aime gawanale hudu-baba ngicfocine yengi Yesu gawana nga hudu-baba ngic yengele macte oda kwelina baleibong. Lebong hudu-baba ngic nga yengele damongfocngineng yenge sasawadi kpaduckeibong. 
MAT.27.28	Kpaduckeyackelu Yesu yeicne ngakpiine hemoctocnolu ngictaule ngakpi sasacne monic hibiineholec ingucne holecnobong haume
MAT.27.29	somang patiyebong ngictaule duu ingucne aime hodocina holecnobong hauwec. Haume ngictaule yasu ingucne monic lacnobong mole-foleinedi balu domawec. Inguc ailu haicina ketadi holecnolu midelec aicnolu yanguc miibong, “Ohec, Yuda ngic yengele ngictau.” 
MAT.27.30	Ailu yenge sofockelu yasu ewalilu yasu yogodihac hodocina weibong.
MAT.27.31	Welu misulec aicnoyackebong motome yengileng ngakpi hemoctocnolu yeicne ngakpiine hatacmac holecnobong haume malicpongka wenogale mengockelu hikeibong.
MAT.27.32	Bahikelu yefewa ngic monic bafuwaibong, wacine Saimon, ye Sairini taonkacni, yedi Yesule malicpong tengkenale aicnobong tengkeme hikeibong. 
MAT.27.33	Hikegacgu himong bulilicine monic, wacine Goligata, wacine monic Hodoc-luwe wackelu gaibong, iwa hike sulumeibong. 
MAT.27.34	Hike sulumelu waing misa wiyac monic hobecineholecti lalickeicne, i doic tapiliine bawanale gumebong ye wiyac yogo nongagec ailu hegilewec.
MAT.27.35	Aime yenge ye malicpongka bilingti webong domame gic-ngakpiine loling monic ailu lanac-ganac aiibong.
MAT.27.36	Inguc ailu damong ngiyeibong. 
MAT.27.37	Aime ye domame sowacneine kwelengkeicne malicpong hodocina loibong, i yanguc kwelengkelu loibong, “Yago Yesu, Yuda ngic yengele ngictau.” 
MAT.27.38	Ailu yenge kindololo ngic yaeckang hadeng iwahac yeholec momoc malicpongka bilingti wecepaibong, monic folewapec, nga monic kanawapec, inguc locepaibong.
MAT.27.39	Aime ngic iwahac lec-welec aiibong, yengi Yesu sogewa libe-libe aicnolu hodocngineng dudalingkelu
MAT.27.40	yanguc miibong, “Ga Ibu-kuluc hembalackelu hadeng habackangte kwelina bayackenogale miing, biyac ga geicne baficnaguc. Ailu Wapongte madec gagickabac malicpongkacni bamoctocnagulu wanong.”
MAT.27.41	Aime depec-baba ngic micnefocngineng, nga Mosesle yefe-yowale wewedu ngic ailu Yuda ngic micnefocngineng yengi inguchac misulec aicnoibong. 
MAT.27.42	Ailu yanguc micnoibong, “Ye omale ngic gocnebac baficebacaigac, nga yeicnebac nalic mi baficnagudaicte? Ye Israel ngic nongileng ngictau gagacka malicpongkacni bamoctocnagulu wame ye ngagesingkedabelengte! 
MAT.27.43	Ye yanguc milu Wapong ngagesingkecaigac, ‘Na Wapongte madec,’ inguc micaigac, ilec Wapongti yele angackecaigackabac yakuc malicpongkacni bamoctona.”
MAT.27.44	Aime kindololo ngic yeholec momoc wecepaibong, yeki yowa silicine ingucnehac yowa kwekwe aicnoiboc.
MAT.27.45	Aime wenac hewac-hewac 12 kilok aiyemewa iwa mac kundung kweme kundungti himong andoelu falu game 3 kilok awelewec. 
MAT.27.46	Aime 3 kilok aiyemewa Yesudi malac sugucnehac aukwelu yanguc miwec,
MAT.27.46	“Eli, Eli lema sabaktani.” Ilec fungine yanguc, Wapongne Wapongne, ga omale hegilecnugic? 
MAT.27.47	Aime ngic domaibong, yengelacni gocnedi yowa i ngagelu yanguc miibong, “Ye Elaiya wacke-wasic aicnogac.”
MAT.27.48	Inguc wackeme ngic monicti ngagelu dacineholec gasacke hikelu spans
MAT.27.49	Aime gocnedibac misulec ailu yanguc miibong, “Ngenge yogo hegilebong, Elaiya foinac kwesilu bafickeme nganinang.”
MAT.27.50	Aime Yesu ye hatacmac malac sugucnehac wackeme asuine ofeme homawec.
MAT.27.51	Homame iwahac Wapongte Ibu-kulucka kpoluctowa Ibu-kuluc kweline Gbagbacnebenang nuina domacaigac, i wilengkacni hewac-hewac fouckelu wame yaeckang aiwec. Ailu memeya sugucne bame fegengka posa sugucne sugucne siyeckeibong.
MAT.27.52	Aime dongesi fayackewec, yogo angkeme ngic-ngigac gbagbacne esecne homaibong, yengelacni homacnedi sockolec gboliyelu fangkeibong. 
MAT.27.53	(Fangkelu wangec ailu gabong, Yesu ye dongesiwacni gboliyelu fangkeme, yenge yele lobewa dongesi hegilelu taon gbagbacne, iwa hikelu ngic homacne fikeyeleibong.)
MAT.27.54	Aime hudu-baba ngic micne nga hudu-baba ngicfocine Yesule damong domaibong, yenge memeya nga wiyac fikewec, i nganilu damuebame weleckelu yanguc miibong, “Foinac, ngic yago ye Wapongte madec hocne.”
MAT.27.55	Aime ngigac homacnedi Galili prowinswacni Yesu kwelec kwecnoningte balaibelu kwesiibong. Ailu Yesu weibong, yenge iwa kwesi dadalisuc domalu wiyac ngani-ngagec aiibong. 
MAT.27.56	Yengelacni ngigac gocne wacngineng yanguc, Maria wacine monic Magadalen, ailu Maria monic, ye Yakobos nga Yosefe yekele nenggacnginec, ailu Sebedi madeckecine yekele nenggacnginec, yenge ngigac habu yengeholec domaibong.
MAT.27.57	Aime Arimatea taonkacni ngic monic monengtowaineholec gawec, wacine Yosefe, ye Yesule mic-tengteng gawec. Ye mac aweleme 
MAT.27.58	Pailatla hikelu Yesule kponggbong banogale uwacnowec. Uwacnome Pailatdi kponggbong lacnonale micnowec.
MAT.27.59	Lome Yosefe ye Yesule kponggbong i balu lineng-kpoluc monic gbagbacne, yogodi wabungkelu bahikewec.
MAT.27.60	Bahikelu yeicne dongesi gbolicne monic posa henebewa baicne fawec, iwa Yesule kponggbong lolu posa sugucne monic kpalundungkeme dongesi nuine yogodi hedickeme domame hikewec.
MAT.27.61	Aime Maria Magadalen nga Maria agoine yeki dongesi nuine yegena iwahaic nganilu ngiyeiboc.
MAT.27.62	Saeme Sabat aime depec-baba ngic micne nga Farisaio yenge kpaduckelu Pailatla hikelu 
MAT.27.63	yanguc miibong, “Sugucnenonggeng, kwesac-ngic yogodi gbolicne gawecka, yowa monic miwec, nonge i ngagesigabeleng, i edocgubeng ngagenong, ‘Na homalu fabe hadeng habackang aiyemewa, Wapongti homackacni hatacmac bagboliyecnume fangkedacte.’
MAT.27.64	Gacgu mic-tengtengfocine yengi kwesilu kponggbongine hise bahikelu, yanguc midaingka, ‘Ye homackacni fangkeyec,’ ilec ga dongesi damongkeningte edocebaengka yenge hikelu hadeng habackang damongkedabiyeng. Esecne kwesac monic aiwec, i faemewa lobeina kwesac hatacmac aime suguledaickale ilec edocgugabeleng.”
MAT.27.65	Inguc mibong Pailatdi yanguc edocebawec, “Nalic, na hudu-baba ngic milu edocebabe ngenge momoc hikedaing. Yenge dongesi damongkeningte tapili balu gagaing, ilec silicina damongkedabiyengte.” 
MAT.27.66	Inguc mime yenge hikelu dongesi nuine posadi baicne i mi baickeningte feina aka lobong fawec. Ailu hudu-baba ngic yengi damong domaningte edocebaibong.
MAT.28.1	Sabat dameng motome Sonda ubiyacte mac sae-saele Maria Magadalen ailu Maria agoine, yeke dongesi nganinogale hikeiboc.
MAT.28.2	Hikeebocka Sugucnele angelo monicti honocmengkacni wame memeya sugucne tapiliineholec bame yedi dongesile posa-nu yogo kpalundungkeme hikeme feina felu ngiyewec. 
MAT.28.3	Ailu ye haicine silicine latac-latac nga ngakpiine kwalacne kaguwa ingucne. 
MAT.28.4	Aime dongesi damong yenge ye nganilu hangocebame dengdeng kwelu homanogale ailu faibong.
MAT.28.5	Aime ngigac yeke hikeboc angelodi yanguc edocepawec, “Ngeke mi hangocngepana, ngeke Yesu malicpongka weicne, ye nganinogale kwesigabiyec, yogo ngagegabac. 
MAT.28.6	Aime yebac yawa mi fagac. Ye yowa edocngebawec, inguc hocne balaibelu fangkegac. Ngeke ya welelu mapicine nganinic.
MAT.28.7	Ngeke i nganilu biyac hikelu mic-tengtengfocine yanguc edocebanic, ‘Yesu ye homackacni biyac fangkegac. Ye molickengelelu Galili prowinswa hikegac, ngenge iwa hikelu bafuwadaingte.’ Yowa i yakumac hocne edocngepabe ngagegabiyec.”
MAT.28.8	Inguc aime yeke hangocepame dongesi hegilelu belic-belicka mic-tengtengfocine siduc edocebanogale biyac gasackelu hikeiboc. 
MAT.28.9	Gasacke hikelu yefewa Yesu bafuwaboc yedi yanguc miwec, “Wenac-madic.” Inguc mime yeke emeina lelu ngosockelu higeina balu mitengkelu afeeiboc. 
MAT.28.10	Aime Yesudi yanguc edocepawec, “Ngeke mi hangocngepana. Ngeke hikelu ngic hae-gbafocne
MAT.28.11	Aime ngigac yeke hikeebocka hudu-baba ngic gocne yenge dongesi damongkeibong yengelacni gocnedi taonka felu wiyac fikewec, ilec siduc depec-baba ngic micne edocebayackeibong. 
MAT.28.12	Edocebabong yenge Yuda ngic micnefocngineng yengeholec mingagec ailu yowa hefeibong. Ailu yowa mipangkelu hudu-baba ngic dongesi damongkeibong, yengi yowa miningte moneng ilecsoc yelelu 
MAT.28.13	yanguc miibong, “Ngenge yowa yanguc milu edocebadaing, ‘Nonge debocka gung faebengka yeicne mic-tengtengfocine yengi kwesilu kponggbongine hise balu hikegaing,’ ngenge inguc midaing. 
MAT.28.14	Aime gawana ye yowa i ngagelu wiyac monic mi aingeledaicte, ilec ngenge mi hangocngebadaic. Nongi yeholec yowa nalic mingagec aidabelengte.” 
MAT.28.15	Inguc milu edocebabong hudu-baba ngic yenge moneng i balu yowa edocebaibong, i mibong sugulewec. Aime kwesac-yowangineng yogodi Yuda ngic yengela sawelu fawecti yakumac fagachac.
MAT.28.16	Aime Yesu ye biyachac gbolicne gawecka mic-tengteng 11 yenge Galili prowinswa kupic monic iwa hikeningte ebocebawec, iwa feibong.
MAT.28.17	Felu yeicne nganilu mitengkelu afeeibong, aime ngic moniyang moniyangti sugu kwelenginengti mi ngagepangkeibong. 
MAT.28.18	Aime Yesudi haicnginang welelu yanguc edocebawec, “Ngagegaing, himong nga honocmengte tapili sasawa na biyachac neleyackewec.
MAT.28.19	Ilec ngenge hikelu ngic-ngigac himongne himongne sasawa bacebabong nale mic-tengtengfocne aidaing. Ailu ngenge Mamac nga Madec ailu Tili Asule wacka misa lowayeledabiyeng.
MAT.28.20	Aime nani yowa sasawa edocngebalu gaiba, ngenge yowa yogo sasawa balaibeyackeningte edo-weduc aiyeledabiyeng. Ailu ngagegaing, na hadengsoc hadengsoc ngengeholec gabe himongte dameng motodaicte.”
LUK.1.1+LUK.1.2+LUK.1.3	Teofilus sugucnene, hewacnonggang wiyac noine fikewec, yogo kwelengkegelegabac. Ngic-ngigac yenge funginacniyac ofelu dongenginang aibaba fikewec yogo nganilu yenge siduc madicnele kwelec kwekwe aiibong. Yenge aibaba fikewec yogolec siduc edocnubaibong. Aime homacnedi yogo nganilu molickelu kwelengkeibong. Na yogolec ailu siduc edocnubaibong ailu kwelengkeibong yogo wosaelu funginacnihac fike-ofewec yogo yegena alingkelu kwelengkegelebe nalic ainale ngagesiiba.
LUK.1.4	Ga yowa yago wafelu, yowa wedugeleibong, yogolec noine aigac, yogo nalic ngagedamecte.
LUK.1.5	Abiyale bole-alingkacni depec-baba ngic monic gawec, wacine Sekariya. Ye Yudeya himongte ngictau monic Herode, yele damengka gawec.
LUK.1.6	Aime ngic-ngigac yogo yeke Wapongte dongewa dondonne benang gaiboc. Ailu Sugucnele mimiloc yowa nga yefe-yowa sasawa balaibelu sowacnenginec mikac gbagbacne gaiboc. 
LUK.1.7	Ailu yeke hufing, ilec Elisabet ye gboli mikac game yeke gacgu ngic-ngigac dandang aiiboc.
LUK.1.8	Aime dameng hewac iwa Sekariya ye Wapongte dongewa bole-alingfocine yengeholec bole baibong, 
LUK.1.9	yenge aibabanginang balaibelu madi depecte hasoc hoine madicne yogo kwendangkenale wacngineng kwelengke-lolu banganibong, Sekariyale wac fikewec.
LUK.1.10	Feme ngic-ngigac habutowadi Ibu-kuluc yogolec lobeina Wapong milockelu domaibong.
LUK.1.11	Inguc aibong Sugucnele angelo monicti hasoc hole-holele alata iwa Sekariya fikecnolu alata foleinapec iwa domame, 
LUK.1.12	ye yogo nganilu kwatackelu hangoc sugucne aiwec. 
LUK.1.13	Inguc aime angelodi yanguc edowec, “Sekariya, ga mi hangocguna! Wapongti mimilocgone biyac ngagegeleyec, ailu ngigacgone Elisabet ye madec monic gobeelu bageledaicte. Aime gboligone ye wacine Yohane wackedamec! 
LUK.1.14	Madecgonedi gale kwele-madic nga belic-belic aidaicte. Aime ngic-ngigac homacnedi ye fikenale ailu inguchac kwele-madic ngagedaingte. 
LUK.1.15	Yogo yangucte, yedi Sugucnele dongewa sugucne aidaicte. Ailu waing nga misa sanangne monic mi nodaic. Ye nenggacte gobe kwelina ngiyeemewa Tili Asudi biyac kweleine wakeicnele ailu,
LUK.1.16	Israel ngic-ngigacfocine bocyac mengocebame yenge kwelengineng Sugucne Wapongngineng, yela hefaliyedaingte. 
LUK.1.17	Ailu madec ye mamac mengocebame kwelengineng hefaliyeme adu-madecfocnginengte angac ngagedaingte, ailu yowa kwekwe ngic yenge ngage-ngage dondonne bafuwayelenale bole badaicte. Ailu yedi Sugucnele dongewa gacgu Elaiyale aibaba nga kucka ingucne bagidaicte.
LUK.1.18	Inguc mime Sekariyadi angelo yanguc edowec, “Naneicne ngic-dandangine, nga ngigacne inguchac, ye hifaine biyac bocyac aime gale yowa wenucka ngagebec noine aidaicte?”
LUK.1.19	Mime angelodi yanguc miwec, “Na Gabrieldi, Wapongte dongewa domac-aigabac, ailu ye yeuctiyac ga yowa edocgunogale salecnume wele siduc madicne yago edocgugabac.
LUK.1.20	Ngagegic: Yowa migabac yogolec damengngine kwesime wiyac noine fikedaicte. Ga yowane mi ngagesingkegamecte yowagone miyac aime gacgu wiyac migabac yogo, damengngine kwesi fikeme, hadeng yogowahac ga yowagoneholec hatacmac aidamecte.”
LUK.1.21	Aime ngic-ngigac-aling yenge Sekariyale wangec domabong ye Ibu-kulucka dameng dalicne benang domame ngageboc aiibong. 
LUK.1.22	Inguc aibong, ye lobeina walu yowaine mikac aime yowa edocebanale yefe basackeme yenge biyac ngage-motoibong, “O, ye Ibu-kulucka felu yowa gung-didicka ingucne nganigac.” Iwa domalu yowaine monic mi fikeme moledi sugu sosoc aiwec.
LUK.1.23	Aime Sekariyale depec-babale bole-dameng motome, ye walu macina hefaliye hikewec. 
LUK.1.24	Hikeme dameng mi daliweme ngigacine Elisabet ye gobeholec ailu tamacne 5 sangke-sangke galu yanguc ngagewec, 
LUK.1.25	“Yago Sugucnele aibaba monic, yedi nale ngagesilu dameng yagowahac gamene basawelenale, aibaba yago ainelegac. Ilec ngic-ngigac yenge nale yowa kwekwe hatacmac mi aineledaingte.”
LUK.1.26	Aime Elisabet ye tamacneine 6 aime, Wapongti angelo monic, wacine Gabriel, ye saleme taon monic, wacine Nasaret, Galili prowins, iwa hikewec. 
LUK.1.27	Hikelu ngigac-neleweng monic ngickolec mi faicne, wacine Maria, ye fikecnowec. Aime Maria ye ngic monic, wacine Yosefe, yeholec bingecka gaiboc. Aime Yosefe ye Dawidile fikesaweckacni.
LUK.1.28	Aime angelodi Mariale yanguc miwec, “Asec, Sugucnedi gaholec gagac, yambunginedi gala fagacte ga kwele-madic ngagedamec!”
LUK.1.29	Inguc mime Maria ye yogo ngagelu ngageboc sugucne aiwec, “Angelodi omale inguc edocnugac,” yogolec ngagelu dabiyelu ngage-ngage bole bocyac bawec.
LUK.1.30	Ngage-ngage bole badomame, angelodi yanguc edowec, “Maria, Wapongti gale ngageme madickecaigacte mi hangocguna. 
LUK.1.31	Ailu ngagegic, ga gboli monic gobeelu badamecte. Ga madec yele wacine Yesu wackedamec!
LUK.1.32	Madec yogo ye feicne aidaicte. Ye Wapong Feicnetowanonggeng yele madec, yele wacine inguc wackedaingte. Aime Wapong Sugucnedi ye fungineine Ngictau Dawidile bole ingucneyac lacnome iwa damongkedaicte.
LUK.1.33	Damongkelu yedi Yakobole gbolifocine yengele ngictau ailu damengngine fafa-sanang fadaicte,
LUK.1.34	Mime Mariadi angelo yanguc edowec, “Ngickolec monic mi facaigabac, nga yogo wenucka fikenelenale migic?”
LUK.1.35	Inguc uwacnome miwec, “Tili Asudi gala wame Feicnetowale kucti gale folalac ailu somecgudaicte. Yogolec ailu gboligone gbagbacne benang fikedaicte, yele wacine Wapongte Madec wackedaingte. 
LUK.1.36	Ngagegic, gale aling moniyang Elisabet, ye ngigac-dandangine ailu sifu ye madec gobeewec. Ye hufing gacaigac mibong, ye gobeholec aime tamacneine 6 biyac aigac. 
LUK.1.37	Omale Wapongte aibaba yogo kpungke-kpungkeine mikac.”
LUK.1.38	Inguc mime Mariadi miwec, “Ngagegic, na Sugucnele kwelec-adu, ilec yowa migic, yogo nalic fikeneledaic.” Mime, angelo ye hegilelu hefaliye hikewec.
LUK.1.39	Dameng mi daliweme Maria ye efeckelu taon monic Yuda yengele sifec himongka fawec, iwa biyac hikewec. 
LUK.1.40	Hikegacgu Sekariyale macka fewec. Felu Elisabet wenac madic micnowec. 
LUK.1.41	Micnome Elisabet Mariale yowa ngageme, gboli gobeina ngiyewec, idi kwatackelu uc fific aiwec. Aime Tili Asudi Elisabetla wakeme, 
LUK.1.42	ye sugucnehac aukwelu miwec, “Ngigac hewacnonggang gagic, ga yambungkolec, nga gboli gobegona ngiyegac, ye yambungineholec. 
LUK.1.43	Nale Sugucnele nenggacinedi nala kwesime aibaba yago fikenelegac, yogo aibaba sugucne. 
LUK.1.44	Ngagegic, wenac madic yowagone miyengka hedecnedi ngagebe gboliye gobena beliyelu uc fific aigac. 
LUK.1.45	Ngigac, ga, Sugucnedi yowa edocguwec, yogo noine fikedaicte inguc ngagesingkeing, ngigac ingucne ga kwele-angackolec.”
LUK.1.46+LUK.1.47+LUK.1.48	Mime Mariadi miwec, “Wapong ga nganicnulu ngageng na kwelec-adugone wawaine benang ailu gaiba. Yogolec ailu ube-kwelenedi Sugucne asec-asec aigelebe,
LUK.1.49	Sugucne Kuctowa Fileinedi aibaba sugucne benang aineleyec, nga yele wacine gbagbacne benang. 
LUK.1.50	Fikesaweckacni fikesawec, yele alang bacnocaigaing, yele kwele-sowacti yengele witiwa fagidaicte.
LUK.1.51	Nga yenge yengileng kwele ngage-ngagengineng yogo ngagebong feicne aigac yengela kuc-pasi balu moleine sungkelu bagi-locebame singsang kwecaigaing.
LUK.1.52	Ailu yedi damong ngic bolenginangkocni baicebawec, nga ngic-ngigac wawaine gaibong, yenge bafangebawec.
LUK.1.53	Aime ngic nosingte homalu gagaing, yenge yeicne wiyac madicne yelelu bawakeyelewec, ailu mafatowanginengkolec, yengebac molenginang wiyac monic mi lolu moc salecebame hikeibong.
LUK.1.54+LUK.1.55	Wapong ye ngambononggeng Abrahamtacni fikesawec ai-ofeibong, nga aifenowagaingte yowaine edocebawec, yogo mi ngigeckewec, ye kwelec kwekwefocine Israel yengele kwele-sowac ailu baficebawec.”
LUK.1.56	Milu Maria ye tamacne habackang inguc Elisabetkolec gacgu hatacmac macina hefaliye hikewec.
LUK.1.57	Hikeme Elisabet ye gboli fike-fike damengngine bangkaleme madec fikewec. 
LUK.1.58	Fikeme macfocine nga yeicne alingfocine yengi Sugucnedi kwele-sowac aicnowec yogo ngagelu yeholec momoc beliyeibong.
LUK.1.59	Aime hadeng 8 aiyemewa yenge madec yogo soc tofaine helockeningte welelu yele wacine Sekariya, mamacinele wase baningte inguc miibong.
LUK.1.60	Inguc mibong nenggacine Elisabetdi kpatalalu miwec, “Miyac, yele wacine Yohane wackenoga.”
LUK.1.61	Mime yengi yanguc miibong, “Gale alingfocgone yengelacni wac ingucne monic mi wackeibong fagac.” 
LUK.1.62	Inguc milu moledi sosoc ailu mamacine uwacnoibong, madec wacine ma wackenoga.
LUK.1.63	Uwacnobong Sekariyadi hibi kweleng-kwelengte tafe, yogo moledi sosoc aiyeleme lacnobong yanguc kwelengkewec, “Madec yele wacine Yohane.” Inguc kwelengkeme yenge sasawadi ngageboc aiibong. 
LUK.1.64	Ailu dameng iwahac Sekariya beluine hefaliyeme ye hatacmac yowa mimi ailu Wapong mimadickelu gawec. 
LUK.1.65	Game macfocine yenge sasawadi hangocebawec nga ngic-ngigac Yudeya sifec-himongtowawa gaibong, yenge aibaba fikewec, yogolec mingagec ailu gaibong. 
LUK.1.66	Aime Sugucnele kucti gboliholec gawecte ailu ngic-ngigac yenge siduc yogo ngagelu, yenge yowa yogo ngage-ngagenginang lolu yanguc ngagelu uwayeleibong, “Gboli yogodi gacgu wenuc ainowagac?”
LUK.1.67	Aime Tili Asudi gboli mamacine Sekariyale kwelewa wakeme, yedi sinaic yowa yanguc miwec, 
LUK.1.68	“Sugucne Israel yengele Wapong ye mitengkenang, omale yedi ngic-ngigacfocine nongileng wele fuli bacnubawec.
LUK.1.69+LUK.1.70	Ailu ye esecne benang Wapongte sinaic mimi yengele micka yowa lolu miwec, yogo balaibelu bole-ngicine Dawidi, yele fikesaweckacni asa-baba ngic sanangne fikewec,
LUK.1.71	yedi ngabafocnonggeng gagaing nga ubedi wikecnubacaigaing, yengele molewacni bamoctonubadaicte.
LUK.1.72+LUK.1.73	Aime Wapongti fungnonggeng Abrahamta mimipang sanangne miwec, yogo ngagesilu dodoficnonggeng gbagbacne balaibelu fungfocnonggengte kwele-sowac aiyelecaigac.
LUK.1.74+LUK.1.75	Nonge ngabafocnonggeng yengele molewacni bamoctocnubame, Gaga-damengnonggeng fagacsoc hangoc mikac yele dongewa gbagbacne nga dondonne ailu kwelec kwekwe gadabelengte.
LUK.1.76	Aime nale gboli, gagi molickelu Sugucnele yefe bamadickelu yefe hole-wenengkecte yanguc wacgudaingte, Ga Wapong Feicnetowanonggeng yele sinaic mimi.
LUK.1.77	Ga ngage-ngage yanguc weduyeledamecte, yele ngic-ngigacfocine aibaba bikicnginengkolec hegilelu asa bacebame wasecne aidaingte.
LUK.1.78	Aime Wapongnonggeng, angacine nga kwele-sowac feicne benang ainolecaigac inguc fikedaicte. Aime yele angactowainele kucti wenac ingucne nongilang walu
LUK.1.79	kundung kwelina nga homacte folalacka gagaing, yenge baangolecebame nongileng kwele-mogungte yefewa ganangte fungnonggeng damongkelu yefe yogo edalicnubadaicte.”
LUK.1.80	Aime gboli ye socine suguleme kwele-ngage-ngageine sanangkewec, ailu himong kisiwa gacgu Israel ngic-ngigac yengele dongewa fikelu yegengkenale damengnginele wangec gawec.
LUK.2.1+LUK.2.2	Aime Roma himongte ngictau monic, wacine Sisa Agustus, yedi himongne himongne wac-alingngineng bamadickeningte yowa lome hikeyackewec.
LUK.2.3	Aime ngic-ngigac sasawadi wac-alingngineng bamadickeningte macngineng fawecsoc hikeyackeibong.
LUK.2.4	Aime Yosefe ye Nasaret taon Galili prowins iwa gawec. Ye Dawidile fikesaweckacni, ilec ailu hegilelu Yudeya prowins Dawidile taon kpisicne, wacine Betelehem, iwa hikewec. 
LUK.2.5	Aime ngigac-bingecine Maria ye gobeholec aiwec. Aime yeke momoc wacnginec wac-alingka kwelengkeningte hikeiboc. 
LUK.2.6	Yeke iwa hike sulumeboc kogoc fike-fike-dameng kwesiwec. 
LUK.2.7	Aime yeke mac ngiye-ngiye sawaine monic mi fawecte, yeke lobeina ngiyeboc, molic-molic madecnginec fikewec. Fikeme Mariadi kpolucti ebeckelu lama-bulumaka duwacka iwa lome haulu fawec.
LUK.2.8	Aime deboleme lama-damong gocne yenge Betelehem kpanggewa lamafocngineng damongebalu gaibong. 
LUK.2.9	Inguc gacgubong Sugucnele angelo monicti iwa fikeyelewec. Fikelu Sugucnele hulili-kwelengtowadi baangolecebame yenge hangoc sugucne aiibong. 
LUK.2.10+LUK.2.11	Aime yedi yanguc edocebawec, “Ngenge hangoc mi aining! Yakumac benang ngengele ailu Dawidile taon kpisicna Mesia Sugucne fikegac, ye umacnginangkocni bamoctocngebadaicte.
LUK.2.12	Gboli yogo ngenge wenuc bafuwaningte ma yago ngelegabac, ngenge hikelu lama-bulumaka yengele duwacka kogoc monic kpolucti ebeckeicne fame bafuwadaingte.”
LUK.2.13	Ye inguc miyemewa iwahac honocmengte angelo habu sugucne, yenge fikelu yeholec domalu Wapong mimadickelu yanguc miibong, 
LUK.2.14	“Wapong, wac feicne, wileng honocmengka fadaic, nga himongka yengela bengong badaic. Wapongti ngic kwele-efec aiyelegac.”
LUK.2.15	Aime angelo yenge honocmengka hefaliye febong, lama-damong yenge yengilangkac mingagec ailu miibong, “Betelehem taonka aibaba yogo fikeme Sugucnedi edocnubagac, ilec biyac hikelu yogo nganinang.”
LUK.2.16	Inguc milu yenge biyac hikelu Maria nga Yosefe ailu gbolinginec duwac kwelina fawec, yogo yenge biyac bafuwacebalu nganicebaibong. 
LUK.2.17	Nganicebalu angelodi gboli yele yowa miwec, yogo edocebabong ngageyackeibong. 
LUK.2.18	Aime lama-damong yenge siduc aiibong, yogo ngic-ngigac sasawadi ngagelu mimedec aiyackeibong. 
LUK.2.19	Mariadibac aibaba fike-welewec yogo kweleina lolu ngagesilu gawec.
LUK.2.20	Aime angelodi lama-damong edocebawec, yogo sasawa noine nganilu ngageibongte ailu, yenge hefaliyelu Wapong wacine bafelu mitengkelu hikeibong.
LUK.2.21	Aime hadeng 8 motome yenge kogoc soc tofaine helockeningte damengngine kwesime ye wacine Yesu wackeibong. Wac yogo ye nenggacine mi gobeemewa angelodi biyachac wackewec.
LUK.2.22	Gacgu Mosesle yefe-yowa yogo balaibelu suwe-suwe damengngineng yogo motome yenge kogockahac Sugucnele dongewa fikenale Yerusalem bafeiboc. 
LUK.2.23	Yogolec Sugucnele yefe-yowawa yanguc kwelengkeicne fagac, “Molic-molic madec fikedaingtesoc, yenge Sugucne yeicne sugu aidaingte.” 
LUK.2.24	Aime yeke suwe-suwe dameng iwa depecte sic alingkacni, tudiling yaeckang, me gomoc-gomoc madecine yaeckang locepanoga, yogo Sugucnele yefe-yowawa fagac, yeke yogo balaibelu bahikeiboc.
LUK.2.25	Dameng iwa ngic monic Yerusalem gawec, wacine Simeon. Ye ngic dondonne, ailu ye Wapong alang bacnolu Tili Asuholec gawec. Ye Israel-ngic yengela mibakoloc aiyelenale wangec aiwec. 
LUK.2.26	Ailu ye mi homanale Sugucnele Mesia fikeme nganinogale Tili Asudi esecne biyachac mifikecnowec. 
LUK.2.27	Aime Yesule nenggac-mamac yekele yefe-yowa fawec, yogo balaibelu gbolinginec Ibu-kulucka bafeiboc. Bafeboc Asudi Simeon biyachac kweleina wakeme Ibu-kuluc kwelina felu 
LUK.2.28	kogoc moleina hoba-domalu yedi Wapong mimadickelu yanguc miwec,
LUK.2.29+LUK.2.30	“Sugucnene, na kwelec ngicgone, dongenedi Asa-baba ngicgone nganidactele miing, yogo biyac nganigabac, kwele-bengongkolec gagane babangkale neleng hikedacte.
LUK.2.31	Aime ngic-ngigac sasawadi ye nganiebongka ga yefe yogo biyac bamadickemec. 
LUK.2.32	Gboli yago yedi Israel yengele alingkacni miyac, yenge bayegengngebame yogodi angocngineng aidaicte, ailu Israel ngic-ngigacfocgone yenge wac feicne yeledamecte.”
LUK.2.33	Mime gboli yogo nenggac-mamacine yeke yele yowa yogo ngagelu mimedec aiiboc. 
LUK.2.34	Inguc aime Simeonti yambungebalu gboli yogo nenggacine Maria yowa yanguc edowec, “Ngagegic, Israel-ngic homacnedi madec yago yele ailu wawedaingte, nga homacnedibac yele ailu fangkelu domadaingte, aibaba inguc fikenale Wapongti mimoctowec. Nga bocyac yengi ye nganilu ngaba ailu yowa kwekwe aidaingte.
LUK.2.35	Aibong Maria ga, doicti kwelegona hudule fitec ingucnedi helockedaingte. Inguc aime ngic-ngigac bocyac yengele ngage-ngage sangkelu fawec, yogo yegengke fikedaicte.”
LUK.2.36	Aime Wapongte sinaic mimi ngigac monic gawec, wacine Anna, ye inguchac Ibu-kulucka gawec. Ye Fanuelle adu, ye Asere fikesaweckacni. Ye ngic balu yeholec hifa 7 gacgume ngaweine homawec. 
LUK.2.37	Homame ye hosec gacgume hifaine 84 aiwec. Ailu ye Ibu-kuluc mi hegilelu deboc hadeng nosing-sawe ailu Wapong milockelu gawec. 
LUK.2.38	Gacgu dameng yogowahac Annadi Maria ngama yengele emewa wele domalu Wapong mimadickewec. Yerusalem ngic-ngigac yenge fuli bacebanale wangec gaibong, gboli yogolec siduc yenge mime yegengkeyelewec.
LUK.2.39	Aime Yosefe nga Maria yeke Sugucnele yefe-yowadi migac, yogo sasawa balaibelu aiyackeboc motome, yenge Galili prowinswa hefaliyelu Nasaret taonnginang hikelu gaibong.
LUK.2.40	Gacgu madec yogo suguleme Wapongte baba-madicti yela fame ye kuc nga ngage-ngage motoc wakeicne fikecnowec.
LUK.2.41	Aime Yesule nenggac-mamac yeke Ewalicebaicnele hombang ngagesilu hifasoc Yerusalem iwa hikelu gaiboc.
LUK.2.42	Ailu yenge hombangte aibaba balaibelu, Yesu ye hifaine 12 aiyemewa yenge momoc hombangte hikeibong. 
LUK.2.43	Hikelu iwa gacgubong hombang dameng yogo motome yeke hefaliye weleebocka, Yesu ye Yerusalem iwa ngiyewec. Nga nenggac-mamacine yeke mi ngagelu wele 
LUK.2.44	yanguc ngageiboc, “Ye ngic-ngigac habu yengeholec yefewa gagac.” Inguc ngagelu yeke hadeng moniyang yefewa hikelu Yesu monic mi bafuwaiboc. Inguc aime yeki ye basackelu agofocngineng nga alingfocngineng yengela lolicke hikelu 
LUK.2.45	basackelu monic mi bafuwaibocte yeke hatacmac hefaliyelu Yerusalem taonka basackenicte hatac hikeiboc. 
LUK.2.46	Hike basackeboc hadeng habackang motome Ibu-kuluc kwelina felu Yesu bafuwaiboc. Bafuwaboc ye Ibu-kuluc kwelina wewedu yengele kebangka ngiye ngageyelelu mi-uwac aiyelewec. 
LUK.2.47	Aime Yesudi ngage-ngageholec ngic sasawa yowangineng ameine bafaliyewecte yenge mimedec ailu yanguc ngageibong, yogo wiyac feicne aigac. 
LUK.2.48	Aime nenggac-mamac yeke ye nganilu kwatackelu nenggacinedi yanguc edowec, “Madec, ga omale aibaba ingucne ainotegic? Aime mamacgoneholec noke gale ngageboc ailu ga basacgulu gagabelec.”
LUK.2.49	Inguc mime yedi yanguc edocepawec, “Ngeke omale basacnugabiyec? Na mamacnele macka gagabac, yogo mi ngagegabiyec, me?” 
LUK.2.50	Inguc mime yeke yowa yogolec dabiyeiboc.
LUK.2.51	Aime ye nenggac-mamacine yekeholec hatac hefaliyelu Nasaret macka hikelu micnginec balaibelu gawec. Game nenggacinedi aibaba sasawa fikewec, yogo ngage-ngageina lolu gawec.
LUK.2.52	Aime Yesule ngage-ngage nga socine sugule-sanangkeme, Wapong nga ngic-ngigac yenge momoc ngani-lingkeibong.
LUK.3.1	Ngictau Sisa Tiberio, ye hifa 15 dameng inguc biyac gawec. Dameng iwa ngic monic, wacine Pontius Pailat, yedi Yudeya himongte gawana gawec. Gaemewa Herode ye Galilile damong, nga gbaine, wacine Filip, yedi Ituraia nga Trakoniti himongte damong, nga Lisania ye Abilenele damong, inguchac gaibong. 
LUK.3.2	Inguc gaebongka Annas nga Kaifas yeke depec-baba ngic micne gaiboc. Dameng yogowahac Sekariyale madec Yohane ye himong kisiwa gacgume Wapongte yowadi yela kwesiwec. 
LUK.3.3	Kwesime Yohane ye Yodan misa neboc nga neboc himong falegac, iwa lolickelu misa lowaebongka kwelengineng hefaliyeme bikicngineng miyac ainale mime yegengkeyelewec.
LUK.3.4	Yowa yogo Wapongte sinaic mimi Yesaiyadi miwec, yele hibiwa yanguc kwelengkeicne fagac,
LUK.3.4	“Himong kisiwa wawac monic yanguc fikegac, ‘Sugucnele yefe wesackelu hole-wenengkening. 
LUK.3.5	Lumo sasawa someckeyackening, nga kupic-fegeng sasawa yogo hole-wenengkening, ailu yefe adec adec bamadickebong dondonne aidaic, nga yefe hauc-ofecineholec hemusungkening. 
LUK.3.6	Nga Wapongti aibaba yogo balu bikicnonggeng baickedaicte, yogo ngicne ngicnedi nganiyackedaingte.’” 
LUK.3.7	Inguc aime ngic-ngigac homacnedi Yohanela hikelu misa lowayelenale edobong, Yohanedi yanguc miwec, “Hemale gbolifocine, ngenge Wapongtacni ameine kwesinale aigac, iwacni nalic hikeningte madi sawang-yowa edocngebawec?
LUK.3.8	Ngenge, kwelengineng hefaliyeme ilec silicina noine bafuwadaingte. Aime ngenge yangucteyac ‘Abraham ye ngambononggeng,’ i mi ngagedabiyeng. Wapong ye hoc yago nalic mime Abraham ngambofocine fikeyackedaingte.
LUK.3.9	Aime naka monic ye biyac yoc fungina fagacte, yoc gocne noine madicne mi aidaingte, yoc yogo sasawa welu dacka wikecebadaingte.”
LUK.3.10	Inguc mime ngic-ngigac yengi uwacnoibong, “Inguc aime nonge wenuc aidabelengte?”
LUK.3.11	Mibong yowangineng yanguc bafaliyeyelewec, “Monicti ngakpiine yaeckang bagagac, ye monicine hemoctolu monic ye ngakpiine mikac gagac, ye bafickedaic. Nga monic ye noba-nosingkolec gagac, ye aibaba ihac aidaic.”
LUK.3.12	Mime takes-baba gocne yengi inguchac wele misa lowayelenale miibong, “Wewedu, nonge wenuc aidabelengte?”
LUK.3.13	Mibong yanguc edocebawec, “Ngenge moneng baningte mingeleicne, moneng silicina badaing, moneng ewalilu mi badaing.”
LUK.3.14	Mime hudu-baba ngic gocne yengi inguchac Yohane uwacnoibong, “Aime nonge wenuc aidabelengte?”
LUK.3.14	Mibong yanguc miwec, “Ngenge losi-aibaba me kwesacka ailu migbedicka monickacni moneng mi badaing. Ngenge bolenginengte fuli bacaigaing, yogo sugu ngagebong andoine aidaic.”
LUK.3.15	Aime ngic-ngigac yenge Mesiale wangec gaibongte ailu “Yohane ye hocne Mesia ngama.” Kwelenginang inguc ngageibong. 
LUK.3.16	Inguc ngageibongte Yohanedi yowangineng yanguc bafaliyeyelewec, “Na misa lowangelegabac, ngic lobena weledaicte, yedibac Tili Asu nga dackolec lowangeledaicte. Ailu yeicne kucti nale kuc ewaligac, na ingucnedi yele hige-ebecte witicine lukebe nalic mi madickedaicte.
LUK.3.17	Ye fokine sugucne molewa bawelelu wit yafoineholec baic-baicte sobengka fame, yogo filalu baucepalu yafoine baickelu noine yogo bakpaduc ailu nosing-macina lolu yafoine pelengkelu dac hoba-hobaine mikac, iwa wikeme feme lobedaicte.” 
LUK.3.18	Yohane ye yowa silicine ingucne bocyac milu ngic-ngigac mimiloc aiyelelu siduc madicne edocebalu gawec.
LUK.3.19	Aime ngictau Herodedibac gbainele ngigac, wacine Herodias, hise balu aibaba sowacne gocne bocyac aicnolu gawec, aime Yohanedi aibaba sowacne yogolec sawang-yowa Herode edoyackewec.
LUK.3.20	Edome Herodedi aibaba sowacne hatacmac taockelu, Yohane ngaba aicnolu muc-macka lowec.
LUK.3.21	Aime ngic-ngigac sasawadi misa lowaebongka, Yesu ye inguchac misa lowawec. Lowalu Wapong milockelu domaemewa honocmeng angkeme
LUK.3.22	Tili Asudi tudiling nangole silic ingucne ailu Yesula wame, honocmengkacni mic-yowa monic yanguc fikewec, “Ga nale angac-madecne, na ga ngani-angac aigelecaigabac.”
LUK.3.23	Yesu ye hifaine 30 aiyemewa boleine fungkewec. Aime ngic-ngigac yenge yanguc ngageibong: Ye Yosefele madec.
LUK.3.23	Nga Yosefe ye Helile madec
LUK.3.24	nga Heli ye Matat-le madec.
LUK.3.24	Matat ye Liwaile madec
LUK.3.24	nga Liwai ye Melkile madec.
LUK.3.24	Melki ye Yanaile madec
LUK.3.24	nga Yanai ye Yosefele madec.
LUK.3.25	Yosefe ye Matatiale madec
LUK.3.25	nga Matatia ye Amosile madec.
LUK.3.25	Amosi ye Nahumte madec
LUK.3.25	nga Nahum ye Esilile madec.
LUK.3.25	Esili ye Nagaile madec
LUK.3.26	nga Nagai ye Mahatale madec.
LUK.3.26	Mahata ye Matatiale madec
LUK.3.26	nga Matatia ye Semengte madec.
LUK.3.26	Semeng ye Yosekle madec
LUK.3.26	nga Yosek ye Yodale madec.
LUK.3.27	Yoda ye Yonangte madec
LUK.3.27	nga Yonang ye Resale madec.
LUK.3.27	Resa ye Serubabelle madec
LUK.3.27	nga Serubabel ye Sialtielle madec.
LUK.3.27	Sialtiel ye Nerile madec
LUK.3.28	nga Neri ye Melkile madec.
LUK.3.28	Melki ye Adile madec
LUK.3.28	nga Adi ye Kosamte madec.
LUK.3.28	Kosam ye Elimadamte madec
LUK.3.28	nga Elimadam ye Erile madec.
LUK.3.29	Eri ye Yosuwale madec
LUK.3.29	nga Yosuwa ye Eliesale madec.
LUK.3.29	Eliesa ye Yorimte madec
LUK.3.29	nga Yorim ye Matatale madec.
LUK.3.29	Matata ye Liwaile madec
LUK.3.30	nga Liwai ye Simeonte madec.
LUK.3.30	Simeon ye Yudale madec
LUK.3.30	nga Yuda ye Yosefele madec.
LUK.3.30	Yosefe ye Yonamte madec
LUK.3.30	nga Yonam ye Eliakimte madec.
LUK.3.31	Eliakim ye Meleale madec
LUK.3.31	nga Melea ye Menale madec.
LUK.3.31	Mena ye Matatale madec
LUK.3.31	nga Matata ye Natante madec.
LUK.3.31	Natan ye Dawidile madec
LUK.3.32	nga Dawidi ye Yesile madec.
LUK.3.32	Yesi ye Obedele madec
LUK.3.32	nga Obede ye Boasle madec.
LUK.3.32	Boas ye Salmonte madec
LUK.3.32	nga Salmon ye Nasongte madec.
LUK.3.33	Nasong ye Aminadapte madec
LUK.3.33	nga Aminadap ye Adaminte madec.
LUK.3.33	Adamin ye Ramte madec
LUK.3.33	nga Ram ye Hesorongte madec.
LUK.3.33	Hesorong ye Peresle madec
LUK.3.33	nga Peres ye Yudale madec.
LUK.3.34	Yuda ye Yakobole madec
LUK.3.34	nga Yakobo ye Aisakle madec.
LUK.3.34	Aisak ye Abrahamte madec
LUK.3.34	nga Abraham ye Terale madec.
LUK.3.34	Tera ye Nahorle madec
LUK.3.35	nga Nahor ye Serukle madec.
LUK.3.35	Seruk ye Reule madec
LUK.3.35	nga Reu ye Pelekle madec.
LUK.3.35	Pelek ye Eberile madec
LUK.3.35	nga Eberi ye Selale madec.
LUK.3.36	Sela ye Kainante madec
LUK.3.36	nga Kainan ye Arpaksatle madec.
LUK.3.36	Arpaksat ye Siemte madec
LUK.3.36	nga Siem ye Noale madec.
LUK.3.36	Noa ye Lamekte madec,
LUK.3.37	nga Lamek ye Metuselale madec.
LUK.3.37	Metusela ye Enokte madec
LUK.3.37	nga Enok ye Yaretle madec.
LUK.3.37	Yaret ye Mahalalelle madec
LUK.3.37	nga Mahalalel ye Kenante madec.
LUK.3.38	Kenan ye Enosile madec
LUK.3.38	nga Enosi ye Setle madec.
LUK.3.38	Setdi Adamte madec
LUK.3.38	nga Adamti Wapongte madec.
LUK.4.1	Aime Tili Asudi Yesu kweleine bawakeme Yodan misawacni hefaliye ofeemewa yedi himong kisiwa mengockeme hikeiboc. 
LUK.4.2	Yesu ye iwa hikegacgume hadeng 40le kwelina Aleng Sugucnenginengti iwa lokwesacka lowec. Dameng iwa Yesu ye nosing mikac game hadeng 40 motome ye nosingte homawec.
LUK.4.3	Nosingte homame Aleng Sugucnenginengti yanguc edowec, “Ga Wapongte madec gagamecka, hoc yago miyengka nosing aina!”
LUK.4.4	Inguc mime Yesudi bafaliyecnolu yanguc miwec, “Hibiwa yowa yanguc kwelengkeicne fagac,
LUK.4.4	‘Ngicti nosingka sugu mi gadaicte.’” 
LUK.4.5	Mime yedi Yesu himong hewac monicka mengocke felu himong sasawa gamangnginengkolec edaliwec, yogo folo-folo bapilackeme nganime 
LUK.4.6	miwec, “Himong yagolec wac feicne nga kuc sasawa damongkenogale esecne neleibong, nga monic me monic yogo lacnonogale kuc fanelegac. 
LUK.4.7	Ilec na ketadi holeneleengka yogo sasawa hegilebe gale aiyackenale angacnugac.”
LUK.4.8	Inguc mime Yesudi yanguc bafaliyecnowec. “Hibiwa yowa yanguc kwelengkeicne fagac,
LUK.4.8	‘Sugucne Waponggone, ye moniyang sugu ketadi holecnolu kwelec kwecnodamec!’” 
LUK.4.9	Mime yedi hatacmac mengockeme Yerusalem hikelu Ibu-kuluc witina sawawa benang wilini domawec, yogolec witina lome domame edowec, “Ga Wapongte Madec noine benang gagamecka gageuc yagowacni wintackelu himongka haunong! 
LUK.4.10	Hibiwa yowa yanguc kwelengkeicne fagac,
LUK.4.10	‘Ye gale ailu angelofocine edocebame yengi ga damonggudaingte,’
LUK.4.11	Ailu
LUK.4.11	‘Yengele molengineng witina sesegubong posa monicti higegone mi helockedaicte.’” 
LUK.4.12	Inguc mime Yesudi yanguc miwec, “Yowa yanguc miicne fagac,
LUK.4.12	‘Ga Sugucne Waponggone lokwesacka mi lonong!’”
LUK.4.13	Mime Aleng Sugucnenginengti lokwesac sasawa aibibiyeme motome, hegile hikelu dameng monicte wangec gawec.
LUK.4.14	Aime Tili Asudi Yesula wakelu fame, ye Galili prowinswa hatacmac hefaliye hikeme, mac-himong falegac sasawadi siducine ngageyackeibong. 
LUK.4.15	Aime yedi kpakpaduc macnginang felu weduyeleme ngic-ngigac sasawadi ye mimadickeibong.
LUK.4.16	Aime Yesu ye no-sugulec macine Nasaret, iwa hatac hikewec. Hikelu, kpakpaduc macka fecaigac, aibaba yogo balaibelu Sabatka iwa fewec.
LUK.4.17	yengi Wapongte sinaic mimi Yesaiyale hibi-kpadidiweicne yogo lacnobong, bafilamelu hibiwa Mesiale yowa yanguc fawec, yogo bafuwawec.
LUK.4.18	“Waweweine yenge siduc madicne edocebanogale Sugucnedi bawosaecnume, yele Asudi naholec gagac. Ailu witicka gagaing, yenge witicngineng mikac aidaingte, nga donge-pisicti donge-hilac ainogale edocebanogale yedi salecnuwec. Salecnume kwesi umackolec gagaing, yenge umacngineng ewalicebalu baickedacte. 
LUK.4.19	Ailu Sugucnelacni dameng madicne welengelegac, yogo inguchac mibe yegengkedaicte.” 
LUK.4.20	Wafelu Yesudi hibi yogo hatacmac kpadidiwelu hibi-damong lacnolu wangiyeme, kpakpaduc macka ngic-ngigac ngiyeibong, yenge sasawadi dongengineng yela hilaibong. 
LUK.4.21	Hilabong yedi yanguc edocebawec, “Wapongte hibiwa wafebe ngagegaing, yogolec noine yakumac fikengelegac.”
LUK.4.22	Aime yele mickacni yowa miwec yogodi kwele-efec nga yowa kucineholec aiwecte ngic-ngigac sasawadi yele ngagebong nalic aime mimedec ailu yele uwanaguibong, “Ngic yago ye Yosefele madecti inguc migac!”
LUK.4.23	Inguc mibong edocebalu miwec, “Yowa miicne monic fagac, ailu ngenge yogo biyac edocnunogale yanguc migaing, ‘Dota, gageuc bamadicnaguc!’ Ailu hatacmac yanguc edocnunogale aigaing, ‘Ga Kapeneam macka bole baengka siducgone ngagecaigabeleng, yogo yawa himonggona inguchac baengka nganinang!’”
LUK.4.24	Milu hatacmac yanguc taockelu miwec, “Na noine edocngebagabac, Wapongte sinaic mimi monic, ye yeicne himongka hikeme ngic-ngigac yengi ye nalic mi sebiledaingte.
LUK.4.25	Aime Elaiya gawec, dameng iwa Israel himongka ngigac-hosec homacnedi gaibong. Gacgubong Wapongti ngageme mac mi welewec, aime hifa habackang, nga tamacne 6 himong iwa loloc fikewec.
LUK.4.26	Fikeme Wapongti Elaiya saleme Israel ngigac yengela mi hikewec. Aime Sarepat macka Saidon himongka ngigac-hosec monic gawec, yelabac salewec.
LUK.4.27	Nga Wapongte sinaic mimi Elaisadi Israel himongka gawec, dameng iwa ngic-ngigac homacnedi waic-sanangkolec gaibong, yengelacni monicti mi madickewec. Aime Siriahocni ngic monic wacine Naman, yedi sugubac madickewec, yogo foinac benang.”
LUK.4.28	Aime ngic-ngigac sasawa kpakpaduc macka ngiyeibong, yenge yogo ngagelu kwelengineng aalic 
LUK.4.29	fangkeme Yesu igockelu baickelu taon lobeina hauibong. Haulu macngineng kupicka ngiyewecka dengge monic domawec, iwa hikelu wikebong haunale ngagelu mengocke hikeibong. 
LUK.4.30	Hikebong, yebac ngic-ngigac hewacnginang kwegi-locebalu hikewec.
LUK.4.31	Yesu ye Galili prowinsle taon monic wacine Kapeneam, iwa haulu Sabat damengka ngic-ngigac Wapongte yowa weduyelewec. 
LUK.4.32	Weduyeleme yele wewedudi bolele hibi bacaigaing, yengele silic ingucne kucineholec weduyeleme, ngic-ngigac yenge ngagebong, feicne aiwec.
LUK.4.33	Aime kpakpaduc macka ngic monic gawec. Aime aleng wonongkolecti kweleina ngiyeme gawec, yedi yowa kucineholec aukwelu miwec, 
LUK.4.34	“Aa, Yesu Nasaret-hocni, nongela wiyac monic mi aidamec. Ga basowalecnubadamecte welegic, me? Na ngagegabac, ga Wapongte ngic gbagbacne.”
LUK.4.35	Inguc mime Yesu ye aleng yowa sanangne aicnolu yanguc edowec, “Ga waickelu ngickacni ofelu hikec!” Inguc mime aleng ye ngic wepackeme hewacnginang waweme, yelacni ofelu hikewec. Ailu ye ngic yogo monic mi basowalewec.
LUK.4.36	Aime ngic-ngigac sasawadi yogo nganilu mimedec ailu, mingagec ailu yanguc miibong, “Ye oma yowa balu gagac? Ngic yago ye kuc sasawa nga wac sugucneholec gagac, yedi aleng wonongkolec mic-yowainedi yebicebame ofelu hikegaing.” 
LUK.4.37	Inguc fikeme Yesule siducti himong iwa macsoc neboc nga neboc hikeme ngageyackeibong.
LUK.4.38	Aime Yesu ye kpakpaduc mac hegilelu Simonte macka hikeme, Simon sefengngine soc-dac sugucne aicnome fawec. Fame Yesudi ye bamadickenale edoibong. 
LUK.4.39	Edobong Yesu ye domalu ngigac fame nganilu, soc-dac yowa sanangne edolu kpatalacnome, soc-dac yogo ngigac i hegilelu hikewec. Hikeme ye dameng yogowahac fangkelu ngani-damong aiyelewec.
LUK.4.40	Aime wenac-dongeine haunale aiyemewa, ngic-ngigac sasawadi agofocngineng huc fungine fungine aiyeleicne, yenge bacebalu Yesula kwesiibong. Kwesibong, Yesudi moleine hucnginengkolec sasawa witinginang lolu bamadicebayackewec. 
LUK.4.41	Bamadicebame aleng inguchac ngic-ngigac bocyac yengelacni ofelu yanguc wackeibong, “Ga Wapongte Madec.” Aime ye Mesia, yogo ngageibongte yenge yowa yogo mi miningte mimacebawec.
LUK.4.42	Aime mac saeme, Yesu ye mac yogo hegilelu himong monic ngic mikacka hikeme, ngic-ngigac yenge ye basackeibong. Basackelu bafuwabong, yengeholec galu mac monicka mi hikenale kpatalacnoibong. 
LUK.4.43	Inguc mibongbac yanguc edocebawec, “Mac-himong gocne fagac, iwa inguchac hikelu Wapongte ngani-damongte siduc madicne mibe yegengkeyeledaicte.
LUK.4.44	Inguc milu Yudeya himongka kpakpaduc macngineng falewec, iwa hikelu Wapongte yowa miweduc aiyelelu gawec.
LUK.5.1	Dameng monicka Yesu ye lifuc, wacine Genesaret, mecina domaemewa ngic-ngigac yenge kwesilu Wapongte yowa ngagelu igocnagulu hewalingkebong, ye hewacnginang domawec.
LUK.5.2	Domalu donge hilalu nganime wage yaeckang lifuc mecina domaiboc. Aime misa-sic baba ngic yenge wagengineng lobong domame uficngineng suwelu gaibong. 
LUK.5.3	Aime Yesu ye wage monic, yogo Simonte wage, iwa fengiyelu Simon edome yedi wage kpisicnemac igockeme lifucka feme ngic-ngigac edocebalu weduyelewec.
LUK.5.4	Aiyeleme motome Simon yanguc edowec, “Misa-sic banogale lifucka misa gbolongne fagacka, iwa hikelu uficngineng wikelu misa-sic baning.”
LUK.5.5	Inguc mime Simonti yowaine bafaliyecnowec, “Sugucnene, nonge awecnac debocka doic-bole balu gabeng mac saeme sic monic mi bagabeleng, aime gagi migicte sifu hikelu ufic wikedacte.”
LUK.5.6	Mime yenge uficngineng iwahac wikelu sic homacne benang baibong. Babong uficngineng wakelu lokenogale aiwec. 
LUK.5.7	Inguc aime yenge agofocngineng wage monicka ngiyeibong, yenge moleiyac holeyelebong welelu baficebaibong. Baficebabong sic wage yaeckangka lobong wakelu wage yeke misawa haunicte aiiboc.
LUK.5.8	Simon Pita ye aibaba yogo nganilu Yesule higewa ketadi badulu ewe holecnolu yanguc miwec, “Sugucne, na bikickolec aigabacte ga hegilecnulu hikec!” 
LUK.5.9	Inguc mime Simonkolec gaibong, yenge sic homacne benang baibongte ailu mimedec aiibong, yogolec ailu inguc miwec. 
LUK.5.10	Nga Sebedile madeckecine, Yakobos nga Yohane, yeke Simonkolec misawa sic balu gacgu nganilu mimedec aiiboc.
LUK.5.10	Aime Yesudi Simon edolu yanguc miwec, “Ga mi hangocguna! Ga misawa sic babadi, yakumac ngic-baba aidamecte.” 
LUK.5.11	Aime yenge wagengineng balu mecina lolu wiyac sasawa hegilelu Yesu balaibeibong.
LUK.5.12	Aime Yesu ye taon monicka gacgume ngic monic waic-sanangti socine wakeme sowalebenangkeicne, ye iwa galu Yesu nganilu ketadi holecnolu haicine himongka heluluckelu wackemic aicnolu miwec, “Sugucne, ga ngageng nalic aime nalic bamadicnung gbagbackedacka, me?”
LUK.5.13	Inguc mime Yesudi moleine sungkelu bauwalu miwec,
LUK.5.14	Hegileme Yesudi mimackelu miwec, “Ga socgona aibaba fikegac yogolec ngic monic mi edodamec, depec-baba ngic yela hikelu socgone edalidamec! Aime Mosesdi depecte miwec, yogolec silicina lodamec! Yenge depecgone yogo nganilu ngage-motodaingte.”
LUK.5.15	Aime Yesule siducti sugucne benang sawelu hikeme ngic-ngigac habutowa homacnedi yenge yele yowa ngageningte, ailu yedi ngic-ngigac huckolec bamadicebanale kwesiibong. 
LUK.5.16	Inguc aibong Yesu ye dameng homacne hegilecebalu himong kisiwa hike Wapong milockelu gawec.
LUK.5.17	Gacgu dameng monicka Yesu ye Wapongte yowa edocebalu weduyeleme Farisaio
LUK.5.18	Inguc fawecte ngic gocnedi huckolec ngic monic hige-moleine homaicne dembengka lolu tengkelu mac kwelina Yesule haicka loningte ngagelu tengkelu hikeibong. 
LUK.5.19	Tengke hikebong, ngic-ngigac homacnedi hedickelu domabong yenge ye Yesule haicka loningte yefe basackelu ngic yogo mac witina tengke felu mac witine nebocine basulumelu iwa yefe ngic hewacnginang Yesule emewa dembengkolec lobong hauwec.
LUK.5.20	Haume Yesu ye ngage-ngagesingngineng nganilu yanguc miwec, “Ngic ga, bikicgone biyac miyac aigac.”
LUK.5.21	Inguc mime Wapongte yefe-yowale wewedu ngic
LUK.5.22	Yesu ye kwelenginang ngagesiibong, yogo nganilu yanguc edocebawec, “Ngenge omale kwelenginang inguc ngagegabiyeng? 
LUK.5.23	Weni yogodi efecne aigac, ‘Bikicgone miyac aigac,’ minoga me yanguc, ‘Ga fangkelu hikec!’ 
LUK.5.24	Aime Ngicte Madec ye himongka bikic hegile-hegilele bole-yowa nga kuc facnogac, yogo ngageningte mibe ngagening.” Yesudi inguc milu hige-moleine homaicne yele yanguc miwec, “Ga edocgugabac, fangkelu dembenggone balu macgona hikec!”
LUK.5.25	Mime iwahac puling ngicti, ngic sasawa yengele dongewa fangkelu dembengine facaigac, yogo balu Wapong wacine feicne mitengkelu macina hikewec. 
LUK.5.26	Hikeme sasawadi kwatacke-benangkelu mimedec ailu Wapong wacine feicne mitengkeibong. Ailu hangocebame miibong, “Nonge aibaba ingucne mi ngani-nganiine yakumac dongenonggengti nganigabeleng.”
LUK.5.27	Inguc mibong Yesu ye iwacni walu hike takes-baba ngic monic wacine Liwai, ye takes-baba macka ngiyeme nganilu yanguc edowec, “Ga wele na balaibecnuc!” 
LUK.5.28	Mime Liwai ye fangkelu wiyac sasawa hegilelu Yesu balaibewec.
LUK.5.29	Aime Liwai ye Yesule ailu macina nosing sugucne lobeme takes-baba nga ngic-ngigac homacnedi yengeholec ngiyelu nosing noibong. 
LUK.5.30	Inguc aibong Farisaio nga yengele Wapongte yefe-yowale wewedu ngic yenge ngagebong nalic mi aime Yesu mic-tengtengfocine yengele yowa kwelu yanguc miibong, “Ngenge omale takes-baba nga bikickolec yengeholec nosing misa nogaing?”
LUK.5.31	Mibong Yesudi yanguc miwec, “Socngineng huc mikac gacaigaing, yenge dotala mi hikecaigaing. Hucnginengkolec, yengibac dotala hikecaigaing. 
LUK.5.32	Na ngic dondonne bacebanogale mi waiba, Na bikickolec yenge wacebabe kwelengineng hefaliyenale waiba.”
LUK.5.33	Aime ngic-ngigac gocnedi Yesu yanguc uwacnoibong, “Yohanele mic-tengtengfocine nga Farisaio yengele mic-tengtengfocngineng yenge dameng homacne nosing-sawe galu mimiloc bole bacaigaing.
LUK.5.34	Inguc mibong Yesudi bafaliyelu miwec, “Ngic monicti ngigac-baba damengngine bangkaleme agofocine yengeholec galu nosing-sawe ainogale nalic mi midaicte.
LUK.5.35	Aime gacgu dameng monicka yengelacni ngic yogo bahikedaingte, dameng iwabac, nosing-sawe aidaingte.”
LUK.5.36	Yesu ye taockelu nangeng yowa yanguc edocebawec, “Monicti ngakpi gbolicnacni sindacine helocke balu esecna nalic mi lolu gbododaicte. Inguc aidaictewa ngakpi gbolicne sowaledaicte aime gbolicne nga esecne wetulecepame nalic mi aidaicte. 
LUK.5.37	Me madi waing gbolicne bokong sic socinedi baicne esecna kweme haudaicte? Inguc aidaictewa waing gbolicnedi bokong esecne yogo kwouckeme sowalelu misaine wadaicte.
LUK.5.38	Waing gbolicnebac, bokong gbolicna kweme haudaicte. 
LUK.5.39	Aime ngic monicti waing esecne biyachac nowec, yedi waing gbolicne nonale angac nalic mi ngagedaicte, yanguc sugu midaicte, waing esecne, yogo madicne benang.”
LUK.6.1	Yesu ye Sabat dameng monicka wit bolewa yefe leemewa mic-tengtengfocine yenge wit noine bamoctolu socine litolu nobong
LUK.6.2	Farisaio gocnedi nganicebalu uwayeleibong, “Ngenge Sabat damengka aibaba mi aiaiine yogo omale aigaing?”
LUK.6.3	Uwayelebong Yesudi yanguc bafaliyeyelewec, “Dawidi nga agofocine nosingte homalu aibaba aiibong, yogo mi wafe-ngagec aicaigaing, me?
LUK.6.4	Ye Wapongte Ibu-kulucka felu bret Wapongte ibu loicne, yogo balu yeicne nolu agofocine inguchac yelewec. Nga bret yogo depec-baba ngic yenge sugudi nalic nodaingte, nga gocnedibac miyac.”
LUK.6.5	Milu yanguc edocebawec, “Ngicte Madec ye Sabatle Sugucne.”
LUK.6.6	Aime Sabat dameng monicka Yesu ye kpakpaduc macka felu Wapongte yowa weduyelewec, iwa ngic monic mole-foleine homaicnedi yengeholec ngiyewec. 
LUK.6.7	Aime Wapongte yefe-yowale wewedu ngic nga Farisaio, yenge Yesudi Sabat damengka huckolec baba-madic bole monic bame nganilu yowawa loningte dongenginengti nganilu domaibong. 
LUK.6.8	Aime Yesudi ngage-ngagengineng nganilu ngic yele yanguc miwec, “Ga fangke ofelu hewacnonggang domac!” Inguc mime ngic ye fangke felu hewacnginang domaemewa, 
LUK.6.9	Yesudi yanguc edocebawec, “Wiyac monic uwangelebe: Sabat damengka weni yogodi aiaine aigac? Aibaba madicne me aibaba sowacne aiyelenoga, ailu homanogale aigaing agofocngineng baficebanogale migac, me gocne basowalecebanogale migac?”
LUK.6.10	Inguc milu dongeine lengani-welengani ailu nganicebalu ngic yele miwec, “Ga molegone sungkec!” Inguc mime ye moleine sungkeme moleine madickeme 
LUK.6.11	yenge aalic sugucne benang ngagelu yengungtiyac Yesu wenuc aicnoningte mingagec aiibong.
LUK.6.12	Yesu ye dameng iwa milockenale kupicka felu debocka yeicnac Wapong milockelu gacgume 
LUK.6.13	mac saeme mic-tengteng habutowa wacebame hikebong, yengele kwelinacni mic-tengteng 12 bawosaecebalu wacngineng salecebaicne wacebawec.
LUK.6.14	Simonte wacine monic Yesudi Pita wackewec, ailu yele gbaine Endru. Yakobos nga Yohane, nga Filip nga Batolomeu, 
LUK.6.15	nga Mataio nga Tomas. Ailu Alfaiusle madec Yakobo nga Simon, ye Selot wackeibong.
LUK.6.16	Ailu Yakobos madecine Yudas, nga Yudas Iskariot, yedi gacgu Yesu kwesackelu mudockeme badaingte.
LUK.6.17	Aime Yesu ye kupicka mic-tengtengfocine 12 yengeholec walu himong wenengngine monicka mic-tengteng alingfocine homacne yengeholec domawec. Aime ngic-ngigac homacnedi Yudeya himong neboc nga neboc, nga Yerusalemkocni ailu Tair nga Saidon kiwecnginacpec mac-himong falegac, iwacni kwesiibong. 
LUK.6.18	Kwesilu Yesule yowa ngageningte, nga yedi hucngineng bamadicebanale kwesiibong. Ailu aleng wonongkolec ngic yenge inguchac momoc kwesilu madickeibong. 
LUK.6.19	Aime yele kucti yengela falockeme ngic-ngigac sasawadi madickeibong, yogolec ailu yenge sasawadi ye oiyaningte ngageibong.
LUK.6.20	Inguc aibong Yesu ye dongeine mic-tengtengfocine yengela hilalu miwec, “Waweweine gagaing, ngenge kwele-angackolec, Wapongte ngani-damong yogo ngengele. 
LUK.6.21	Nga yakumac nosingte homagaing, ngenge kwele-angackolec, ngenge gacgu nosing nolu gebecngebadaicte. Ailu hii kwele-sowackolec yakumac gagaing, ngenge kwele-angackolec, ngenge gacgu gouwedaingte.
LUK.6.22	Nga Ngicte Madeckolec gagaingte ailu kweledi wikecngebalu misowalecngebadaingte. Ailu lobina locngebalu wac sowacne wacngebadaingte, yogo ngenge kwele-angackolec.
LUK.6.23	“Dameng iwa kwele-madic ngagelu wintacke fec-wac ailu beliyedaing. Ngenge honocmengka fulingineng sugucne wangecngineng fagac. Aime yengele ngambofocngineng yengi esecne Wapongte sinaic mimi yengela aibaba ihac aiyeleibong.
LUK.6.24	“Nga moneng-mafaholec gagabiyeng, ngenge umacnginengkolec, ngenge wiyac angacineholec ngengilangkac biyac babong motowec. 
LUK.6.25	Nosing nogebec yakumac aicaigaing, ngenge umacnginengkolec, ngenge gacgu nosingte homadaingte. Nga yakumac gouwelu gagabiyeng, ngenge umacnginengkolec, ngenge gacgu kwele-sowac ngagelu hiyadaingte. 
LUK.6.26	Ailu ngic-ngigac yengi mimadicngebalu gagaing, ngenge umacnginengkolec, yengele ngambofocngineng esecne sinaic mimi kwesacine inguchac mimadicebalu gaibong.
LUK.6.27	“Ailu yowanele hedec kwecaigaing, ngengebac yanguc edocngebagabac, Ngenge ngabafocngineng yenge ago aiyelelu angacka gadaing ailu kweledi wikecngebacaigaing, yenge aibaba madicne aiyelelu gadaing. 
LUK.6.28	Ailu sawec-yowa sowacne edocngebacaigaing, yenge yambungebalu gadabiyeng, ailu basowalecngebacaigaing, yengele ailu milockelu gadabiyeng. 
LUK.6.29	Aime monicti munggunggone neboc wedaicte ingucne, ga nebocgone inguchac hegiledamec,
LUK.6.30	Aime gala wiyac monicte milocgudaingte, yenge wiyac yogo yeledamec, ailu monicti geicne wiyac ewalicgulu bame, hatacmac bafaliyegelenale mi micnodamec. 
LUK.6.31	Ngic yenge hocne aibaba i aiyeleningte ngagesicaigaing, ngenge aibaba silicine yogoyac aingeledaing.
LUK.6.32	“Nga yenge ago aingelelu angac ngagecaigaing, ilec ngenge inguchac ago aiyelelu angac ngagedaingtewa, ngengela kwele-madic-yowa homacne mi minoga. Bikic-baba aling yenge wenuc ago aiyelelu angac ngagecaigaing, ngenge inguchac yenge ago aiyelelu angac ngageyeledaing. 
LUK.6.33	Nga aibaba madicne aingelecaigaing, yenge aibaba madicne aiyeledaingtewa, ngengele kwele-madic-yowa mi minoga. Bikic-baba aling yenge yogo inguchac aicaigaing. 
LUK.6.34	Ailu yanguc ngagening, ngengelacni tofa aibong ameine badaingtewa, ngengele kwele-madic-yowa mi minoga. Ngic bikicnginengkolec yenge inguchac bikickolec agofocngineng wiyacngineng ameineholec yelecaigaing. 
LUK.6.35	Ailu ngenge ngabafocngineng yengele angac ngagelu aibaba madicne aiyeledaing. Ailu amengineng hegilebong, yengela fadaic, badungeleningte mi ngagesidaing. Inguc aidaingtewa aibaba madicnele fulingineng sugucne fadaicte, aime Mamacngineng Wapong Feicnetowanonggeng yele adu-madecfocine aidaingte. Ye ngic-ngigac kpaomaine nga wac sowacneholec ailu ngic kindololoholec aibaba madicne aiyelecaigac. 
LUK.6.36	Ngenge Mamacnginengti kwele-sowac aingelecaigac, silicine ingucneyac ngengi yenge kwele-sowac aiyelegadaing.
LUK.6.37	“Ga ngic-ngigac mi sulecebadamec, inguc aidamectewa ye inguchac mi sulecgudaicte. Ailu ga ngic-ngigac ngage-wosaec aiyelelu umacngineng mi mimoctodamec, inguc aidamectewa ye ga inguchac wosaecgulu umacgone mi mimoctodaicte. Ga sowacnengineng hegiledamec, aime ye inguchac gale sowacne hegiledaicte.
LUK.6.38	Ngenge wiyacngineng balu ngic-ngigac yeledaing, inguc aidaingtewa, Sugucnedi wiyacngineng ameine kweme haume kpendaelu kpung kwedaicte. Ailu hatacmac kweme wakelu sotingkelu nebocine tabunginang wame badaingte. Yogo yangucte, ngenge ngic wiyacngineng umacine wosaelu yelecaigaing, umacine silicine ingucneyac yengi ameine wosaelu ngeledaingte.”
LUK.6.39	Aime Yesudi hatacmac nangeng yowa yanguc edocebawec, “donge-pisic monicti donge-pisic agoine monic nalic mi mengockedaicte, yeke momocyac longka haudabiyecte.
LUK.6.40	Nga hibi-mac madec monicti weweduine yele feicne mi aidaicte. Wewedu ye madecfocine weduyeleyackeme motome yele silic ingucneyac aiyackedaingte.
LUK.6.41	“Aime ga wenucte agogonele dongewa gochakic fagac, yogo nganilu geicne dongewa yoc kebangine fagac, yogo mi ngagesigic? 
LUK.6.42	Inguc ailu agogonele nalic yanguc mi midamecte, ‘Ago, ngageengka dongegona gochakic fagac baickenogale ngagegabac.’ Kwesac ngic, ga geicne dongewa yoc kebangngine sugucne fagac yogo mi nganilu i nalic mi baickedamecte. Geicne dongewacni yoc kebangngine sugucne baickelubac, agogonele dongewa gochakic fagac, yogo nalic ngani-motolu baickedamecte.
LUK.6.43	“Yoc monic madicna noine sowacne nalic mi fikedaicte, me yoc sowacna noine madicne nalic mi fikedaicte. 
LUK.6.44	Aime yoc sasawa yenge noinenginengti funginengineng bayegengkecaigac. Ga muc somangineholec iwacni fik noine nalic mi bamoctodamecte, ailu waing noine yogo tambong-tambongkacni nalic mi bamoctodamecte. 
LUK.6.45	Ngic madicne yele kwelewacni wiyac madicne ofedaicte. Nga ngic kindololoholec, yele kwelewacni wiyac sowacne ofedaicte. Yogo yangucte: Wiyac kwele-ngage-ngageina wakelu fagac, yogo hocne micti mime yegengkedaicte.
LUK.6.46	“Ngenge omale Sugucne wacnuc-aigaing, ailu sifu yowane hegilelu mi balaibecnucaigaing?
LUK.6.47	Aime monicti welelu yowane ngagelu i balaibelu boleine inguchac badaictewa, ye ngic weningucne, yogo edalicngebadacte. 
LUK.6.48	Aime ngic monic ye mac banale milu himong falime fapacladeng fikeme yogolec kwelina bosingngine wikeme hauwec, ngic yogo ye ingucne. Ye mac sanangne bawecte mac lumongtowa kwesilu mac nalic mi basowaledaicte. 
LUK.6.49	Aime ngic-ngigac gocne yowane ngagelu boleine mi bacaigaing, yenge ngic monic ye mac banale milu bosingngine himong pelecne iwa falime haudaicte, ye ingucne. Aime mac kweme misa sugulelu mac yogo biyac fuwangke walu kwososockedaicte.”
LUK.7.1	Aime Yesu ye yowa yogo ngic-ngigac edocebayackeme ngagebong motome Kapeneam macka hikewec. 
LUK.7.2	Iwa hikelu hudule damong monicte kwelec kwekweinedi homanogale ailu fawec. Ye ngic madicne, sugucneine alang bacnocaigac.
LUK.7.3+LUK.7.4	Inguc aime hudule damongti Yesule siduc ngagelu Yuda-ngic micnefocngineng gocne Yesula salecebame hikelu hataecnolu miibong, “Ga hudule damongte kwelec kwekweine monic bamadickedamecte, ilec biyac welec. Hudule damong ye ngic madicne, ga nalic welelu ye bafickenong! 
LUK.7.5	Ye ngic-ngigac aling nongileng angac ngagecaigac, ailu yedi molickeyeleme kpakpaduc macnonggeng baibong.”
LUK.7.6+LUK.7.7	Edobong Yesu ye yengeholec hikelu mac bangkaleme hudule damongti agofocine gocne salecebame yanguc edoningte hikeibong, “Sugucnene, damenggone homacne mi hegilenong. Ailu na oma madicnenele ga macne kwelina ofedamecte, na ingucnedi gala nalic mi fudacte, ilec ga iwa domalu yowa sugu miyengka nale kwelec kwekwene madickena. 
LUK.7.8	Yogo yangucte, na ingucneyac, ngic kucnginengkolec yengele bagewa ganogale locnuibong. Ailu nale bagewa huduc ngicfocne gacaigaing. Aime monicte hikec mibe hikedaicte nga monicte welec mibe weledaicte. Aime kwelec kwekwenele yago bac, mibe badaicte.”
LUK.7.9	Inguc mime Yesu ye yogo ngagelu kwatackewec, ailu hefaliyelu habu ye balaibeibong, yenge yanguc edocebawec, “Mibe ngagening: Israel himongka ngage-ngagesingngineng kucineholec ingucne monic mi nganiiba.” 
LUK.7.10	Aime ngic salecebawec, yenge damongte macka hefaliye hikelu nganibong kwelec kwekweine ye hucine miyac aiwec.
LUK.7.11	Aime Yesu ye mac monic wacine Nain, iwa hikeme mic-tengtengfocine nga ngic-ngigac homacnedi ye balaibeibong. 
LUK.7.12	Hikelu taonte odale nu sugucna domalu, madec monic homawec, yele kponggbong tengkelu waibong. Madec yogo ye ngigac-hosec monicte madec moniyang sugu, aime ngic-ngigac homacnedi ye balaibelu taonkacni waibong. 
LUK.7.13	Inguc wabong Sugucne ye ngigac yogo nganilu kweleine sowaleme yanguc miwec, “Ga mi hiyanong!”
LUK.7.14	Inguc milu lelu katapa yogo oiyame madec tengkeibong, yenge hegilelu domabong Yesudi miwec, “Madec, edocgugabac, ga fangkec!” 
LUK.7.15	Mime madec homaicnedi fangkelu yowa miwec. Aime Yesudi madec yogo hatacmac nenggacine lacnowec.
LUK.7.16	Lacnome ngic-ngigac yenge yogo nganilu kwatackelu homacne hangocebame, Wapong wacine mitengkelu yanguc miibong, “Wapongte sinaic mimi sugucne monicti nongilang fikelu gagac.” Nga “Wapongti ngic-ngigacfocine nongileng yugucnubalu gagac.”
LUK.7.17	Aime siduc idi Yudeya himongka nga himong gocne nebocina ngiyegac, iwa hikeme sasawadi siduc yogo ngageyackeibong.
LUK.7.18+LUK.7.19	Aime Yohanele mic-tengtengfocine yenge siduc yogo aibong Yohanedi mic-tengtengkecine yaeckang wacepame weleboc yeke Sugucnela hikelu yanguc milu uwacnonicte salecepawec,
LUK.7.20	Inguc milu salecepame yeke Yesula hike sulumelu yanguc milu uwacnoiboc, “Kwesinolenogale miicne, yogo ga me monicte wangec ganoga? Yohane misa-lowacti yogo uwagelelu ngagenogale gala salecnupagac.” 
LUK.7.21	Ailu dameng iwahac Yesu ye ngic-ngigac hucnginengkolec nga kuc-wawa, ailu alengkolec aling homacne bamadicebawec, ailu donge-pisic homacne bamadicebame dongengineng hilaibong. 
LUK.7.22	Ilec yanguc edocepalu miwec, “Ngeke hikelu wiyac ngani-ngagec aigabiyec, ilec siduc Yohane aicnodabiyec! Donge-pisicti dongengineng hilacaigaing nga hige-sowac yengi yefe hikegaing, ailu waic-sanangnginengkolec, yenge socngineng madickegac. Ailu hedec-fong yenge yowa ngagegabiyeng, nga homaicne, yenge gboliyegaing, ailu ngic waweweine yenge siduc madicne ngagegabiyeng.
LUK.7.23	Nga monicti nale ngage-yaec mi aigac, ye kwele-angackolec gagac.”
LUK.7.24	Aime Yohanele mic-tengtengkecine yeke hikeebocka, Yesudi yele yanguc milu habu edocebawec, “Ngenge himong kisiwa oma wiyac nganinogale hikeibong? Komba monic gbelongti weme lec-welec aime, yogo nganiningte hikeibong, me? 
LUK.7.25	I miyac, aimebac oma wiyac nganinogale hikeibong? Ngic monic wambacine hibiineholec, me? Ngagegaing, ngic ngakpingineng hibine madicne holecaigaing nga himongte angacka gagaing, yengi ngictaule macka gacaigaing. 
LUK.7.26	Ngenge Wapongte sinaic mimi monic nganinogale hikeibong, me? Ye hocne Wapongte sinaic mimi gocne sasawa ewalicebagac, inguc hocne edocngebagabac.
LUK.7.27	Yele hocne hibiwa yanguc kwelengkeicne fagac,
LUK.7.27	‘Ngagegic, na mic-yowa mimine salebe yedi hocne molickegelelu yefegone bamadickegeledaicte.’ 
LUK.7.28	Mibe ngagening, ngigackacni fike-ofeibong yengelacni monicti Yohane nalic mi ewalidaicte. Aime ngic Wapongte ngani-damongte kwelina bawacnagulu gagac, yedibac Yohanele feicne aigac.”
LUK.7.29	Aime ngic-ngigac sasawa yenge yogo ngagelu, takes-baba yengeholec momoc, esecne Yohanela hikelu misa lowaibongte ailu yanguc miibong, “Wapong ye yowa noine nga dondonnele damongine,” inguc miibong.
LUK.7.30	Nga Farisaio ailu Wapongte yefele ngage-ngage ngic, yengibac Wapongti yefe esecne miyelewec, yogo lobeelu Yohanela hikelu misa monic mi lowaibong.
LUK.7.31	Aime Yesudi miwec, “Yangucteyac aling yago yengele silicngineng yanguc, 
LUK.7.32	yenge adu-madecfocngineng yenge sobengka ngiyecaigaing ingucne. Yenge ngiyelu yengungtiyac yanguc milu wacnagucaigaing, ‘Nonge kpeng fitobeng ngenge omale gee mi webiyeng nga kwele-sowac gee holebeng omale mi hiyabiyeng?’ 
LUK.7.33	Yogo yangucte, Yohane misa-lowacti welelu bret nga waing monic mi nome ngenge ‘ye alengineholec’ miibong. 
LUK.7.34	Nga Ngicte Madec ye wele nosing misa nome micaigaing, ‘Nganining, ye nosing misa efecne mi nocaigac, ailu misa sanangne nolu kapaine aicaigac, ailu takes-baba nga bikickolec yengele agongineng.’
LUK.7.35	Aime Wapong ngage-ngage-motocine yogo noine aigac, ilec adu-madecfocine yengele aibabadi Wapong yeicne bayegengkedaicte.”
LUK.7.36	Farisaio ngic monic, wacine Simon, ye Yesuholec nosing nonale macina wackeme yele macka feme ngiyeiboc. 
LUK.7.37	Aime bikic-baba ngigac monic ye taon iwa gawec, yedi, “Yesu ye Simonte macka ngiyegac,” inguc mibong ngagelu kilung monic, wacine alabastros posadi baicne, i sandaineholecti hoine madicne yogo balewec.
LUK.7.38	Balelu Yesu lobeinahaic, higeina domalu hiyame donge-misainedi walu Yesule higewa holeme, ye hodoc-susucinedi suwecnolu higeine muduckewec, ailu sanda hoine madicne idi higeine lowacnowec.
LUK.7.39	Inguc aime Farisaio ngic Yesu wackewec yedi nganilu yeicnahac yanguc ngagewec, “Ngigac welegac ye bikickolec, ilec ailu ngic yago ye Wapongte sinaic mimi noine aigacka, ye bikic-baba ngigacti bauwalu aibaba yago aigac yogo nalic ngagedecka.” 
LUK.7.40	Inguc ngageme Yesudi yanguc edowec, “Simon, yowa monic edocgunogale ngagegabac.”
LUK.7.40	Inguc mime miwec, “Oc, wewedu minong.”
LUK.7.41	Mime yanguc edowec, “Ngic yaeckang yeke moneng-damong monic yelacni tofa aiiboc, monicti moneng 500 nga monicti moneng 50 inguc.
LUK.7.42	Aime yeke ameine yogo baducnonicte aibibiyelu gaebocka, ye amenginec hegilewec. Hegileme yekelacni weni yogodi moneng-damongte angac homacneyac felu ngagedaicte?”
LUK.7.43	Uwacnome Simonti bafaliyewec, “Moneng homacne hegilecnowec yedi, inguc ngagegabac.”
LUK.7.43	Mime Yesudi miwec, “Ngage-wosaec ailu yowa noine migic.”
LUK.7.44	Aime ngigacta haic hefaliyelu Simon yanguc edowec, “Ga ngigac yago nganic! Na macgona ofebe higenele misa monic mi nelegic, yedibac donge-misainedi higene suwelu yeicne hodoc-susucinedi higene bakelengkegac. 
LUK.7.45	Aime na macgona ofebe, wenac madicte mi muducnugic, nga yedibac ofegabac, iwacniyac higena muduckegac. 
LUK.7.46	Ailu hodocne sandadi monic mi lowanelegic, yedibac higene sanda hoineholecti lowanelegac.
LUK.7.47	Ilec edocgube ngagec: Ye angacine homacne edalicnugacte bikicine homacneyac hegilecnobe miyac aiyackegac. Monic ye bikicine kpisicnemac hegilecnoicne, yedibac, angac kpisicnemac facnogac.”
LUK.7.48	Inguc milu ngigac yanguc edowec, “Bikicgone yogo biyac hegilegelegac.” 
LUK.7.49	Mime ngic-ngigac gocne yeholec ngiyeibong, yenge yengungtiyac mingagec ailu miibong, “Yago ma ngic? Ye bikicngineng inguchac hegileyelegac.”
LUK.7.50	Aime Yesudi ngigac micnowec, “Ngage-ngagesinggonedi mime bikicgone baickebe wasecne aigamec. Kwele-efeckolec hikec!”
LUK.8.1	Inguc aime Yesu ye taon nga mac alingka lolicke hikelu, Wapongte ngani-damongte siduc madicne edocebalu gawec. Aime mic-tengtengfocine 12, 
LUK.8.2+LUK.8.3	ailu ngigac gocne alengkolec nga hucnginengkolec bamadicebawec, yenge yeholec momoc hikeibong. Aime ngigac yenge monengngineng Yesu nga mic-tengtengfocine baficebalu gaibong. Ngigac homacnedi inguc aiibong, yengelacni monic wacine Maria, wacine monic Magadalen, yelacni aleng 7 yebiyecnowec. Nga monic Yoana, ngaweine Kusa, ye Herodele moneng-damong, ailu monic wacine Susana.
LUK.8.4	Aime ngic-ngigac yenge taon ngiye-lewecsoc, iwacni Yesula welelu habu sugucne aibong, yedi nangeng yowa yanguc edocebawec, 
LUK.8.5	“Wasec wicke-wicke ngic monicti huc-wasec wickenale bolewa hikewec. Hikelu wasec wickeme wasec gocnedi gilolu yefewa holebong ngic yengi witina edeibong, aime nango yengi kwesilu nowackeibong. 
LUK.8.6	Nga gocnedi gilolu posa tolowa holelu kwac kwodubong himong misaine mikac aiwecte sokuwelu homaibong. 
LUK.8.7	Aime wasecne gocnedi gilolu kpinding kwelina holebong yenge momoc sockayac sugulebong kpindingti hole-homacebawec. 
LUK.8.8	Aime wasec gocnedibac gilolu himong madicna holelu kwacine kwodulu noine 100 sasawa fikeyackewec.”
LUK.8.8	Inguc milu sugucnehac yanguc wackelu edocebawec, “Monic ye hedeckolecti yowa yago ngagedaic.”
LUK.8.9	Mime mic-tengtengfocine yenge nangeng yowale fungine, ilec uwacnobong 
LUK.8.10	yanguc edocebawec, “Wapongte ngani-damongte ngage-ngage sangkeicne, yogo ngengi sugu ngage-motoningte biyac ngeleicne. Aime gocne yenge dongengineng hilacgu sifu mi nganidaingte, nga hedecnginengti ngagegacgu nalic mi ngage-motoningte nangeng yowa sugu yeleicne. 
LUK.8.11	“Nangeng yowale fungine yogo yanguc: Huc-wasec yogo Wapongte yowa. 
LUK.8.12	Aime wasec yefewa holewec, yogo gocne yenge yowaine ngagebong, Aleng Sugucnenginengti welelu yengi Sugucne ngagesingkenogale aibong, yedi wasecne mi ainingte yowa yogo kwelenginangkocni baickeyelegidaicte. 
LUK.8.13	Wasec posa tolowa holewec, yogo ngic gocnedi Wapongte yowa ngagelu angacka biyac bacaigaing, nga kwelenginang godocine monic mi bawecte dameng kpisicnemac fame lokwesac dameng kwesime yenge hegiledaingte. 
LUK.8.14	Aime wasec kpindingka holewec, yogo ngic gocnedi Wapongte yowa ngageibong, yenge gaganginengte ngageboc, nga hiye-monengnginengte lokwesacka ailu himongte gagawa ngani-angac ailu gaibong, idi yowa hole-homame noine sowacne ailu miyac aicaigac. 
LUK.8.15	Aime wasec himong guwecineholecka holewec, yogodibac ngic gocne yenge Wapongte yowa ngagelu kwelenginang lolu yefe dondonne nga madicne bagacaigaing. Inguc bagacgu tatakic mikac noine bafuwacaigaing.
LUK.8.16	“Aime ngic monicti hifa kwendangkelu hebecti hemackelu mi heluluckedaicte, me mac fafa bageina lome mi ngiyedaicte. Yogo miyac, ye ngiye-ngiyeina lome ngiyeme ngic-ngigac macka ofedaingte, yenge hifa angocine yogo nganiyackedaingte.
LUK.8.17	Aime wiyac sasawa sangkeicne fagac, yogo dondonne fikedaicte, nga wiyac someckeicne fagac, yogo gacgu hifa angocina yegengkedaicte. Yogo sangkeicne mi fagidaicte.
LUK.8.18	Aime monic ye wiyac facnodaictewa, ye wiyac hatacmac lacnodaicte nga monic ye wiyac mi facnodaictewa, yelacni wiyac facnogac ingucne ngagesigac, yogo inguchac ewalidaicte. Ilec ailu ngenge yowa ngagegabiyeng, yogo ngagelu, ngage-motolu gadabiyeng.”
LUK.8.19	Aime Yesule nenggac nga gbafocine yenge yela hikebong ngic-ngigac homacnedi hedickeibongte ailu nalic mi nganiibong. 
LUK.8.20	Inguc aibong gocne yengi Yesula yanguc mibong fewec, “Nenggac gbafocgone yenge kwesilu nganicguningte lobina domagaing.”
LUK.8.21	Mibong Yesudi miwec, “Wapongte yowa ngagelu balaibecaigaing, yengi nenggac gbafocne aigaing.”
LUK.8.22	Dameng monicka Yesu ye mic-tengtengfocine yengeholec wagewa felu yanguc edocebawec, “Nongileng lifuc nebocina hikenang.” Inguc mime iwa hikeebongka, 
LUK.8.23	Yesu ye gung fame gbelong sugucne welelu misa lifucka weme misa siwinelu wage bamungkenogale aime yenge haunogale aiibong, 
LUK.8.24	ailu mic-tengtengfocine yenge Yesula lelu yeuckelu miibong, “Sugucne, Sugucne, nongileng misawa haunogale aigabeleng!” 
LUK.8.24	Mibong Yesudi fangkelu gbelong nga dibong mikpatalac aiyeteme gbelong miyac aime lifuc ye kalong kwelu fawec. 
LUK.8.25	Fame mic-tengtengfocine yengele miwec, “Ngenge ngage-ngagesingngineng mikac mecne.”
LUK.8.25	Aime mic-tengteng yenge hangocebame kwatackeibong ailu yengungtiyac ngani-welec ailu miibong, “Ye oma ngic? Ye gbelong nga dibong yowa edocepame yowaine ngagegabiyec.”
LUK.8.26	Aime Yesu nga mic-tengtengfocine yenge lifuc falockelu Gerasa ngic yengele himongka hikeibong.
LUK.8.27	Hike sulumebong, Yesu ye wagewacni walu taon yogowacni ngic monic alengfocineholec bafuwawec. Ngic yogo ye dameng dalicne biyachac senggang gacgu macka aneng mi ngiyelu dongesiwa gacaigac. 
LUK.8.28	Yedi Yesu nganilu dacineholec aukwelu Yesule emewa wafalu yanguc wackewec, “Yesu, Wapong Feicnetowale Madec, nala wiyac monic mi aidamec. Na yowa milu wasicgugabac, ga doicka mi locnudamec!” 
LUK.8.29	Aime Yesudi ngic yelacni aleng yebiyeme ofelu hikenale biyac edowec, ilec inguc miwec. Aleng wonongkolec yogodi dameng dalicne aicnome ngic yengi balu senti hige-moleine hefelu damongkebong ngiyelu ye sen welockeme alengti mengockelu himong kisiwa hikelu gawec.
LUK.8.30	Aime Yesudi uwacnowec, “Ga wacgone ma?”
LUK.8.30	Uwacnome miwec, “Na wacne Habu sugucne.” Aleng homacnedi yele kwelewa haulu gaibongte ailu yedi wacine inguc miwec. 
LUK.8.31	Aime yenge Yesu yanguc miwasic aicnoibong, “Ga long sugucnebenang iwa salecnubang mi haunang!”
LUK.8.32	Nga himong iwa bec-habu sugucnedi fegengka sulukwelu gaibong aleng yenge yebicebame becka hauningte Yesu miwasic aicnobong yedi inguc ainingte ngageyelewec. 
LUK.8.33	Ailu yenge yebicebame ngickacni ofe-walu bec-habu yengela haubong bec yenge fegengkacni gasackelu lifuc kwelina haulu misa kpokpocne nolu homayackeibong.
LUK.8.34	Aime bec-damong yenge aibaba fikewec, yogo nganilu hangoc hikelu siduc misugulebong taonka nga macka hikeme 
LUK.8.35	ngic-ngigac yenge yogo ngagelu aibaba fikewec, yogo nganiningte Yesula kwesiibong. Kwesilu ngic alengkolec gawec, ye nganibong, yedi ngage-motolu ngakpi holelu Yesule higewa ngiyewec. Inguc ngiyeme yenge nganilu hangocebawec. 
LUK.8.36	Ailu ngic alengfocineholec gawecti wenucka madickeyec, yogo dongenginengti aibaba fikeme nganiibong, yengi siduc aiyeleibong. 
LUK.8.37	Aiyelebong Gerasa ngic yengele himong, filefocine sasawadi homacne benang hangocebawec. Ilec ailu Yesu ye himong, yogo hegilenale edoibong. Edobong Yesudi hefaliyelu hikenale wagewa feme 
LUK.8.38	ngic aleng yebiyecnowec, yedi Yesuholec hikenale uwacnome Yesudi salelu yanguc edowec, 
LUK.8.39	“Ga macgona hefaliye hikelu Wapongti pasi sugucne aigelegac, yogo miyengka yegengkena.” Inguc mime ngic ye hikelu Yesudi yela pasitowa bawec, yogo taonka ngic-ngigac sasawa mime yegengkeyeleyackewec.
LUK.8.40	Yesu ye lifuc nebocinacni kwesiyemewa ngic-ngigac yenge yele wangec gaibongte ailu ye hefoleibong. 
LUK.8.41+LUK.8.42	Aime kpakpaduc macte damong monic wacine Yairus, ye welewec. Ye aduine moniyang sugu, hifaine 12 aiyemewa homanogale aiwecte ailu ngic ye welelu Yesule higewa wafalu macina lenogale dogbac aicnowec. Aicnome yenge leebongka, ngic-ngigac habu sugucnedi hewalingkelu feine feine leibong.
LUK.8.43	Aime ngigac monic ye sac-dale ailu gacgume hifaine 12 aime monicti ye bamadickenale yefe mi bafuwawec. 
LUK.8.44	Ye habu yengele kebangka Yesule lobewa yefe lelu ngakpi daleinele witic susucine oiyame sacine biyac kelengkeme 
LUK.8.45	Yesudi uwawec, “Madi oiyacnugac?”
LUK.8.45	Mime yenge “mi ngagegabeleng.”
LUK.8.45	Mibong Pitadi edowec, “Sugucne, ngic-ngigac homacnedi wabunggulu hedicgugaing!”
LUK.8.46	Mime Yesudi yanguc miwec, “Monicti oiyacnume kuc monicta leme ngagegabac.”
LUK.8.47	Inguc mime ngigac ye biyac ngagewec, “Na bafuwacnugac hocne,” inguc ngagelu sangke-sangke hikenogale aibibiyelu dengdeng kweme welelu Yesule higewa wawewec. Ailu Yesu oiyawec nga wenucka madic-madic biyac benang fikecnowec, yogo ngic-ngigac yengele dongewa mifickeyackewec. 
LUK.8.48	Miyackeme Yesudi yele yanguc miwec, “Adune, ngage-ngagesinggonedi bamadicgugacte ga kwele-efeckolec hikenong!”
LUK.8.49	Aime Yesu ye yowa midomaemewayac kpakpaduc macte damong, yele mackacni ngic monic yowa yanguc bawelewec, “Adugone biyac homayec, ga wewedu hatacmac umac mi lacnoc!”
LUK.8.50	Mibong Yesudi yogo ngagelu Yairus edolu miwec, “Ga hangoc mi ainong! Ngage-ngagesinggone sugu loengka ye gagaine hatacmac kwesidaicte.”
LUK.8.51	Inguc milu macka lekwesilu monicti macka mi feningte kpatalalu Pita nga Yohane ailu Yakobos nga adu nenggac-mamackecine, yengi sugu feningte miwec. 
LUK.8.52	Nga ngic-ngigac nebecine yenge adule hisonggong aibong Yesudi edocebawec, “Ngenge hii hegilening, adu ye mi homayec, ye gung fagac.”
LUK.8.53	Inguc mime yenge adu ye biyac homayec, inguc ngageibongte ailu kucine bawalu migoi aicnoibong. 
LUK.8.54	Aime Yesudibac adule molewa balu wackelu miwec, “Adu, ga fangkec!” 
LUK.8.55	Inguc mime ilucine hatacmac hefaliye-weleme iwayac fangkelu ngiyeme Yesudi nosing lacnoningte edocebawec. 
LUK.8.56	Nga nenggac-mamackecine yeke kwatackelu ngani-angac aiiboc. Yesudi ngic monic mi edonicte kpatalayetewec.
LUK.9.1	Aime Yesu ye mic-tengtengfocine 12 wacebame weleyackebong aleng sasawa yebicebaningte nga huc fungine fungineholec bamadicebaningte bole-yowa nga kuc sasawa yelewec. 
LUK.9.2	Yelelu Wapongte ngani-damongte yowa edocebaningte nga huckolec bamadicebaningte salecebalu 
LUK.9.3	yanguc edocebawec, “Ngenge yefele wiyac monic mi balu hikedaing, hiye nga nosing ailu yasu me moneng monic mi badaing, me ngakpi yaeckang mi bahikedaing.
LUK.9.4	Nga mac monicka hike sulumebong, yenge mac holengelebong ngenge mac iwayac sugu ngiye-fangkec aibong motome taon monicka hikedaing. 
LUK.9.5	Nga taon monicte ngic-ngigac yenge mi sebicngebabong ngenge taon yogo hegilelu higenginangkocni lube webong wame yenge yogo nganibong aibaba yogodi sowacnengineng edalicebadaic.” 
LUK.9.6	Mime yenge macsoc hikelu siduc madicne mibong yegengkeme galu huc-doickolec bamadicebalu gaibong.
LUK.9.7	Inguc aime Galili prowinsle gawana sugucne, Herode yedi wiyac sasawa fikewec, ilec siduc ngageme gocne yenge yanguc miibong, “Yohane misa-lowac ye homackacni gboliyelu fangkelu gagac.” Inguc miibongte ailu ngagelu medeckewec.
LUK.9.8	Mibong gocnedi yanguc miibong, “Elaiya fikelu gagac,” nga gocne yengi miibong, “Wapongte sinaic mimi biyachac benang gaibong, yengelacni monicti welegac.” 
LUK.9.9	Aime Herodedi yanguc miwec, “Nani mibe Yohane ubeine biyachac welockeibong, nga yagobac ma ngicte siduc ngagegabac.” Milu Yesu nganinale milu gawec.
LUK.9.10	Aime salecebaicne yenge hefaliye hikelu bole baibong, yogolecte siduc Yesu bacnoyackeibong. Bacnoyackebong motome, yedi mic-tengtengfocine 12 yenge sugu bacebalu mengocebame tembucngineng ngiyenogale taon monic wacine Besaida, iwahaic hikeibong. 
LUK.9.11	Hikebong habutowa yenge yogo ngagelu ye balaibeibong. Balaibebong, yedi mac holeyelelu Wapongte ngani-damongte mime yegengkeyeleme huckolec yenge bamadicebawec.
LUK.9.12	Mac aweleme mic-tengtengfocine 12 yenge Yesula welelu miibong, “Himong yago ngicine mikacka gaebengka mac awelegacte habu salecebang mac-himong ngiye-legac, iwa lelu nosing bafuwa nolu iwa fadaing.”
LUK.9.13	Mibong yanguc miwec, “Ngengi nosing yelebong noning!” 
LUK.9.13	Mime yanguc bafaliyeibong, “Nonge bret 5 nga misa-sic yaeckang balu gagabeleng. Nga yenge habu sugucneyac, ilec nonge nosing fuli nalic mi badabelengte.” 
LUK.9.14	Ngic yogo yengele dzalengineng 5 tausen ingucti gaibong. Ilec ailu inguc miibong.
LUK.9.14	Mibong Yesudi mic-tengtengfocine edocebalu miwec, “Ngenge ngic-ngigac edocebabong, yenge habu-50 habu-50 inguc kpaduckelu ngiyening.” 
LUK.9.15	Mime mic-tengteng yenge ngic-ngigac inguc ainingte edocebabong sasawadi wangiyeibong. 
LUK.9.16	Wangiyebong Yesudi bret 5 nga misa-sic yaeckang, yogo balu dongeine hilame honocmengka feme yambungkelu bauckewec. Bauckelu ngic-ngigac botoc balu yeleningte, mic-tengtengfocine yeleme 
LUK.9.17	yengi botoc balu ngic-ngigac yelebong sasawadi nogebec ailu nosing tofaine notiwa aiibong, yogo kpaduckebong haulu damba 12 wakewec.
LUK.9.18	Yesu ye dameng monicka yeicnakac Wapong milockelu gaemewa mic-tengtengfocine yeholec gaibong yenge uwayelewec, “Ngic-ngigac yenge nale ma micaigaing?”
LUK.9.19	Mime miibong, “Gocnedi Yohane misa-lowac micaigaing, nga gocnedi Elaiya micaigaing, ailu gocne yengibac Wapongte sinaic mimi monic esecne, yedi gboliyelu gagac micaigaing.”
LUK.9.20	Inguc mibong miwec, “Aime ngenge ngengung nale ma micaigaing?”
LUK.9.20	Mime Pitadi miwec, “Ga Wapongte Mesia.”
LUK.9.21	Mime, yenge yowa yogo ngic monic mi edocebaningte mimacebawec.
LUK.9.22	Yogo yangucte miwec, “Ngicte Madec ye doic sugucne homacne ngagedaicte. Aime Yuda-ngic micnefocngineng nga depec-baba ngic micne ailu Wapongte yefe-yowale wewedu ngic yenge ye kweledi hegilelu webong homadaicte. Aime homame hadeng habackang aime hatacmac gboliyelu fangkedaicte.”
LUK.9.23	Aime yenge sasawa yanguc edocebawec, “Monic ye na balaibecnunogale ngagegacka, ye yeicne soc-kweleinele angac bawalu hadengsoc malicpongine bafangke tengkelu balaibecnudaic.
LUK.9.24	Monic ye yeicne gagaine sebilenale ngagelu boleine bacaigacka, ye gagaine sangkecnodaicte. Nga nale ailu gagaine hegiledaicte, yedibac gagaine fikecnodaicte.
LUK.9.25	Ilec ailu monic ye himongte wiyac sasawa bafuwalu balu gacaigac, yedibac gagaine sangkecnoyackedaicte me yeicne basowalenagudaicte. Yele gagaine yogo noine mikac aidaicte. 
LUK.9.26	Aime ngic monicti nale ngageme gameineholec aigac ailu nale yowale ngageme gameineholec aidaictewa, Ngicte Madec ye Mamacinele nga angelofocinele nga yeicnele hulili-kwelengtowanginengkolec kwesidaicte, dameng iwa ye ngic yogolec inguchac ngageme gameineholec aidaicte.
LUK.9.27	Nga yago domagaing, ngengelacni gocne yenge mi homaebongkayac Wapongte ngani-damong weleme nganidaingte, yogo noine benang edocngebagabac.”
LUK.9.28	Aime yowa yogo miwec, ilec Sonda moniyang ingucne motoemewa Yesudi Pita nga Yakobos ailu Yohane bacebame milockeningte kupicka feibong. 
LUK.9.29	Felu milockeemewa haic mesuinedi hefaliyelu silicine monic aime ngakpiine angolelu pilatac ingucne benang aiwec. 
LUK.9.30	Inguc aiyemewa iwahac ngic yaeckang, Moses nga Elaiya yeke fikelu yeholec mingagec aiiboc. 
LUK.9.31	Yeke hulili-kwelengngineholecti fikelu, Yesudi Yerusalem hikelu gagaine bamoctolu hegilecebalu fenale mingagec aiibong.
LUK.9.32	Nga Pita agokecineholec, yenge gung-kwomoc faibong. Faibongkacni gboliye fangkelu Yesu hulili-kwelengngineholec nga ngic yaeckang yeholec domaboc nganicebaibong.
LUK.9.33	Aime ngic yaeckang yeke Yesu hegilelu hikeebocka Pitadi Yesu edolu miwec, “Sugucnene, yagowa gabeng angacine aigacte fale habackang banang: Gale monic, Mosesle monic, nga Elaiyale monic.” Ye wiyac monic mi ngagelu moc miwec.
LUK.9.34	Yowa milu domaemewa kaguwa monicti fikelu walu somecebame hangoc ailu kaguwa kwelina domaebongka 
LUK.9.35	kaguwa kwelinacni malac monic yanguc wackelu miwec, “Yago nale madecne bawosaeicne, ngenge yele yowa ngagedaing!”
LUK.9.36	Ailu malac miyac aime yenge donge hilalu Yesu yeicnakac domame nganiibong. Nganilu mic-tengteng yenge yowa mikac ailu domaibong. Aime dameng iwa wiyac nganiibong, ilec ngic monic mi edoibong.
LUK.9.37	Mac saeme Yesudi mic-tengtengfocine habackang yengeholec kupickacni hauebongka ngic-ngigac habu sugucnedi bafuwaibong. 
LUK.9.38	Aime habu yengele hewackacni ngic monicti Yesu wackelu miwec, “Wewedu, ga welelu madecne nganic, na madecne moniyang sugu. 
LUK.9.39	Aleng monicti madecne bame ye aukweme alengti balu wepackelu socine bakuctungkelu bame micinacni sofololoc ofecaigac. Ailu aleng yogodi madec basowale-benangkelu dameng moniyang moniyang sugu hegilecaigac. 
LUK.9.40	Aime mic-tengtengfocgone yenge aleng yebiyenogale edocebabe yenge aibibiyegabiyeng.”
LUK.9.41	Mime Yesudi miwec, “Dameng yagolec ngic-ngigac aling yago ngenge ngage-ngagesingngineng mikac ailu aibabangineng kosa-balasaineholec aigabiyeng. Dameng dalicne ngengeholec momoc ganogale tatakic ainelegac. Ga madecgone nala bawelec!”
LUK.9.42	Mime madec ye emeina balu leemewa aleng wonongkolecti madec wepackeme himongka wawelu socine tengteng kweme Yesudi aleng yowa sanangne aicnolu madec bamadickelu mamacine hatacmac lacnowec.
LUK.9.43	Lacnome ngic-ngigac yenge Wapongte kuctowaine ingucne nganilu ngani-welec ailu ngagebong wiyac feicne aiwec. Ailu yenge Yesule bole sasawa nganilu ngani-welec aiibong. Inguc aiyebongka ye mic-tengtengfocine yanguc edocebawec, 
LUK.9.44	“Ngenge hedec lolu yowa yago ngagening! Mi daliweemewa Ngicte Madec mudockelu losi yengele molewa lobong wedaingte.”
LUK.9.45	Mime mic-tengtengfocine yenge yowa yogo mi ngage-motoningte kwele nga ngage-ngagengineng fongkewec. Fongkeme yenge Yesule yowa mi ngage-motolu fungine hatacmac uwacnoningte hangocebawec.
LUK.9.46	Aime mic-tengteng yengelacni madi feicne aidaicka, ilec yengungtiyac yowangineng fec-wac aiwec.
LUK.9.47	Inguc aibong Yesudi kwele ngage-ngagenginang fawec, yogo biyac nganilu madec hakic monic balu yeicneholec lome domame
LUK.9.48	yanguc edocebawec, “Monic ye nale wacte ngagelu madec yangucne sebiledaicte, ye na inguchac sebicnudaicte. Nga na sebicnudaicte, ye na salecnuwec ye inguchac sebiledaicte. Ilec ailu ngengele hewackacni ye bawacnagulu gadaicte, yedibac feicne aigac.”
LUK.9.49	Inguc mime Yohanedi yanguc miwec, “Sugucne, ngic monicti wacgone wackelu aleng yebicebame nganibeleng. Ailu nongilengkolec mi gagacte kpatalacnobeleng.”
LUK.9.50	Mime yedi miwec, “Monicti bolenonggengte ngaba mi aigac, yedi agononggeng aigac. Ilec ailu mi kpatalacnodaing.”
LUK.9.51	Yesu ye honocmengka fenogale damengngine bangkale weleme ye ngage-ngageine Yerusalem iwa lolu hikewec. 
LUK.9.52	Hikeme ye ngic gocne salecebame yenge molickelu noba-nosing nga mac fale bamadickeningte Samariale mac monicka hikelu sulumeibong.
LUK.9.53	Hike sulumelu Yesu ye Yerusalem hikedaicte, inguc ngageibongte Yesu hekecnoibong. 
LUK.9.54	Inguc aibong mic-tengtengkecine, Yakobos nga Yohane, yeke yogo nganilu yanguc miiboc, “Sugucne, nalic mibeng honocmengkacni dac walu ngic yago lobecebayackena, yogo nalic aidabelengte, me?”
LUK.9.55	Miboc Yesudi hefaliyelu ngelengke-yetewec. [“Ye miwec, ‘ngeke mi ngagelu kwelenginec weni fikegaic. 
LUK.9.56	Ngicte Madec ye ngic mi basowalecebanogale welewec. Ye bacebame wasecne ainingte welewec.’”]
LUK.9.57	Yefewa hikelu ngic monicti edolu yanguc miwec, “Ga iwa me iwa hikedamectesoc na balaibecgulu gaholec ganogale ngagegabac.”
LUK.9.58	Mime Yesudi yanguc bafaliyecnowec, “Kate-hoda yenge himong kwelina fafanginengkolec, nga sawawa nango yenge selengnginengkolec, aime Ngicte Madectibac mac fafaine mikac.”
LUK.9.59	Milu ngic monic yanguc edowec, “Ga welelu na balaibecnuc!”
LUK.9.59	Mime ngic yedi miwec, “Sugucne, ngagenelengka lelu mamacne longkelubac weledacte.”
LUK.9.60	Inguc mime yanguc bafaliyecnowec, “Hegilec, homacine yenge yengung longnaguning, gabac hikelu Wapongte ngani-damongte yowa miyengka yegengkena.”
LUK.9.61	Nga ngic monicti yanguc miwec, “Sugucne, balaibecgunogale ngagegabac, aimebac na hikelu alingfocne edocebalubac weledacte, yogo nalic, me?”
LUK.9.62	Mime Yesudi yanguc edowec, “Ngic monic ye ngage-ngageine biyac saleluhuc hefaliye-nganic aidaicte, ngic ingucnedi Wapongte ngani-damongtesoc mi aigac.”
LUK.10.1	Yogo motome Sugucne ye ngic 72 bawosaecebalu yaeckang yaeckang heucebame yengileng taon nga mac-kpisicna hikenogale ngagesiwec, taon iwa yenge molic-molic salecebalu yanguc edocebame hikeibong,
LUK.10.2	“Nosing noine homacnedi houwelu fagac, nga bole-ngictibac efecnemac. Ilec ailu ngenge nosing fileine, milockebong yedi bole-ngic salecebame yengi hikelu noine bakpaduc aidaingte. 
LUK.10.3	Ngagegabiyeng, ngenge lama madecinedi kate-hoda yengele kebangka gagaing, silicine yogolecsoc salecngebagabac. Ngenge yakumac iwa hikedaingte!
LUK.10.4	Ngenge moneng-ebec me hiye nga hige-ebec mi badaing. Ailu yefewa ngic monic bafuwalu yowa mi badaing.
LUK.10.5	“Nga mac iwa me iwa fenogale ngenge felu ‘Kwele-mogung ngengela fadaic!’ Inguc milu fedaing. 
LUK.10.6	Inguc mibong kwele-mogung ngic monic iwa ngiyegacka ngengele kwele-mogungti yela fadaicte, nga mi ngiyegacka kwele-mogung, yogo hatacmac ngengilang hefaliyengeledaicte. 
LUK.10.7	Bole-ngic yenge bolenginengte bole-fulingineng bafuwadaingte, idi madickedaicte, ilec mac ngeledaicte, iwahac ngiyeebongka nosing nga misa ngeledaicte, yogo nodaing. Mac-boneng monic mi hikedaing.
LUK.10.8	“Ailu taon monicka hikebong mac holengelelu, ngenge wiyac monic noningte ngelebong, yogo nodaing.
LUK.10.9	Nga taon iwa hucnginengkolec yenge bamadicebalu ngic-ngigac yanguc edocebadaing, ‘Wapongte ngani-damongti ngengela biyac wele bangkalelu fagac.’ 
LUK.10.10	Nga taon monicka febong mac mi holengelebong, ngengebac mac yefenginang lelu yanguc edocebadaing, 
LUK.10.11	‘Ngengele macnginengte lubedi higenonggeng bakatackeme, nonge yogo inguchac pelengkebeng walu idi sowacnengineng edalicngebadaicte. Ailu ngenge sifu yanguc ngagedaing! Wapongte ngani-damongti yawa biyac bangkalelu kwesi fagac.’
LUK.10.12	Ailu wowosae damengngine lobewa kwesidaicte, mac yogolec ameine umacne benang, yogo Sodom mac-himongka umac fikedaicte, yogo ewalilu umacneyac fikeyeledaicte, yogo edocngebagabac.
LUK.10.13	“Korasin taonka ngic-ngigac nga Besaida taon filefocine ngenge umacnginengkolec aidaingte. Ngengela kuc-pasi mi ngani-nganiine bocyac biyac fikewec. Pasi ingucne Tair nga Saidon macka fikedaicka,
LUK.10.14	Aime wowosae damengka Wapongti Tair nga Saidon aling, yenge ameine efecnemac yeledaicte, ngengebac ameine umacneyac ngeledaicte. 
LUK.10.15	Ailu Kapeneam, ngenge honocmengka fedaingte inguc ngagegaing, me? Miyac benang, homac macka bacngebalu hike-hikele silicka aigaing.
LUK.10.16	“Na salecngebabe, monicti hedecine ngengela lodaicte, ye hedecine nala lodaicte. Nga ngenge lobengebadaicte, ye na lobecnudaicte. Ailu na salecnuwec, ye inguchac lobeedaicte.”
LUK.10.17	Aime ngic 72 yenge belic-belicka hefaliyelu miibong,
LUK.10.18	Mibong Yesudi bafaliyeyelewec, “Aleng Sugucnenginengti pilatac ingucne honocmengkacni walu holeme nganiiba.
LUK.10.19	Nga ngenge hema nga wame-wame witinginang edesocebadaingte, ailu losingineng nga yele alingfocine sasawa yenge ngengele bagewa gadaingte, ilec bole-yowa nga kuc biyac ngeleiba balu gagaing inguc ngagedaing. Aime wiyac monicti nalic mi basowalecngebadaicte.
LUK.10.20	Nga alengti yowangineng ngagelu hikegabiyeng, ilec bocyac mi beliyedaing. Wac-alingngineng honocmengka kwelengkeicne fagac, yogolecbac homacne benang beliyedaing.”
LUK.10.21	Aime dameng iwahac Tili Asudi Yesu aicnome belic-belicte angacti bawakeme yowa yanguc miwec, “Mamac, honocmeng nga himong fileine, ngic aling ngage-ngage-motocnginengkolec nga fitilelu gagaing, yenge wiyac sasawagone yago mi nganiningte balu sangkeing. Ailu adu-madec kpisic-kpisic, yenge wiyac yago bayegengkeyeleing, ilec mimadicgugabac. Mamac, ga yogo nganilu kwelegone madickena, yogo noine.
LUK.10.22	“Mamacnedi wiyac sasawa nelewec bagagabac. Aime monicti Madecte fungine nalic mi ngagedaicte, Mamacti sugu ngagedaicte. Ingucneyac monicti Mamacte fungine nalic mi ngagedaicte, Madecti sugubac ngagedaicte. Ailu Madec ye ngic-ngigac bawosaecebalu edalicebadaicte, yenge inguchac Mamac nganidaingte.”
LUK.10.23	Aime Yesu ye mic-tengtengfocine yengela hefaliyelu yengele sugu yanguc milu edocebawec, “Ngenge aibaba fike-ofegac dongenginengti nganigaing, ngenge kwele-angackolec. 
LUK.10.24	Molic-molic Wapongte sinaic mimi nga ngictau homacnedi, ngenge wiyac nganigaing yogo nganinogale ngagelu sifu mi nganiibong. Nga ngenge hedecnginengti ngagecaigaing, yogo inguchac ngagenogale aiyeleme monic mi ngageibong, ilec edocngebagabac.”
LUK.10.25	Aime Wapongte yefele ngage-ngage ngic monicti wele Yesu lokwesacka lonale ngagelu yanguc miwec, “Wewedu, na aibaba wenuc ailu gaga-sanang badacte?”
LUK.10.26	Inguc mime Yesudi yanguc bafaliyecnowec, “Yefe-yowa hibiwa kwelengkeicne fagac, ga hibi iwa wenuc wafe-ngagec aicaigic?”
LUK.10.27	Mime ngicti yanguc bafaliyecnowec,
LUK.10.27	“‘Ga kwelegone, ilucgone nga kucgone ailu ngage-ngagegone sasawa bucbucyac Sugucne Wapong ago aicnolu angac ngagecnolu gadamec!’ 
LUK.10.27	Ailu,
LUK.10.27	‘Geicne aigelecaigac silicine ingucneyac agogone gagac, ye ago balu angac ngagecnolu gadamec!’” 
LUK.10.28	Mime Yesudi yanguc edowec, “Yowa dondonne milu bafaliyenelegic, ga ingucne ailu, gaga badamecte.”
LUK.10.29	Aime Yesule dongewa ngic yeuctiyac dondonne ainagunale uwacnolu miwec, “Aime nale ago gagac yogo ma benang?”
LUK.10.30	Uwacnome Yesudi yanguc bafaliyecnowec, “Ngic monicti Yerusalemkocni Yeriko taonka haunale haulu hise ngic yengele molewa holeme yengi ngakpi-kpolucine hemoctolu webong homanoga aime wikebong fame hikeibong.
LUK.10.31	“Faemewa depec-baba ngic monicti inguc yefe haulu ngic fawec, ye nganilu kwegegengkelu nebocina yefe hikewec. 
LUK.10.32	Hikeme depec-baba ngic yengele babafic ngic monicti inguchac iwa hauwec. Haulu ngic yogo nganime fame ye inguchac kwegegengkelu neboc-yefe hikewec. 
LUK.10.33	Aime Samaria ngic monicti yefe yogohac balaibelu haulu ngic fawec, ye nganilu yele kweleine sowaleme 
LUK.10.34	yela lelu heloc misa nga waing misaine kweme waic sackolecka haume ebeckewec. Ebeckelu yeicne donggi witina lolu yowa-macka bahikelu ngani-damong aicnowec.
LUK.10.35	“Aime mac saeme siliwa moneng yaeckang yowa-mac-damong lacnolu yanguc edowec, ‘Ga ngic yago ngani-damong aicnolu gadamec! Na hatacmac hefaliyelu moneng gocne wikedamecte, ilec ameine geledacte.’”
LUK.10.36	Inguc milu Yesudi Wapongte yefele ngage-ngage ngic uwacnowec, “Aime hise ngic yengele molewa sowalewec, ngic habackang yengelacni ngic madi, yele ago aiwec, ga wenuc ngagegic?”
LUK.10.37	Inguc uwacnome yedi bafaliyelu miwec, “Yele kwele-sowac ngagelu bafickewec, yedi.”
LUK.10.37	Inguc mime, Yesudi yanguc edowec, “Gageuc hikelu ye aiwec, ingucneyac aidamec!”
LUK.10.38	Aime Yesu nga mic-tengtengfocine yenge hikegacgu mac monicka sulumeibong. Aime ngigac monic wacine Mata, yedi Yesu macina fenale hefolewec. 
LUK.10.39	Hefoleme Matale kwaine monic, wacine Maria, yedi Sugucnele higewa wangiyelu yowaine ngagewec.
LUK.10.40	Ngageemewa Matadibac lec-welec ailu yekeholec mi ngiyelu wele domalu Yesu yanguc edowec, “Sugucne, ga nale ngageboc mi aigic. Na neicnac ngani-damong bole banogale aigabac kwane hegilecnugac, ye edoengka baficnuna.”
LUK.10.41	Mime Sugucnedi bafaliyecnowec, “Mata, Mata, ga wiyac homacnele ngageboc ailu umac bagic. 
LUK.10.42	Ailu wiyac moniyang sugu yogobac baengka madickedaicte. Maria ye wiyac madicne wosaelu balu gagac, i monicti yelacni nalic mi baickedaicte.”
LUK.11.1	Yesu ye dameng monicka hikelu hewacine monicka milockeme motome mic-tengtengfocine yengelacni monicti miwec, “Sugucne, Yohane ye mic-tengtengfocine wenuc milockeningte weduyelewec, ga inguchac ingucne gocne wedunolenong!”
LUK.11.2	Mime Yesudi miwec, “Ngenge yanguc milu milockedaing, ‘Mamac, gale wac gbagbacne fadaic. Aime ngani-damonggone yogodi welenoledaic. 
LUK.11.3	Ga hadengsoc nosing socnonggeng noledamec! 
LUK.11.4	Nonge ngic yengele ame hegilegabeleng, ilec gagi inguchac bikicnonggeng hegilenolenong. Ga lokwesacka mi locnubadamec!’”
LUK.11.5	Milu edocebawec, “Ngengelacni monicti deboc hewacina agoine monicte macka lelu midaicte, ‘Agone, ga bret ebec habackang baficnunong ameine lobewa geledacte. 
LUK.11.6	Na agone monicti yefe dalickacni kwesilu debocka macna welegac aime nosingne mikac aime oma gumenogale kpungkegabac.’
LUK.11.7	“Ye inguc mime agoine mac kwelina ngiyelu midaicte, ‘Ga umac mi nelenong! Nunonggeng biyac holelu adu-madecfocne naholec gung fagaingte nalic mi fangkelu bageledacte.’ 
LUK.11.8	Na edocngebabe, ye agoinele ailu bret mi lacnodaickale milu ye dogbac ailu uwacnodaicte, ilec ailu ye fangkelu bret lacnodaicte.
LUK.11.9+LUK.11.10	“Ilec ailu migabac, milockening, aime yedi wiyac ngeledaicte, nga basackening, ailu bafuwadaingte, nga nuwa holening, aime ye nu laliyedaicte, ilec ngenge milockebong, ameine ngeledaicte, nga basackelu noine bafuwadaingte, ailu nuwa holebong nu laliyengeledaicte.
LUK.11.11	“Aime ngengele hewackacni mamac monicte madecinedi misa-sicte uwacnome hema sowacne nalic mi lacnodaicte 
LUK.11.12	nga kokolec hucinele uwacnome wame-wame nalic mi lacnodaicte. 
LUK.11.13	Ngenge sowacne aicaigaingti sifu adu-madecfocngineng kwele-madicte wiyac madicne yeleningte ngage-motogaing. Ilec yanguc ngagening, honocmeng Mamacnginengti aibabangineng madicne ingucne benang aicaigac, nga Tili Asuine yelenale uwacnodaingte, yenge Tili Asuine nalic yeledaicte.”
LUK.11.14	Aime Yesu ye dameng monicka aleng monic ye yowaine mikac, yogo ngickacni yebiyewec. Yebiyeme alengti ngickacni ofelu leme ngic yowaine mikac gawec, yedi yowa mime ngic-ngigac yenge ngani-welec aiibong. 
LUK.11.15	Nga ngic-ngigac gocne yengebac yanguc miibong, “Yogo aleng yengele ngictaungineng Belsebul yele kucka aleng yebiyecebagac.”
LUK.11.16	Aime gocne yengebac Yesu kucine wosaeningte ngagelu honocmengkacni pasi kucineholec monic banale edoibong.
LUK.11.17	Edobong Yesudi ngage-ngagenginang biyac ngagelu yanguc edocebawec, “Himong monicte ngic-ngigacti ngaba ainagulu siyeckedaingtewa, himong yogo kisi fikedaicte, mac monicti mac monicte witina waweme miyac aidaicte. 
LUK.11.18	Nga Aleng Sugucnenginengti siyeckelu yeuctiyac yebicnagudaictewa, ye nga alingfocine nalic mi sanangkelu domadaingte. Aime ngengebac sifu nale migaing, ‘Ye Belsebuldi aicnome yele kucka aleng yebicebacaigac, yogodi nalic mi aidaicte.’ 
LUK.11.19	Nani Belsebul yele kucka aleng yebicebadacka, ibac ngenge madecfocngineng yengi male kucka aleng nalic yebicebadaingte? Inguc aime yenge ngage-wosaec aingeledaingte. 
LUK.11.20	Nga Wapong ye kucine lome na yogodi aleng yebicebagabacka, Wapongte ngani-damongti ngengela biyac weleyec, yogo ngagedaing.
LUK.11.21	“Ngic kucineholec monicti hudule woc-wiyacine balu macinele damong gaemewa mafaine madicne fadaicte. 
LUK.11.22	Nga ngic monicti kucine hatacmac yela welelu yeholec wenagulu ewalidaictewa yedi ngic yele hudule woc-wiyac ewalicnoyackedaicte. Ewalime mac fileinedi hudule wiyacte kucka sanangne gawec, yogo miyac aime ngic kucine sugucnedi yele woc-wiyacine hise balu heuckelu ngic-ngigac gocne yeledaicte.
LUK.11.23	“Inguc aime monic ye nale agone mi aigac ye kweleinedi hegilecnugac. Nga monicti naholec bakpaduc bole mi badaicte, ye nale wiyac bame singsalolong fikenale bole bacaigac.
LUK.11.24	“Aleng wonongkolec yedi ngickacni ofelu himong misaine mikac, iwa hikelu mac nale ngiye-ngiyeine basackelu lolickelu gacaigac. Gacgu mac ngiye-ngiyeine monic mi bafuwadaictewa yeuctiyac yanguc midaicte, ‘Macne esecne ngiyelu hegileiba, iwayac hatacmac hefaliyelu hikenogale ngagegabac.’ 
LUK.11.25	Inguc milu hikelu mac yogo pelengkelu bamadickeicne nganilu 
LUK.11.26	hatacmac hefaliye hikelu alengfocine 7 mengocebame kwesidaingte. Alengfocine yogo yengi ye ewalilu sowacne benang aigaing, yenge baceba kwesilu mac iwa micnengineng ngiyedaingte. Aime ngic ye molic-molic sowacne gawec, yogo ewalilu sowacne benang gadaicte.”
LUK.11.27	Yesu ye yowa inguc miyemewa ngigac monicti habu yengele hewackacni wackelu miwec, “Ngigac bacgulu kogocka damongguwec, ye kwele-angackolec.”
LUK.11.28	Wackeme Yesudi ilec ailu yanguc miwec, “Wapongte yowa ngagelu balaibecaigaing, yengebac kwele-angackolec.”
LUK.11.29	Aime ngic-ngigac habu yenge mocyac welelu fabong Yesu ye yowa taockelu yanguc miwec, “Dameng yagolecte ngic-ngigac, ngenge aling sowacne benang. Ngenge kucne wosaeningte ngagegaing. Ailu pasi kucineholec fikengelenale milocnugaing, pasi ingucne ngengela nalic mi fikeme nganidaingte. Yonala pasi kucineholec fikewec, yogo sugu fikengeledaicte.
LUK.11.30	Omale Yonala pasi kucineholec fikewec, yogo Niniwe taonte ngic-ngigac yengi nganiibong. Yonala fikewec silicine ingucneyac Ngicte Madecta fikeme nganidaingte. 
LUK.11.31	Aime Seba himongte ngigac-tau ye Solomonte ngage-ngage-motoc banogale himong mendengngina sautkacni welewec. Aime ngagening, yakumac monicti Solomon ewaligac. Ilec ailu ngigac-tau ye wowosae damengka ngengeholec fangke domalu aibabangineng woasaelu ngengele sowacne mingeledaicte.
LUK.11.32	Niniwe taonte ngic yenge Yonale mimiloc yowa ngagelu kwele-hefaliyec aiibong. Aime ngagening, yakumac monicti Yona ewaligac. Ilec ailu Niniwe ngic yenge wowosae damengka ngengeholec fangke domalu ngengele aibabangineng wosaelu ngengele sowacne mingeledaingte.
LUK.11.33	“Monicti hifa kwendangkelu sangke-sangke me pakec bageina nalic mi lodaicte, ye hifa yogodibac ngiye-ngiyeina lome ngiyeme angocina ngic-ngigac yenge ofelu angocine nganidaingte.
LUK.11.34	Aime Dongegonedi socgonele hifa aigac, aime dongegone madicne fame socgone sasawa baangoleyackedaicte. Nga ga donge-heloc me donge-sowac bagadamecte me dongegone sowaledaictebac soc-kwelegone kundung kweyackedaicte. 
LUK.11.35	Ilec ailu ga angocgone fagac, yogo kundung kwedaickale ailu damongkelu bagadamec! 
LUK.11.36	Aime soc-kwelegonedi kundung mikac angockolec sasawa fadaictewa socgone angocti sawelu fadaicte. Yogo hifa monic angoctowaineholec baangolecgucaigac, yogo ingucne.”
LUK.11.37	Aime Yesu ye yowa miyemewa Farisaio monicti yeholec nosing nonale wackeme yele macka feme ngiyeiboc. 
LUK.11.38	Wangiyeboc ye moleine mi suwelu moc sugu nosing nonogale aime Farisaiodi yogo nganilu kwatackemebac, 
LUK.11.39	Sugucnedi edowec, “Farisaio ngenge pele-tasengineng lobine sugu suwecaigaing, nga ngenge kwelenginengti ngani-angac aibong aibaba sowacne ngengela wakeicne fagac. 
LUK.11.40	Ngenge kapaine! Lobine wiyac bawec, yedi kwelinele inguchac bawec. 
LUK.11.41	Ngengi yogolec ailu waweweine kweledi doficebalu yeledaing! Inguc aibong wiyacngineng sasawa gbagbacne aidaicte.
LUK.11.42	“Farisaio, ngenge lomboc nga gime ailu mendangngineng sasawa yogolec botoc balu 10 yogowacni moniyang botoc balu Wapong lacnocaigaing. Ailu aibaba dondonne nga Wapong ago balu angac ngageningte, yogobac kpaoma ailu hegilecaigaing, ilec ngenge umacnginengkolec. Ngenge aibaba madicne yogo balaibedabiyeng ailu tofaine mi hegiledaing. 
LUK.11.43	Farisaio, ngenge kpakpaduc macka ngiye-ngiye molic-molic iwa ngiyenogale aicaigaing, nga maket sobengka alang-baba aingeleningte angac ngagecaigaing, ilec ngenge umacnginengkolec. 
LUK.11.44	Dongesi maine mikac ngic yenge mi ngagelu moc sugu witina lec-welec aicaigaing, ngenge dongesi yogo ingucne gagaing, ilec ngenge umacnginengkolec.”
LUK.11.45	Inguc mime Wapongte yefele ngage-ngage ngic yengelacni monicti edowec, “Wewedu, ga inguc milu nonge inguchac misowalecnubagic.”
LUK.11.46	Mime Yesudi yowa ameine yanguc bafaliyecnowec, “Wapongte yefele ngage-ngage ngic, ngenge inguchac umacnginengkolec! Ngenge ngic yengele lobenginang mafa, ngicti babalesoc miyac, yogo locaigaing, ailu ngengileng umacngineng efecne aidaicte, wiyac monic baficebaningte mole monic mi yelecaigaing.
LUK.11.47	“Ngambofocngineng yenge Wapongte sinaic mimi esecne wehomacebabong homaibong yogo yengele dongesi bafangkecaigaing, ilec ngenge umacnginengkolec. 
LUK.11.48	Yengi Wapongte sinaic mimi wehomacebaibong, ailu ngengi dongesingineng bacaigaing, ngenge yogo ailu yanguc mibong yegengkegac, ‘Nonge aibabanonggang kwele moniyang gagabeleng.’ 
LUK.11.49	Ngengele ailu Wapongte ngage-ngage-motocti biyachac miwec, ‘Wapongte sinaic mimi nga salecebaicne, yengela salecebabe yengi gocne wehomacebadaingte nga gocne weyebic aiyeledaingte.’ 
LUK.11.50	Ilec ailu himong funginacniyac ofegacgu Wapongte sinaic mimi wehomacebabong sacngineng wawec, yogolec ameine yakumac ngic-ngigac gagabiyeng, ngengelacnidi baduyeledaingte. 
LUK.11.51	Ameine yogo Abel wehomabong yele sackacni molickelu ofegacgu Sekariyale sacka ofegac. Yengi Sekariya alata nga Ibu-kuluc kweline hewacnginac wehomaibong. Oc, ngic-ngigac aling yago ngenge ameine yogo baduyackedaing, ilec edocngebagabac.
LUK.11.52	“Wapongte yefele ngage-ngage ngic, ngenge Wapong ngagecnoningte ki, yogo baickeibong.
LUK.11.53	Aime Yesu ye hegilelu lobina hauwec. Haume Wapongte yefe-yowale wewedu ngic nga Farisaio, yengi yele ngage-sowalelu uuwa fungine fungine uwacnoibong. 
LUK.11.54	Aime yowaine gocne lilome banang milu yele damong balu gaibong.
LUK.12.1	Aime ngic-ngigac homacne benang, ten tausen ngama ingucnedi kpaduckelu yengungtiyac feine feine domaibong. Inguc aibong Yesudi mic-tengtengfocine, yengele sugu ngagelu molickelu yanguc miwec, “Ngenge Farisaio yengele kwesac-aibabangineng yogolec ngani-homalu gadabiyeng, yogo yis ingucne bretka sawecaigac. 
LUK.12.2	Aime wiyac monic ebecineholec fagac, yogo gacgu yegena fikedaicte, nga sangke-sangkeine fagac, yogo ngageyackedaingte.
LUK.12.3	Ilec ailu ngenge kundungka yowa sasawa micaigaing, yogo angocina ngagedaingte, nga kweline kpisicne hedecnginang sangic-sangic migaing, yogo mac witina domalu mibong yegengkedaicte.
LUK.12.4	“Ailu agofocne, ngagegaing, ngic gocne yengi socngineng wehomalu hatacmac basowalecngebanale kuc basackecaigaing, ngenge yengele mi hangocngebadaic! Yogo edocngebagabac. 
LUK.12.5	Nga ngic monictebac hangocngebadaic! Yedi wehomangebalu dac-sanangka wikecngebame hauningte bole-yowa nga kuc balu gagac, oc, yelebac hangocngebadaic! Yogo migabac. 
LUK.12.6	Ailu nango hakic 5 maketka lobong siling yaeckangti fuli bacaigaing, Wapongti nango yogo yengelacni monic nalic mi ngigeckedaicte. 
LUK.12.7	Ailu ngengele hodoc-docngineng edomeng, yogo ingucne wawafeine. Ngenge sawawale nango aling sugucne yenge ewalicebagaing, ilec ngenge mi hangocngebadaic.
LUK.12.8	“Ngic monicti ngic-ngigac yengele dongewa nale midaicte, ‘Na yele aling aigabac.’ Ngicte Madecti yele inguchac Wapongte angelofocine yengele dongewa, ‘ye nale ngic’ midaicte. 
LUK.12.9	Nga ngic monic ye ngic-ngigac yengele dongewa nale mi mime yegengkedaictewa, nani ye inguchac Wapongte angelofocine yengele dongewa mi mibe yegengkedaicte. 
LUK.12.10	Ailu ngic monic ye Ngicte Madecte yowa sowacne mime, yele bikic hegiledaicte, nga monicti Tili Asule bole misowaledaicte, yele bikic hegile-hegilelesoc mi fagac. 
LUK.12.11	Ailu ngic yenge bacngebalu kpakpaduc macka nga gamangte ngic micne nga ngic sugucne gocne, yengele dongewa locngebadaingte, ngenge dameng iwahac, ‘ameine wenuc bafaliyenoga, me oma yowa minoga,’ milu yogolec ngageboc mi aidabiyeng!
LUK.12.12	Yogo yanguc: Tili Asudi dameng iwahac yowa midaingte, yogo micnginang lodaicte.”
LUK.12.13	Aime ngic-ngigac habu yengele hewackacni ngic monicti Yesu micnowec, “Wewedu, haene ye mamacte mole-damoc yeicnac balu gagac, ilec ming nebocine botoc balu nelena.”
LUK.12.14	Mime Yesudi yanguc bafaliyecnowec, “Ngic, ngekele woc-wiyac botoc banogale damong me ngage-wosaecte ngic monicti mi locnuwec.” 
LUK.12.15	Inguc milu taockelu yengele yanguc miwec, “Ngagelu gadaing! Monic moneng-mafatowa idi yeicne gagale silicine yogo mi bafuwadaicte. Ilec ngenge moneng-mafatowale wac sowacneholec aidaingkale damongngineng badabiyeng!”
LUK.12.16	Milu nangeng yowa monic yanguc edocebawec, “Ngic monic moneng-mafatowaholecti boleina nosing noine homacne aime 
LUK.12.17	nosingngine mac wenuwa lonogale ngage-bibiyelu 
LUK.12.18	yanguc ainale ngagewec, ‘Nosing-macne kpisicne gocne domagac, yogo hembalackelu sugucnehac basugulelu balu nosing nga wiyacne madicne sasawa kpaduckelu iwahac kpatulecebadacte.’ 
LUK.12.19	Kpatulebe motome neicne kwelena yanguc ngagedacte, ‘Hifa homacnelesoc wiyac madicne kpaduckegabac, ilec gagane baefeckelu bagabac ailu belic-belicka gadacte.’
LUK.12.20	“Mime Wapongti yele yanguc miwec, ‘Ga ngic-kapa, deboc yagowahac ga ilucgone ewalicgube homadamecte. Nga wiyacgone bakpaduc ailu gagi yogo hegiledamecte, yogo gocne yengi badaingte.’”
LUK.12.21	Milu Yesudi hatacmac taockelu yanguc miwec, “Monic ye yeicnele ailu himongte wiyac madicne bakpaduc aidaicte, ye Wapongte dongewabac wiyac madicne mikac gagac, yele gagaine yogolecsoc aidaicte.”
LUK.12.22	Yogolec ailu Yesudi mic-tengtengfocine yanguc edocebawec, “Oma nosing nonoga nga socnonggeng oma ngakpi-kpolucti holelu ganoga milu, ngenge gaganginengte mimedec mi aidaing! 
LUK.12.23	Gagadi nosing ewaligac, nga socti ngakpi-kpoluc ewaligac, yogo edocngebagabac. 
LUK.12.24	Ngenge aoc-aoc nganicebaning! Yenge hole-duwenoc me noluwang mi fayelegacte, Wapongti sifu nosing moc yelecaigac. Aime Wapongte dongewa ngenge nango yengele feicne aigaing. 
LUK.12.25	Nga ngengelacni monicti mimedec ailu gacgu yogolec gaga-damengngine kpisicnemac hatacmac nalic mi badaliwedaicte. 
LUK.12.26	Ngenge wiyac kpisicne ingucnele aibibiyelu tofaine gocnele ingucneyac ngageboc mi aigadaing!
LUK.12.27	“Ngenge daling moc siyeckecaigaing nganicebaning! Yenge muc mi yumulu boletowa mi bacaigaing, ailu sifu sugulecaigaing. Aime ngictau Solomon ye esecne ngakpiine hibine madicne holelu gawec, yele hibi-angoctowadi sifu daling yengele hibi keleng-keleng mi ewaliwec, yogo edocngebagabac. 
LUK.12.28	Aime daling mac-sobengka moc siyeckegaing yenge yakumacte sugu fikegaing nga saeme helockelu dacka wikedaingte. Nga daling benang ingucne Wapongti wambac holeyelecaigac, ngenge daling ewalicebabong yedi ingucneyac ngengele ngage-ngagesingngineng kpisicnemac fagac aime sifu ngakpi-kpolucngineng taockelu ngeledaicte.
LUK.12.29	“Ilec ngenge, ‘oma nosing nonoga nga misa wenuwacni fila nolu ganogale’ micaigaing, ngenge mimedec yogo hegiledaing! 
LUK.12.30	Nga himongka ngic-ngigac yenge yogo baningte mihiyac homacne aiyebongka Mamacnginengti ngenge wiyac yogo kpungkecaigaing, yogobac biyac ngagecaigac. 
LUK.12.31	Ngenge Wapongte ngani-damong bafuwaningte bole badaing, ailu wiyac yogo hocne inguchac taockelu ngeledaicte.
LUK.12.32	“Habu-hakic, Mamacngineng ye ngani-damongngine ngelenale ngageme madickecaigacte ngenge mi hangocngebadaic! 
LUK.12.33	Ngenge mafangineng salebong ngic-ngigac yengi fuli bayackebong moneng yogo balu waweweine gagaing kwele-madicka wiyac yeledaing. Ilec ailu ngenge moneng-ebec nalic mi lokenale bafuwadaing, ilec wiyacngineng madicne kucine mi wadaicte yogo honocmengka kpaduckebong, iwa hise ngicti mi weledaingte, nga unedi mi basowaledaingte.
LUK.12.34	Omale wiyacngineng madicne fagac, iwahac kwele-angacngineng fadaicte.
LUK.12.35	“Ngenge kpolucngineng sanangne kwelu hifangineng kwendangkelu efeckelu gadaing.
LUK.12.36	Ngic sugucne ye baba-tumang mackacni welelu nuwa holeme kwelec kwekwefocinedi yele wangec gacgu nu biyac laliyedaingte, ngenge efeckelu ingucneyac gadaing. 
LUK.12.37	Aime sugucnenginengti welelu kwelec kwekwefocine yenge gung-gboli gaibong, inguc bafuwacebadaicte, yenge kwele-angackolec. Na noine edocngebagabac, ye yengele kwelec kwenale yeuctiyac kpolucine bangkacne kwelu ‘ngiyeebongka’ mime ngiyebong nosing bawele yeleme nodaingte. 
LUK.12.38	Ye deboc hewac-hewac me mac sae-saele gung-gboli gabong wele nganicebadaicte, kwelec kwekwe yogo yenge kwele-angackolec.
LUK.12.39	“Aime hise-baba ngic ye mac heuckelu fecaigac. Mac fileine monic ye hise ngic ma damengka kwesidaicte, inguc ngagelu ye hise ngicte aka holecnodaicte.
LUK.12.40	Ilec ailu Ngicte Madecte dameng mi ngageebongka kwesinale ngenge ingucneyac efeckelu gadabiyeng.”
LUK.12.41	Aime Pitadi miwec, “Sugucne, nangeng yowa migamec yogo nongele me sasawa yengele migic?”
LUK.12.42	Inguc mime Sugucnedi yowaine yanguc bafaliyecnowec, “Mac-damong madicne monic ngage-ngage-motockolec gacgu sugucneinele yowa mimiine balaibecaigac, sugucneinedi mac-damong ingucne bole-yowa lacnome ye bole-madecfocine yengele micnengineng ailu nosing damengka miwecka heuckelu noningte yeledaicte. 
LUK.12.43	Yeleme sugucneinedi hefaliye kwesilu nganime, kwelec kwekweinedi bole yogo bayackedaictewa ye kwele-angackolec. 
LUK.12.44	Inguc aime sugucneinedi wiyacine sasawa damongkenale micnodaicte, yogo noine benang.
LUK.12.45	Ailu kwelec kwekwe ye yeuctiyac yanguc ngagesidaicte, ‘Na sugucnene dameng dalicne gacguhac kwesidaicte.’ Inguc milu ye kwelec kwekwe ngic-ngigac gocne wecebalu sugucneinele wiyac nowackelu misa sanangne nolu kapaine aidaicte. 
LUK.12.46	Inguc aigalu ye wangec mi gacgu kwelec kwekwe sugucneinele hadeng nga kwesi-kwesi dameng mi ngageemewa sugucne ye weledaicte. Kwesime kwelec kwekwe yogo welockelu baickeme haulu ngage-ngagesingngineng mikac yengeholec gadaicte. 
LUK.12.47	Aime kwelec kwekwe monic ye sugucneinele yowa ngagelu mi efeckeme gadaicte, ye hudu sugucneyac wedaicte.
LUK.12.48	Nga kwelec kwekwe monic ye sugucneinele bole-yowa mi ngagelu hudu hihile aibaba gocne aidaictewa, ye hudu efecnemac wedaicte. Ilec monic ye wiyac sugucne lacnome balu game fikedaicte, ye micnome sugucneyac lacnodaicte. Nga wiyac homacne damongkenale bole-yowa lacnome badaicte, ye uwacnome wiyac sugucneyac benang lacnodaicte.
LUK.12.49	“Na himongka dac habune habune fitobe lobenale waiba. Aime dac yogo biyac lobeme kwelene madickedaicte. 
LUK.12.50	Aime kpanang doicti somecnudaicte. Ailu yogo ngagebe kwelenedi umaleme gacgu bolene yogo motome kwelene madickedaicte.
LUK.12.51	Na himongka kwele-mogung bafuwanogale waiba, ngenge inguc ngagegaing, me? I miyac benang, na heucebanogalebac waiba, yogo edocngebagabac. 
LUK.12.52	Yogo yanguc: Yakumac nga galu fedaicte, iwa mac kwelina ngic-ngigac 5 yenge siyeckelu gadaingte. Habackang yengi yaeckang yekeholec ngaba aidabiyengte, nga yaeckang yeki habackang yengeholec ngaba-ngaba ainagudaingte. 
LUK.12.53	Aime fouckelu mamacti madeckolec ngaba aidaicte, nga madecti yedi mamackolec ngaba aidaicte. Ailu nenggac ye aduineholec ngaba aidaicte, nga adudi nenggacineholec ngaba ainagudabiyecte. Nga yengau yeke fouckelu ngaba ainagudabiyecte.”
LUK.12.54	Aime Yesudi inguchac habu sugucne yengele yanguc miwec, “Ngenge wenac hau-hauina kaguwa monic nganilu yanguc biyac micaigaing, ‘Mac sugucne kwedaicte.’ Inguc mibong mac kwecaigac. 
LUK.12.55	Nga gbelong laiwapec weme nganilu yanguc micaigaing, ‘Himong dacine aidaicte.’ Mibong inguc aicaigac. 
LUK.12.56	Kwesac ngic, ngenge himongka nga sawawa wiyac fikecaigac, yogo nganilu wosaecaigaing. Omale yakumac dameng gagabeleng, yogolec aibaba mi nganilu wosaecaigaing?
LUK.12.57	“Omale ngenge aibaba wenidi dondonne aigac yogo ngengung mi wosaecaigaing? 
LUK.12.58	Ngabagone monicti yowawa locgunale bacgume ngeke momoc yefewa hikelu, ga iwahac ngabagoneholec yowanginec miboc madickenale bole badamec! Inguc mi aidamectewa ye ngage-wosaec ngic yela locgume ngage-wosaec ngicti lebe-ngicta locgume lebe-ngicti muc-macka locgudaicte. 
LUK.12.59	Locgume ga iwa ngiyecgu ngabagonele moneng ameine bucbuc benang badulu sugu muc-mackacni wadamecte, yogolec edocgugabac.”
LUK.13.1	Dameng iwahac ngic gocne yengi Yesu siduc yanguc aicnoibong, “Galili ngic gocne yengi depecnginengte sic lobelu Wapong hasoc holecnolu gabong, Pailatdi mime ngicfocine yengi hikelu Galili ngic wehomacebalu sacngineng yogo depecnginengte sic sacineholec kpatulebong atang aiwec.”
LUK.13.2	Mibong Yesudi uwayelewec, “Ngic homaibong yengele bikicti Galili ngic sasawa, yengele bikic ewaligac inguc fikeyelegac, ngenge inguc ngagesigaing, me?
LUK.13.3	I miyac benang! Ngengebac kwelengineng mi hefaliyedaingte, ngenge sasawadi yenge homaibong, ingucneyac homayackedaingte, yogo edocngebagabac. 
LUK.13.4	Nga Siloam mac-daledi heliyelu ngic-ngigac 18 witinginang walu wehomacebawec. Ilec ngenge wenuc ngagesigaing, yengele bikicti Yerusalem ngic-ngigac sasawa gagaing, yengele ewaligac, me? 
LUK.13.5	I miyac benang! Ngengebac kwelengineng mi hefaliyedaingte ngenge sasawadi yenge homaibong, ingucneyac homayackedaingte, yogo edocngebagabac.”
LUK.13.6	Aime Yesudi yowa monic nangeng yowa yanguc edocebawec, “Ngic monic ye fik yoc monic waing bole kwelina duweme domawec. Aime ye hikecgu noine basackelu 
LUK.13.7	waing bolele damong yanguc edolu miwec, ‘Yoc yogolec noine basackelu gabe hifa habackang biyac aigac, ailu ye omale moc domalu himong helocine nowackegac? Ilec ga yoc yogo welockelu wikedamec!’
LUK.13.8	“Mime waing bole damongti miwec, ‘Sugucnene, hegileng hifa yago inguchac domaemewa fungina heuckelu himong gocne helockolec lodacte.
LUK.13.9	Inguc aibebac lobewa noine madicne aidaicte ngama. Nga noine mi aidaictewa ga nalic helockelu wikedamec!’”
LUK.13.10	Aime Sabat dameng monicka Yesu ye kpakpaduc mac monicka felu wewedu bole bame 
LUK.13.11	ngigac monic iwahac ngiyewec, ye hucte aleng monicti lobeine bakatackeme ye lobe-ngosoc gacgueme hifaine 18 biyac aiwec. Aime lobeine nalic mi badondongnagudaicte. 
LUK.13.12	Aime Yesudi ye nganilu wackeme yela weleme miwec, “Ngigac, ngagegic: Hucgone baickebe miyac aigac.” 
LUK.13.13	Milu moleine witina loemewa ngigac ye lobeine biyac dondongkeme fangke domalu Wapong mimadickewec.
LUK.13.14	Aime kpakpaduc macte damong yedibac Yesudi Sabatka baba-madic bole bawecte aalic ngagelu ngic-ngigac yanguc edocebalu miwec, “Hadeng 6 fagac, iwa bole banoga. Ilec ngenge dameng iwa kwesibong bamadicngebadaicte, nga Sabat damengkabac miyac.”
LUK.13.15	Mime Sugucnedi yowaine yanguc bafaliyecnowec, “Kwesac ngic, ngenge sasawa bulumaka nga donggifocngineng misa yelenogale Sabat damengka lukecebacaigaing, ngenge macnginangkocni walu bacebalu hikecaigaing i madicne.
LUK.13.16	Aime ngigac yago Abrahamte gboliwacni, ye Aleng Sugucnenginengti hifa 18 biyachac hefeme gacgume Sabat damengka lukenogale aigabac, i ngagebong mi madickegac, me?”
LUK.13.17	Aime Yesudi ngabafocine ameine inguc bafaliyeyeleme yenge gameebawec. Nga ngic-ngigac nebocine yengebac pasi feicne sasawa bame nganiibong, yogolec angacebawec.
LUK.13.18	Aime Yesudi miwec, “Na oma wiyacka nangeng yowa mibe, ngenge Wapongte ngani-damongte silicine nalic ngage-motodaingte? 
LUK.13.19	I mastet hucine ingucne:
LUK.13.20	Inguc milu Yesudi hatacmac yanguc miwec, “Wapongte ngani-damong, i oma wiyacka yefe soc holebe ngagening: 
LUK.13.21	I yis ingucne, aime hatac flawa 20 kg balu yisholec bakuctungkelu bame sugulelu bucbuc aidaicte.”
LUK.13.22	Aime Yesu ye taonka nga macka lolickelu ngic-ngigac yengela wewedu bole balu Yerusalem hikenogale hikewec. 
LUK.13.23	Hikeemewa ngic-ngigac gocne yengi uwacnolu miibong, “Sugucne, ngic-ngigac efecnemac yen sugudi wasecne aidaingte, me?”
LUK.13.23	Mibong Yesudi yanguc bafaliyewec, 
LUK.13.24	“Ngic-ngigac homacne yengi Wapongte ngani-damongka fenogale aibibiyedaingte, inguc edocngebagabac. Ilec ailu ngenge nu kpisicna fenogale bole sanangne badabiyeng! 
LUK.13.25	Nga mac fileinedi fangkelu nu holeme ngenge lobina domalu nuwa holelu midaingte, ‘Sugucne, nu witiyenoleengka funang!’
LUK.13.25	“Mibong bafaliyengelelu midaicte, ‘Ngenge wenuwacni? Na mi ngagecngebagabac!’
LUK.13.26	“Inguc mime ngengi midaingte, ‘Gaholec nosing misa noibeng ailu gagi nongele yefewa domalu edocnubalu wedunoleing, nonge.’
LUK.13.27	“Mibong, yedibac hatacmac edocngebadaicte, ‘Ngenge wenuwacni? Na mi ngagecngebagabac! Ngenge bikickolec aicaigaing, ilec ngenge nale dongewa baickening!’
LUK.13.28	“Aime Abraham, Aisak nga Yakobo ailu Wapongte sinaic mimi sasawa Wapongte ngani-damongka ngiyegaing nganicebadaingte. Nga ngengebac lobeina wikecngebabong haudaingte. Iwa ngenge hiyalu mic hisalangkelu gadaingte.
LUK.13.29	Aime ngic-ngigac yenge wenac ofe-ofeinacni nga hau-hauinacni nga not ailu sautkacni kwesilu Wapongte ngani-damongka ngiyelu noba-nosing nodaingte.
LUK.13.30	Ailu gocne yakumac lobeina gagaing, yengi molic-molic aidaingte, nga molic-molic gagaing, yengibac lobe aidaingte.”
LUK.13.31	Dameng iwahac Farisaio gocne yengi welelu Yesule miibong, “Herodedi ga wehomacgunogale migac, ilec ga himong yago hegilelu hikenong!”
LUK.13.32	Inguc mibong Yesudi yanguc bafaliyeyelewec, “Ngenge hikelu kate-hoda yogo yanguc edoning, ‘Ngagegic, yakumac nga saeme aleng yebicebalu huckolec bamadicebalu, nga fangkelu bolene motodaicte.’
LUK.13.33	Aime Wapongte sinaic mimi, yenge himong gocna nalic mi wehomacebadaingte, yenge Yerusalem iwa sugu wehomacebadaingte, inguc fagac. Ilec ailu yakumac nga saeme ailu fangkelu hikedacte.
LUK.13.34	“Yerusalem, Yerusalem, ngenge Wapongte sinaic mimi wehomacebacaigaing, ailu Wapongti ngic ngengela salecebame, yenge posadi wikelu hole-homacebacaigaing. Aime kokolec nenggacinedi adu-madecfocine kwegecine bageina ekongebacaigac, na dameng homacne adu-madecfocngineng silicine ingucneyac kpaducngebanogale ngagesigabac, ngengebac yogolec takicngebagac.
LUK.13.35	Ngagegaing, yakumac ngenge ngengung macngineng damongkelu gacgu ngenge hatacmac mi nganicnudaingte. Nga doma fecgu yanguc midaingte,
LUK.13.35	‘Sugucnele wacka ngic welegac, ye yambungkolec.’ 
LUK.13.35	Inguc miyebongka ngenge dameng iwahac hatacmac nganicnudaingte.”
LUK.14.1	Yesu ye Sabat dameng monicka Farisaio yengele micne-baba monicte macka nosing nonale feme Farisaio yengi ye aibabaine ngani-ngagec ailu ngiyeibong. 
LUK.14.2	Iwahac ngic monic socine bokungkolec ailu siwineicne, ye welelu Yesule haicka domawec. 
LUK.14.3	Aime Yesudi Wapongte yefele ngage-ngage ngic nga Farisaio uwayelewec, “Sabatka ngic bamadicebanogale yefe monic fagac me miyac?”
LUK.14.4	Mime yenge ameine monic mi bafaliyebong, Yesudi ngic yogo moledi balu bamadickelu saleme hikeme 
LUK.14.5	yanguc edocebawec, “Ngengelacni monicte madec me bulumaka monic misa long monicka ede-tantangkelu haume, Sabat dameng aime ye sifu biyac hike fuluckeme ofedaicte.”
LUK.14.6	Mime yenge yowa ilec ameine bafaliyenogale aibibiyeibong.
LUK.14.7	Aime iwayac ngic gocne wacebame, yenge ngiye-ngiye molic-molicka wosaelu iwa ngiyebong, Yesudi nganicebalu yowa nangengngine yanguc milu edocebawec, 
LUK.14.8	“Hatacmac baba-tumangte nosingka wacgume, iwa ga nosingte ngiye-ngiye molic-molicka biyac mi ngiyedamec. Gacgu wacngebayec, ngengelacni ngic sugucne monic wackeyecka weleme,
LUK.14.9	ye nga ga ngeke momoc wacngepagac, yedi welelu yanguc edocgudaicte, ‘Ga baicke-waengka ngic yagodi ngiyena.’ Inguc mime gamegume ngiye-ngiye moto-motoina benang hike ngiyedamecte. 
LUK.14.10	Wacgume ga hikelubac, ngiye-ngiye moto-motoina ngiyedamec. Aime ye wele nganicgulu yanguc midaicte, ‘Agone, ga ngiye-ngiye molic-molicka felu ngiyec!’ Inguc mime ngic-ngigac biyac ngiyegaing yengele dongewa yedi wac feicne geledaicte. 
LUK.14.11	I yangucte, monic ye yeicne soc bafeemewa, yedi bawadaicte, nga monic ye socine bawaemewa, yedi bafedaicte.”
LUK.14.12	Aime Yesu ye ngic wackewec, yele inguchac yowa monic yanguc miwec, “Ga wenacka me aweleme nosing nonole aling gocne wacebanogale, iwahac agofocgone, me ngic hae-gba, me alingfocgone me moneng-mafanginengkolec gale emewa gagaing, yenge mi wacebadamec. Omale yenge gacgu ameine ngama hatacmac badugelebong, i mi madickedaicte. 
LUK.14.13	Ga wacebanogale noba-nosing bamockedamecte, dameng iwa ngic waweweine nga pulingngine nga hige-sowac ailu donge-pisic wacebadamec! 
LUK.14.14	Yenge ameine nalic mi badugeledaingte ilec ailu ga kwele-angackolec gadamecte. Ailu nosing yogolec ameine, ngic-ngigac dondonne homaibong, yenge gboliyelu fangkedaingte, dameng iwa hocne ameine badamecte.”
LUK.14.15	Inguc mime yenge nosing nongiyelu yowaine ngagelu yengelacni ngic monicti Yesu edowec, “Monic ye Wapongte ngani-damongka felu nosing nongiyedaicte, ye kwele-angackolec.”
LUK.14.16	Inguc mime Yesudi yanguc edowec, “Ngic monicti noba-nosing sugucne bamockenale ngagelu ngic-ngigac homacne yengele yowa lolu wacebawec. 
LUK.14.17	Wacebame nosing nonole dameng weleme ye kwelec kwekweine saleme yedi ngic wacebawec, yenge edocebanale hikelu miwec, ‘Ngenge kwesining, wiyac sasawa biyac bamockeicne ngiyegac.’
LUK.14.18	“Inguc mime ngic sasawadi migbedic ailu ngic molic-molic yedi yanguc miwec, ‘Na himong monic fuli babac, yogo hikelu nganinogale ngagegabac, ilec ailu ngageng mi sowalena.’
LUK.14.19	“Aime monicti miwec ‘Na bafalo 10 bolele ailu fuli bacebabac, ilec hikelu boleina esoicebanogale ngagegabac, ilec ailu ngageng mi sowalena.’
LUK.14.20	“Inguc mime monicti miwec, ‘Na ngigac babac, ilec ailu nalic mi fudacte.’
LUK.14.21	“Aime kwelec kwekwe ye hikelu yowa yogo sasawa sugucneine edome sugucneinedi aalic ngagelu kwelec kwekwe yanguc edowec, ‘Ga taon yefeina nga yefe-gogocka biyac hikelu ngic-ngigac waweweine nga pulingngine ailu donge-pisic nga hige-sowac, yenge mengocebalu kwesinong.’
LUK.14.22	“Inguc mime kwelec kwekwedi hikelu miwec, ingucneyac ailu hefaliyelu yanguc edowec, ‘Sugucnene, ga migic, yogo biyac aiyackegabac, aime mac kwelinabac ngiye-ngiye fagachac.’
LUK.14.23	“Inguc mime sugucneinedi miwec, ‘Ga yefe sugucna nga macte yefe gogoc fayackegac, iwa hikelu ngic-ngigac nganicebaengka kwesiningte sanangneyac milu mengocebang kwesilu, yengi macne kweline yago wakening. 
LUK.14.24	Ngic esecne wacebabe hegileibong, yengelacni monicti nosingne lobeicne, yogo nalic mi nolu ngagedaicte, yogo edocngebagabac.’”
LUK.14.25	Yesu hikeme ngic-ngigac habutowadi ye balaibelu hikebong, hefaliye nganicebalu yanguc miwec, 
LUK.14.26	“Ngic monic ye wele balaibecnunoga ngagesigac, ye yeicne nenggac-mamac, ailu ngigac adu-madecfocine, ailu ngic hae-gba nga yeme-kwa ailu yeicne gagaine inguchac mi lobeedaictewa, ye nale mic-tengteng nalic mi aidaicte.
LUK.14.27	Ailu monic ye yeicne malicpongine mi tengkelu balaibecnudaictewa, ye nale mic-tengteng nalic mi aidaicte.
LUK.14.28	“Ngengelacni ngic monicti donge hila-hilale mac-dale monic banogale ngagegac, ye mac nalic bayackedaicte me miyac, ilec ye waicke ngiyelu molickelu woc-wiyac fuliine wafelu alingkedaictewa madickedaicte. 
LUK.14.29	Aime ye molickelu inguc mi ailu moc fungine sugu fungkelu balu mac tofaine mi badickedaictewa, ngic-ngigac yenge yogo nganilu kucine bawalu 
LUK.14.30	yanguc midaingte, ‘Ngic yogo ye mac banogale ailu kucine monic mi fawecte, mac bole mi bamoctowec.’
LUK.14.31	“Me ngictau monicti ngicfocine 10 tausen moc bacebame hikelu ngictau monic ye ngicfocine 20 tausen welebong, yengeholec wenagudaingte, yogo mi madickedaicte. Ye wangiyelu yanguc ngage-wosaec aidaicte, nale ngicfocne 10 tausen, yenge ngabafocne kwesidaingte nalic wecebadaingte me miyac. 
LUK.14.32	Yogo nalic mi aidaictewa, yenge dalickayac gaebongka yedi kwelec ngic kwele moniyang wenuc fikenale saleme hikedaicte. 
LUK.14.33	Ilec ngengelacni monicti yeicne wiyac sasawa mi lobedaictewa, ye nale mic-tengteng nalic mi aidaicte.
LUK.14.34	“Kiwec yogo wiyac madicne. Ailu kiwecti hiyalu angacine mikac aidaictewa, ye angacine hatacmac nalic mi bafuwadaicte. 
LUK.14.35	Kiwec ingucnedi nosing witina wikebeng angacine mi aidaicte, ailu himong helocine nosing bolewa fadaicte, yogodi kpatuleebengka silicine ingucneyac mi aidaicte. Yogo moc wikecaigaing. Hedeckolecti yowa yago ngagedaic.”
LUK.15.1	Takes-baba ngic ailu bikic-baba sasawa yenge Yesule yowa ngagenogale yele emewa hikeyackeibong. 
LUK.15.2	Ailu Farisaio nga Wapongte yefe-yowale wewedu ngic yenge yowa kwelu damengsoc yanguc milu gaibong, “Ngic yago ye bikic-baba sebicebalu yengeholec nosing nocaigac.”
LUK.15.3	Inguc mibong Yesudi nangeng yowa monic holelu yanguc edocebawec, 
LUK.15.4	“Ngengelacni ngic monic ye lamafocine 100 facnodaicte. Inguc facnome lama habu iwacni monic sangkeme fileinedi wenuc aidaicte? Ye lama 99 hegilecebame himong kisiwa domabong, hikelu lama moniyang yogo basackegacgu bafuwadaicte.
LUK.15.5	Bafuwalu beliyelu aticina lolu atickelu hikedaicte. 
LUK.15.6	Balu macina hike sulumelu ngic agofocine ailu soc-tofafocine emeina gagaing, yenge wacebalu yanguc edocebadaicte, ‘Na lamane sangkewec, yogo bafuwagabacte, ngenge kwesibong naholec beliyenang.’ 
LUK.15.7	Pasi ingucne ngic bikickolec moniyangti sugu kwele-hefaliyec aime belic-belic silicine ingucneyac honocmengka fikedaicte, yogo edocngebagabac. Nga ngic-ngigac 99 yenge kwele-hefaliyecte yefe mi kpungkelu dondonne biyachac gagaing, yengele ailu belic-belic ingucne mi fikedaicte.
LUK.15.8	“Me ngigac monic ye siliwa monengngine 10 bagacgu monic wikeme sangkedaictewa ye wenuc aidaicte? Ye hifaine kwendangkelu mac pelengkelu sanangneyac basackegacgu bafuwadaicte. 
LUK.15.9	Bafuwalu ngigac agofocine ailu soc-tofafocine emeina gagaing, yenge wacebalu yanguc edocebadaicte, ‘Na monengne wikebe sangkewec, yogo bafuwagabacte, ngenge kwesibong naholec beliyenang.’ 
LUK.15.10	Aime ngic bikickolec monicti kweleine hefaliyeme Wapongte angelo yenge yengungtiyac ingucneyac beliyedaingte, yogo edocngebagabac.”
LUK.15.11	Yesudi yowa taockelu yanguc miwec, “Ngic monic ye madeckecine yaeckang gaiboc. 
LUK.15.12	Aime madecine kpisicnedi mamacine edowec, ‘Mamac, ga moneng-mafa gocne heuckelu nale nebocine neleng naneuc balu gadacte.’ Inguc mime mamacnginecti woc-wiyacine heuckelu madeckecine yetewec.
LUK.15.13	“Yeteme dameng mi daliweme madec dicine ye moneng-mafaine kpaduckeyackelu balu himong dalicna hikewec. Hikelu iwa himongte gagawa moneng-mafatowaine balu gawec, yogo wikeyackewec. 
LUK.15.14	Wikeyackeme miyac aime himong iwa loloc fikeme ye nosing nga wiyac sasawale kpungkewec. 
LUK.15.15	Kpungkelu himong yogolec fileine monic yela hikeme bole-madec bame yedi becine damongkenale bec-odawa saleme lewec.
LUK.15.16	Lelu bec yengi nosing socine noibong, yogo nonale aicnowec, aime monicti nosing monic mi gumelu gaibong.
LUK.15.17	“Inguc aime ye yeuctiyac gagaine ngani-motolu miwec, ‘Mamacte bole-madecfocine yenge nosing nogebec aicaigaing. Aime nanibac yawa nosingte homalu homanogale aigabac. 
LUK.15.18	Ilec na fangkelu mamacnela hikelu yanguc edodacte, “Mamac, na honocmengte aling yenge ailu gale dongewa momoc bikic bafuwaiba,
LUK.15.19	ilec hatacmac madecgone wacnudaingte, idi mi madickedaicte. Ga sifu bacnung bole-madecfocgone yengelacni monic ingucne ailu gadac,” ’ inguc ngagelu hikewec.
LUK.15.20	“Aime madec ye dalickayac leemewa mamacinedi biyac ngani-motolu yele kweleine sowaleme yela gasacke hike hobalu mimuduc aicnome 
LUK.15.21	madecinedi miwec, ‘Mamac, na honocmengte aling yenge ailu gale dongewa momoc bikic bafuwaiba, ilec madecgone hatacmac wacnudaingte, idi mi madickedaicte.’
LUK.15.22	“Aimebac mamacti kwelec kwekwefocine yanguc biyac edocebawec, ‘Ngenge biyac-biyac hikelu ngakpi dale madicne benang balu kwesi holecnobong haume gbongte ling holecnolu hige-ebec higeina holecnobong hauna. 
LUK.15.23	Ngenge hikelu bulumaka madecine buweicneyac, yogo bawelebong welu nongileng momoc no-angac ainang. 
LUK.15.24	Madecne yago ye biyac homawec, inguc ngageibeng, aiyemewa ye gagaine hatacmac bafuwagac. Ye sangkeweckacni hatacmac bafuwagabeleng.’ Inguc mime yenge no-angactowa aiibong.
LUK.15.25	“Inguc aibong madecine sugucnedi nosing bolewa gacgu kwesilu mac bangkalelu kwesilubac gee holelu webong fawecte ucine ngagelu 
LUK.15.26	kwelec kwekwe monic wackeme weleme uwacnowec, ‘Yogo omale inguc fikegac?’
LUK.15.27	“Inguc mime kwelec kwekwedi ameine yanguc bafaliyewec, ‘Gbagone wesipilic mikac gacgu madicne macka hatacmac hefaliyegacte ailu, mamacgonedi mime bulumaka madecine buweicneyac wegabeleng.’
LUK.15.28	“Inguc mime haeine ye aalic ngagelu lobina domalu macka fenale mi aicnome mamacinedi walu macka fenale mibakoloc aicnome, 
LUK.15.29	haeinedi mamacine yanguc edowec, ‘Ngagegic, na hifa edomeng gale kwelec bole bagalu yowagone monic mi hegileiba. Inguc balu gabe agofocne yengeholec noning madecine monic nonogale monic mi noleing, miyac. 
LUK.15.30	Aime madecgone yogo ye woc-wiyacgone yefe ngigackolec galu wickeyackelu kwesime gagibac yele ailu bulumaka madecine buweicne sugucneyac wegic.’
LUK.15.31	“Inguc mime mamacinedi miwec, ‘Madecne, ga damengsoc naholec gacaigic, nga nale wiyac sasawa yogo gale hocne. 
LUK.15.32	Aime nongileng yakumac beliyelu no-angac aidabeleng. Gbagone yogo ye biyac homawec, inguc ngageibeng, aiyemewa ye gaga hatacmac bafuwagac. Ye sangkeweckacni hatacmac bafuwagabelengte, inguc ainang.’”
LUK.16.1	Yesudi mic-tengtengfocine yowa yanguc edocebawec, “Ngic monic moneng-mafaholec yedi moneng-damong ngic monic bawec. Bame ye yeholec galu yele moneng-mafa damongkelu gawec. Damongkelu game gocne yengi yele yanguc milu edoibong, ‘Moneng-damonggone yogo ye moneng-mafagone mi damongkelu kosa locaigac.’
LUK.16.2	“Inguc aime yedi moneng-damongine wackeme weleme edowec, ‘Ga aibabagone sowacne mibong ngagecaigabac. Moneng-damongne hatacmac nalic mi gadamecte. Ga ilec moneng-mafale nga bolegonele siduc sasawa kwelengkelu nelec.’
LUK.16.3	“Inguc mime moneng-damong yeuctiyac yanguc ngagewec, ‘Ngic sugucnedi moneng-damong bole nalacni baickedaicte. Aime na mac bole-babale lokawedacte ailu kucne mi fagacte, milockenoc ngic ainogale gamenugac, ilec wenuc aidacte? 
LUK.16.4	O, yakumac ngagegabac. Bolewacni baicnubong miyac ailu gocne yengi macnginang wacnuningte aibaba monic aidacte.’
LUK.16.5	“Inguc ngagelu ngic sasawa sugucnele ame balu gaibong, yenge filesoc filesoc wacebawec. Wacebame ngic molic-molic fewec, ye uwacnowec, ‘Ga sugucnene yelacni tofa edomeng aiing?’
LUK.16.6	“Inguc mime yanguc bafaliyecnowec, ‘Oliwa helocine dram 100.’
LUK.16.6	“Inguc mime edowec, ‘Ga tofale hibigone balu biyac ngiyelu dram 50 sugu kwelengkec.’
LUK.16.7	“Milu ngic monic uwacnowec, ‘Nga ga tofa edomeng aiing?’
LUK.16.7	“Uwame bafaliyecnolu miwec, ‘Wit be 800, ilecsoc.’
LUK.16.7	“Inguc mime edolu miwec, ‘Ga ame-hibigone balu 640 sugu kwelengkec.’
LUK.16.8	“Inguc aigacgu moneng-damong sowacne ye ngage-wosaec ailu aiwecte, moneng-mafa fileinedi mimadickewec. Ilec himongte aling yengi angocte aling ewalicebalu umacneyac baficnagucaigaing.
LUK.16.9	“Nani yanguc edocngebagabac, moneng-mafa ye dondonne miyac, ngenge wiyac yogo balu ngic baficebabong ago fikedaingte. Inguc aibong moneng-mafale dameng miyac aidaicte, iwa fafa-sanang macka bacngebadaingte.
LUK.16.10	“Ngic monic ye wiyac kpisicnemac madicne damongkecaigac, ye inguchac wiyac sugucne nalic damongkelu gadaicte. Nga monic ye kwesac ailu wiyac kpisicnemac madicne mi damongkecaigac, ye inguchac kwesac ailu wiyac sugucne madicne nalic mi damongkedaicte.
LUK.16.11	Aime ngenge yowa mi balaibelu himongte moneng-mafa sowale-sowaleine madicne mi damongkedaingte ingucne, ngic monicti wiyac madicne noine damongkeningte molenginang nalic mi lodaicte. 
LUK.16.12	Ailu ngenge yowa mi balaibelu ngic monicte moneng-mafa madicne mi damongkedaingte ingucne, iwahac ngengele wiyac mimoctolu ngelenale ngage-lilickedaicte.
LUK.16.13	“Bole-madec moniyangti ngic sugucne yaeckang yekele kwelec nalic mi kwedaicte. Ye monicte angac ngagelu monic lobeedaicte, me monicta wetackelu monic hegiledaicte. Ngenge, Wapong nga moneng-mafa yekele kwelec sockahac nalic mi kwedaingte.”
LUK.16.14	Yesudi yowa yogo mime Farisaio yenge hiye-monengte angac sugucne fayelewecte ailu yogo ngagelu midelec aicnoibong. 
LUK.16.15	Aibong Yesudi yanguc edocebawec, “Ngic yenge dondonne mingeleningte, ngenge yogo yengele dongewa aibaba dondonne aicaigaing. Nga Wapongtibac wiyac kwelenginang fagac, yogo ngageyackegac. Yogo yangucte, ngic yenge wiyac monicte ngagebong feicne aicaigac, yogo Wapongti nganime aibaba sowacne benang aigac.
LUK.16.16	“Mosesle yefe-yowa nga Wapongte sinaic mimi yengele yowadi mibong yegengkeme ofecgu Yohane fikewec dameng iwa motogac. Aime iwacni ofecgu ngic-ngigac yenge Wapongte ngani-damong mibong yegengkegac. Mibong yegengkeme ngic-ngigac yenge sanangkelu iwa fegaing.
LUK.16.17	Himong nga honocmeng baickeboc miyac aidaicte, yogo doicineholec, nga Wapongte yefe-yowa yogowacni sisine tofaine baic-baicine yogobac mi fikedaicte, miyac benang.
LUK.16.18	Ngic monic ye ngigacine hegilelu ngigac monic badaicte, ye selo aibaba aidaicte, nga monic ye ngigac hegileicne badaicte, ye ingucneyac selo aibaba aidaicte.”
LUK.16.19	Aime Yesudi hatacmac yanguc miwec, “Moneng-mafaholec ngic monic gawec, ye gic-ngakpiine madicne linengti
LUK.16.20	Nga yele mac-yefeina, oda lobina ngic monic waweweine gawec, wacine Lasaros. Ye socine waicti wakeyackeicne, aime ngic yengi iwahac lobong falu gawec. 
LUK.16.21	Fame ngic moneng-mafaholec yele tebowacni nosing kapucine walu gawec, ye yogo nonogale ailu gawec. Aime hoda yengi kwesilu waicine nobolickelu gaibong.
LUK.16.22	“Gacgu ngic waweweinedi homame angelo yengi ye bahikelu Abrahamte emewa lobong game ngic moneng-mafaholec ye inguchac homame longkeibong. 
LUK.16.23	Longkebong ye homac macka galu iwa doic sugucne ngagewec. Inguc ngagecgu donge hilalu nganime Abraham dalicka benang ngiyewec, aime Lasaros nganime yele emewa ngiyewec. 
LUK.16.24	Inguc nganilu wackelu micnowec, ‘Abraham ngambone, na yawa dac kwelina doic sugucne ngagegabac, ilec ailu ga kwelegone nale sowaleme Lasaros saleengka hike mole-gbongngine susucinedi misawa kpomulucke welelu beluna lome mogungkena.’
LUK.16.25	“Inguc mime Abrahamtibac yanguc miwec, ‘Ngambone, ga wiyac monic ngagesigamec. Ga himongka gaengka ngic-ngigac yengi woc-wiyac madicne madicne gelebong balu gaengka, Lasarosbac wiyac sowacne sugu lacnoibong. Yakumac Lasaros yawa bamogungkegaing, aime gabac doic ngagegic. 
LUK.16.26	Ailu hatacmac taockelu migabac, hewacnonggang kwiyetowa loicne fagac. Inguc aime monicti yawacni falockelu gala fudaicte me iwacni yawa wele-wele, yogo aibibiyenoga.’
LUK.16.27	“Inguc mime moneng-mafaholecti yanguc micnowec, ‘Mamac, inguc aime ga Lasaros mimiloc aicnolu saleengka mamacte macka hikena. 
LUK.16.28	Hae-gbafocne 5 iwahac gagaing, yenge doic yagowahac weledaingkale, ye hikelu sawang-yowa milu edocebadaic.’
LUK.16.29	“Inguc mime Abrahamti yanguc miwec, ‘Yenge Moses nga Wapongte sinaic mimi yengele yowa ngagegacgu ngagesingkedaing.’
LUK.16.30	“Inguc mime moneng-mafaholec gawecti miwec, ‘Abraham ngambone, yogo miyac. Ngic monicti homackacni gboliyelu hike edocebamebac kwele-hefaliyec aidaingte.’
LUK.16.31	“Inguc mime Abrahamti yanguc miwec, ‘Yenge Moses nga Wapongte sinaic mimi yengele yowa mi ngagelu hegiledaingtewa ngic monicti homackacni gboliyelu mime yenge inguchac nalic mi balaibedaingte.’”
LUK.17.1	Aime Yesudi mic-tengtengfocine yengele yanguc miwec, “Ngic-ngigac aibaba sowacne ainingte lokwesac, yogodi himongka fikedaicte. Nga ngic monicti ngic-ngigac agofocine lokwesac ingucne aiyeledaicte, ye umacineholec. 
LUK.17.2	Ye adu-madecfocngineng kpisicne yengelacni monic aicnome sowacne aidaickale, ye biyac balinga ubeina ubeecnolu kiwecka wikebong haume, ibac madickedec. 
LUK.17.3	Ngenge ngengileng damongnagulu gadabiyeng. Agogone monicti bikic bafuwadaickale ga miheduc aicnodamec. Aime ye kweleine hefaliyeme, bikicine hegiledamec.
LUK.17.4	Nga ye hadeng moniyangte kwelina alecine 7 ngama ga basowalecgulu, dameng 7 inguchac gala hefaliye welelu yanguc midaicte, ‘Bikic yogo aibacte kwele-sowac ngagegabac.’ Inguc midaictewa bikicine hegiledamec.”
LUK.17.5	Aime salecebaicne yenge Sugucnele miibong, “Ga ngage-ngagesingnonggeng basugulenolec.”
LUK.17.6	Inguc mibong Sugucnedi yanguc bafaliyeyelewec, “Ngage-ngagesingngineng kpisicne mastet hucine ingucne fangelegacte ngenge fik yoc yogo ye yeuctiyac godocine fuluckelu kiwecka haulu domanale edobong, ye yowangineng ngagelu nalic haulu domadaicte.
LUK.17.7	“Aime ngengelacni monicti kwelec kwekweine bame bolewa himong heuckelu gadaicte, me lama-bulumaka damongkedaicte, yedi bolewacni kwesilu macka ofeme sugucneinedi wangiyelu nosing nonale mi midaicte. 
LUK.17.8	Yebac yanguc sugu edodaicte, ‘Ga ngakpigone holelu nosingne bamadickelu ngani-damong ainelelu wangec domac. Wangec domaengka nobe motome ga nosing nalic nodamecte.’ 
LUK.17.9	Sugucneinedi kwelec kwekwe bole-yowa inguc lacnome, ye yowaine ngagelu bole bayackedaicte, ilec kwele-madic-yowa mi edodaicte. 
LUK.17.10	Ngenge inguchac wiyac ainingte mingeleicne, yogo bamoctoyackelu yanguc midaing, ‘Nonge kwelec kwekwe sugu ailu bolenonggeng moc bagabeleng.’”
LUK.17.11	Yesu inguc milu Yerusalem hikenogale yefe balaibelu Samaria nga Galili hewacnginac hikewec. 
LUK.17.12	Hikelu mac-aling monicka felu ngic 10 waic-sanangnginengkolec yefewa wabong bafuwacebawec. Aime yenge dadalesuc edi domalu 
LUK.17.13	wackelu miibong, “Yesu, Sugucne, ga nongele kwelegone sowalena.”
LUK.17.14	Inguc mibong Yesudi nganicebalu yanguc edocebawec, “Ngenge hikelu depec-baba ngic fikeyelelu socngineng edalicebaning.” Mime yenge yefewa hikeebongka socngineng madickewec.
LUK.17.15	Aime madickeibong yengelacni monicti socine madickeme nganilu hefaliye wele dacineholec aukwelu Wapong afeewec. 
LUK.17.16	Afeelu Yesule higewa haic mesuinedi heluluckelu wawe falu yele kwele-madic yowa miwec. Aime ngic yogo ye Samaria ngic.
LUK.17.17	Ye inguc aime Yesudi uwacnowec, “Na ngagebe ngic 10 yenge madickegaing, nga ngic 9 yenge weni? 
LUK.17.18	Ngic yago ye aling monickacni yengele hewackacni ye sugudi Wapong afenale hefaliye kwesigac, nga gocne yenge inguchac aibong nalic aidaicka.” 
LUK.17.19	Milu Yesudi yele yanguc miwec, “Ga fangkelu hikenong, ngage-ngagesinggonedi bamadicgugac.”
LUK.17.20	Farisaio gocne yengi Wapongte ngani-damong ma damengka kwesidaicte, ilec Yesu uwacnobong yanguc bafaliyeyelewec, “Wapongte ngani-damong kwesime ngenge yogo dongedi nalic mi nganidaingte. 
LUK.17.21	Ailu yanguc nalic mi midaingte, ‘Ngenge nganining, ye ya, me ngenge nganining, ye edi.’ Ngagegaing, Wapongte ngani-damong yogo hewacnginang fagac.”
LUK.17.22	Inguc milu mic-tengtengfocine yengele yanguc miwec, “Gacgu dameng monic kwesime ngenge Ngicte Madecte hadeng moniyang sugu nganiningte aingeledaicte, ailu nalic mi nganidaingte. 
LUK.17.23	Aime ngic-ngigac yengi ngengele yanguc midaingte, ‘Ngenge nganining, ye edi,’ me ‘Ngenge nganining, ye ya.’ Inguc mibong mi balaibecebadaing, ailu iwa biyac mi hikedaing.
LUK.17.24	Yogo yangucte, sawawa pilatac bame angocti nebockacni nebocka hikecaigac, Ngicte Madec ye ingucneyac kwesi-kwesi damengka yegengkedaicte. 
LUK.17.25	Molickelubac ngic yakumac gagaing yengi ye lobeebong, doic homacne ngagedaicte.
LUK.17.26	“Noale damengka aibaba fikewec, Ngicte Madecte kwesi-kwesi damengka aibaba inguchac fikedaicte. 
LUK.17.27	Ngic-ngigac yenge nosing misa nolu ngic-ngigac baba-tulec aiibong, nga mamac yenge miibong, ‘Na adune ngic lacnodacte.’ Inguc ailu gaebongka, Noa wagewa feme misa sugulelu wiyac sasawa someckeyackeme sowalelu miyac aiyackewec. 
LUK.17.28	Nga Lotile damengka aibaba inguchac fikewec. Ngic-ngigac yenge nosing misa nolu woc-wiyac fuli balu salelu noba-nosing baduwec ailu mac balu gaibong.
LUK.17.29	Aime hadeng monicka inguc ailu gaebong Loti Sodom taon hegilewec, hadeng iwahac Wapongti ngageme honocmengkacni dac nga salfa posa yenge mac ingucnedi walu wiyac sasawa lobeyackeme miyac aiyackewec.
LUK.17.30	Aime Ngicte Madec fikelu yegengkenale damengngina aibaba ingucneyac fikedaicte.
LUK.17.31	“Dameng iwa ngic me ngigac monic ye mac witina ngiyedaicte, ailu woc-wiyacine mac kwelina ngiyeme, ye yogo banogale mac kwelina mi fedaic. Nga monic ye nosing bolewa domadaicte, ye inguchac macina hefaliye mi hikedaic.
LUK.17.32	Loti ngigacinela aibaba fikewec, ngenge yogo ngagesidaing.
LUK.17.33	Ngic monic ye gagaine sebilenale bole balu gadaicte, ye gagaine wikeme sangkecnodaicte, nga monic ye gagaine wikeme sifuwedaicte, ye gagaine fikecnodaicte.
LUK.17.34	Deboc iwahac ngic yaeckang yeke mac fafa moniyang witina faebocka, yekelacni monic balu monicbac hegilebong fadaicte. 
LUK.17.35	Nga ngigac yaeckang yeke momoc iwahac domalu flawa lalicke domaboc, yekelacni monic balu monicbac hegilebong domadaicte. 
LUK.17.36	[Nga ngic yaeckang yeke nosing bolewa hikeboc, yekelacni monic balu monicbac hegilebong bolewa gadaicte, yogo edocngebagabac.”]
LUK.17.37	Inguc mime mic-tengtengfocine yengi uwacnoibong, “Sugucne, aibaba yogo wenuwa fikedaicte?”
LUK.17.37	Uwacnobong Yesudi yanguc bafaliyeyelewec, “Aoc-aoc nango yenge sic kpeleckeicne fagaing, iwa tumanecaigaing.”
LUK.18.1	Mic-tengteng yenge damengsoc tatakic mikac mimiloc bole balu ganingte Yesudi nangeng yowa monic yanguc holelu edocebawec,
LUK.18.2	“Yowa ngage-wosaec ngic monic ye taon monicka gawec. Ye Wapongte hangoc mi ailu gawec, nga ngic-ngigac yengele alang-baba monic mi ailu gawec. 
LUK.18.3	Aime taon yogowahac ngigac-hosec monic gawec, ye damengsoc yela kwesilu yanguc milu gawec, ‘Ngabafocne yenge basowalecnunogale ailu gagaingte, nale yowa dondonne milu baficnudamec.’
LUK.18.4	“Ngigac ye inguc milu game ngage-wosaecti bafickenale yowaine mi ngagelu gawec. Aime lobeina ngigac yele takickeme ngage-wosaec ngic yeuctiyac yanguc ngagewec, ‘Na Wapongte hangoc mi ailu gagabac, nga ngic yengele alang-baba monic mi ngagegabac. 
LUK.18.5	Aime ngigac-hosec yago ye damengsoc nala kwesilu hataenelelu gagac, ilec ailu yowaine bamadickebe. Inguc mi aidactewa, ye damengsoc kwesime takicnu-benangkedaicte.’”
LUK.18.6	Aime Sugucnedi yanguc miwec, “Ngenge yowa ngage-wosaecti aibaba dondonne mi balaibewec, yedi yowa miwec, yogo ngagesidaing. 
LUK.18.7	Wapongti ngic-ngigacfocine bawosaecngebawec, ngengele ailu ngage-yaec mi aigac. Ngenge deboc hadeng ye baficngebanale hinginengti yela hikeme ye ngengele ailu aibaba dondonna hocne baficngebadaicte. 
LUK.18.8	Ailu damengngineng mi daliweme aibaba dondonne fikengelenale bole biyac badaicte, yogo edocngebagabac. Aime Ngicte Madecti kwesidaicte, iwa ngic-ngigac ye ngagesingkegaing, ngic-ngigac yogo bafuwacebadacte, homacne gagaing me miyac.”
LUK.18.9	Ngic gocne yenge yengileng ngagebong dondonne aime gocne lobeebalu gagaing, yengele ngagelu Yesudi nangeng yowa monic holelu yanguc miwec, 
LUK.18.10	“Ngic yaeckang, Farisaio monic nga takes-baba monic, yeke Wapong milockenogale Ibu-kulucka feiboc. 
LUK.18.11	Felu Farisaiodi domalu yeicnele kweleina ngagelu yanguc milu milockewec, ‘Wapong, na ngic gocne, hise ngic nga aibaba sowacne me kaiselo aicaigaing, yenge ingucne miyac. Ailu takes-baba ngic edi, na ye ingucne miyac, ilec kwele-madic edocgugabac. 
LUK.18.12	Ailu Sondasoc hadeng yaeckang nosing-sawe gacaigabac, ailu wiyac sasawa balu gagabac, yogo 10kacni botoc balu moniyang gelecaigabac.’
LUK.18.13	“Aime takes-baba ngic yedi Farisaiole nebecina dadalicne domalu honocmengka hilame fenale ngage-bibiyelubac, ngosockelu mondacina welu yanguc sugu milu milockewec,
LUK.18.14	“Aime takes-babadi aibabaine inguc miwecte Wapongte dongewa ngic dondonne ailu macina hikewec, yogo edocngebagabac. Nga Farisaio yebac miyac. Ngic monic ye yeicne soc bafedaicte, yedi ye bawadaicte, nga monic ye yeicne soc bawadaicte, yedi bafedaicte.”
LUK.18.15	Ngic-ngigac gocne yengi Yesudi sabacfocngineng moledi oiyacebanale yela bacebalu kwesiibong. Kwesibong mic-tengteng yengi nganicebalubac kpatalayeleibong. 
LUK.18.16	Kpatalayelebong Yesudibac wacebalu miwec, “Yenge nala nalic kwesining, ngenge aka mi holeyelening. Wapongte ngani-damong yogo adu-madec-gogoc ingucne yengele. 
LUK.18.17	Foinac, monic ye adu-madec kpisicne wiyac bacaigaing, yogo ingucne Wapongte ngani-damong mi badaicte, ye Wapongte ngani-damongka nalic mi fedaicte, i miyac benang, yogo edocngebagabac.”
LUK.18.18	Ngic micne monicti Yesu uwacnowec, “Wewedu madicne, na aibaba wenuc ailu gaga-sanang badacte?”
LUK.18.19	Inguc mime Yesudi yanguc bafaliyecnowec, “Ga omale madicne wacnugic? Wapong moniyangti sugu madicne gagac. 
LUK.18.20	Ga Mosesle yefe-yowa yago biyac ngageing,
LUK.18.20	‘Ga kaiselo mi aidamec, ngic-ngigac mi wehomacebadamec, hise mi badamec, micka lolo mi aidamec, ailu nenggac-mamacfocgone alang bayeledamec.’” 
LUK.18.21	Inguc mime ngic yedi yanguc bafaliyewec, “Ga migic, yogo sasawa soc-gboliyac galu aiibadi aicaigabac.”
LUK.18.22	Inguc mime Yesudi yogo ngagelu yanguc edowec, “Ga wiyac monicte sugu aibibiyegic, yogo yanguc aidamec. Mafagone sasawa fagac, yogo saleengka moneng hilockeme yogodi ngic-ngigac waweweine baficebadamec. Inguc aiyengka wiyac madicne honocmengka fikegeledaicte. Aime wele balaibecnudamec.”
LUK.18.23	Inguc mime ngic ye yowa yogo ngagelu ye moneng-mafatowaine homacne facnowecte ailu kwele-umac sugucne bafuwawec.
LUK.18.24	Yesudi ngic ye nganime kwele-umac bame yanguc miwec, “Ngic moneng-mafatowaholec yenge Wapongte ngani-damong kwelina feningte boletowa benang badaingte. 
LUK.18.25	Kameldi bungic yefina nalic mi fedaicte, nga ngic moneng-mafatowaholec ye ingucnedi Wapongte ngani-damongka mi fedaicte.”
LUK.18.26	Inguc mime ngic-ngigac yenge yowa yogo ngagelu uwacnoibong, “Inguc aime madi nalic wasecne aidaicte?”
LUK.18.27	Inguc mibong Yesudi miwec, “Ngic ngenge aibaba gocne baningte kpungkecaigaing, yogo Wapongti nalic badaicte.”
LUK.18.28	Inguc mime Pitadi miwec, “Ngagegic, nonge sasawa hegilelu ga balaibecgulu gagabeleng.”
LUK.18.29+LUK.18.30	Inguc mime Yesudi yanguc miwec, “Na foinac edocngebagabac, ngic monic ye Wapongte ngani-damongte ailu macine me ngigacine me adu-madecfocine nga ngic hae-gbafocine ailu nenggac-mamac hegilecebalu gagac, yele yanguc fikedaicte, ye molic-molic mac, nga ngic hae-gbafocine yengeholec gawec, yogo ewalilu himongka gaga damengngina hatacmac homacne badaicte. Ailu motome himong silicine monic kwesidaicte, iwa gaga-sanang ingucneyac badaicte.”
LUK.18.31	Aime Yesudi mic-tengtengfocine 12 lobina baceba lelu yanguc edocebawec, “Ngagegaing, nongileng Yerusalem fedabelengte. Fenoga iwa Wapongte sinaic mimi yengi molic-molic Ngicte Madecte yowa, hibinginang kwelengkeibong, yogolecte noine fikedaicte.
LUK.18.32	Aime ngic yengi ye balu lobong Israel yengele alingkacni miyac, gocne yengele molewa feme yengi midelec nga mife-miwa aicnolu misofoc aicnodaingte.
LUK.18.33	Ailu hududi ye wegacgu wehomadaingte. Aime ye hadeng habackang aiyemewabac, hatacmac gboliyelu fangkedaicte.”
LUK.18.34	Inguc mime mic-tengteng yenge yowa yogo ngagelu monic mi ngage-motoibong. Yowa ilec fungine yogo yengela sangke-sangke fame Yesudi yowa miwec, yogo monic mi ngage-motoibong.
LUK.18.35	Yesu Yeriko taon bangkaleme ngic donge-pisic monicti yefe mendengngina ngiyelu woc-wiyacte milocebalu gawec. 
LUK.18.36	Ailu ngageme ngic-ngigac habutowadi ewalilu lec-welec aibong uwawec, “Yogo wenuc aigaing?”
LUK.18.37	Uwame edoibong, “Yesu Nasaret-hocni, yedi welelu hikegac.”
LUK.18.38	Inguc mibong yedi sugucneyac wackelu miwec, “Yesu Dawidile gboli, nale kwelegone sowalena.”
LUK.18.39	Wackeme ngic-ngigac haicina hikeibong, yengi kpatalacnobong waickelu ngiyenale edobong yedibac hatacmac wackewec, “Dawidile gboli, nale kwelegone sowalena.”
LUK.18.40	Wackeme Yesudi domalu donge-pisic yela baleningte edocebame yenge emeina balebong Yesudi yanguc uwacnowec, 
LUK.18.41	“Na oma wiyac aigelenogale ngagegic?”
LUK.18.41	Mime yanguc bafaliyecnowec, “Sugucne, dongene yakuc hilanogale ngagegabac.”
LUK.18.42	Inguc mime Yesudi edowec, “Ngage-ngagesinggonedi bamadicgunale, ga yakuc dongegone hilanong.” 
LUK.18.43	Inguc mime ngic ye yogowahac dongeine hilalu Yesu nganilu balaibelu Wapong mimadickeme ngic-ngigac sasawa yenge yogo nganilu Wapong mitengkeibong.
LUK.19.1	Yesu Yeriko falockelu leemewa 
LUK.19.2	takes-baba ngic yengele micne monic moneng-mafatowaineholec, wacine Sakias, ye iwahac gawec. 
LUK.19.3	Yedi Yesu ye ngic weningucne milu nganinogale ngagewec. Ailu ye ngic bangkacnele ailu, ngic-ngigac homacne yengele kebangka domalu Yesu nalic mi nganiwec. 
LUK.19.4	Inguc aime Yesudi yefe lenogale lewec, ye ngic-ngigac yengele hewackacni iwa molickelu gasacke lelu fik yoc monic domawec, yogolec witina felu donge hilalu ngiyewec.
LUK.19.5	Ngiyeme, Yesudi iwa lekwesilu dongeine hilame feme edowec, “Sakias, na yakumac macgona fulu ngiyedacte, inguc ngagegabac, ga biyac wanong.” 
LUK.19.6	Inguc mime Sakiasdi yockacni biyac-biyac walu Yesu kwele-madicka hobalu mengockeme macina hikeiboc.
LUK.19.7	Hikeboc ngic-ngigac sasawa yenge yogo nganilu ngagebong nalic mi aime miibong, “Yesu bikic-baba ngic yele macka omale hikegac?”
LUK.19.8	Inguc mibong Sakiasdi iwahac domalu Sugucnele miwec, “Sugucne ngagenong, mafane balu gagabac, yogolec nebocine ngic-ngigac waweweine yeledacte, nga gocne kwesac aiyelelu wiyac baiba, yengele ameine alec 4 balu hatacmac yeledacte.”
LUK.19.9	Inguc mime Yesudi yanguc miwec, “Wapongti yakumac mac kweline yagolec filefocine bikicngineng baickeme wasecne aigaing. Ngic yago ye inguchac Abrahamte fikesaweckacni.
LUK.19.10	Yogo yangucte, Ngicte Madec ye ngic-ngigac sangkeicne basacebalu kpaducebadaicte ailu bikicngineng baickenale wawec.”
LUK.19.11	Ye inguc milu hike Yerusalem taon bangkaleme, ilec yenge yanguc ngageibong, “Wapongte ngani-damong yogo dongenonggang benang biyac yegengkedaicte.”
LUK.19.11	Inguc ngageibongte ailu Yesudi yowa nangengngine monic holelu taockelu yanguc edocebawec, 
LUK.19.12	“Ngic monicti ngic sugucnele alingkacni fikelu, yedi yanguc ngagedaicte, ‘Na himong dalicka hikebe, yengi ngictau wac nelebong hefaliyelu himong yagolec ngictau aidacte.’ 
LUK.19.13	Aime ye hikenogale milu kwelec kwekwefocine 10 wacebalu moneng 10 wacine mina botoc balu filesoc filesoc yelelu midaicte, ‘Na hikeebewa ngenge moneng yagodi lanagulu moneng bole babong kwesilu noine nganidac.’
LUK.19.14	“Nga ngic yele mac moniyangfocine, yengibac ye kweledi wikeibong. Inguc aime ye hikelu ngic gocne yanguc milu edocebalu salecebame hikeibong, ‘Yedi nongele ngictau ganale angac mi ngagegabeleng.’
LUK.19.15	“Aime ye iwa game yengi ngictau wac lacnobong gacgu hatacmac hefaliyelu himongngina kwesiwec. Kwesilu kwelec kwekwefocine moneng yelewec, yogo noine wenuc basuguleibong, yogo ngagenale wacebawec.
LUK.19.16	“Wacebame kwelec kwekwe molic-molic yedi welelu miwec, ‘Sugucne, na moneng neleing, yogo basugulelu moneng 10 hatacmac bafuwaiba.’
LUK.19.17	“Inguc mime ngictaudi yanguc miwec, ‘Ga kwelec kwekwe madicne ailu bole madicne baing. Ga yowa miiba, balaibelu wiyac kpisicne madicne damongkeingte taon 10 damongebanogale bole-yowa nga kuc gelegabac.’
LUK.19.18	“Aime kwelec kwekwe lobe, yedi kwesilu miwec, ‘Sugucne, moneng neleing, yogolec moneng 5lesoc hatacmac basuguleiba.’
LUK.19.19	“Inguc mime ngictaudi miwec, ‘Ga taon 5 yogolec damong locgugabac.’
LUK.19.20	“Aime kwelec kwekwe monicti welelu miwec, ‘Sugucne, monenggone yago kpoluc kwelina sangkebe ngiyewec, yago nganic. 
LUK.19.21	Ga ngic dacine ailu gocne kpakpaduc bolele moneng lobong sifu yengelacni bacaigic. Nga gocne bolewa hole-duwec aibong sifu yengelacni noine kpaduckecaigic, ilec gale hangocnume inguc aiiba.’
LUK.19.22	“Inguc mime ngictaudi miwec, ‘Ga kwelec kwekwe sowacne benang, yowagone bafaliyebe yogodi hicgudaicte. Na ngic dacine ailu kpakpaduc bolele moneng mi lolu sifu bacaigabac. Nga bolewa hole-duwec mi ailu sifu noine kpaduckecaigabac, yogo biyac ngagegic. 
LUK.19.23	Aime ga omale monengne yago moneng bengka mi loing? Inguc aidengka hefaliyelu monengne yogo nebocineholec badaba.’
LUK.19.24	“Inguc milu ngic-ngigac gocne iwahac domaibong, yengele yanguc miwec, ‘Ngenge moneng yogo ewalilu kwelec kwekwe monengngine 10 facnogac, ye lacnoning.’
LUK.19.25	“Inguc mime yengi miibong, ‘Sugucne, ye monengngine 10 biyac fagac.’
LUK.19.26	“Inguc mibong yanguc bafaliyeyelewec, ‘Ngic monic wiyac gocne facnogac, ye wiyac hatacmac lacnodaingte nga monic ye wiyac monic mi facnogac, ye wiyac fagac, yogo ingucneyac ewalidaingte, yogo edocngebagabac.
LUK.19.27	Aime ngabafocne yago yenge nani ngictaungineng galu damongebanogale takicebawec, ngenge ngic yogo yawa baceba kwesilu dongena wehomacebaning.’”
LUK.19.28	Yesu yowa inguc mime motome ye molickelu Yerusalem fewec. 
LUK.19.29	Felu kupic wacine Oliwa, yogolec emewa kwesilu Betfage nga Betani mac-himong bangkalelu mic-tengteng yaeckang, yanguc milu salecepawec, 
LUK.19.30	“Ngeke dondonne hikelu mac-himong yefe molic-molicka ngiyegac, iwa felu donggi madecine monic ngicti witina mi ngiyeicne, yogo witickebong domagac. Domame ngeke i bafuwalu witic lukelu balu yawa welenic. 
LUK.19.31	Aime monicti midaicte, ‘Ngeke omale donggi madecine lukegabiyec?’ Inguc uwangeteme ngeke yanguc midabiyec, ‘Sugucne ye yogodi bole banale migac.’”
LUK.19.32	Yesudi inguc milu ngic salecepame hikelu ye miwec, yogo sasawa bafuwaiboc. 
LUK.19.33	Bafuwalu donggi madecine lukeboc filefocinedi uwayeteibong, “Ngeke omale donggi madecine lukegabiyec?”
LUK.19.34	Inguc mibong yeki miiboc, “Sugucne ye yogodi bole banale migac.”
LUK.19.35	Inguc milu yeke donggi madecine yogo Yesula balu hikeiboc. Ailu Yesudi felu ngiyenale yeke ngakpinginec dalicne hemoctolu donggi madecinele witina weasickelu Yesu fenale bafickeiboc. 
LUK.19.36	Bafickeboc ye felu ngiyeme hikeemewa, iwa ngic-ngigac yenge ngakpi dalengineng hemoctolu yefeina lumackeibong.
LUK.19.37	Aime Yerusalem emeina Oliwa kupicte yefe hau domagac, iwa yele mic-tengtengfocine habu sugucne yenge pasi nganilu gaibongte ailu kwele-madic ngagelu beliyelu uc sugucneholec Wapong mimadickelu yanguc miibong,
LUK.19.38	“Ngictau Sugucnele wacka welegac, ye yambungineholec. Honocmengka kwele-efec fame sawawa wilini wac feicne fadaic.”
LUK.19.39	Wackelu mitengkebong Farisaio gocne habu yengele kebangka domaibong, yengi Yesule miibong, “Wewedu, ga mic-tengtengfocgone miyeleengka waickening.”
LUK.19.40	Inguc mibong Yesudi yanguc bafaliyeyelewec, “Yenge waickebong posa yengi aukwedaingte, yogo edocngebagabac.”
LUK.19.41	Yesu Yerusalem bangkalelu taon yogo nganilu ngic-ngigac yengele hiyalu 
LUK.19.42	yanguc miwec, “Ngenge yangucteyac kwele-mogungkolec ganingte yefe ngani-motobong madickedaicka. Aime yefebac yakumac sangke-sangke fame dongenginang mi yegengkedaicte. 
LUK.19.43	Ngengele damengngineng monic weledaicte, iwa ngabafocngineng yenge neboc nga neboc wabungngebalu himong heuckelu habuwebong feme igocngebadaingte. 
LUK.19.44	Igocngebalu yengi basowalecngebadaingte, adu-madecfocngineng ngengele kebangka gagabiyeng, yenge wehomacebayackebong himongka fadaingte. Ailu ngengele kwelina posa monic hegilebong monicti monicte witiwa mi ngiyedaicte, i Wapongti weleyec, ngenge yogo mi ngani-motogaing.”
LUK.19.45	Ailu Yesudi Ibu-kulucte oda kwelina felu ngic-ngigac yengi wiyac salelu fuli balu gabong, yenge yebicebalu 
LUK.19.46	yanguc edocebawec, “Yowa yanguc kwelengkeicne fagac,
LUK.19.46	‘Na Ibu-kulucne yagodi mimilocte mac aidaic.’ 
LUK.19.46	Aime ngengibac mac yogo bafaliyebong,
LUK.19.46	‘Hise-baba yengele sangke-sangke mac aigac.’” 
LUK.19.47	Aime Yesudi hadengsoc Ibu-kulucka wewedu bole baemewa depec-baba ngic micne nga Wapongte yefe-yowale wewedu ngic ailu habu yengele micnefocngineng yenge Yesu wehomanogale aibibiyelu gaibong.
LUK.19.48	Aime ngic-ngigac yenge yele yowa ngagepangkelu gaibong nga yowaine monic hegileningte mi ngageibong. Yogolec ailu ngaba yenge ye baickeningte yefe monic mi bafuwaibong.
LUK.20.1	Yesu ye dameng monicka Ibu-kulucka ngic-ngigac edocebalu weduyelelu siduc madicne edocebame, depec-baba ngic micne nga Wapongte yefe-yowale wewedu ngic ailu Yuda-ngic micnefocngineng yenge yengileng bucnac wele haicina domalu 
LUK.20.2	uwacnolu miibong, “Edocnubac, ga ma kucka bole yogo bagamec, me madi bole-yowa yogo gelewec?”
LUK.20.3	Mibong yanguc milu bafaliyeyelewec, “Aime na inguchac uwangelebe edocnuning: 
LUK.20.4	Yohanedi misa-lowac bole balu gawec, bole yogo honocmengkacni me ngickacni?”
LUK.20.5	Mime yenge yengilangkac mingagec ailu yanguc miibong, “‘Yogo honocmengkacni,’ inguc midabelengtewa, aime ye yanguc uwanoledaicte, ‘Aime ngenge omale ye mi ngagesingkeibong?’ 
LUK.20.6	Me ‘ngickacni’ inguc midabelengtewa, ngic-ngigac yenge Yohane ye Wapongte sinaic mimi, inguc kwelenginengti ngagesingkegaingte ailu, posadi wickelu hole-homacnubadaingte.”
LUK.20.7	Inguc milu yanguc bafaliyecnoibong, “Nonge bole yogo wenuwacni welegac, i mi ngagegabeleng.”
LUK.20.8	Mibong Yesudi yanguc bafaliyewec, “Inguc migaingte, na inguchac ma kucka bole bacaigabac, yogo mi edocngebadacte.”
LUK.20.9	Inguc milu Yesudi yowa nangengngine ngic-ngigac yanguc edocebawec, “Ngic monicti waing boleina waing duwewec. Duweme motome ye waing bole damongkeningte ngic gocne bafuwacebalu yengeholec yowa hefeibong, ailu yeicnebac dameng dalicne himong monicka ganale hikewec.
LUK.20.10	“Hikegacgume waing noine babale dameng weleme kwelec kwekweine monic saleme waing bolele damong yengela hikeme yengi waing noine, nebocine ye lacnoningte hikewec. Hikeme waing bolele damong yengi kwelec kwekwe yogo welu moc benang salebong hikewec. 
LUK.20.11	Hikeme bole fileinedi inguc nganilu hatacmac monic salewec. Saleme hikeme waing bolele damong yengi ye inguchac welu aibaba sowacne benang aicnolu moc benang salebong hikewec. 
LUK.20.12	Aime hatacmac kwelec kwekweine monic saleme hikeme alecine habackang aime ye inguchac webong sacine wame yebiyebong hikewec.
LUK.20.13	“Inguc aime bole fileinedi miwec, ‘Na wenuc aidacte? O, madec benangne angac ngagecnocaigabac, ye salebe hikeme ye alang bacnodaingte mecne.’
LUK.20.14	“Milu saleme waing bolele damong yengi ye nganilu yengilangkac mingagec ailu miibong, ‘Yedi gacgu bole yago edeme feme yeicne aidaicte, nongileng ye wehomalu yele himong nga mole-damocine nongileng aidaic.’ 
LUK.20.15	Inguc milu madec yogo balu fuluckebong bole lobina haume wehomaibong.”
LUK.20.15	Milu Yesudi uwayelewec, “Bole fileine yogodi waing bolele damong yengele wenuc aiyeledaicte? 
LUK.20.16	Ye kwesilu waing bolele damong wehomacebame homayackebong, waing bole yogo bole damong gocne yengele molewa lodaicte.”
LUK.20.16	Mime yenge i ngagelu yanguc miibong, “Inguc benang mi fikedaic.”
LUK.20.17	Inguc mibong Yesudi nganicebalu yanguc miwec, “Fungine omale yanguc kwelengkeicne fagac, yogo ngagedaing,
LUK.20.17	‘Mac-baba ngic yenge posa yogo hegilelu wikeibong, posa idi mac unggulucinele posa-bosing sanangne aiwec domagac.’ 
LUK.20.18	Ngic-ngigac sasawa yenge posa idi witiwa wawecebadaicte, yenge socngineng lokeyackedaicte. Nga posa yogodi yengele feiwa wawecebadaicte, posa idi hepelecebame kapuc kwedaingte.”
LUK.20.19	Aime Wapongte yefe-yowale wewedu ngic, nga depec-baba ngic micne, yenge Yesudi yengele yowa nangengngine miwec, yogo biyac ngage-motoibongte ailu iwayac banogale aiibong, ailu ngic-ngigac yengele hangocebamebac hegileibong.
LUK.20.20	Ilec yenge Yesu nganibiyelu ngicfocngineng salecebaibong, yenge yowaine ngagegaing silic yela hikeibong. Hikelu oma yowa wenuc mime ngagelubac prowinsle ngic micne yele molewa loningte ngageibong.
LUK.20.21	Ailu ngic yogo yenge Yesule miibong, “Wewedu, yowa migic nga wiyac wedunolegic, yogo noine sasawa ailu Wapongte yefe, yogo sugu ngic-ngigac edocebalu weduyelelu yowa monic-mi monic-mi mi aicaigic, gale inguc ngagecaigabeleng. 
LUK.20.22	Ilec edocnubac: Nonge takes ngictau Sisa nalic lacnodabelengte me miyac?”
LUK.20.23	Inguc mibong Yesudi kwesacngineng ngani-motolu yanguc edocebawec, 
LUK.20.24	“Ngenge moneng yogo monic edalicnubong nganibe! Iluc nga hibi ya male?”
LUK.20.24	Mime miibong, “Yogo Sisale.”
LUK.20.25	Mibong Yesudi miwec, “Ilec ngenge Sisale wiyac yogo Sisa lacnodaing, nga Wapongte wiyac yogo Wapong lacnodaing!” 
LUK.20.26	Inguc mime yenge kwatackelu ngic-ngigac yengele dongewa micka lolo aicnolu ye banogale yogo aibibiyebong yowangineng ameine inguc bafaliyewec, ilec ngage-bibiyelu yowa monic mi miibong.
LUK.20.27	Aime Sadyusi
LUK.20.28	“Wewedu, Mosesdi yowa yanguc kwelengkenolewec,
LUK.20.28	‘Ngic monic ye ngigac balu gboliine mikac gacgu homame ngic yele gbainedi haeinele hosec balu gboliholec ailu haeinele wac bafangkelu gadaicte.’ 
LUK.20.29	Dameng monicka hae-gba 7 gaibong. Galu haengineng molic-molicti ngigac balu gboli mikac moc gacgu homadaicte. 
LUK.20.30	Homame gbainedi haeinele hosec balu 
LUK.20.31	moc gacgu homadaicte. Aime gbanginecti hosec, yogo balu inguchac gboliine mikac gacgu homame hae-gba 7 yenge ngigac yogoyac balu gbolifocngineng mikac gacgu homayackebong 
LUK.20.32	ngigac ye inguchac homadaicte. 
LUK.20.33	Ngigac ye ngic 7 yengele ngigacngineng ailu gacgu homackacni fangke-fangke damengka hae-gba 7 yengelacni male ngigac aidaicte?”
LUK.20.34	Inguc mibong Yesudi yanguc bafaliyeyelewec, “Himong yagolec gaga damengka ngicti ngigac bagaing, nga mamac yenge migaing ‘Na adune ngic lacnodacte.’ 
LUK.20.35	Aime ngic-ngigac yenge homackacni gboliyelu fangke-fangke, nga gaga-sanang banogale aidaingte, yenge iwa ngawe-ngigac mi aidaingte. 
LUK.20.36	Yenge homackacni fangke-fangke, yogolec fungine aigaing. Nga Wapongte adu-madecfocine ailu angelo ingucne galu hatacmac nalic mi homadaingte. 
LUK.20.37	Aime homackacni fangke-fangke fagac, yogo Mosesdi inguchac kwelengkelu mime yegengkeyelewec. I yanguc, yoc-kpisicka dac lobeme ye nganiemewa yowa yanguc fikewec,
LUK.20.37	‘Na Abraham nga Aisak nga Yakobo yengele Wapongyac gagabac.’ 
LUK.20.38	Gbolicne gagale Wapong, nga homaicne yengele Wapong miyac. Yele ngani-nganiwa sasawadi gaganginengkolec aigaing.”
LUK.20.39	Aime Wapongte yefe-yowale wewedu ngic gocne yenge yanguc miibong, “Wewedu, yowa madicne benang migic.” 
LUK.20.40	Aime ilec lobeina yenge hangocebame monicti uuwa hatacmac mi uwacnoibong.
LUK.20.41	Inguc aime Yesudi miwec, “Ngenge yowa yanguc ngagesidaing: Ailu yowa yanguc fagac, ‘Mesia ye Dawidile gboli.’ 
LUK.20.42	Nga Dawidi ye yeuctiyac Miti geewa yanguc miwec fagac,
LUK.20.42	‘Sugucnedi nale Sugucne edowec,
LUK.20.43	gacgu ngabafocgone locebabe higegone bageina muki ingucne aidaingte.” ’ 
LUK.20.44	Ilec Dawidi ye ‘nale Sugucne’ wackewecti wenucka yele gboli aigabac?”
LUK.20.45	Aime Yesu ye ngic-ngigac sasawa yengele dongewa mic-tengtengfocine yanguc edocebawec, 
LUK.20.46	“Ngenge Wapongte yefe-yowale wewedu ngic yengele ngani-motolu gadabiyeng! Yenge ngakpi dale madicne holelu mac-boneng ganogale angac ngagedaingte, nga maketka hikebong ngic-ngigac yengi yengele wenac madic miyeleningte angacngineng sugucne fagac. Ailu kpakpaduc macka nga nosing hodocine hole-holele damengngina ngiye-ngiye molic-molicka ngiyenogale angacebacaigac. 
LUK.20.47	Ailu yenge ngigac-hosec yengele mac ewalicebacaigaing. Ailu ngage-madickeyeleningte mimiloc dalicneyac milockecaigaing. Kwesac ingucne aicaigabiyengte yenge ameine umacneyac badaingte.”
LUK.21.1	Aime Yesu ye donge hilalu nganime moneng-mafaholec yenge ibungineng Ibu-kulucte katapawa lobong haume, 
LUK.21.2	ngigac-hosec waweweine monicti toya-hakic yaeckang, sugu lome haume nganilu 
LUK.21.3	yanguc miwec, “Ngigac-hosec waweweine yagodi moneng lome ngic sasawa ibu logabiyeng, yogo ewalicebalu logac, yogo noine benang edocngebagabac.
LUK.21.4	Yogo yanguc, yenge mafatowangineng wakelu fagac, iwacni nebocine ibungineng logabiyeng, nga ngigac yebac facnowec yogo sasawa loyackegac.”
LUK.21.5	Aime gocne yenge Ibu-kulucte hibine madicnedi baicne aime ibu nga wiyac haic fungine funginedi Ibu-kulucka Wapong kwele-madicka lacnolu gaibong, yogodi Ibu-kuluc hibineholec ainale lesoine lolu gaibong, yogo nganilu siduc mibong Yesudi yanguc edocebawec, 
LUK.21.6	“Mac yogo ngani-angac homacne aigaing. Dameng monic weleme, iwa sasawa hembalackedaingte. Ailu posa monicti monicte feiwa hegilebong mi ngiyedaicte.”
LUK.21.7	Inguc mime yenge uwacnoibong, “Wewedu, aibaba migic, yogo ma damengka fikedaicte, nga dameng iwa oma aibaba fikeme nganilubac dameng bangkalegac inguc ngagedabelengte, ilec edocnubac.”
LUK.21.8	Inguc mibong Yesudi miwec, “Monicti kwesacka mengocngebadaickale, ngage-homalu gadaing. Homacnedi welelu nale wac wackelu midaingte, ‘Na Mesia,’ ailu ‘Dameng biyac bangkalegac.’ Inguc mibong mi balaibecebadaing! 
LUK.21.9	Nga yuwenactowa ailu ube-kwekwe uctowaineholec fikeme ngagelu ilec medecngebame hangoc mi aidaing! Omale, wiyac ingucne molickelu fikedaicte, nga damengbac iwayac mi miyac aidaicte, miyac.”
LUK.21.10	Ailu hatacmac taockelu miwec, “Himong gocne yenge himong gocne yengeholec yuwenac ainagudaingte, nga ngictau monicte alingti ngictau monicte aling yengeholec ngaba ainagudaingte. 
LUK.21.11	Ailu memeyatowa sugucne badaicte, nga loloc-dameng fikeme huc sugucne himong monicka nga monicka inguchac fike-hikedaicte. Nga sawawa aibaba silicine fungine fungine, hangoc-hangocine fikeme nganidaingte.
LUK.21.12	“Aibaba ingucne mi fikeemewayac yenge nale wacte ailu weyebic aingelelu bacngebalu kpakpaduc macte damong yengele molewa locngebadaingte. Aime yenge muc-macka locngebabong ngictau nga gawana yengela bacngebalu hikedaingte. 
LUK.21.13	Nga ngenge dameng iwayac nale mimi-yegeng yowa edocebaningte yefe fikengelenale, 
LUK.21.14+LUK.21.15	nani ngage-ngage-motoc ngelelu yowa micnginang lodacte. Inguc aibe ngabafocngineng yengele hewackacni yowa ngeledacte, yogo monicti nalic mi bawadaicte, me wedaicte. Ilec ailu ngenge yengele dongewa yowa minang milu mibamoc mi aidaing.
LUK.21.16	Aime nenggac-mamac nga hae-gbafocngineng ailu sac-tofa nga agofocngineng yengi mudocngebalu ngaba yengele molewa locngebabong, ngengelacni gocne wehomacebadaingte.
LUK.21.17	Aime nale wacte ailu sasawadi kweledi wicngebabong 
LUK.21.18	ngengele hodocnginengte hodoc-docngineng monictibac nalic mi sifuwedaicte.
LUK.21.19	Ngenge sanangneyac domadaingtewa ngengileng gaganginengte gaga-sanang badaingte.
LUK.21.20	“Aime hudu-baba ngic habu yenge Yerusalem hewalingkedaingte, dameng iwa yanguc biyac ngagedaingte, taon sowalenale dameng biyac welegac. 
LUK.21.21+LUK.21.22	Dameng yogo ame badu-badu dameng, aime yowa sasawa kwelengkeicne fagac, ilec noine fikedaicte. Ilec ailu Yudeya himongka gagaing, yenge dameng iwa hikelu kupicka fedaing, nga Yerusalem kwelina gagaing, yenge hikelu lobina haudaing, ailu lobina gagaing, yenge Yerusalem kwelina mi fedaing!
LUK.21.23	Himong yagowa umac sugucne fikeme ngic-ngigac ngaba aiyeledaingte. Ilec ailu dameng iwa ngigac gobeholec gagaing, nga nenggac kogoc amuc gumecebacaigaing, yenge umacnginengkolec. 
LUK.21.24	Aime ngaba yenge hudule fitecti ngic gocne wehomacebalu gocne witicebalu himongne himongne baceba hikelu locebadaingte. Aime Israel yengele alingkacni miyac yengi kwesilu Yerusalem higenginengti edesockelu gaebongka damengngineng yogo motome hikedaingte.
LUK.21.25	“Dameng iwa wenac nga tamacne ailu asocmeng yengela sowi fikedaicte. Aime himongne himongne yenge kwele-umac balu dingongka domalu kiwec dibongte uc ngagelu ngageboc ailu kauc badaingte.
LUK.21.26	Ailu sawawa wiyac kucineholec sasawa yenge sulingkedaingte, ilec ngic-ngigac yenge umac yogodi himongka fikenale ngagelu ngageboc nga hangoc ailu homa-gbolic aidaingte. 
LUK.21.27	Aime ngagedaingte dameng iwa yenge Ngicte Madec ye kuc nga hulili-kwelengngineholecti kaguwa kwelina kwesime nganidaingte.
LUK.21.28	Aibaba yogo fikenale aiyemewa umackacni bamoctocngebabong feningte dameng bangkalegacte ailu fangkelu hodocngineng bafangkelu nganilu domadaing.”
LUK.21.29	Aime Yesu ye yowa nangengngine yanguc edocebawec, “Ngenge fik yoc nga yoc sasawa nganilu ngagedaing.
LUK.21.30	Yoc yenge hekengngineng fosedaingtewa, wenac dameng bangkalegac, inguc ngengung biyac ngagedaingte! 
LUK.21.31	Ngenge wiyac sasawa migabac yogo fikeme nganilu yanguc ngagedaing, Wapongte ngani-damong biyac bangkalecnubagac.
LUK.21.32	“Foinac, aling yago, yenge mi homaebongkahac wiyac yogo fikeyackedaicte. 
LUK.21.33	Aime himong nga honocmeng, yeke miyac aidabiyecte, nga nale yowa idibac nalic mi miyac aidaicte, yogo noine benang.
LUK.21.34	“Aime kwele-sifuc nga misa-nonole ailu himongte ngageboc yogodi baumalecngebadaickale, ngenge damongngineng banagudaing! Hadeng yogodi biyac fikengeledaic ilec. 
LUK.21.35	Yogo yangucte, hadeng yogodi himongne himongne subadi sic wecaigac, ingucnehac ngic-ngigac sasawa yengela fikedaicte, 
LUK.21.36	ilec ngenge damengsoc damongnagulu mimiloc bole bagadaing. Bagacgu wiyac sasawa yogo fikenoga aigac, yogo ewalilu kuc balu Ngicte Madec, yele dongewa sanangkelu domadaingte.”
LUK.21.37	Aime dameng iwayac Yesu ye hadengsoc Ibu-kulucka wewedu bole balu gawec. Balu gacgume mac aweleme kupic monic wacine Oliwa, iwa hikeme deboleme ngiyelu gawec. 
LUK.21.38	Game mac saeme ngic-ngigac sasawa yenge Ibu-kulucka yele yowa hatacmac ngageningte hikelu gaibong.
LUK.22.1	Hombang monic, bret yis mikac, wacine monic Ewalicebaicnele hombang micaigaing, hombang yogo bangkalewec.
LUK.22.2	Aime depec-baba ngic micne nga Wapongte yefe-yowale wewedu ngic yenge Yesu homacka lonogale yefe monic bafuwanogale ngagesilu ngic-ngigac yengele hangocebame aibibiyeibong. 
LUK.22.3	Mic-tengtengfocine 12 yengelacni monic Yudas wacine monic Iskariot, ye Aleng Sugucnenginengti yele kwele-ngage-ngageina haume,
LUK.22.4	yedi hikelu depec-baba ngic micne nga Ibu-kulucte lebe-ngic damongngine, yengeholec ngiyelu Yesule yefe wenuc balu yengele molewa lonale yowa mingagec aiibong. 
LUK.22.5	Aime yenge kwele-madic ngagelu moneng gocne lacnoningte milu yowa hefeibong. 
LUK.22.6	Yudasdi yengeholec kwele moniyang ailu yefe wenuc bafuwalu habu yenge yeholec mi gaebongka ye sangke-sangke galu Yesu yengele molewa lonale donge hilalu gawec.
LUK.22.7	Gaemewa bret yis mikac, ilec hombangka lama madecine wecaigaing, hadeng yogo weleme
LUK.22.8	Yesudi Pita nga Yohane yanguc milu salecepawec, “Ewalicebaicnele hombangte lama madecineholec nosing nonangte ngeke hikelu wiyac bamockenic!”
LUK.22.9	Inguc mime uwacnolu miiboc, “Wenuwa bamockenacte ngagesigic?”
LUK.22.10	Miboc bafaliyeyetelu yanguc miwec, “Ngeke hikelu taonka fedabiyecte, iwa ngic monic misa-hebecine kukuwelu weleme yeholec luwelu balaibe lelu ye mac monicka feme ngeke yeholec felu
LUK.22.11	mac fileine yanguc edodabiyec, ‘Wewedudi gale yanguc uwagac: Mac kweline weni iwa mic-tengtengfocne yengeholec Ewalicebaicnele hombangte nosing nodabelengte?’ 
LUK.22.12	Inguc miboc yedi mac sawawa kweline sugucne iwa wiyac biyac loicne ngiyeyackegac, yogo edalicngepame ngeke iwa nosing bamockedabiyec.”
LUK.22.13	Aime yeke hikelu Yesudi miyetewecsoc ngic yogo bafuwalu Ewalicebaicnele hombangte nosing bamockeiboc.
LUK.22.14	Aime nosing-nono dameng weleme Yesudi salecebaicne yengeholec nosing nonogale ngiyelu 
LUK.22.15+LUK.22.16	yanguc edocebawec, “Ewalicebaicnele hombangte nosing yago ngengeholec nonogale homacne ainelegac. Na nosing yago hatacmac mi nolu gaebewa Wapongte ngani-damong kwelina hombangte fungine fikedaicte yogo nolubac doicka fedacte. I noine edocngebagabac.”
LUK.22.17+LUK.22.18	Inguc milu kap monic balu Wapong kwele-madic micnolu miwec, “Na yanguc edocngebagabac, Na waing noinele misaine hatacmac mi nolu gaebewa Wapongte ngani-damong weledaicte, ilec ngenge wiyac yago balu ngengung lanagulu noning.”
LUK.22.19	Inguc milu bret monic balu Wapong kwele-madic edolu baucke yelelu yanguc miwec, “Yago soc-biucne, yago ngengele ailu loicne. Ngenge yogo nolu nale ngagesilu inguc nolu gadaing!”
LUK.22.20	Nosing nobong motome ye kap inguchac balu miwec, “Kap yago sacnele dodoficnonggeng gbolicne, yogo ngengele ailu sotingkeicne.
LUK.22.21+LUK.22.22	“Ailu Ngicte Madec ye Wapongti yefe micnowecka hikedaicte hocne nga ngic doicka locnudaicte ye nosing tebowa momoc ngiyegabeleng, aime ngic yogo yedibac basowalenowagac.”
LUK.22.23	Inguc mime mic-tengtengfocine yengungtiyac uwanaguibong, “Madibac nongileng hewackacni aibaba yogo aidaicte.”
LUK.22.24	Aime mic-tengteng yenge yengileng hewackacni madi feicne gagac, ilec yowangineng fec-wac aime
LUK.22.25	Yesudi edocebalu miwec, “Himongka ngictaufocngineng yenge ngic damongebalu mic-tengtengfocngineng bacebacaigaing. Bacebalu micaigaing, ‘Nonge babaficngineng gagabeleng.’
LUK.22.26	“Ngengibac inguc mi aidaing! Monic ye feicne aigac, ye waicne aidaic, nga micnengineng gagac, yedi tofafocngineng yengele bole-madec ingucne gadaic.
LUK.22.27	Madi feicne aigac? Nosing moc ngiyelu nodaicte me bole-madec nosing holelu gagac? Nosing moc ngiyelu nodaicte, yogodi ingucne. Aime nanibac ngengele hewacka bole-madec ingucne gagabac.
LUK.22.28	Nga na lokwesac kwelina gaebewa ngenge na mi hegilecnulu gaibong. 
LUK.22.29	Mamacnedi ngani-damongte kuc molena lowec, ingucneyac nani ngani-damongte kuc molenginang lodacte. 
LUK.22.30	Lobewa ngenge naholec galu ngani-damongte nosing nga misa nolu ngiyedaingte. Ngenge inguchac ngictaule bole balu Israel yengele fungfocngineng 12 fagac yengele aibabangineng wosaelu mimoctodaingte.
LUK.22.31	“Simon, Simon, ga ngagenong, Aleng Sugucnengineng ye ngic yenge wit yafoine webong wanale kpendaec-aigaing, yogo ingucne madicnacni bafaliyecngebame sowaleningte biyac alingkelu milockeneleyec. 
LUK.22.32	Aime Simon, gabac ngage-ngagesinggone wikeengka mi wanale, nani gale ailu inguc biyac mimiloc bole babac. Ailu ga kwelegone hefaliyeme nala hatacmac welelu mic-tengteng alingfocgone basanangebadamec!”
LUK.22.33	Aime Pitadi miwec, “Sugucne, gaholec muc-macka haunogale nga homanogale biyac efeckebac.”
LUK.22.34	Mime Yesudi edowec, “Pita, na yowa edocgube ngagec, yakumac deboc yagowahac kokolec ngicne mi hiaemewa ga bisocnung alecine habackang aidaicte.”
LUK.22.35	Aime Yesudi edocebalu miwec, “Molic-molic salecngebabe hikeibong, dameng iwa moneng-ebec me hiye me hige-ebec mi balu gaibong, ailu wiyac monicte waweibong me?”
LUK.22.35	Mime yengi miibong, “Miyac.”
LUK.22.36+LUK.22.37	Mibong Yesudi miwec, “Hibiwa yanguc kwelengkeicne fagac, yogo nala noine fikedaicte, ilec edocngebagabac. Yogo yanguc,
LUK.22.36+LUK.22.37	‘Yengi yele kindololo ngic miibong.’ 
LUK.22.36+LUK.22.37	Nale ngagelu yowa miibong fagac, i yakumac noine fikeyackegac. Ilec ailu yakumacbac yanguc migabac: Monic ye moneng-ebeckolec me hiyeineholec gagac, ye yogo badaic. Ailu hudule fitec mikac gagac, ye ngakpitowaine saleme moneng hilockeme yogodi hudule fitec fuli badaic.”
LUK.22.38	Mime mic-tengtengfocine yengi yanguc miibong, “Sugucne nganic, nonge hudule fitec yaeckang balu gagabeleng.”
LUK.22.38	Mibong miwec, “I andoine.”
LUK.22.39	Milu Yesu ye inguc ailu gawec, ailu mac hegilelu Oliwa kupicka hikeme mic-tengtengfocine balaibelu hikeibong. 
LUK.22.40	Hike sulumebong edocebalu miwec, “Ngenge lokwesacka feningte milockelu sanangkening!” 
LUK.22.41	Inguc milu ye mic-tengtengfocine hegilecebalu sawaine kpisicnemac loceba lelu ketadi holelu 
LUK.22.42	yanguc milu Wapong milockewec, “Mamac, ga ngageng nalic aime kap yago nalacni baickenong! Ailu nale angac miyac, geicne angac nga ngage-ngage idibac sanangkedaic.”
LUK.22.43	[Inguc milockeemewa angelo monicti honocmengkacni wa fikecnolu basanangkeme, 
LUK.22.44	Yesu ye ngageme umale-benangkeme sanangneyac milockeme sengilangnginedi sac ingucne ailu himongka wawec.]
LUK.22.45	Milockeme motome fangkelu mic-tengtengfocine yengela hefaliye lelu nganicebame yenge kwele-sowac ailu gung fabong 
LUK.22.46	yanguc edocebawec, “Ngenge omale gung fagaing? Ngenge lokwesacka fedaingkale fangke milockelu sanangkening!”
LUK.22.47	Aime Yesu ye yowa milu domaemewayac ngic-habu gocnedi yela kwesiibong. Nga mic-tengteng 12 yengelacni monic Yudas, yedi molickeyelelu Yesu emeina muduckenale yela bangkaleme 
LUK.22.48	Yesudi micnowec, “Yudas, ga Ngicte Madec muduckelu losi yengele molewa locnugic, me?”
LUK.22.49	Mime Yesu mic-tengtengfocine habu balu domaibong, yenge aibaba sowacne yogo fikenogale aime nganilu uwacnolu miibong, “Sugucne, nonge hudule fitecti wecebanang, me?”
LUK.22.50	Aime yengelacni monicti depec-baba ngic micne yele kwelec kwekwe welu hedecine folewahaic welockeme wamebac 
LUK.22.51	Yesudi miwec, “Ngenge aibaba yogo hegilening!” Inguc milu kwelec kwekwe ngicte hedecine bauwalu bamadickewec.
LUK.22.52	Aime Yesu banoga kwesiibong, yogo depec-baba ngic micne nga Ibu-kulucte lebe-ngic micne-babangineng ailu Yuda-ngic micnefocngineng, yengele yanguc miwec, “Ngenge ngic sowacne baningte ingucne hudule fitec nga gbalucnginengkolec kwesigaing. 
LUK.22.53	Aime ngengeholec Ibu-kulucka hadengsoc gaiba iwa omale na mi bacnuibong. Nga yakumacbac kundungte kucti ngengele dameng aigac.”
LUK.22.54	Inguc aime yenge Yesu balu depec-baba ngic micnele macka bahikeibong. Pita ye lobenginang sawaine dalisucyac balaibecebalu hikewec.
LUK.22.55	Hikeme ngic gocne yenge macte oda kwelina sobeng hewacina dac fitobong lobeme folalu ngiyeebong, Pita yengele hewacka wangiyewec. 
LUK.22.56	Aime kwelec-adu monicti Pita dacka ngiyeme donge hila nganilu miwec, “Ngic yago ye Yesuholec gacaigac.”
LUK.22.57	Inguc mime Pitadi bisockelu miwec, “Ngigac, ga migic, na ye mi ngagecnogabac.”
LUK.22.58	Mime dameng mi daliweme ngic monicti Pita ngani-motolu miwec, “Ga hocne yengelacni monic.”
LUK.22.58	Inguc mime Pitadi miwec, “Ngic, ga ngagegic, na mikac.”
LUK.22.59	Aime awa moniyang ingucne domaemewa, ngic monicti hatacmac sanangkelu miwec, “Noine benang, ngic yago ye Galili ngic, ye hocne yele alingka gacaigac.”
LUK.22.60	Mime Pitadi yanguc bafaliyewec, “Ngic, ngagegic, ga migic yogo na mi ngage-motogabac.” Milu yowa yogo mi mimoctome kokolec ngicne wackewec. 
LUK.22.61	Wackeme Sugucne hefaliyelu Pita nganime, Pita ye Sugucnedi yele yowa miwec, yogo ngagesiwec, “Kokolec ngicne deboc yagowa mi wackeemewa, na mi ngagecnugic milu bisockeengka alecine habackang aidaicte.” 
LUK.22.62	Aime Pita lobeina haulu kwele-sowac sugucne ailu hiawec.
LUK.22.63	Ngic Yesule damong gaibong, yenge Yesu migoi aicnolu welu 
LUK.22.64	dongeine kpolucti ebeckelu miibong, “Madi wecgugac, sinaic mimi gagickabac minong.” 
LUK.22.65	Milu yenge aibaba fungine fungine aicnolu misulec aicnoibong.
LUK.22.66	Aime mac saeme Yuda-ngic micnefocngineng, nga depec-baba ngic micne ailu Wapongte yefe-yowale wewedu ngic yengileng bucnac, yenge kpatuleebongka Yesu Yuda-ngic yengele tutumangtowawa balelu 
LUK.22.67	yanguc miibong, “Ga edocnubanong, ga Mesia, me?”
LUK.22.67	Mibong yanguc bafaliyeyelewec, “Edocngebabe nalic mi ngagesingkedaingte,
LUK.22.68	nga uuwa uwangeledacte ameine nalic mi bafaliyedaingte. 
LUK.22.69	Yakumac nga doma fenowagac iwa Ngicte Madec Wapong Kuctowa fileine yele foleinapec ngiyedaicte.”
LUK.22.70	Mime yengi miibong, “Inguc aime ga Wapongte Madec me?”
LUK.22.70	Mibong, yedi miwec, “Inguc migaing i noine. Na gagabachac.”
LUK.22.71	Inguc mime yengi miibong, “Yeuctiyac mibasanang ainagugac, nongileng hatacmac mi kauc badabelengte. Yeicne micti mime biyac ngagegabeleng.”
LUK.23.1	Milu kpatulelu ngiyeyackeibong, yenge sasawa fangkelu Yesu balu Pailatla bahikelu
LUK.23.2	iwa yowawa lobong domame fungngineine miibong, “Ngic ya ye ngic-ngigacfocnonggeng yengela yefengineng basifuwelu takes Sisa lacnoningte kpatalayelelu yeicnele micaigac ‘Na Mesia, ngictau monic,’ inguc micaigac.”
LUK.23.3	Inguc mibong Pailatdi uwacnolu miwec, “Ga Yuda-ngic yengele ngictau, me?”
LUK.23.3	Mime bafaliyelu miwec, “Yogo hocne gageuc migic.”
LUK.23.4	Aime Pailatdi depec-baba ngic micne nga habu yengele miwec, “Ngic yagodi mimipang yowa monic mi ewaliwec, sowacneine basackegabac.”
LUK.23.5	Mime yengebac sanangkelu miibong, “Ye ngic-ngigac weduyeleme kwele fangke-fangke Galilihocniyac fungkelu aiyele kwesicgu Yudeya himongka sawelu iwa motogac.”
LUK.23.6	Inguc mibong Pailat ye yogo ngagelu uwayelewec, “Ngic yago Galilihocni, me?” 
LUK.23.7	Ailu ye Yesule fungine ngagelu Herodedi himong damongkegac, ye iwacni, inguc ngagewec. Ngagelu Herodedi dameng iwahac Yerusalem inguchac gawecte Yesu saleme yela hikewec.
LUK.23.8	Aime Herode ye Yesule siduc biyac ngagewecte Yesudi aibaba kucineholec gocne bame nganinogale ngagelu gawec. Inguc ngagelu dameng dalicne Yesu basackelu gawecte ailu Yesu yela bahikebong kwele-madic benang ngagewec. 
LUK.23.9	Ngagelu Yesu uuwa homacne uwacnowec, aime yedibac uuwa ameine monic mi bafaliyecnome 
LUK.23.10	depec-baba ngic micne, nga Wapongte yefe-yowale wewedu ngic yengi wele domalu yele fungine sanangneyac benang miibong. 
LUK.23.11	Herode nga hudu-babale ngicfocine yenge ye lobeelu migoi aicnolu ngakpi monic hibiineholec holecnobong haume, Pailatla hatacmac salecebame bahikeibong. 
LUK.23.12	Aime Herode nga Pailat yeke esecne ngaba-ngaba gaiboc hadeng iwahac ago-ago aiiboc.
LUK.23.13	Aime Pailat ye depec-baba ngic micne nga micne-baba ailu ngic-ngigac wacebame weleyackebong 
LUK.23.14	yanguc milu edocebawec, “Ngic yago ye ngic-ngigacfocnonggeng kwelengineng bafangkecaigac, inguc milu bawelegabiyeng. Nga wiyac nganilu yowawa logaing, yogo nani ngengele dongewa uwacnobe miyac aigac. Aime sowacneine basackegabac. 
LUK.23.15	Nga Herode ye inguchac ngagelu moc bafaliyeme balu welegaing. Inguc aime, ngic yagodi sowacne monic mi aiyecka nani homacka lodactelesoc mi aigac, yogo ngage-motodaing. 
LUK.23.16	Inguc aime ye weboting gocne aicnolu hegilebe hikenale ngagegabac.”
LUK.23.17	[Ailu ewalicebaicnele hombang damengka gawanadi ngic moniyang muc-mackacni lukecnoningte, aibaba i fawecte]
LUK.23.18	habutowa sasawadi yenge aukwelu miibong, “Ye wehomalu Barabas lukenolec!” 
LUK.23.19	Barabas ye molic-molic taonka ngic-ngigac yenge kwele fangke-fangke aibaba ailu ngic wehomawecte, muc-macka loibong.
LUK.23.20	Nga Pailat yedibac Yesu lukecnome hikenale ngagelu ngic-ngigac yengela hatacmac sanangkelu miwec. 
LUK.23.21	Mime yenge aukwelu miibong, “Ye malicpongka weng homana, ye malicpongka weng homana!”
LUK.23.22	Aukwebong dameng habackang aime, Pailatdi edocebalu miwec, “Ngic yago ye oma sowacne benang bafuwawec? Na sowacneine monic mi bafuwalu homacka lodactelesoc mi aigac. Inguc aime weboting aicnolu hegilebe hikenale ngagegabac.”
LUK.23.23	Mime yenge malicpongka homanale sanangkelu dacineholec aukwelu Pailatle yowa ewalilu hendolong bafuwaibong. Inguc aibong 
LUK.23.24	Pailat ye yengele yowa ngageyelelu Yesu mimoctowec. 
LUK.23.25	Ailu ngic yogo kwele fangke-fangke aibaba aigacgu ngic wehomame muc-macka lobong ngiyewec, ye lukecnoningte miibong, ye lukecnolu Yesubac molenginang lome ngage-ngagengineng balaibeningte hegileyelewec.
LUK.23.26	Hegileyeleme hudu-baba ngic yengi Yesu bahikelu nganibong ngic monic Sairini taonkacni, wacine Simon, ye nosing bolewacni weleme yefewa bafuwalu yedi Yesule malicpong tengkenale aicnobong tengkelu Yesu balaibewec.
LUK.23.27	Aime ngic-ngigac habu sugucnedi balaibeibong, yengele hewackacni ngigac homacne yenge yele mihiyac ailu kwele-sowac sugucne aiibong. 
LUK.23.28+LUK.23.29+LUK.23.30	Inguc aibong Yesudi hefaliyelu yanguc edocebawec, “Dameng monic weleme, iwa ngic-ngigac yenge yanguc midaingte, ‘Ngigac hufing nga kogoc mi baibong, ailu amuc mi gumecebaibong, yenge kwele-angackolec.’
LUK.23.28+LUK.23.29+LUK.23.30	‘Dameng iwa ngic-ngigac yenge kupicte midaingte, “Witinonggang walu famacnubac!” Nga fegengte yanguc midaingte, “Fouckelu somecnubac!” ’
LUK.23.28+LUK.23.29+LUK.23.30	Ilec ailu Yerusalemkocni ngigac-adu, ngenge nale mi hiyaning! Ngenge ngengileng nga adu-madecfocngineng, yengele ailubac hiyaning! 
LUK.23.31	Yoc sabaineholec domaemewa yela aibaba ingucne aigaing. Aime yoc ye biyac homaicne, ibac sowale-benangkedaicte.”
LUK.23.32	Aime kindololo ngic yaeckang yeke Yesuholec wecepaningte inguchac bacepalu hike 
LUK.23.33	himong monic wacine Hodoc-luwe, iwa hikelu Yesu malicpongka weibong ailu kindololo ngic monic folewapec nga monic kanawapec, inguc wecepaibong. 
LUK.23.34	Wecebabong Yesudi miwec, “Mamac, bole bagaing, yogo mi ngage-motolu aigaingte ailu ga bikicngineng hegilenong!” Ailu yenge ngakpi-kpolucine loling monic ailu bauckelu lanaguibong.
LUK.23.35	Ngic-ngigac yenge wiyac fikewec, i ngani domaebongka Yuda-ngic micnefocnginengkolec yenge inguchac misulec aicnolu miibong, “Ye Wapongte Mesia bawosaecine aigacka, ye ngic-ngigac gocne baficebawec, ingucneyac yeicne baficnaguna.”
LUK.23.36	Aime hudu-baba ngic yenge inguchac midelec aicnolu yele emewa welelu waing hobecineholec yela sungkecnolu
LUK.23.37	yanguc miibong, “Ga Yuda-ngic yengele ngictau gagickabac geicne baficnaguc!”
LUK.23.38	Aime yele hodoc feina yowa yanguc kwelengkeicne domawec, “Yago Yuda-ngic yengele ngictau.”
LUK.23.39	Nga kindololo ngic yaeckang yekelacni monic domawec, yedi Yesu mimi-soling aicnolu miwec, “Ga Mesia aigicka geicne baficnagulu noke inguchac baficnupac!”
LUK.23.40	Inguc mime agoinedi kpatalacnolu yowa aicnolu miwec, “Ga ye ameine bagac ingucneyac bagamec, Wapongte mi hangocgugac, me? 
LUK.23.41	Nokilec kindololononggecte ameine aibaba dondonne inguc ainotegaing nga ngic yago yedibac sowacne monic mi bafuwawec.” 
LUK.23.42	Inguc milu Yesule miwec, “Yesu, ga ngani-damonggona hike sulumelu ngictaule bole balu na ngagesicnudamec!”
LUK.23.43	Mime Yesudi miwec, “Yakumac hocne naholec honocmengka gadabelecte, yogo foinac benang edocgugabac.”
LUK.23.44	Aime wenacka dameng 12 kilok aime iwahac mac kundung kwelu himong sockelu falu game 3 kilok aiwec. 
LUK.23.45	Aime wenac-dongeine kundung kwewec, dameng iwahac Ibu-kulucka kpoluctowa kuluc-kweline gbagbacne benang nuina domacaigac, yogo fouckeme yaeckang aiwec.
LUK.23.46	Aime Yesudi malac sugucneyac wackelu miwec,
LUK.23.46	“Mamac, ilucne molegona logabac!” 
LUK.23.46	Inguc mime asuine kwedickewec.
LUK.23.47	Aime hudu-baba ngic yengele damongti inguc nganilu Wapong mimadickelu miwec, “Ngic yago ye sowacneine mikac, i noine.” 
LUK.23.48	Aime ngic-ngigac sasawa yenge aibaba fikewec, yogo ngani-ngagec ainogale kwesiibong, yenge aibaba yogo fikeme nganilu mondacngineng welu hiyalu macnginang hikeibong.
LUK.23.49	Nga Yesule alingfocine sasawa nga ngigac gocne Yesu balaibelu Galilihocni kwesiibong, yengebac welelu dalicka domalu aibaba fikewec, yogo nganiibong.
LUK.23.50+LUK.23.51	Aime Yuda himongka taon monic Arimatea iwacni ngic monic gawec wacine Yosefe. Ye Yuda-ngic yengele tutumangtowale memba monic. Ye
LUK.23.52	Mi madickeme ye Pailatla hikelu Yesule kponggbong banale uwacnowec. 
LUK.23.53	Uwacnome ngagecnome ye Yesule kponggbong bamoctolu lineng-kpoluc yogodi ebeckelu bahikelu dongesi monic gbolicne, iwa loibong.
LUK.23.54	Aime hadeng yogo Sabatle efec-tafec dameng aime, Sabat dameng fungkenogale aiwec.
LUK.23.55	Aime Galili prowinswacni ngigac gocne Yesu balaibelu gaibong, yenge Yosefe balaibelu dongesiwa hikelu Yesule kponggbong loibong, yogo ngani-ngagec ailu 
LUK.23.56	hatacmac hefaliyelu macnginang hikelu kponggbong ilec sanda hoine madicne baba-madic aiibong, ailu Sabatle yefe fagac, i balaibelu bole mikac ngiye-ngageibong.
LUK.24.1	Sonda ubiyacte mac sae-saele ngigac yenge sanda hoine madicne baba-madic aiibong, yogo balu dongesiwa hikeibong. 
LUK.24.2	Hikelu nganibong posatowa dongesi yefeine hedickeicne yogo biyac balu igockeicne, aime dongesi nuine moc angkelu domame, 
LUK.24.3	ngigac yenge dongesi kwelina felu Sugucne Yesule kponggbong basackeibong. 
LUK.24.4	Ailu yenge oma wiyac fikegac milu ngage-bibiyelu domaebongka iwahac ngic yaeckang, ngakpinginec kwalacne benang angocineholec, yeki welelu dongenginang fikelu domaiboc. 
LUK.24.5	Domaboc ngigac yenge hangocebame ngosockelu haicngineng himongka heluluckelu ngiyeebongka, ngic yaeckang yeki yanguc edocebaiboc, “Ngenge ngic gagaineholec omale dongesiwa basackegaing? 
LUK.24.6	Ye hocne Wapongti homackacni biyac bagboliyeme fangkeyec, yawa mi fagac. Aime ye Galili hikeebongka yowa edocngebawec, yogo ngagesidaing.
LUK.24.7	‘Ngicte Madec ye bikic-baba yengele molewa lobong, yengi balu malicpongka webong homadaicte,’ yogo fikenale miwec. ‘Aime hadeng habackang aime, hatacmac gboliyelu fangkedacte.’” 
LUK.24.8	Mime ngigac yenge yedi yowa yogo biyac miwec, i ngagesiibong.
LUK.24.9	Ngagesilu dongesiwacni hatacmac hefaliye hikelu salecebaicne 11, nga agofocngineng aibaba sasawa fikewec, yogo edocebayackeibong. 
LUK.24.10	Ngigac hikeibong, yenge wacngineng Maria Magadalen, nga Yoana ailu Maria Yakobos nenggacine, ailu ngigac gocne yenge momoc hikeibong, yenge siduc yogoyac salecebaicne edocebaibong. 
LUK.24.11	Aime ngigac yenge yowa miibong, i yenge ngagebong sisifucine aime yowangineng mi ngagesingkeibong. 
LUK.24.12	Inguc aime Pita ye sifu fangke gasackelu dongesiwa hikewec. Hikelu dongesiwa fakanelu nganime kpolucti sugu ngiyewec. Ye inguc nganilu ngage-ngage bole balu hatacmac hefaliye hikewec.
LUK.24.13	Aime hadeng iwahac ngic yaeckang Yesu balaibecaigaic, yeke mac monic wacine Emeus, iwa hikenogale hikeiboc. Mac, yogo Yerusalemkocni dalicneine 11 kilomita, ingucne ngiyewec. 
LUK.24.14	Aime yeke aibaba sasawa fikewec, ilec mingagec ailu hikeiboc. 
LUK.24.15	Yeke yowa ilec mingagec ailu ngage-ngage bole balu hikeebocka, Yesu yeicne hikelu yekela fikeyeteme yekeholec hikeibong. 
LUK.24.16	Ailu donge basifuc aiyeteme yeke ye nalic mi ngani-motoiboc.
LUK.24.17	Inguc aime Yesudi uwayetelu miwec, “Ngeke yefewa oma wiyacte ngekilackac mingagec aigaic?”
LUK.24.17	Mime yeke kwele-sowac silic ailu waickelu domaiboc. 
LUK.24.18	Domalu monic wacine Kleopas, yedi uwacnolu miwec, “Ga kwilic ngic moniyangti sugu Yerusalem gaebengka, Sonda yogolec kwelina iwa aibaba fikeyec yogo mi ngagegic, me?”
LUK.24.19	Mime yedi miwec, “Oma aibaba fikeyec?”
LUK.24.19	Inguc mime yeki edolu miiboc, “Yesu Nasaret-hocni yela aibaba fikeyec. Ye Wapongte sinaic mimi monic, ailu Wapong nga ngic yengele dongewa yowa miwec, nga aibaba sasawa bawec, yogo kucineholec benang aiwec. 
LUK.24.20	Aime depec-baba ngic micne nga micnefocnonggeng, yengi ye homanale milu gamang yengele molewa lobong, yengi malicpongka webong homawec. 
LUK.24.21	Aime nonge yanguc ngagelu gaibeng: Ye hocne Israel ngic-ngigac witickacni lukecnubadaicte. Ailubac aibaba fikewec, yogolec hadeng yakumac habackang aigac.
LUK.24.22+LUK.24.23	Aime ngigac gocne nongele alingkacni, yenge yakumac ubiyacte benang dongesiwa hikelu kponggbongine basackegaing. Basackelu hefaliye welelu yanguc edocnubagaing, ‘Angelo yaeckang yeki fikenolelu yanguc migaic, “Yesu biyac gboliyelu fangkeyec gbolicne gagac!” ’ Inguc edocnubabong kwatackegabeleng. 
LUK.24.24	Nongelacni ngic gocnedi dongesiwa hikelu ngigac yenge migaing inguc benang bafuwagaing, ailu yeicnebac mi nganigaing.”
LUK.24.25	Miboc Yesudi edocepawec, “Ngeke ngage-ngagenginec mikac, nga kwelenginec bengone benang, aime Wapongte sinaic mimi yenge biyachac yowa sasawa miibong, yogo biyac mi ngagesingkecaigaic. 
LUK.24.26	I yanguc fikenale miibong, ‘Mesia ye doic ngageme motome wac-bingec feicne nalic badaicte.’”
LUK.24.27	Aime yeicne siduc Wapongte hibiwa kwelengkeicne fayackegac, i Mosesle hibiwacni molickelu hikecgu Wapongte sinaic mimi sasawa yengi yele siduc kwelengkeibong, ilec fungine mime yegengkeyetewec.
LUK.24.28	Aime mac hikenogale hikeiboc, yogo bangkalelu Yesu ye mochac hikenogale silic ingucne aime, 
LUK.24.29	yeki kpatalacnolu miiboc, “Mac aweleme kundung kwenale aigac, ga nokeholec hikenang!” Inguc miboc yekeholec macka felu ngiyeibong.
LUK.24.30	Yesu ye yekeholec ngiyelu nosing nonogale bret balu yambung-yowa milu bauckelu yeteme, 
LUK.24.31	dongenginec lokeme Yesu ngani-motoebocka, ye iwahac mime aockeme 
LUK.24.32	yekilackac mingagec ailu miiboc, “Noine benang, yefewa Wapongte hibile fungine edocnupalu wedunotelu mime yegengkeme kwelenonggecti fangke-benangkegac.”
LUK.24.33	Aime yeke iwahac fangkelu hefaliye hatacmac Yerusalem hikelu salecebaicne 11, agofocnginengkolec kpatulelu ngiyeebongka bafuwacebaiboc. 
LUK.24.34	Bafuwacebaboc yengi edocepalu yanguc miibong, “Sugucne ye noine homackacni gboliyelu fangkegac, ye Simon fikecnogacyac!”
LUK.24.35	Mibong yeki yefewa yekela aibaba fikewec, nga Yesudi bret bauckeme ngani-motoiboc, ilec siduc aiyeleiboc.
LUK.24.36	Aiyeleboc yenge yowa i ngagelu ngiyeebongka, Yesu yeicne hewacnginang domalu miwec, “Kwele-efec ngengela fadaic.”
LUK.24.37	Inguc mime yenge kwatackelu hangocebame ngageibong, “Ngic ilucine nganigabeleng.”
LUK.24.38	Inguc ngagebong miwec, “Ngenge omale mimedec ailu ngageboc aigaing? 
LUK.24.39	Ibac naneuc gagabac, ngenge hige-molene nganining. Iluc yengebac luwe-biuc mikac ilec wele oiyacnulu ngagening, nabac luwe-biuckolec.”
LUK.24.40	Inguc milu hige-moleine edalicebame 
LUK.24.41	yenge kwatackeibong, ailu kwele-madictowa ngagelu sifu mi ngagesingkeibong, aime yedi uwayelelu miwec, “Ngenge nosing monic lobong ngiyegac, me?” 
LUK.24.42	Mime yenge misa-sic lobeicnele nebocine lacnobong 
LUK.24.43	balu dongenginang nowec.
LUK.24.44	Nolu yanguc edocebawec, “Ngengeholec gaibawa yanguc biyac edocngebaiba: Wiyac sasawa nale ngagelu Mosesle yefe-yowale hibiwa, nga Wapongte sinaic mimi yengele hibiwa, ailu Miti geewa kwelengkeicne fagac, yogo sasawa noine fikedaic.”
LUK.24.45	Inguc milu yedi iwayac ngage-ngagengineng mime yegengkeyeleme Wapongte hibi ngage-motobong 
LUK.24.46	yanguc taockelu miwec, “Ilec ailu yanguc kwelengkeicne fagac: Mesia ye doicka webong homame hadeng habackangka hatacmac gboliyelu fangkedaicte. 
LUK.24.47	Aime yenge yele wacka kwelengineng hefaliyebong, bikic hegileyelenale yefe yogo Yerusalem mackacni fungkelu himongne himongne yowa mibong yegengkelu hikedaicte. 
LUK.24.48	Aime ngengela aibaba i hocne dongenginang fikegac, yogo mibong yegengkedaic.
LUK.24.49	Ailu Mamacnedi mipangkelu miwec, nani yogo salengelebe badaing. Ailu ngenge taon yago mi hegileebongka wilengkacni kuc ngeledaicte, i noine.”
LUK.24.50	Aime Yesu ye molickeyeleme taon hegilelu lobeina Betani mac-kpisicna hikelu iwa moleine bafangkelu yambungebalu 
LUK.24.51	gaemewa, Wapongti bame honocmengka fewec. 
LUK.24.52	Feme yenge afeelu angac sugucne ngagelu Yerusalem hatacmac hefaliye hikelu 
LUK.24.53	damengsoc Ibu-kulucka galu Wapong mimadickelu gaibong.
ACT.1.1	O Teofilus, na esecne yowa kwelengkegeleiba, yogo Yesudi fungkelu bole bawec ailu mic-yowaine wedunolewec.
ACT.1.2	Ye boleine bagacgu damengngine bangkale welewec iwa salecebaicne esecne bawosaecebawec, yenge Tili Asule kucka bole-aling mimiloc aiyelelu honocmengka
ACT.1.3	Ye doic sugucne ngagelu homackacni hatacmac gboliyelu fangke hadeng 40le kwelina yeuctiyac fike-sang aiyelelu pasi fungine fungine balu Wapongte ngani-damongte
ACT.1.4	Ailu yengeholec ngiye-fangkec ailu yowa yanguc edocebawec, “Ngenge Yerusalem biyac mi hegiledaing. Mamacte mimipang yowa edocngebabe ngageibong, yogolec noine fikenale wangec gadabiyeng.
ACT.1.5	Yogo yangucte, Yohane ye misa biyachac lowayelewec, nga yabac, dameng mi daliweme Wapongti Tili Asu lowangeledaicte.”
ACT.1.6	Aime kpaduckelu ngiyeibong yengi uwacnoibong, “Sugucne, ga yakumac dameng yagowahac Israel ngic-ngigac hatacmac kpaducnubang nonge nongileng himongte ngictauholec
ACT.1.7	Inguc mibong yanguc edocebawec, “Mamac ye kuc sasawainedi hifa nga wenac ailu dameng fungine fungine lowec fagac, dameng yogo yeuc sugu ngagegac. Ilec damengte ngage-ngage mi ngeleicne.
ACT.1.8	Ngagegaing, Tili Asudi ngengele kwelewa haulu kuc ngeleme ngenge siduc-mimifocne aidaingte. Nga ngenge Yerusalem yawa ailu Yudeya
ACT.1.9	Yesu ye inguc edocebame Wapongti ye dongenginang balu fewec. Feme kaguwadi dongengineng hedickeme bafewec.
ACT.1.10	Bafeme yenge basackelu sawawa ngani domaebongka ngic yaeckang ngakpinginec kwalac-kwalac benangti biyac iwahac fikelu domaiboc. 
ACT.1.11	Domalu yanguc edocebaiboc, “Galili prowinswacni ngic, ngenge omale dongengineng sawawa hilalu domagaing? Wapongti Yesu bame hegilecngebalu honocmengka fegac. Ailu ye feme nganigaing, ye hocne gacgu silicine ingucnehac kwesidaicte.”
ACT.1.12	Aime salecebaicne yenge Oliwa kupic feinacni hefaliye walu Yerusalem hikeibong, Yefe yogo ye 1 kilomita ngama ingucne.
ACT.1.13	Yerusalem hikelu mac kweline monic witina ngiye-fangkec ailu gaibong, iwa felu ngiyeibong. Ngiyeibong, yengele wac-aling yanguc:
ACT.1.13	Pita,
ACT.1.13	Yohane,
ACT.1.13	Yakobos,
ACT.1.13	Endru,
ACT.1.13	Filip,
ACT.1.13	Tomas,
ACT.1.13	Batolomeu,
ACT.1.13	Mataio,
ACT.1.13	Yakobo Alfaiusle madec,
ACT.1.13	Simon ye Selot wackeibong,
ACT.1.13	nga Yudas Yakobole madec.
ACT.1.14	Ngic yogo yenge hocne kwele moniyang ailu mimiloc bole duduhuc balu gaibong. Inguc aiyebongka Yesule nenggac Maria, nga ngigac Yesu balaibelu gaibong, ailu Yesu gbafocine, yenge ngic yogo yengeholec momoc galu mimiloc bole balu gaibong.
ACT.1.15	Hadeng gocna Yesule agofocine 120 ngama ingucne kpaduckelu ngiyeebongka Pitadi hewacnginang domalu yanguc edocebawec, 
ACT.1.16	“Agofocne, ngagening, Yudasdi ngic mengocebame hikecgu Yesu baibong, yele hocne Tili Asudi biyachac Dawidile micka yowa lome Wapongte hibiwa kwelengkewec, yogo noine fikewec, yogolec inguc aiwec.
ACT.1.17	Yudas esecne salecebaicne nongileng aling ailu gawec, ye nongileng momoc Sugucnele bole banangte minoleicne.” Inguc miwec.
ACT.1.18	(Ngic yedi aibaba sowacnele moneng balu bole himong monic fuli bawec, iwa hikelu hehomame hodocti hau kweme gobeine fouckeme hahungngine himongka wayackewec.
ACT.1.19	Aime yogolec siduc Yerusalem ngic-ngigac sasawadi ngageibong, himong yogolec wacine yowanginang yefe Akeldama wackeibong, fungine yanguc, Himong sac wawecka.)
ACT.1.20	Yanguc miwec, “Miti Geewa Yudasle yowa yanguc kwelengkeicne fagac,
ACT.1.20	‘Ye mac-himongine kisi ailu fame ngic monicti iwa mi ngiyedaic.’ 
ACT.1.20	Ailu hatacmac yanguc,
ACT.1.20	‘Ngic monicti yele ameine bole badaic.’ 
ACT.1.21+ACT.1.22	Ilec ngic monic yele ameine bawosaedabeleng. Yohanedi Yesu misa lowacnome boleine fungke balu nongilengkolec lec-welec ailu gacgu Wapongti bame honocmengka fewec, dameng iwa ngic nongilengkolec gaibong, ngic yogo yengele hewackacni ngic monic bawosaeme yedi nongilengkolec momoc galu Yesu homackacni fangkewec, ilec siduc momoc midaicte.”
ACT.1.23	Pitadi inguc mime ngic yaeckang bafuwacepaibong: Monic wacine Yosefe Basabas wackelu gaibong, ye wacine monic Yastus, ailu agoine Matias. 
ACT.1.24	Bafuwacepalu yanguc milu milockeibong, “O, Sugucne kwelewa ngani-ngani fileine, ga ngic yaeckang yago yekelacni weni yogo bawosaelu edalicnubang nganinang. 
ACT.1.25	Nganibeng yedi salecebaicne bole balu Yudasle ameine bole badaicte. Yudas ye bole yogo hegilelu yeicne yefe monicka hikewec.” 
ACT.1.26	Inguc milu milockelu bawosaecepanogale wac kwelengkelu lobong Matiasle wac fikeme salecebaicne 11 yengeholec taockeibong.
ACT.2.1	Pentikos ngiye-ngiye dameng bangkaleme yengung sugu mac monicka kpaduckelu momoc ngiyeibong.
ACT.2.2	Ngiyeebongka honocmengkacni uc sugucne monic gbelong sugucne wecaigac, ilec ucine ingucnedi iwahac benang fikelu wawec. Walu mac ngiyeibong, ilec kwelina wakeme 
ACT.2.3	yenge silicine yanguc nganiibong: Dac-ubilang ingucnedi fikelu ngic-ngigac hodocnginangsoc fouckelu ngiyeyackewec.
ACT.2.4	Aime Tili Asudi kwelenginang haulu wakeme yowa silicine monic-monic miibong. Asudi filesoc inguc ainingte aiyeleme yowa miibong.
ACT.2.5	Aime Yuda-ngic
ACT.2.6	Nga uc sugucne fikeme habu homacnedi yogo ngagelu kwesi kpaduckelu mimedec aiibong. Yogo yangucte, Tili Asuholec yenge ngic-ngigac yengele yowanginang yefe filesoc filesoc mibong ngageibong. 
ACT.2.7	Ngagelu mimedec ailu welecebalu miibong, “Ngic yago yowa migaing, yenge sasawadi Galili ngic. 
ACT.2.8	Nga yenge wenucka nongileng yowanonggang benang filesoc filesoc mibong ngagegabeleng?
ACT.2.9	“Nonge yago Patia-ngic nga Midia-ngic ailu Elam-ngic, me Mesopotamia himongkacni nga Yudeya himongkacni ailu Kapadosia himongkacni, nonge Pontus himongkacni nga Asia prowinswacni, 
ACT.2.10	ailu hatac Frigia himongkacni, nga Pamfilia himongkacni nga Aigita himongkacni ailu Libia himongka Sairini mac mecina mecina, yogowacni ailu Roma taonkacni kwesiicne. 
ACT.2.11	Yogo yenge Yuda-ngic nga Israel yengele alingkacni miyacti Yuda-ngic yengeholec taockelu gaibong; Krit-ngic ailu Arebia-ngic. Nongileng inguchac galu yowanonggangsoc Wapong pasitowainele yowa silicine mibong ngagegabeleng.” 
ACT.2.12	Inguc milu mimedec ailu ngage-bibiyelu mingagec ailu miibong, “Pasi fikegac, yogo wiyac silicine monic benang, i mi ngage-motogabeleng.”
ACT.2.13	Gocnedibac yowa kwekwe ailu yanguc miibong, “Yenge waing misa homacne nolu kwelengineng sifuwegac.”
ACT.2.14	Inguc mibong salecebaicne 12 domalu Pita ye sanangneyac wackelu yanguc edocebawec, “Yudeya-ngic ailu ngic-ngigac sasawa Yerusalem gagabiyeng, na pasi yagolec fungine mibe yegengkengeleme ngagening. 
ACT.2.15	Ngenge ngic yogo nganicebalu yanguc ngagesigaing, ‘Waing misa nolu kwelengineng sifuwegac.’ Inguc mi ngagedaing. Yakumac ubiyacte 9 kilok aigac waing misa mi nogaing, miyac.
ACT.2.16	Nga pasi yogolec hocne, Wapongte sinaic mimi Yoeldi yowa yanguc miwec,
ACT.2.17	‘Wapongti yanguc miwec, Dameng motonogale aiyemewa na Asune sotiyebe wame ngic-ngigac sasawadi bayackedaingte. Ailu adu-madecfocngineng yenge sinaic yowa midaingte, nga soc-gboli madecfocngineng gung-didicka wiyac nganidaingte, ailu ngic sugucnefocngineng gungka wiyac nganidaingte. 
ACT.2.18	Ailu dameng iwayac na kwelec kwekwefocne, ngic nga ngigac, yengela Asune sotiyebe wame yenge sinaic yowa midaingte. 
ACT.2.19	Ailu mibe wilini sawawa sowi fikedaicte. Nga dumeng himongka pasi bibiineholec silicine fungine fungine fikedaicte. Sac nga dac ailu hasoc sugucne fikedaicte. 
ACT.2.20	Wenac-dongeine bafaliyelu kundung kwedaicte nga tamacne sac ingucne aidaicte. Yogo motome Sugucnele damengtowa kucine nga wac feicneine fikedaicte. 
ACT.2.21	Aime ngic-ngigac yenge 
ACT.2.22	“Israel ngic, na edocngebabe ngagening, Yesu Nasaret-hocni, ye Wapongti baefeckelu nenggac ngiyecnome hewacnginang pasi kucineholec nga pasi mi ngani-nganiine ailu pasi bibiineholec bawec. Yogo biyac ngage-motolu fungine ngani-motodaingte. 
ACT.2.23	Yele hocne Wapongti biyachac ngageme fawec, ilec yefe mimoctolu ngengele molewa lowec. Ngengi sanangnehac milu wackelu, ngic Wapong mi ngagegaing, yengele molewa lolu edocebabong yengi ye malicpongka webong homawec. 
ACT.2.24	Aime homacte kucti ye socne mi bawecte Wapongti homacte doickacni baickelu homackacni bagboliyeme fangkewec. 
ACT.2.25	Dawididi yele mic balu yanguc miwec,
ACT.2.25	‘Na damengsoc dongene 
ACT.2.26	Ilec ube-kwelena kwele-madic ngagelu micnedi belic-belic yowa aime socnedi ingucneyac ngagesingkelu gadacte. 
ACT.2.27	Ga kwele ilucne hegileng homac macka nalic mi gadaicte. Ga ngicgone gbagbacne hegileengka dongesiwa nalic mi kpeleckelu howacine aidaicte. 
ACT.2.28	Gagi gagale yefe weduneleing. Gale dongewa gaebewa belic-belic sugucne benang aineledamecte.’ 
ACT.2.28	Yowa yogo Dawididi mime yegengkewec.
ACT.2.29	“Alingfocne, ngambononggeng Dawidile fungine hangoc mikac yanguc milu edocngebabe, ye homame longkeibong. Aime dongesiine fawec, yakumac fagac.
ACT.2.30	Ye Wapongte sinaic mimi gawecka yanguc ngagewec,
ACT.2.30	‘Wapongti yele ngambofocine yengele alingkacni madecine monic bawosaeme yedi ngictau ngiye-ngiyewa lome ngiyenale mimipang sanangne mipangkewec.’
ACT.2.31	Yogo nganilu ngageme Mesia
ACT.2.31	‘Wapongti hegileme homac macka nalic mi fadaicte nga socine mi kpeleckelu howacine aidaicte.’ 
ACT.2.32	Aime Yesu ye hocne Wapongti homackacni yeuckeme fangkeme nonge dongenonggengti noine nganiibeng. 
ACT.2.33	Wapongti bafangkeme felu mole-foleina domawec. Nga Mamacinedi esecne Tili Asu lacnonale mipangkewec, ye yogo balu saleme wawec, yogo yakumac hocne ngani-ngagec aigaing.
ACT.2.34	Dawidi ye honocmengka Yesu fewec ingucneyac mi fewec, miyac. Yedibac yowa yanguc sugu miwec,
ACT.2.35	ngabafocgone higegonele bageina locebabe gagi yenge damongebadamecte.” ’ 
ACT.2.36	Ilec ailu Israel ngic-ngigac sasawa, ngenge yanguc ngage-benangkedaing: Ngenge Yesu malicpongka weibong, ngic yogo hocne Wapongti Sugucne nga Mesianonggeng lonolewec gagac.”
ACT.2.37	Pita ye ngic-ngigac yowa inguc edocebame yenge kwelengineng fangkeme hangocebame yeicne nga salecebaicne alingfocine yanguc uwayeleibong, “Alingfoc, nonge wenuc aibeng, bikicnonggeng miyac aidaicte?”
ACT.2.38	Inguc mibong Pitadi yanguc edocebawec, “Bikicngineng hegilenale ngenge filesoc filesoc Yesu Kristole wacka kwelengineng hefaliyeme misa lowaning. Inguc aibong Wapongti kwele-madicte Tili Asu ngeledaicte. 
ACT.2.39	Nga Asu ngelenale mipangkewec, yogo ngengileng nga adu-madecfocngineng gagaing ailu dalickacni gagaing, ngenge Sugucne Wapongnonggengti wacngebalu hefolecngebame kwelengineng hefaliyeme nalic badaingte.”
ACT.2.40	Pita ye sawang-yowa inguc milu yowa homacne taockelu yanguc mime yegengkeibong, “Sugucnedi ngic yakumac galu sowaledaingte yengeholec sowalelu miyac aidaingkale ngenge kwelengineng hefaliyeme yengelacni baicngebame wasecne aidaingte!” 
ACT.2.41	Aime hadeng iwahac ngic-ngigac 3 tausen ngama ingucnedi yenge Pitale yowa ngagesingkelu misa lowalu Yesule habuwa taockeibong.
ACT.2.42	Aime salecebaicne yengi siduc madicne weduyelebong yogo ngagelu yengileng yefe basanangke galu kweledi mingagec ailu kwele moniyangka bret baucke nolu
ACT.2.43	Nga salecebaicne yengela pasi mi ngani-nganiine nga pasi bibiineholec fikeme ngic-ngigac sasawadi mimedec aiibong. 
ACT.2.44	Aime Yesu ngagesingkeibong, yenge kwele moniyangka wiyac sasawangineng yogo balu gaibong.
ACT.2.45	Ailu yenge himong nga hiye-mafangineng salelu moneng balu agofocngineng wiyac basackeibongsoc botoc balu yelelu gaibong. 
ACT.2.46	Nga ngic-ngigac hadengsoc Ibu-kulucka kwele moniyang ailu kpaduckelu gaibong, yenge kwele moniyangka macsoc macsoc bret baucke nolu nosingngineng yogo kwele-madicka botoc balu yengileng ngageboc mi ailu gaibong. 
ACT.2.47	Inguc ailu Wapong mitengkelu gabong ngic-ngigac sasawa habutowadi yenge angac ngageyeleibong. Aime Sugucnedi hadengne hadengne ngic-ngigac bikickacni baicebame wasecne ailu yengileng alingka taockeibong.
ACT.3.1	Hadeng monicka mac awelelu 3 kilok aime mimiloc dameng aime Pita nga Yohane yeke Ibu-kulucka feiboc. 
ACT.3.2	Aime ngic monic hige-sowac nenggacte gobe kwelinacni ingucne fikewec, ye Ibu-kulucte odale nu monic wacine Nusalic, iwa hadengne hadengne tengke felu lobong ngiyelu gawec. Ye ngic-ngigac Ibu-kulucka fec-wac ailu gaibong, yengela kwele-madicka monengte milocebalu gawec. 
ACT.3.3	Ngic yogodi Pita nga Yohane yeke Ibu-kulucka fenogale aiboc nganicepalu inguchac kwele-madicka monengte milocepawec. 
ACT.3.4	Milocepame yeke ye ngani-lilickeiboc. Ngani-lilickelu Pitadi yanguc edowec, “Ga nganicnupac!”
ACT.3.5	Inguc mime ngagewec, “Yeke wiyac monic nelenicte migabiyec.” Inguc ngagelu donge hilalu nganicepawec.
ACT.3.6	Nganicepame Pitadi yanguc edowec, “Na monengne mikac aime wiyac moniyang fanelegac, yogo sugu baficgube! Yesu Kristo Nasaret-hocni, yele wacka fangkelu hikec.”
ACT.3.7	Inguc milu mole-foleine balu bafangkeme iwahac higeine nga dikilikicine sanangkewec. 
ACT.3.8	Sanangkeme kucineholec wintacke fe-wac domalu yekeholec Ibu-kulucka momoc feibong. Felu yeuctiyac fec-wac nga yefe lec-welec ailu Wapong mimadickewec. 
ACT.3.9	Wapong mimadickelu lec-welec aiyemewa ngic-ngigac gocne yengi nganilu miibong, 
ACT.3.10	“Ye hocne Ibu-kulucte nu wacine Nusalic, iwa monengte milocebalu gawec.” Inguc milu ngani-motolu kwatackelu medecebawec.
ACT.3.11	Ngic ye Pita nga Yohane yeke bakatacepalu ngic-ngigac homacnedi Ibu-kulucte sobeng mecina dakec monic fawec, wacine Solomonte Dakec, iwa yekela hikelu kpaduckelu mimedec aiibong. 
ACT.3.12	Aibong Pitadi nganicebalu ngic-ngigac yanguc edocebawec, “Israel ngic, ngenge ngic yago nganilu mimedec mi aidaing. Ailu ngenge noke mi nganicnupadabiyeng. Pasi yogo nokele kucka mi fikegac nga yogo noke Sugucnele dongewa madicne gagabelec i mi ngagedaing. 
ACT.3.13	Yogo miyac, ngambofocnonggeng Abraham nga Aisak ailu Yakobo, yengele Wapong ye hocne bole-madecine Yesu afeewec. Ngengebac ye lobe holecnolu Israel yengele alingkacni miyac, yogo yengele molewa loibong. Foinac, Pailatdi yowaine wosaelu lukenogale mimoctowec. Aime ngengebac hegileibong.
ACT.3.14	Ye hocne ngic gbagbacne nga pasi dondonne bagagac
ACT.3.15	gagale micne-baba weibong. Nga Wapongti ye homackacni bagboliyeme fangkewec, noke yogo nganiibecte migabelec. 
ACT.3.16	Nga noke Yesule wac wackelu ngagesingkegabelecte ngic yago nganigabiyeng, ye kucineholec aigac. Nga Yesule wacka ngage-ngagesingkolec gagabelec, ilec ailu ye madickebenangkegac. Ngenge sasawadi pasi yogo nganigabiyeng.
ACT.3.17	“Alingfocne, na ngagegabac, ngenge Yesule fungine mi ngage-motolu inguc aiibong, nga damongfocngineng yenge ingucneyac aiibong.
ACT.3.18	Foinac, Wapongti Mesia mimoctowec, ye doic sugucne ngagecgu homanale Wapongte sinaic mimi sasawa yengele micka yowa lome miibong, yogo sasawa Wapong miweckasoc fikeyackewec. 
ACT.3.19	Ilec ngenge bikicngineng miyac ainale kwelengineng hefaliyeme Wapongta hikedaing.
ACT.3.20	Ailu biyachac Mesia bawosaengelewec, ye salengeledaicte, yogo Yesu hocne. 
ACT.3.21	Ye honocmengka felu gaemewa, damengine weleme kwesilu wiyac sasawa bamadicebadaicte. Ilec yowa Wapongti esecne benang sinaic mimifocine gbagbacne benang yengele micka lome mibong yegengkewec. 
ACT.3.22	Mosesdi yanguc miwec,
ACT.3.22	‘Sugucne Wapongnginengti ngengele alingkacni sinaic mimi monic na ingucne bafuwangeledaicte yedi yowa sasawa midaicte, yogo ngagedabiyeng. 
ACT.3.23	Aime monicti sinaic mimi yogolec yowa ngagelu mi balaibedaictewa, ye alingnginangkocni baickelu wehomadaicte.’ 
ACT.3.24	“Dameng yagowa aibaba fikegac, yogo Samuellacni Wapongte sinaic mimi sasawa doma ofeibong, yengi biyac mibong yegengkewec. 
ACT.3.25	Wapongti ngambofocnonggeng yengeholec dodofic ailu Abraham yanguc edowec,
ACT.3.25	‘Ngambogone bole badaicte, yefe iwa himongne himongne ngic-ngigac yambungebadacte.’ 
ACT.3.25	Israel, ngenge dodoficnonggeng yogo nga Wapongte sinaic mimi yengele yowa miicne yogolec noineine ngengileng balu gagaing. 
ACT.3.26	Molickelu ngengele hocne ngagesilu Wapongti bole-madecine saleme walu fikewec, yogo ngenge sasawa yambungngebanale kindololo yefewacni baicngebadaicte.”
ACT.4.1	Pita nga Yohane yeki ngic-ngigac yowa inguc edocebalu domaebocka depec-baba ngic
ACT.4.2	Aime yeke Yesu ye micnenonggeng balu homackacni fangkeme homaicne momoc fangkedaingte, ilec yowa-siduc ngic-ngigac miboc yegengkeyelewecte micnefocngineng yenge yekele aalic ngagelu ngaba aiyeteibong. 
ACT.4.3	Inguc aiyetelu bacepalu mac biyac awelewecte muc-macka locepabong ngiyeboc mac saewec. 
ACT.4.4	Aime habutowadi Pita yowa mime ngageibong, yengelacni homacnedi yogo ngagesingkelu Yesule habuwa taockeibong. Aime ngic esecne nga gbolicne dzalengineng 5 tausen ngama ingucne aiwec.
ACT.4.5	Saeme Yuda-ngic yengele damong nga micnefocngineng ailu Wapongte yefe-yowale wewedu ngic, yenge Yerusalem kpatuleibong. 
ACT.4.6	Kpatulelu depec-baba ngic yengele damong sugucne ye wacine Annas, nga Kaifas ailu Yohane nga Aleksanda, yenge depec-baba ngic micne ailu gocne gaibong, yengele alingfocngineng sasawa yenge momoc kpaduckelu ngiyeibong. 
ACT.4.7	Ngiyelu Pita nga Yohane bacepalu wele haicnginang locepaibong. Locepalu yanguc mi-uwac aiyeteibong, “Ngeke oma kucka nga male wacka pasi yogo babiyec?”
ACT.4.8	Uwayetebong Pita ye Tili Asudi kweleina wakeme yanguc edocebawec, “Israel damongfocnonggeng nga micnefocnonggeng, mibe ngagening. 
ACT.4.9	Ngenge ngic hige-sowac ye wenuc madickeyec ailu yela pasi madicne wenuc fikecnoyecte uwanotedaingte, 
ACT.4.10	ngenge nga Israel-ngic sasawa ngageningte yowa yanguc mibe, ngenge Yesu Kristo Nasaret-hocni malicpongka webong homame Wapongti ye homackacni bagboliyeme fangkewec gagac. Aime yele wacka ngic yogo madickelu dongenginang domagac.
ACT.4.11	‘Ye hocne mac-baba ngic yenge posa monic sowacne milu wikeibong. Aime posa yogodi macte posa-bosing ingucne sanangne ailu domadaicte.’
ACT.4.12	Ngic monicta wetackebong yedi bikickacni nalic mi baicnubame wasecne ainangte yefe monic mi fagac, miyac. Himongne himongne nongileng Yesule wacka gabeng yedi bikickacni baicnubame wasecne aidabelengte.”
ACT.4.13	Aime Pita nga Yohane yeke hibi-mac sugucna monic mi feibocti hangoc mikac yowa miboc yenge yogo ngagelu mimedec aiibong. Ailu yeke Yesuholec gaiboc, yogo nganicepaibong. 
ACT.4.14	Aime ngic higeine madickewec, yedi yekeholec domame nganilu yowa bafaliyenogale ngagebong kpungkewec. 
ACT.4.15	Kpungkeme tutumangtowa iwacni aiyetebong sobengka wa domaebocka yengilangkac yowa yanguc milu mingagec aiibong, 
ACT.4.16	“Nongileng ngic yaeckang wenuc aiyetenangte kpungkegac. Yengi ngagesingkeningte yeke pasi sasawa bibiineholec baboc Yerusalemkocni ngic-ngigac yenge siducnginec biyac ngageyackeibong, ilec nalic mi bisockedabelengte. 
ACT.4.17	Aime yowa yogo macsoc hikeme ngagedaingkale yeke Yesule wacka yowa hatacmac mi edocebalu weduyelenicte kpatalayetenoga.”
ACT.4.18	Inguc milu wacepalu yanguc edocepaibong, “Ngeke Yesule wac ngic hatacmac mi edocebalu weduyeledabiyec.”
ACT.4.19+ACT.4.20	Inguc mibong Pita nga Yohane yeki yowa yanguc bafaliyeyeleiboc, “Wiyac dongenonggengti nganiibeng ailu hedecnonggengti ngageibeng, yogo nalic mi bisockedabelengte. Ngenge ngengung ngagenaguning, ngengele yowa me Wapongte yowa tengkenoga? Weni yogodi Wapongte dongewa madickegac?”
ACT.4.21	Inguc miboc yenge yowa hatacmac mihangoc-hangocineholec aiyetelu moc locepabong hikeiboc. Yogo yangucte, pasi fikenale ngic-ngigac sasawadi Wapong afeeibong. Ilec salecebaicne wenuc ailenoga, ilec kpungkeibong. 
ACT.4.22	Nga ngic pasi bibiineholec higeina fikeme madickewec, ye ngic hifaine 40 ingucne aiicne, aime yenge salecebaicne moc hegilecepaibong.
ACT.4.23	Hegilecepabong Pita nga Yohane yeke alingfocngineng yengela hefaliye hikeiboc. Hikelu depec-baba ngic micne ailu micnefocngineng yowa miibong, ilec yowa-siduc edocebaboc ngageibong. 
ACT.4.24	Ngagelu yenge kwele moniyang ailu Wapong wackelu milockelu yanguc miibong, “Kuctowa fileine Wapong, ga honocmeng nga himong ailu kiwec nga wiyac sasawa fungine fungine bafuwaing.
ACT.4.25	Gagi biyachac Tili Asu edoengka yedi ngambononggeng ailu bole-madecgone Dawidi, yele micka lome yedi yowa yanguc miwec,
ACT.4.25	‘Foinac himongne himongne ngic-ngigac aalicebame ngicne ngicne yenge aibaba sowacne ainogale yowa mingagec ailu ngage-ngage bole balu aibibiyelu lonaguibong. 
ACT.4.26	Himongte ngictau nga damong yenge kpatulelu sanangneyac wenogale domalu 
ACT.4.27	Yowa i noine fikewec, yogo ga bole-madecgone gbagbacne, i Yesu Kristo hocne Mesia bawosaeing. Aime taon iwa hocne ngictau Herode nga damong Pontius Pailat, yeke Israel yengele alingkacni miyac, yenge Israel ngic-ngigac yengeholec kpatulelu Yesu ngaba aicnoibong.
ACT.4.28	Ailu esecne geicne kucka nga micgonedi ming ilecsoc inguc aicnoyackeibong.
ACT.4.29	O Sugucne, yogo milu yowangineng ngani-ngagec ailu kwelec kwekwefocgone kuc baficnubalu domaengka yowagone hangoc mikac mibeng yegengkedaic.
ACT.4.30	Miebengka molegone sungkeng socka madickeningte nga ngagesingkeningte pasi bibiineholec nga pasi mi ngani-nganiine bole-madecgone gbagbacne Yesu, yele wacka fike-hikedaic.”
ACT.4.31	Inguc milockebong motome mac kpaduckelu ngiyeibong, yogo memeya ingucne bame Tili Asudi kwelenginang wakeme Wapongte yowa hangoc mikac mibong yegengkeyelewec.
ACT.4.32	Yesu ngagesingkeibong, habu yogo yenge kwele moniyang ailu wiyac fayelewec, ilec nale gale mi miibong walecngineng balu gaibong.
ACT.4.33	Salecebaicne yenge Sugucne Yesu homackacni fangkewec, siduc yogodi basanangebanale ailu kucineholec mibong yegengkeme gaibong. Aime Wapongti moc bamadiceba-benangkewec. 
ACT.4.34	Yengele hewacnginang monicti wiyac monicte mi kpungkewec, miyac. Ngic-ngigac sasawa mac-himongnginengkolec gaibong, yenge mac-himongngineng yogo salelu moneng balu
ACT.4.35	salecebaicne yengela lolu gaibong. Lolu gabong, yengi ngic nosing-wiyacte basackeibongsoc botoc bayelelu gaibong.
ACT.4.36	Aime ngic monic gawec wacine Yosefe, salecebaicne yengi wacine monic Banabas wackeibong, ilec fungine yanguc: Mibasanang aiyelenale madec. Ye Liwaile alingkacni
ACT.4.37	Ngic ye himongngine monic salelu moneng balu salecebaicne yengela bahikelu loyackewec.
ACT.5.1	Aime ngic monic yengeholec gawec wacine Ananaias, ye ngigacine Safaira himongnginec nebocine monic salelu moneng baiboc. 
ACT.5.2	Balu moneng nebocine baickelu lome ngiyenale ngigacine edome ngageme kwele moniyang aiiboc. Ailu nebocine salecebaicne yengela bahikelu lowec.
ACT.5.3	Lome Pitadi yanguc edowec, “Ananaias ngagegic, Aleng Sugucnenginengti kwelegona haume ga Tili Asu kwesac aicnolu himonggone nebocinele fuli nebocine sangkeengka fagac.
ACT.5.4	Mac-himonggone nebocine fagelenale milu fageledec me salelu moneng balu yogodi inguc me inguc aibe milu aideng. Ga kwelegonedi kwesacgume inguc aigic, yogo nalic mi aigac. Ngagegic, ga kwesac aigic, yogo ngic nonge mi ainolegic, miyac. Ga Wapong kwesac aicnogic.”
ACT.5.5	Inguc mime Ananaias ye yowa yogo ngagelu iwachac lodingke wawelu homawec. Aime yenge sasawadi pasi fikewec, ilec siducine ngagelu damuebame hangoc sugucne aiibong. 
ACT.5.6	Aime ngic-madec yenge fangkelu kponggbongine ebeckelu tengke hikelu longkeibong.
ACT.5.7	Longkebong awa habackang motome ngigacine ye ngaweinela aibaba fikewec, yogo mi ngagelu welewec. 
ACT.5.8	Weleme Pitadi yanguc uwacnowec, “Himong nebocinele moneng babiyec, yogo sugu me?”
ACT.5.8	Uwacnome yedi miwec, “Oc, yogo sugu.”
ACT.5.9	Inguc mime Pitadi yanguc edowec, “Foinac, ngeke Sugucnele Asu lokwesacka lonogale mingagec ailu kwele moniyang aibiyec. Ngagegic, ngawegone longkelu wele nu lobina domagaing, yenge ga inguchac tenggulu hike longgudaingte.”
ACT.5.10	Inguc edoemewa ye iwachac higeina lodingke wawelu homawec. Homame ngic-madec yenge mac kwelina felu ye biyac homawec, inguc nganilu kponggbongine tengke hikelu ngaweine fawec, yogolec mendengngina longkeibong. 
ACT.5.11	Aime Yesule habu sasawa nga ngic-ngigac sasawa yenge siducnginec ngagelu damuebame hangoc sugucne benang aiibong.
ACT.5.12	Salecebaicne yenge ngic-ngigac yengi ngagesingkeningte pasi bibiineholec nga pasi mi ngani-nganiine, yogo homacne ngic-ngigac yengela balu gaibong. Nga Yesule habu sasawa yenge Ibu-kulucka Solomonte Dakec, iwa kwele moniyang ailu kpatulelu gaibong.
ACT.5.13	Kpatulebong ngic-ngigac yenge hangoc ailu yengela mi taockeibong. Ailu yenge sifu alang-baba aiyelelu gaibong. 
ACT.5.14	Inguc aiibongte ngic-ngigac homacnedi yenge Sugucne ngagesingkelu yengela hike taockelu gabong Yesule habu sugulewec. 
ACT.5.15	Salecebaicne yenge pasi kucineholec babong nganiibongte ailu yenge huckolec mapicka nga dembengkolec yefewa yanguc milu locebalu gaibong, Pita ye lec-welec aime ilucinedi hedicebame hucngineng miyac aidaic. 
ACT.5.16	Ailu Yerusalem taon emeina mac-himong dadalicne ngiye-legac, yogowacni ngic-ngigac homacnedi huc-doickolec ailu aleng wonongkolecti basowalecebaicne, yenge baceba hikebong sasawadi madickelu gaibong.
ACT.5.17	Pasi ingucne fikeme depec-baba ngic yengele damong sugucne nga alingfocine Sadyusi ngic-habu, yenge hasowac aigacgu 
ACT.5.18	salecebaicne bacebalu muc-macka locebaibong. 
ACT.5.19	Locebabong deboc yogowahac Sugucnele angelo monicti nu laliyelu mengoceba walu yanguc edocebawec,
ACT.5.20	“Ngenge Ibu-kulucka fedomalu gaga gbolicnele fungine ngic-ngigac sasawa edocebayackedabiyeng.”
ACT.5.21	Inguc edocebame ngagelu mac sae-saele Ibu-kulucka felu ngic-ngigac edocebalu weduyeleibong.
ACT.5.21	Dameng iwa depec-baba ngic yengele damong sugucnedi alingfocineholec Yuda-ngic yengele tutumangtowa, ilec memba nga Israel ngic-ngigac yengele micnefocngineng wacebame kwesilu kpatulelu kpaduckeibong. Kpaduckelu salecebaicne baceba kwesiningte muc-macka yowa lobong hikewec. 
ACT.5.22	Hikeme lebe-ngic yenge hike sulumelu muc-macka basacebalu hefaliye wele miibong, 
ACT.5.23	“Nonge hikelu nu panggala sanangne benang baicne, yogo nganibeng damong yenge nuwa domagaing. Aime nu witie felu ngic basacebalubac ngic monic mi nganigabeleng.” 
ACT.5.24	Yowa yogo mibong Ibu-kulucte lebe-ngic micne nga depec-baba ngic micne, yenge pasi fikewec, ilec ngage-bibiyeibong.
ACT.5.25	Inguc aibong ngic monicti wele miwec, “Ngagegaing, ngic muc-macka locebabiyeng, yenge Ibu-kulucka ngic-ngigac weduyelelu domagaing.” 
ACT.5.26	Inguc mime lebe-ngic micnengineng yedi lebe-ngic bacebame hikeibong. Aime ngic yengi posadi wikelu holecebadaingkale hangocebame salecebaicne ulucne mengocebalu weleibong.
ACT.5.27	Ailu Yuda-ngic yengele tutumangtowa, ilec memba, tutumangka locebabong domabong depec-baba ngic yengele damong sugucnedi yowa yanguc uwayelewec, 
ACT.5.28	“Ngenge Yesule wac-siducine ngic-ngigac mi edocebalu weduyeleningte mingeleibeng. Aime ngengebac Yerusalem ngic-ngigac sasawa yengela hatacmac mibong yegengkeyelegac. Ailu ngic yogolec sacte bikic, yogo nongele witiwa lonogale migaing.”
ACT.5.29	Inguc mibong Pita nga salecebaicne yengi yowa yanguc bafaliyeibong, “Wapongte yowa hegilelu ngic-yowa balaibenoga, yogo nalic mi aidabelengte.
ACT.5.30	Ngengi Yesu molenginengti malicpongka welu wehomabong ngambofocnonggeng yengele Wapongti ye homackacni bagboliyeme fangkewec. 
ACT.5.31	Fangkeme Wapongti balu damongnonggeng ailu asa bacnubame madickenangte gunungkeme foleina domagac. Ailu Israel-ngic ngenge kwelengineng hefaliyeme bikicngineng hegilenale inguc aiwec.
ACT.5.32	Wapongte yowa balaibebong Tili Asu yelecaigac. Aime Tili Asu nga nonge Yesule siduc yogo nongileng bucnac nganilu mibeng yegengkegac.”
ACT.5.33	Yowa inguc edocebame kwelenginang bame salecebaicne wehomacebanogale miibong. 
ACT.5.34	Inguc mibong tutumangtowanginang Farisaio ngic monic ngiyewec, wacine Gamaliel, ye Wapongte yefe-yowale wewedu ngic ailu ngic-ngigac yenge ye alang bacnocaigaing. Yedi miwec, “Ngenge ngic yago mac sobengka baceba haulu domaebong.” 
ACT.5.35	Inguc mime baceba haubong micne-baba alingfocine yanguc edocebawec, “Israel ngic, ngenge ngic yago funginengineng ngage-motolu aibaba i aiyeledaing. 
ACT.5.36	Esecne dameng monicka ngic monic wacine Teudas yeuctiyac fikelu miwec, ‘Na ngic sugucne.’ Inguc mime ngic 400 ingucti yela wetackeibong. Aime ye yeicne hudu hilu homame alingfocine singsang kwebong bolengineng miyac aiwec.
ACT.5.37	Ye miyac aime wac-aling babale dameng gaibong, dameng iwa Galili prowinswacni ngic monic wacine Yudas, ye ngic gocne kwelengineng kwefangkeme Roma yengele gamang baickeningte yenge ye balaibeibong. Yudas yeicne inguchac webong miyac aime alingfocine siyeckelu hikeibong. 
ACT.5.38	Ilec ailu yanguc edocngebabe ngagening, ngenge ngic yago hegilecebabong hikening. Yenge bole yogo ngic ngage-ngagewa bagaingka, yogo ngic yekele bole miyac aiwec, inguc miyac aidaicte. 
ACT.5.39	Nga Wapongti kuc yeleme bagaingka, ngengi nalic mi kpatalayeledaingte. Gacgu Wapong aka holecnodaing ilec.”
ACT.5.40	Inguc edocebame ngage-motolu salecebaicne wacebabong welebong lebe-ngicti wecebaningte edocebaibong. Wecebabong motome yenge yowa hatacmac Yesule wacka mi miningte mimacebalu salecebaibong.
ACT.5.41	Salecebabong, Wapongti ngageme madickenale yenge Yesule wacte wecebalu game-gameine nalic aiyeleibong, ilec kwele-madicka tutumangtowa iwacni walu angacka hikeibong.
ACT.5.42	Aime yenge hadengne hadengne Ibu-kulucka nga macne macne, iwa Yesu ye Mesia ilec siduc madicne edocebalu weduyelelu gaibong, ailu bole yogo mi hegileibong.
ACT.6.1	Dameng iwa mic-tengtengfocine sawelu hikewec. Sawelu hikeemewa Yuda-ngic Hibru
ACT.6.2	Inguc aibong salecebaicne 12 yengi mic-tengtengfocine wacebalu yanguc edocebaibong, “Nonge nosing heuc-heucte bole yogo balu Wapongte yowa mimile bole hegilebeng fame mi madickedaicte. 
ACT.6.3	Agofocnonggeng, ilec ailu ngenge ngic 7 ngengileng hewackacni bawosaecebadaing. Ngic Asudi kwelengineng wakeme ngage-ngage nga aibabangineng madicne nganicebacaigaing, ngic ingucne bawosaecebadaing. Aime nonge nosing heuc-heucte bole yogo yelebeng badaingte. 
ACT.6.4	Nonge nongungbac bole yogo hegilelu Wapongte yowa mimi sugu ailu mimiloc bole badabelengte.”
ACT.6.5	Yowa inguc mibong habutowa yenge ngagebong madickewec. Aime ngic yanguc bawosaecebaibong: Stefen, ye ngage-ngagesingtowaineholec ailu Tili Asu kweleina wakeyackeicne facnowec, ailu Filip nga Porokorus ailu Nikanor, Timon nga Pamenas ailu Nikolas.
ACT.6.6	Yenge ngic yogo salecebaicne yengele emewa locebabong domabong salecebaicnedi yengi yengele milockelu molengineng socnginang loibong.
ACT.6.7	Aime Wapongte yowadi Yerusalem iwa sugulelu sawelu hikeme mic-tengtengfocine yengela damengsoc damengsoc taockela hikewec. Hikeme depec-baba ngic, yengelacni homacnedi siduc madicne ngagesingkelu balaibeibong.
ACT.6.8	Stefen ye Wapongte baba-madic nga kuc i homacne facnowec. Ilec ailu yedi ngic-ngigac hewacnginang galu Sugucne ngagesingkeningte pasi bibiineholec nga pasi mi ngani-nganiine homacne balu gawec. 
ACT.6.9	Aime Yuda-ngic yengele kpakpaduc macngineng monic wacine Yengungtiyac Damongnagudaingte
ACT.6.10	Aime Stefen ye Tili Asule kucka yowa ngage-motolu mime yenge yowa ameine bafaliyenogale aibibiyeibong.
ACT.6.11	Aibibiyelu ngic gocne kpafengebabong, yengi Stefente yanguc miibong, “Ngic ye Moses nga Wapong misowalecepame ngageibeng.”
ACT.6.12	Inguc mibong ngic-ngigac habutowadi ailu Yuda-ngic micnefocngineng nga Wapongte yefe-yowale wewedu ngic, yengele kwele kwefangkeibong. Kwefangkebong yenge Stefen balu hobalu Yuda-ngic yengele tutumangtowa iwa bahikeibong, 
ACT.6.13+ACT.6.14	iwa kwesac ngic locebaibong yengi sanangneyac yanguc miibong, “Ngic yago ye nongileng ailu yefe-yowanonggeng nga Wapongte mac gbagbacne
ACT.6.15	Aime Yuda-ngic sasawa tutumangtowanginang ngiyeibong, yengi Stefen ngani-lilickelu nganibong haic-sogeine angelo yengele silic ingucne aiwec.
ACT.7.1	Aime depec-baba ngic yengele damong sugucnedi Stefen uwacnowec, “Yowa migaing, yogo noine, me?”
ACT.7.2	Inguc mime Stefenti yanguc miwec, “Mamacfocne nga sac-tofafocne, yowa mibe ngagening: Ngambononggeng Abraham ye Haran taonka mi hikelu Mesopotamia himongka gacgume Wapong kuc nga angoc fileine, yedi fikecnolu yanguc edowec,
ACT.7.3	‘Ga mac-himonggone nga alingfocgone hegilecebaengka nani himong monic edalicgudacte, iwa hikelu gadamec.’ 
ACT.7.4	“Aime ye yowa inguc ngagelu Kaldia yengele himong
ACT.7.5	Mengocke kwesilu himong monic mi hegilecnome bawec, miyac benang. Ye nga ngambofocine yengele himong baningte mipangkewec, yogo adu-madec mikac gaemewa edowec.
ACT.7.6	Ailu Wapongti yowa monic yanguc miwec,
ACT.7.6	‘Ngesa-ngambofocgone yenge hifa 400 aiyemewa ngic gocne yengele himongka kwilic galu yowangineng balaibelu bole doic witina ganowagaing.
ACT.7.7	Ngic wenidi Abraham ngambofocine kwelec kweningte bacebadaingte, nani ngic yogo yenge yowawa locebalu ameine yeledacte. Ailu ngambofocine locebaibong, himong yagowahac hefaliye kwesilu mitengnulu yowane balaibelu gadaingte.’ 
ACT.7.8	Wapongti Abraham dodoficnonggeng lacnolu soc tofaine helockeningte
ACT.7.9	“Ngambofocnonggeng yenge gbangineng Yosefe hasowac aicnolu Aigita himongka lobong ngic gocne yengi fuli balu bahikeibong. Iwa gaemewa Wapongti yeholec gawecte ailu
ACT.7.10	doickacni baickelu kwele-madicka gaga bafuwacnowec. Yedi Yosefe kwele-efec aicnolu ngage-ngage motoc lacnome Aigita ngictau Faraodi ngage-ngageine yogo nganime madickeme yeicne mac mafaine nga Aigita-ngicfocine momoc damongebalu ganale ngic sugucne lowec.
ACT.7.11	“Lome gaemewa Aigita nga Kanan himongka loloc fikeme umac sugucne bafuwaibong. Inguc fikeme ngambofocnonggeng yenge noba-nosingte homalu gaibong.
ACT.7.12	Gacgubong Aigita himongka nosing fagac inguc mibong ngagelu Yakobo ye madecfocine salecebame iwa hikeibong. 
ACT.7.13	Gacgu dameng monicka hatacmac hikebong Yosefedi hae-gbafocine fungngineine mime yegengkeyelewec. Miyegengkeyeleme Farao ye Yosefe yeicne nga alingfocine funginengineng ngage-motowec.
ACT.7.14	Inguc aime Yosefedi haefocine edocebame galu mamacngineng Yakobo nga alingfocngineng sasawa biyac wacebame kwesiibong. Nga ngic-ngigac kwesiibong, yengele dzalengineng 75 aiwec.
ACT.7.15	Aime Yakobo ye Aigita himongka hikegacgu homawec nga madecfocine yenge ngambofocnonggeng yenge inguchac iwa homayackeibong.
ACT.7.16	Homabong kponggbongngineng Sekem macka baceba kwesiibong. Kwesilu Abrahamti Sekem mackacni ngic monic Hamor yele madecfocine yengelacni himong monic dongesile ailu siliwa moneng gocnedi fuli bawec, iwa locebaibong.
ACT.7.17	“Wapongti himong Abraham lacnonale biyachac mipangkewec, yogo noine fikenale dameng bangkaleme Yakobo ngesafocine nga ngambofocine yenge Aigita himongka homacne fikesawec aiibong. 
ACT.7.18	Inguc ailu gacgubong Aigitale ngictau gbolicne monic fikewec, ye Yosefele fungine mi ngagewec.
ACT.7.19	Aime ngictau ye hocne ngambofocnonggeng mife-miwa aiyelelu basowalecebawec. Basowalecebalu yanguc edocebawec, ‘Ngenge sabacfocngineng hegilecebabong homayackedaing.’
ACT.7.20	“Dameng iwa Moses ye fikeme Wapongti kogoc yogo nganime madickewec. Aime ye mamacinele macka tamacne habackang game damongkeibong.
ACT.7.21	Inguc ailu bahikelu mac lobeina dadalicna lobong fawec. Faemewa Farao aduinedi bafuwalu yeicne madec ingucne balu bagame sugulewec.
ACT.7.22	Suguleme Farao ngicfocine yengi Aigita-ngic yengele aibaba nga ngage-ngage weducnobong ngage-motolu galu wiyac aiwec ailu miwec yogo kucineholec.
ACT.7.23	“Game hifaine 40 aime ye Israel-ngic alingfocine ngani-ngagec aiyelenale kweleine efeckeme hikewec. 
ACT.7.24	Hikeme Aigita-ngic monicti Israel-ngic monic moc weme Mosesdi nganilu agoine bafickelu ameine bafaliyelu Aigita-ngic weme homawec.
ACT.7.25	Welu yanguc ngagewec, ‘Na alingfocne Faraole molewacni bamoctocebanogale milu Wapongti bole inguc nelewec, i ngage-motogaing mecne.’ Ye inguc ngagewec, aime Israel ngic-ngigac yenge yogobac mi ngage-motoibong. 
ACT.7.26	Aime saeme hatacmac hikelu Israel-ngic yaeckang moc wenaguboc bafuwacepalu asa bacepanogale aiyetelu yanguc edocepawec, ‘Ngic yaec hegilenic, ngeke aling moniyangti wenagugaic, yogo mi madickegac.’
ACT.7.27	“Inguc mime ngic agoine wewecti Moses wepackelu yanguc miwec, ‘Madi nongele mimocto-mimocto ngic me damong locguwec? 
ACT.7.28	Ga awecnahac Aigita-ngic monic wehomamec, inguchac na wehomacnunogale aigic, me?’ 
ACT.7.29	Inguc mime Moses ye yowa i ngagelu iwayac hangoc Midian himongka kwilic hikelu gawec. Iwa gacgu ngigac balu madec yaeckang kweficepawec.
ACT.7.30	“Aime hifa 40 Midian himongka game motome Sinai kupickapec himong kisiwa hikelu gacgume angelo monicti yoc-kpisicnele mangngina dac-ubilang kwelina fikeme nganiwec. 
ACT.7.31	Nganilu kwatackelu ngani-motonogale leme Sugucnele yowa yanguc fikewec, 
ACT.7.32	‘Na ngambofocgone yengele Wapong, Abraham nga Aisak ailu Yakobo, yengele Wapong.’ Fikeme Moses ye dengdengkeme nganinogale hangockeme dongeine sangkelu ngosockelu domawec.
ACT.7.33	“Domaemewa Sugucnedi yanguc edowec, ‘Himong domagic, yogo naneicne himong gbagbacne, ilec hige-ebecgone hemoctoc. 
ACT.7.34	Na ngicfocne Aigita himongka sowacne aiyelebong nganicebagabac, ailu hiyabong ngagegabac. Yogo bacebabe kwesiningte yakumac wagabac. Ilec Aigita himongka salecgube biyac hikedamec.’
ACT.7.35	“Ngic yenge Mosesle yowa hegilelu yanguc miibong,
ACT.7.35	‘Madi nongele mimocto-mimocto ngic me damong locguwec?’ 
ACT.7.35	Wapongti ngic ye hocne Israel-ngic yengele damong ailu losi yengele molewacni bacebanale milu angelo saleme dac-ubilang kwelina fikecnolu bole-yowa yogo micnowec. 
ACT.7.36	Inguc ailu Wapongti Moses saleme hikelu baceba kwesiwec. Ye Aigita himongka nga Kiwec Sasacna ailu himong kisiwa pasi mi ngani-nganiine ailu pasi bibiineholec homacne balu gacgume hifa 40 aiwec.
ACT.7.37	“Ailu Mosesdi hocne Israel-ngic yanguc edocebawec,
ACT.7.37	‘Wapongti alingfocngineng yengele hewackacni sinaic mimi monic na ingucneyac bafuwangeledaicte.’ 
ACT.7.38	Ailu ye hocne himong kisiwa ngambofocnonggeng yengeholec kpatule galu Sinai kupicka felu angelole mickacni yowa gagaineholec ngagelu walu edocnubawec.
ACT.7.39	“Ngambofocnonggeng yenge yele yowale takicebame yowaine hegilelu Aigita himongka hefaliye-hikenogale kwelengineng salelu 
ACT.7.40	Aron yanguc edoibong,
ACT.7.40	‘Ga siduc-gbong monic banolengka siduc-gbong yedi molickenoledaicte. Mosesdi Aigita himongkacni mengocnubalu kwesiwec, yedi mecne biyac sangkeme miyac aiwec.’ 
ACT.7.41	Inguc milu dameng iwahac siduc-gbong monic bulumaka madecinele silic ingucne balu depec wecnoibong. Yenge molenginengti iluc balu yogo miafec aicnolu mitengkeibong.
ACT.7.42	Inguc aibong Wapongti lobeebalu sawawa aleng nga iluc afeebaningte hegilecebawec. Wapongte sinaic mimi yengele hibiwa yowa yogolec yanguc biyachac kwelengkeicne fagac,
ACT.7.42	‘Israel alingfocine, ngenge hifa 40 himong kisiwa galu sicte depec welu me depecte hasoc gocne monic mi lobeneleibong, miyac. 
ACT.7.43	Ngenge siduc-gbong Molekte kpoluc-fale tengkecaigaing nga siduc-gbong Refan, yele asocmeng ilucine balu gaibong. Wiyac yogo hocne milockebong bamadicngebanale ailu na Babilon himong dalicka locngebadacte.’ 
ACT.7.44	“Ngambofocnonggeng yenge himong kisiwa, iwa Wapongte kpoluc-fale baibong, yogo Wapongti Moses edalilu milockecnowec, ilec silicina baicne. 
ACT.7.45	Fale yogo hocne ngambofocnonggeng Yosuwadi micne bayeleme iwa Israel yengele alingkacni miyac yengele himongka balu ngiyeibong. Ngiyeebongka Wapongti Israel yengele alingkacni miyac yenge gaibong, yogo weyebic aiyeleme ngambofocnonggeng yenge himong yogo balu Wapongte kpoluc-fale himong iwa taockeme taoc balu gabong Dawidi fikewec.
ACT.7.46	Wapongti Dawidi moc bamadickeme yedi Yakobole Wapong, yele kuluc-mac monic banale milockewec.
ACT.7.47	Foinac, yogo yeuctiyac mi bawec, Solomonti Ibu-kuluc bawec.
ACT.7.48	Wapong Feicnetowanonggeng yebac ngic yengi kuluc monic moledi baicne, iwa ngiye-fangkec mi aicaigac. Wapongte sinaic mimi monicti mic-yowa yanguc miwec,
ACT.7.49	‘Sugucnedi yanguc migac, “Ngictau ngiye-ngiyene yogo honocmeng nga himong yogo hige ede-edene, Ilec ngengi oma mac baneledaingte? Me oma mapicka ngiye-ngagec aidacte? 
ACT.7.50	Foinac, na molenedi wiyac sasawa bayackeiba.” ’ 
ACT.7.51	“Ngic-ngigac linggangne, ngenge kwele-hedecngineng fongkeyackeicne, ngambofocngineng yenge Tili Asu mife-miwa aicnolu gaibong, ngenge yenge ingucne aigaing.
ACT.7.52	Ngambofocngineng yenge Wapongte sinaic mimi sasawa weyebic aiyeleibong. Sinaic mimi yenge pasi madicnele fileine fikenale sinaic yowa miibong, aime ngengele ngambofocngineng yenge hocne yengungtiyac sinaic mimi yogo wecebaibong. Gacgu Ngic Madicne yeicne fikeme ngengi hocne doc balu ye wehomaibong.
ACT.7.53	Ngenge angelole mickacni yefe-yowa baibong, ailu yogo sifu hegileibong.”
ACT.7.54	Stefenti yowa inguc edocebame ngagebong kwelenginang bame yenge aalic sugucne ngagelu ye hila nganilu micngineng hisalangkelu dodomangineng sowalewec. 
ACT.7.55	Stefen ye Tili Asudi kweleina wakeme honocmengka hilame feme Wapong hulili-kwelengngineholec nga Yesu ye Wapongte folewapec domame nganilu miwec,
ACT.7.56	“Ngagegaing, na honocmeng angkeme Ngicte Madec ye Wapongte folewapec domame nganigabac.”
ACT.7.57	Inguc mime yenge sasawadi hendolong sugucne ailu hedecngineng kwedickelu yela gbululucke lelu igockela igockela hikelu 
ACT.7.58	taon lobeina haulu posadi wikelu holeibong. Inguc ailu ngic wiyac ngani-ngagec ailu miibong yenge ngakpingineng dalicne hemoctolu ngic-madec monic wacine Sol, yele higewa habuweibong.
ACT.7.59	Habuwelu Stefen posadi wikelu holeebongka yedi yanguc milu milockewec, “O Sugucne Yesu, ga ilucne banong.” 
ACT.7.60	Inguc milu ketadi holelu aukwelu wackelu miwec, “Sugucne, ga bikicngineng yogo hegileyelenong.” Inguc milu homawec.
ACT.8.1	Homame Sol ye aibaba yogolecte ngageme madickewec.
ACT.8.1	So, dameng yogowahac Yesule habu Yerusalem iwa gaibong, yenge molickelu weyebic aiyeleibong. Aiyelebong siyeckeyackelu Yudeya nga Samaria himongka hikeyackeibong, salecebaicne yengi sugu Yerusalem iwa gaibong. 
ACT.8.2	Aime ngic gocne Sugucne alang bacnolu gaibong, yengi Stefen balu hisonggong sugucne benang aicnolu longkeibong. 
ACT.8.3	Aime Sol ye Yesule habu weyebic aiyelenale macsoc macsoc felu ngic-ngigac fulucke-bac aiyelelu muc-macka locebalu gawec.
ACT.8.4	Inguc aime yenge siyeckelu hangoc macsoc hike galu ngic-ngigac Wapongte mic-yowa mibong yegengkeyeleme gaibong. 
ACT.8.5	Inguc aibong Filip ye Samaria ngic yengele taonka hikelu Mesiale yowa-siduc mime yegengkeyelewec. 
ACT.8.6	Miyegengkeyelelu ngagesingkeningte pasi bibiineholec bame nganilu hedec kwelu yowaine momoc ngageibong. 
ACT.8.7	Yogo yangucte, ye aleng wonongkolec homacne yebicebame ngic kwelewacni ofelu aukwelu hikeibong. Ailu ye puling fungine fungine homacne bamadicebawec. 
ACT.8.8	Inguc aime taon iwa ngic-ngigac yenge kwele-madic sugucne ngageibong.
ACT.8.9	Aime taon iwa ngic monic gawec wacine Simon, ye kpanggec bole balu game Samaria ngic-ngigac yenge ye nganibong bibiineholec aiwec. Aime ye yeicnele ngageme feicne aiwec. 
ACT.8.10	Aime feicne waicne yenge momoc yele ngagebong feicne aime alang bacnolu yanguc milu gaibong, “Ye hocne Wapongte kuc sugucne.” 
ACT.8.11	Ye kpanggec bole bame kwatackelu yela wetackelu dameng dalicne gaibong. 
ACT.8.12	Aime Filipdi Wapongte ngani-damongte siduc nga Yesu Kristole fungine mime yegengkeyeleme ngic-ngigac sasawadi momoc ngagesingkelu misa lowaibong. 
ACT.8.13	Inguc aibong Simon ye inguchac Yesu ngagesingkelu misa lowalu Filipte emewa gawec. Filipdi pasi kucineholec nga pasi bibiineholec bame Simon ye yogo nganilu kwatackelu ngage-ngage bole homacne bawec.
ACT.8.14	Samaria ngic-ngigac yenge Wapongte yowa ngage-angac aiibong, ilec siduc Yerusalem iwa salecebaicne yengela hikeme ngageibong. Ngagelu Pita nga Yohane salecepabong hikeiboc. 
ACT.8.15+ACT.8.16	Esecne yengela Tili Asudi monic mi wawec, yenge Sugucne Yesule wacka sugu misa lowaibong. Ilec ailu yeke hikelu yenge Tili Asu baningte Sugucne milockeiboc. 
ACT.8.17	So, salecebaicne yeke molenginecti socnginang loboc yenge Tili Asuholec aiibong.
ACT.8.18	Salecebaicne yeke ngic yengele socka molenginec loboc Tili Asuholec aiibong, Simon yogo nganilu moneng yekela bawelelu 
ACT.8.19	yanguc edocepawec, “Ngeke bole-yowa nga kuc yogo na momoc neleboc na ingucneyac ngic socnginang molene lobe Tili Asuholec aidaing.”
ACT.8.20	Inguc mime Pitadi yanguc edowec, “Wapongti Tili Asu moc gelegac, yogo monengti fuli banogale ngagegic, me? Monenggoneholec ngeke momoc dac-sanangka fedabiyecte. 
ACT.8.21	Wapongti kwelegona kwesacgone nganigacte kuc yago monic mi balu moc benang gadamecte. 
ACT.8.22	Ga sowacnegone yogo hegilelu kwelegone hefaliyeme Sugucne milockeng kwelegona angac kwesacine hegilecguna. 
ACT.8.23	Na nganibe, ngage-ngage sowacnedi ga basowalecgume bikicti muc ingucne hefecgugac.”
ACT.8.24	Inguc mime Simonti miwec, “Wiyac migabiyec, yogo mi fikeneledaic. Ilec ngeke ngekuhuc nale ailu Sugucne milockenic.”
ACT.8.25	Aime salecebaicne yeke Sugucnele yowa ngic-ngigac miboc yegengkeme edocebalu weduyelelu Yerusalem hefaliyenogale milu Samaria ngic-ngigac yengele mac gocne ngiye-hikegacsoc siduc madicne miboc yegengkeyeleme hikeiboc.
ACT.8.26	Sugucnele angelo monicti Filip yanguc milu edowec, “Ga efeckelu yefe Yerusalemkocni Gasa taonka dumeng haugac, iwa hikedamec. Yefe yogo mac kisiwa fagac.” 
ACT.8.27	Inguc milu edome Filip efeckelu hikewec. Aime Etiopia himongka ngigac-tau monic gawec wacine Kandasi. Aime ngic sugucne monic
ACT.8.28	Ewe holecnome motome hefaliyelu keleta feina ngiyelu Wapongte sinaic mimi Yesaiyale hibi wafelu hikewec. 
ACT.8.29	Inguc aime Asudi Filip yanguc edowec, “Ga biyac keleta emeina edi yogo lenong.”
ACT.8.30	Inguc mime Filip ye yela gasacke hikelu ngageme ngic ye Wapongte sinaic mimi Yesaiya, yele hibi wafeme ngagelu uwacnowec, “Yowa wafegic, ilec fungine ngage-motogic, me?”
ACT.8.31	Uwacnome miwec, “Monicti mi mime yegengkeme, naneuc nalic mi ngage-motodacte.” Inguc milu Filip micnome keletawa feme yeke momoc ngiyenicte micnowec.
ACT.8.32	Wapongte hibi wafewec, yogo yanguc,
ACT.8.32	“Lama monic weheduc ainogale bahikebong mi hiacaigac, me lama madecinedi kandang baloc-baloc ngic yela waickelu facaigac, silicine ingucnehac ngic monic wehomanogale bahikebong yowa monic mi miwec. 
ACT.8.33	Yenge yowawa kucine bawalu yele yowale noine mi milu himongka gagaine baickeibong. Aime ye ngesa-ngambo mikac. Yogo yangucte, yenge gagaine himongkacni ewaliibong.” 
ACT.8.34	Inguc wafelu ngic sugucnedi Filip yanguc milu uwacnowec, “Wapongte sinaic mimi ye male inguc miwec, ye yeicne me ngic monicte miwec?” 
ACT.8.35	Uwacnome Filipti ameine bafaliyelu Wapongte hibi yogowacni taockelu Yesule siduc madicne fungine mime yegengkewec.
ACT.8.36	Inguc ailu hikecgu misa monicka hike sulumelu ngic sugucnedi yanguc miwec, “Nganic, misa ya fagac, omadi yefene hedickeme misa mi lowagabac? Ga nalic misa lowaneledeng, me?”
ACT.8.37	[Inguc mime Filipdi miwec, “Kwelegone bucbuchac ngagesingkeengka nalic aidacte.”
ACT.8.37	Mime yowa yanguc bafaliyecnowec, “Yesu Kristo ye Wapongte madec, yogo ngagesingkegabac.”]
ACT.8.38	Inguc milu keleta hefeme domame Filip nga ngic sugucne yeke momoc misawa haulu Filipdi misa lowacnowec. 
ACT.8.39	Aime misawacni ofeebocka Sugucnele Asudi Filip iwahac baickelu hikeme ngic sugucne ye Filip mi nganilu kwele-madic ngagelu hikewec. 
ACT.8.40	Aime Asudi Filip Asotus taonka lome gagac inguc nganiwec. Ailu iwacni molickelu macsoc siduc madicne mime yegengkeyeleme hikecgu Sesarea taonka bamoctowec.
ACT.9.1	Solle kwelewa kwele-dac sugucne fawecte Sugucnele mic-tengtengfocine ngaba aiyelelu webac aiyelenale milu depec-baba ngic yengele damong sugucne yela hikelu yanguc edowec,
ACT.9.2	“Ngic me ngigac monic Damasko taonka Yesule yefe balaibegaing, yenge bafuwacebalu bacebalu molenginang dodocebalu Yerusalem taonka bacebalu kwesinale Damasko kpakpaduc macte micne, yengele hibi kwelengkelu nelec.”
ACT.9.3	Lacnome ye hikelu Damasko bangkalenale aiyemewa honocmengkacni angoc monicti iwa walu kwelilickewec. 
ACT.9.4	Kwelilickeme ye himongka lodingke we falu yowa monic yanguc fikeme ngagewec, “Sol, Sol, ga omale weyebic ainelelu gacaigic?”
ACT.9.5	Inguc mime Soldi uwacnowec, “Sugucne ga ma?”
ACT.9.5	Inguc mime miwec, “Na hocne Yesu weyebic ainelecaigic. 
ACT.9.6	Ilec ga fangkelu taonka hikec! Iwa gaengka wenuc aidamecte, ilec yowa edocgudaicte.”
ACT.9.7	Aime ngic yeholec hikeibong, yenge yowangineng mikac aime moc sugu dagewelu domaibong. Omale yenge yowa sugu ngageibong ailu ngic monic mi nganiibong. 
ACT.9.8	Aime Sol ye fangkelu donge hilame dongeine kundung kweme ngicfocine yengi moleina balu Damasko bahikeibong. 
ACT.9.9	Bahikebong iwa hadeng habackang dongeine kundung kweme nosing misa monic mi nolu ngiyewec.
ACT.9.10	Damasko taonka mic-tengteng ngic monic gawec wacine Ananaias, ye Sugucnedi gung-didicka ingucne fikecnolu wackewec, “Ananaias.”
ACT.9.10	Wackeme miwec, “Sugucne na ya.”
ACT.9.11	Mime Sugucnedi yanguc edowec, “Ga fangkelu yefe monic wacine Dondonne wackecaigaing, iwa hikelu Yudasle macka felu ngic monic wacine Sol, Tasas taonkacni, ye basackelu bafuwadamec. Ngagegic, ye milockelu ngiyegac. 
ACT.9.12	Ye gung-didicka ingucne yanguc nganigac: Ngic monic wacine Ananaias, yedi yela hikelu dongeine hilanale milu moleine socina logac.”
ACT.9.13	Inguc mime miwec, “Sugucne, ngic yele homacne mibong ngagecaigabac. Ye gale alingfocgone gbagbacne
ACT.9.14	Nga iwa inguchac wacgone wackelu mitenggucaigabeleng, nonge sasawa witicnubalu bacnuba hikenale depec-baba ngic micne yengi bole yogo banale hibi lacnoibong yogo yangucteyac balu gagac.”
ACT.9.15	Inguc mime Sugucnedi yanguc edowec, “Ga hikec. Na ngic ye hocne bawosaeiba ye siduc-mimine Israel yengele alingkacni miyac, ngic-ngigac yogo yenge, nga ngictaufocngineng ailu Israel ngic-ngigacfocine yengela wac-siducne mime suguledaicte.
ACT.9.16	Aime nale wacte ailu ye doic nga umac fungine funginele witina gadaicte, yogo edalilu weducnodacte.”
ACT.9.17	Inguc mime Ananaias ye hikelu mac miwec, iwa felu Solle socka moleine lolu miwec, “Agone Sol, fangkec. Sugucne Yesudi yefewa fikegelewec, yedi hocne salecnugac. Ga dongegone hilaengka Tili Asu kwelegona wakenale welegabac.” 
ACT.9.18	Inguc miyemewa ye iwahac dongeinacni wiyac monic sekec ingucne wame dongeine hilalu fangke misa-lowac aiwec. 
ACT.9.19	Ailu nosing nolu sanangkewec.
ACT.9.19	Sol ye mic-tengtengfocine Damasko gaibong, yengeholec hadeng gocne gawec. 
ACT.9.20	Iwahac galu Yuda-ngic yengele kpakpaduc macka felu Yesule fungine mime yegengkeyeleme yanguc edocebawec, “Yesu ye Wapongte madec.”
ACT.9.21	Inguc edocebame yenge ngagelu kwatackelu yanguc miibong, “Ngic yedi hocne Yerusalem taonka Yesule wac yogo alang bacnolu gabong, weyebic aiyelelu gawec. Yawa inguchac witicebalu depec-baba ngic micne yengela bacebalu hikenogale kwesigac. Ngic yogo, me?”
ACT.9.22	Inguc mibong Sol ye yanguc milu gawec, “Foinac, Yesu ye Mesia.” Ye yogolec fungine mime yegengkeyeleme Yuda-ngic Damasko gaibong, yenge yowa yogo kucineholec ngagelu kwatackelu yowaine ameine mi bafaliyeibong.
ACT.9.23	Ye hadeng homacne inguc ailu game Yuda-ngic yenge Sol wenogale yowa hefeibong. 
ACT.9.24	Ailu ye weningte milu taonte oda nuina deboc hadeng damong locebabong domaibong. Yele yowa mihefec aiibong, yogo yeuctiyac biyac ngagewec. 
ACT.9.25	Aime Sol mic-tengtengfocine, yengi debocka ye uficka umengkelu taonte oda yefina yefe lobong lobina haulu hikewec.
ACT.9.26	Hikelu Yerusalem sulumelu mic-tengtengfocine yengeholec taockenale yowaine mime yenge sasawadi hangoc aiibong. Aime ye mic-tengteng noine aiwec, yogo mi ngagesingkeibong.
ACT.9.27	Aime Banabasdi Sol balu salecebaicne yengela mengocke hikelu yanguc edocebawec, “Sugucnedi Sol yefewa fikecnolu yowa edowec. Inguc aime ye Damasko taonka hangoc mikac Yesule fungine mime yegengkeyelewec.”
ACT.9.28	Aime Sol ye yengeholec Yerusalem ngiye-fangkec ailu yowa hangoc mikac Sugucnele wacka edocebalu weduyelelu hike-kwesic aiwec. 
ACT.9.29	Ailu Sugucnele wacka sanangneyac domalu ngic siduc madicne hangoc mikac edocebawec. Edocebame Yuda-ngic yenge Grik yowa milu gaibong, yengeholec yowangineng fec-wac aiwec. Aime ngic yogo yenge ye webong homanale aiibong. 
ACT.9.30	Inguc aibong agofocngineng ngage-ngagesingkolec yengi yogo ngagelu Sesarea taonka mengocke haulu lobong hikegacgu Tasas taonka hikewec.
ACT.9.31	Aime Yesule habu Yudeya nga Galili ailu Samaria prowins iwa gaibong, yengela kwele-mogung fikewec. Fikeme gabong Yesule habu sugulelu Sugucne alang bacnolu kweledi dofickelu afeibong. Aime Tili Asudi mibasanang aiyelewec.
ACT.9.32	Pita ye macne macne ngiye-legac, iwa lolickelu hikegacgu Yesule aling gbagbacne Lida taonka gaibong, yengela hikewec. 
ACT.9.33	Hikelu iwa ngic monic nganiwec, wacine Ainias, ye puling ailu mapicka falu game hifa 8 biyac aiwec. 
ACT.9.34	Aime Pitadi yanguc edowec, “Ainias, Yesu Kristodi bamadicgugacte fangkelu mapicgone geuc wedunong.” Mime ye iwahac fangkelu domawec. 
ACT.9.35	Inguc aime ngic-ngigac Lida taon nga Saron himongkacni yenge ye nganilu kwelengineng hefaliyeme Sugucnela wetackeibong.
ACT.9.36	Yopa taonka mic-tengteng ngigac monic gawec, wacine Tabita, Grik yowawa wacine monic Dokas. Ye ago-babaficte aibaba madicne ailu waweweine baficebalu gawec. 
ACT.9.37	Aime dameng iwa Tabita ye huc fikecnome homawec. Homame yenge kponggbongine misa lowacnolu mac kweline monicka bafelu lobong fawec. 
ACT.9.38	Aime Pita ye Lida taonka dadalicne ngiyewec, inguc ngagelu mic-tengtengfocine yenge Yopa taonkacni ngic yaeckang salecepabong yela hikelu yanguc edolu dogbac aicnolu miiboc, “Ga nongela biyac weledamec!”
ACT.9.39	Miboc Pita ye ngageme efeckeme yekeholec hikeibong. Hike sulumelu kponggbong fawecka mengockelu feiboc. Feme ngigac-hosec sasawa yenge lolickelu hi kwele-sowac aiibong. Ailu Dokas gbolicne galu ngakpi-kpoluc gbodoyelelu gawec, yogo edaliyackeibong.
ACT.9.40	Aime Pitadi yenge salecebame hauyackeibong ye ketadi holelu milockewec. Milockeme motome kponggbong fawecka hefaliyelu yanguc edowec, “Tabita, ga fangkec.” Mime ye dongeine hilalu Pita nganilu fangke ngiyewec. 
ACT.9.41	Ngiyeme Pitadi moleina balu bafangkeme fangkelu domawec. Domame Yesule aling gbagbacne nga ngigac-hosec yenge Tabita gboliye fangkewec, yogo nganiningte wacebawec. Wacebame welebong Tabita gboliyelu fangkewec, yogo edalicebawec. 
ACT.9.42	Aime yenge siduc yogo mibong, idi Yopa taonka sawelu hikeme homacnedi Sugucne ngagesingkeibong. 
ACT.9.43	Aime Pita ye ngic monic wacine Simon, bulumaka socine bacaigac, yele macka dameng dalicne inguc ngiye-fac gawec.
ACT.10.1	Sesarea taonka ngic monic gawec, wacine Konelius. Ye yengele hudu-ngic damongte aling tofaine, wacine Itali, yengelacni ngic 100, yengele sugucnengineng gawec. 
ACT.10.2	Ye yeicne nga golowacfocine sasawa, yenge kweledi Wapong ago balu alang bacnolu gaibong. Konelius ye kwele-madicka wiyac homacne ngic-ngigac waweweine yelelu gawec ailu Wapong hadengsoc milockelu gawec. 
ACT.10.3	Wenac monic Konelius ye awelilicte 3 kilok ingucne aiyemewa Wapongte angelo monicti gung-didicka ingucne yela fikelu edowec, “Konelius.”
ACT.10.4	Inguc mime kwatackelu hangockeme dongeinedi sanangne nganilu miwec, “Sugucne oma wiyac?”
ACT.10.4	Mime yedi miwec, “Mimilocgone nga kwele-madicgonele ngic-ngigac wiyac yelecaigic, yogo ibu ingucne Wapongta feme ye ilec ngage-madickecaigac. 
ACT.10.5	Ilec ga yakumac Yopa taonka ngic salecebang hikelu ngic monic wacine Simon, wacine monic Pita, ye mengocke kwesidabiyeng. 
ACT.10.6	Ye ngic monic bulumaka socine bacaigac wacine Simon, yele macka ngiyegac. Mac yogo kiwec mecina ngiyegac.”
ACT.10.7	Angelo yowa yogo edolu hikeme Konelius ye macinele bole-madeckecine yaeckang nga hudu-baba ngic monic ye Wapong alang bacnocaigac, yenge wacebame welebong yowa edocebawec. 
ACT.10.8	Ailu Yopa taonka salecebame hikeibong.
ACT.10.9	Ngic yenge hikecgu yefewa fabong mac saeme hatacmac hikegacgu mac bangkalenale aibong, Pita ye wenac hewac-hewac milockenale mac witina mac-dakec ingucne fawec, iwa fewec. 
ACT.10.10	Felu nosingte homalu mime nosing lobebong ye gung-didicka ingucne yanguc nganiwec: 
ACT.10.11	Honocmeng angkeme wiyac monic nganiwec. I kpoluc ingucne mecine neboc nga neboc balu himongka lobong wanale, ingucne aiwec. 
ACT.10.12	Ilec kwelina bec-sic sugucne kpisicne ailu hema nango fungine fungine fawec. 
ACT.10.13	Wame yowa monic yanguc fikewec, “Pita ga fangkelu wecebalu nocebac.”
ACT.10.14	Inguc fikeme Pitadi yanguc miwec, “Sugucne yogo nalic mi aidacte, na wiyac wonongkolec ailu Sugucnedi aka lowec, yogo monic mi noiba ailu nalic mi nodacte.”
ACT.10.15	Inguc mime alec yaeckang aime miwec, “Wapongti aka yogo baickegac, ilec ga wonongkolec mi minong.”
ACT.10.16	Aime yowa mime habackang aime iwahac kpoluckolec fuluckeme honocmengka hatacmac fewec.
ACT.10.17	Feme Pita ye gung-didicka ingucne nganiwec, ilec ngage-ngage bole balu ngiyeme Konelius ngicfocine yenge Yopa taonka hikelu Simonte macte uwala uwala hikecgu oda nuina domalu 
ACT.10.18	wackelu uwaibong, “Simon wacine monic Pita, ye mac yawa gagac, me?”
ACT.10.19	Aime Pita ye gung-didicka ingucne nganiwecte ngage-ngage bole balu gaemewa Asudi yanguc edowec, “Ngagegic, ngic habackang yenge kwesilu ga basacgugaing. 
ACT.10.20	Ilec ga fangke haulu yengeholec hikenogale milu ngageboc mi aidamec. Ngic yogo yenge nani salecebabe kwesigaing.”
ACT.10.21	Inguc mime Pita yengela haulu miwec, “Ngic basackegaing i na hocne, ngenge omale kwesigaing?”
ACT.10.22	Inguc mime ngic yengi yanguc miibong, “Hudu-baba ngic yengele damong Konelius ye Wapong alang bacnolu aibaba madicne balaibecaigac. Aime Yuda-ngic sasawa yenge yele ngagebong madickecaigac, ye hocne angelo gbagbacne monicti fikecnolu miwec, ‘Ga bacgulu micgonacni yowa ngagenale edoyec.’” 
ACT.10.23	Inguc mibong Pitadi yenge bacebalu macka aneng aiyeleme faibong.
ACT.10.23	Fabong saeme fangkelu ye nga ngic yogo yenge hikenogale aibong agofocngineng ngage-ngagesingkolec gocne Yopa gaibong, yenge momoc hikeibong. 
ACT.10.24	Yenge yefewa deboc monic falu mac saeme fangkelu hikegacgu Sesarea sulumeibong. Konelius ye alingfocine nga agofocine wacebame wangec gabong hike sulumeibong. 
ACT.10.25	Hikelu Pita ye macka fenogale aime Koneliusdi wele emeina ketadi holelu afeewec. 
ACT.10.26	Afeeme Pitadi balu bafangkelu yanguc edowec, “Fangkec, na mi afenuc, na ngic-agogone.”
ACT.10.27	Inguc mingagec ailu ye mac kwelina felu ngic homacne kpaduckelu ngiyeibong, nganicebalu 
ACT.10.28	yanguc edocebawec, “Ngenge Yuda-ngic nongele aibaba ngagegaing. Nonge Israel yengele alingkacni miyac ngengeholec ago nga nganinagulu gaga inguc mi ainangte aka-yowa sanangne fagac. Nabac ngenge ngic wonongkolec milu misulec mi aingelenogale Wapongti yogo mime yegengkeyelewec. 
ACT.10.29	Yogolec hocne hefolecnubong welenogale milu mi kpungkebac. Aime biyac hefolecnugaing, ilec fungine mibong ngagebe.”
ACT.10.30	Inguc mime Koneliusdi yanguc edowec, “hadeng 4 biyac motoemewa aweleme 3 kilok ingucne aiyemewa milockebe ngic monic ngakpiine angocineholecti nala fikelu 
ACT.10.31	yanguc edocnuwec, ‘Konelius ngagec, Wapongti mimilocgone nga kwele-madicgonele wiyac ngic-ngigac waweweine yelecaigic, ilec ngage-madickegac. 
ACT.10.32	Ilec ga Yopa taonka ngic salecebang hikelu Simon wacine monic Pita, ye mengocke kwesidabiyeng. Ye bulumaka socine bacaigac Simon, yele macka ngiyegac. Macine yogo kiwec mecina ngiyegac.’ 
ACT.10.33	Yowa inguc mime na yogolec hocne dacineholec salecebabe gala fubiyeng. Fubong ga yowane ngagelu kwesigicte ngagebe madickegac. Aime Sugucnedi yowa edocguwec, yogo ninic miyengka ngagenogale Wapongte dongewa nongileng momoc kpaduckelu ngiyegabeleng.”
ACT.10.34	Inguc mime Pitadi yanguc milu edocebawec, “Wapongti ngic-ngigac nganicebalu monic ago balu angac ngagecnolu monic mi hegiledaicte, yogo foinac ngage-motobenangkegabac.
ACT.10.35	Ngic himongne himongne alang bacnolu aibaba dondonne aicaigaing, yengele ngageme madickecaigac. 
ACT.10.36	Foinac, Wapongti Yesu Kristo moniyang, ngic sasawa nongileng Sugucne hocne saleme wawec. Yedi kwele-mogung yowa madicne Israel ngic-ngigac nongela mime yegengkenolewec, yogo ngenge ngagegaing. 
ACT.10.37	Ailu Galili prowinswa molickelu wiyac fikeme Yudeya himong sawelu hikewec, yogo ngenge ngagegaing. Yogo yanguc: Yohane ye ngic misa-lowacte yowa edocebawec.
ACT.10.38	Aime Wapongti Yesu Nasaret-hocni kuc nga Tili Asu locnome yedi himong lolickelu hike-kwesic ailu ngic bafuwacebalu bamadicebalu gawec nga Aleng Sugucnenginengte kucti ngic-ngigac gagangineng basowaleicne, yogo yenge bamadicebayackewec. Wapongti nenggac ngiyecnome ye bole yogo bawec.
ACT.10.39	“Aime Yesu ye Yuda-ngic nongele himongka nga Yerusalem iwa bole bawec, yogo ngani-ngagec aiyackeibeng. Inguc ailu gacgume yengi ye malicpongka webong homawec. 
ACT.10.40	Homalu faemewa hadeng habackang aime Wapongti ye bagboliyeme fangkelu ngic-ngigac fikeyeleme nganiibong. 
ACT.10.41	Ngic-ngigac sasawa yengela mi fikewec, miyac. Wapongti esecne siduc-mimifocine bawosaecnubawec, nongela sugu fikewec. Ye homackacni fangkeme nonge hocne nosing misa yeholec noibeng.
ACT.10.42	Aime Wapongti edocnubame ngic-ngigac mibeng yegengkeyeleme yanguc edocebadabeleng, ‘Ngic ye hocne ngic gbolicne nga homaicne aibabanonggeng mimoctonale Wapongti bawosaewec.’
ACT.10.43	Aime Wapongte sinaic mimi sasawa yenge yowa yanguc mibong yegengkewec, ‘Ye ngagesingkebong, yele wacka bikicngineng hegiledaicte.’”
ACT.10.44	Pita ye yowa inguc milu domaemewa ngagelu ngiyebong Tili Asudi yengela walu kwelenginang wakewec.
ACT.10.45	Wakeme ngic soc tofangineng helockeicnedi
ACT.10.46	Yowa silicine monic-monic milu Wapong wacine bafelu afeebong, yenge yogo ngagelu mimedec aiibong.
ACT.10.46	Inguc aibong Pitadi yanguc miwec,
ACT.10.47	“Nongileng Tili Asuholec aiibeng, pasi yogo ingucneyac ngic yago yengela fikeyeleme misa nalic mi sebileyelenoga.” 
ACT.10.48	Inguc milu yenge Yesu Kristole wacka misa lowaningte miyelewec. Ailu yengeholec hadeng gocne ngiyenale uwacnoibong.
ACT.11.1	Salecebaicne nga ago gocne ngage-ngagesingkolec Yudeya himongka gaibong, yengi siduc yanguc ngageibong, Israel yengele alingkacni miyacti Wapongte yowa ngage-angac ailu ngagesingkeibong. 
ACT.11.2	Aime Pita ye Yerusalem iwa hefaliye hikeme soc tofangineng helockeicne, yengi miwa-heduc aicnolu 
ACT.11.3	yanguc edoibong, “Ga omale soc tofangineng mi helockeicne, yengele macka felu yengeholec nosing nocaigic?”
ACT.11.4	Inguc mibong Pitadi aibaba funginacniyac fike-ofewec, yogolec edocebawec, 
ACT.11.5	“Na Yopa taonka milockelu gabe dongene balockeme gung-didicka ingucne yanguc nganiiba: Wiyac monic kpoluc sugucne ingucnedi mecine neboc nga neboc badomalu honocmengkacni nala lobong wawec, ingucne aiwec.
ACT.11.6	Wame yanguc nganiiba, bec-sic sugucne kpisicne nga sic gocne micnginengkolec ailu hema nango fungine fungine fawec. 
ACT.11.7	Inguc nganicebabe nala wawac monic yanguc fikewec, ‘Pita, ga fangkelu wecebalu nocebac.’
ACT.11.8	“Inguc mime yanguc miiba, ‘Sugucne, yogo nalic mi nocebadacte. Na wiyac wonongkolec nga Sugucnedi wiyac monic aka lowec, yogo micti mi noibawa nalic mi nodacte.’
ACT.11.9	“Inguc mibe honocmengkacni yowa monic fikeme alecine yaeckang aiwec, ‘Wapongti aka yogo baickegac, i wonongkolec mi midamec.’ 
ACT.11.10	Aime yowa mime habackang aime woc-wiyac yogo kpoluckolec hatacmac fuluckeme honocmengka fewec.
ACT.11.11	“Aime ngagebeng, dameng iwayac Sesarea taonkacni ngic habackang salecebabong nala kwesilu mac ngiyeiba, iwa domabong 
ACT.11.12	Asudi yanguc edocnuwec, ‘Ga yengeholec hikenogale milu ngageboc mi aidamec.’ Inguc mime hikebe ngage-ngagesingkolec agofocne 6 naholec yago domagaing, yenge balaibecnubong hikelu hudu-baba ngicte damong yele macka feibeng. 
ACT.11.13	Aime yedi yowa-siduc yanguc ainolewec, ‘Na angelo monicti fikenelelu yanguc edocnuwec, “Ga Yopa macka ngic salecebang hikelu Simon wacine monic Pita, ye mengocke kwesining. 
ACT.11.14	Yedi yowa edocgume ga nga golowacfocgone ngenge yowa yogo ngagelu balaibelu wasecne aidaingte.” ’
ACT.11.15	“Inguc mime na siduc madicne edocebaebewa molic-molic nongilang Tili Asu wawec, ingucneyac yengela wawec.
ACT.11.16	Na yogo nganilu Sugucne Yesudi esecne yowa yanguc miwec, yogo ngagesiiba, ‘Yohane ye misa lowayelewec, ngengibac Tili Asu lowadaingte.’
ACT.11.17	Ailu nongileng Sugucne Yesu Kristo ngagesingkebeng, Wapongti ngageboc mikac kuc nolewec, silicine ingucneyac yakumac kuc ngageboc mikac yelegacte, na ingucnedi Wapong nalic mi aka holecnodacte.”
ACT.11.18	Pita ye yowa inguc milu edocebame yenge ngagelu kwelengineng wame Wapong afeelu yanguc miibong, “Foinac, Wapongti Israel yengele alingkacni miyac kwelengineng hefaliyeme gaga-sanang baningte inguc hocne aiyelegac.”
ACT.11.19	Ngic-ngigac yenge Stefen welu Yesule habu gocne yenge momoc weyebic aiyelebong siyeckelu gocnedi Fonisia himongka hikeibong, nga gocnedi Saiparus nucka hikeibong, nga gocnedi Antiok taonka hikelu gaibong. Aime yenge Yuda-ngic sugu siduc madicne mibong yegengkeyelewec.
ACT.11.20	Aime Yesule habu hewacnginang ngic-ngigac Saiparus nuckacni nga Sairini himongkacni gaibong, yenge Antiok taonka hikelu Grik-ngic yengeholec inguchac mingagec ailu Sugucne Yesule siduc madicne mibong yegengkeyelewec. 
ACT.11.21	Miyegengkebong Sugucnedi kuc yeleme ngic-ngigac habu sugucne yenge kwelengineng Sugucnela lolu ngagesingkeibong.
ACT.11.22	Yogolec yowa-siduc Yerusalem iwa Yesule habu gaibong, yengele hedecka haume yenge yogo ngagelu Banabas salebong Antiok taonka hikewec.
ACT.11.23	Hikelu nganime Wapongti moc bamadicebawec, ye yogo nganilu kwele-madic ngagelu kwelenginengti Sugucne ngagesingkenogale kwelengineng kwefangkewec. 
ACT.11.24	Ye ngic madicne ailu ye kweleina Tili Asu nga ngage-ngagesing wakeicne facnowecte ngic-ngigac homacnedi yogo nganilu Sugucnela taockeibong.
ACT.11.25	Aime Banabas ye Sol basackelu bafuwanogale Tasas hikewec.
ACT.11.26	Hike bafuwalu mengockeme Antiok taonka kwesilu Yesule habu yengeholec hifa moniyang galu ngic homacne Wapongte mic-yowa edocebalu weduyeleiboc. Aime Antiok taonka molickelu ngicti mic-tengtengfocine, yengele wac Kristole aling wacebaibong.
ACT.11.27	Dameng iwahac Wapongte sinaic mimi ngic gocne Yerusalem hegilelu Antiok taonka waibong. 
ACT.11.28	Yengelacni agongineng monic wacine Agabus. Asudi edome ye fangkelu himong sasawa loloc fikenale mifickewec. Aime loloc yogo Roma ngictau Sisa Klodius gawec dameng iwa fikewec.
ACT.11.29	Aime mic-tengtengfocine yenge yowa yogo ngagelu Yudeya himongka ngage-ngagesingkolec agofocngineng gaibong baficebanogale moneng fayelewecsoc kpatulelu yengela lobong hikenale mipangkeibong. 
ACT.11.30	Mipangkelu moneng loibong, yogo Banabas nga Sol yetebong yeki bahikelu Yesule habu Yerusalem iwa micnefocngineng gaibong, yenge yeleibong.
ACT.12.1	Dameng iwa ngictau Herodedi Yesule habu gaibong, yengelacni ngic-ngigac gocne wecebalu basowalecebanale ngagelu bacebalu muc-macka locebawec. Inguc aiyelelu, ilec lobeina yowawa locebalu ngaba aiyelelu wecebanogale ngagewec. 
ACT.12.2	Ailu yedi mime Yohane haeine Yakobos hudu-baba fitecti welockebong homawec. 
ACT.12.3	Inguc ailu nganime Yuda-ngic yenge yogo nganilu angac ngageibong, aime ye bret yis mikac nono, yogolec ngiye-ngagec damengka mime Pita inguchac hobalu muc-macka loibong. 
ACT.12.4	Lolu hudu-baba ngic 16 yengelacni ngic aling 4 ingucti habu 4 heucke domalu damongkeibong. Inguc aime ye ewalicebaicnele hombangte ngiye-ngagec dameng yogo motome
ACT.12.5	Inguc aibong Pita ye muc-macka ngiyeemewa Yesule habu yenge duduhuc Wapong milockelu gaibong.
ACT.12.6	Aime Herode ye mac saeme Pita yowawa lonogale miwec, dameng yogo bangkaleme deboc iwahac hudu-baba ngic yaeckang yeke Pita yekuctiyac sen yaeckangti witickelu loboc hewacnginac fawec. Faebongka hudu-baba ngic gocne yenge nu lobeina damong domaibong. 
ACT.12.7	Yenge mac kwelina inguc fabong Sugucnele angelo monicti yogowahac biyac fikelu iwa domame mac kweline yogo angoleyackewec. Angoleme angelodi Pita magocina bauwalu yeuckelu miwec, “Ga biyac fangkec.” Miyemewa iwahac sen Pitale molewacni fotockelu wame 
ACT.12.8	angelodi miwec, “Ga umbikagone hefelu hige-ebecgone holeng hauna.” Yogo aiyackeme edolu miwec, “Ngakpigone dalicne holeng haume balaibecnuc.” 
ACT.12.9	Inguc mime Pita fangkelu angelo balaibelu hikewec. Hikelu angelodi pasi yela bawec, ilec ngageme gung-didicka ingucne aiwec. 
ACT.12.10	Aime yeke nu yaeckangte damong domaiboc, yogo ewalicepalu hike aen nu sugucne taonka pec bangkaleboc, yogo yeuctiyac angkeme hauiboc. Haulu yefewa hikelu angelo ye iwa aockewec.
ACT.12.11	Inguc aime Pita ye ngage-ngageine dulungkeme yanguc miwec, “Yakumac ngage-motogabac, Sugucnedi angeloine saleme Herodele molewacni ailu Yuda-ngic yenge ngagesiibong yogowacni baicnugac.”
ACT.12.12	Inguc ngage-motolu Mariale macka hikewec. Maria ye Yohane wacine monic Mareko, yele nenggac. Iwa homacnedi kpatulelu milockelu ngiyeibong. 
ACT.12.13	Ngiyeebongka Pita ye mac odale nuina hike domalu nu holeme kwelec-adu monic wacine Roda, uc yogo ngagelu wame 
ACT.12.14	Pitadi yowa mime malacine ngagelu ye nu mi witiyecnowec, ye moc mac kwelina felu miwec, “Pita kwesilu odale nuwa domagac.” Milu edocebawec.
ACT.12.15	Edocebame yenge ngagelu miibong, “Kwelegone sifuwegac, me?”
ACT.12.15	Mibong, ye sanangneyac miwec, “Foinac benang, yedi domagac.”
ACT.12.15	Mime yengi miibong, “Yogo angeloine mecne.”
ACT.12.16	Aime Pita ye holeluyac domame yenge nu witielu yeicne nganilu kwatackeibong. 
ACT.12.17	Kwatackebong ye mole balang baduyelelu mimacebalu Sugucnedi muc-mackacni lukecnome wawec, ilec yowa-siduc aiyelelu miwec, “Ngenge siducne yago Yakobos nga agofocnonggeng ngage-ngagesingkolec edocebadaing.” Inguc milu baickelu mac monicka hikewec.
ACT.12.18	Mac saeme hudu-baba ngic yenge Pita basackelu miibong, “Ye wenuc hikegac?” Milu kwatackelu dabiyeibong.
ACT.12.19	Herode ye Pita bafuwaningte mime basacke-bibiyeibong. Basackebong mi-uwac aiyeleme miyac aime ye hudu-baba ngic yenge nu damong yogo wehomacebaningte mimoctowec. Ailu yeicne Yudeya himong hegilelu Sesarea haulu gawec.
ACT.12.20	Herode ye Tair nga Saidon taonte ngic-ngigac yengele aalic ngageyelelu gawec. Yogo yangucte, yenge noba-nosingngineng Herodedi himong damongkelu gawec iwacni balu gaibongte ailu yenge kpaduckelu ngaba miyac aime kwele-mogung fikenale yela hikelu uwacnoibong. Yenge molic-molic Herodele bole-ngic monic wacine Blastus, ye Herodele gung-fafa mac damongkelu gawec, ye hikelu nganibong yedi yengeholec inguc ainingte mudockeibong.
ACT.12.21	Herodedi yowa yogo ngagelu yogolec ameine bafaliyeyelenogale dameng edocebawec. Dameng iwa ye ngictau ngakpiine holelu ngictau ngiye-ngiyeina wangiyelu yowangineng edocebawec. 
ACT.12.22	Edocebame ngic yenge sasawadi aukwelu yanguc miibong, “Yowa yogo ngic-yowa miyac, yogo wapong monicte yowa.” 
ACT.12.23	Aime Herode ye Wapong mi afeewec aime dameng yogowahac Sugucnele angelodi ye weme umbengti hilu nome homawec.
ACT.12.24	Aime Wapongte yowa sugulelu hikewec.
ACT.12.25	Aime Banabas nga Sol yeke Yerusalem iwa bole yogo bayackeboc motome hefaliyelu Antiok hikenogale Yohane wacine monic Mareko mengockeboc yenge momoc hikeibong.
ACT.13.1	Yesule habu Antiok gaibong, yengele kebangka Wapongte sinaic mimi nga wewedu yangucti gaibong: Banabas nga Simeon, wacine monic Niger, Lukius ye Sairini mackacni nga Sol ailu Manain. Manain ye Herodeholec momoc galu suguleiboc.
ACT.13.2	Aime yenge dameng monicka nosing-sawe ailu Sugucne afeeningte kpaduckelu gabong Tili Asudi yowa yanguc edocebawec, “Banabas nga Sol yeke nale bole banicte wacepalu bole-yowa yeteiba, yeke bole yogo banicte mimotocepadaing.”
ACT.13.3	Inguc mime yenge nosing-sawe galu molengineng socnginac lolu milockelu locepalu salecepabong hikeiboc.
ACT.13.4	Tili Asudi inguc milu salecepame yeke Selusia taonka hauiboc. Iwa haulu lac-wagewa felu hikegacgu Saiparus nucka feiboc. 
ACT.13.5	Felu Salamis taon iwa hikelu Yuda-ngic yengele kpakpaduc macngineng ngiye-leweckasoc, iwa felu Wapongte yowa miboc yegengkeyelewec. Hikeboc Yohane yekeholec momoc hikelu baficepawec.
ACT.13.6	Aime nuc iwacni higedi falocke hikegacgu Pafos macka hikeibong. Iwa hike sulumelu Yuda-ngic monic kpanggec bole balu gawec ailu sinaic mimi kwesacine gawec wacine Bara-Yesu, ye bafuwaiboc. 
ACT.13.7	Ngic yele agoine kiya monic wacine Segius Polus. Kiya yogo ye ngage-ngage-motockolec ailu Wapongte yowa ngagenogale aicnome Banabas nga Sol wacepawec. 
ACT.13.8	Wacepame kpanggec ngic, Grik yowawa Elimas wackelu gaibong, yedi kiya ye Sugucne ngagesingkedaickale ailu Elimasdi yekele yowa kpatalayetewec.
ACT.13.9	Inguc aime Tili Asudi Sol, wacine monic Pol kweleina wakeme Elimas dongeinedi ngani-lilickelu yanguc edowec, 
ACT.13.10	“Aleng Sugucnenginengte madec, ga Sugucnele yefe dondonne fagac, yogolec ngaba sanangne ailu gaengka kwelegona kwesac nga sowacnedi wakeyackeicne. Ga Sugucnele yefe dondonne faemewa basowalecaigic dameng dalicne inguc gacaigac aibaba yogo mi hegiledamecte, me? 
ACT.13.11	Ilec yakumac Sugucnele kuc gala fikeme nganidamec. Dongegone kundung kweme dameng hewac yago wenac angocine mi nganilu gadamecte.”
ACT.13.11	Inguc mime iwayac wiyac kundung nga kaguwa ingucnedi dongeine ebeckeme dongeine kundung kweme moledi bangang-tangang ailu moleina babong lec-welec ainale miwec.
ACT.13.12	Aime kiya ye pasi yogo fikeme nganilu Sugucnele siduc madicne weducnobong ngagelu mimedec ailu ngagesingkewec.
ACT.13.13	Pol nga ngicfocine yenge Pafos taon hegilelu wagewa hatacmac felu hikegacgu Pamfilia himongka Pega taon iwa hike sulumeibong. Sulumelu Yohanedi yenge iwa hegilecepalu Yerusalem iwa hefaliye hikewec.
ACT.13.14	Aime yeke Pega hegilelu hikegacgu Pisidia himongka Antiok taon waseine, iwa hikeiboc. Iwa gaboc Sabat dameng aime yenge Yuda-ngic yengele kpakpaduc macka felu ngiyeiboc. 
ACT.13.15	Ngiyeboc kpakpaduc macte damong yenge Wapongte yefe-yowa nga Wapongte sinaic mimi yengele hibi nebocine gocne wafebong motome yanguc edocepaibong, “Agokecnonggeng ngeke mibasanang yowa monic ngagegabiyecka yowa yogo miboc ngagening.”
ACT.13.16	Inguc mibong Pol ye fangke domalu waicke ngiyeningte molediyac aiyelelu yanguc edocebawec, “Israel ngic, ngenge nga habu gocne Wapong alang bacnocaigaing, ngenge edocngebabe ngagening: 
ACT.13.17	Israel ngic-ngigac nongileng Wapongti ngambofocnonggeng bawosaecebame yenge Aigita himongka kwilic gacgu Wapongti baficebame saweibong. Ailu ye kuctowaineholecti yogowacni mengocebalu kwesilu
ACT.13.18	himong kisi dingong suguwa locebalu ngani-damong aiyelewec. Ailu babibiyecebalu gacgume hifa 40 motowec.
ACT.13.19	Motome ye Kanan himongka mac-himong 7te ngic-ngigac wendongebalu ngambofocnonggeng himong yogo yeleme filesoc ailu gaibong. Yenge inguc lolicke gabong hifangineng 450 motowec.
ACT.13.20	“Motome Kanan himongka gacgubong yeuc mimocto-mimocto ngic bafuwacebame damongebalu galu ofecgubong Wapongte sinaic mimi Samuel fikewec.
ACT.13.21	Ngictaunonggeng monic fikena mibong Wapongti Benyaminte alingkacni Kis madecine wacine Sol, ye bafuwayeleme hifa 40 ngictaungineng ailu gawec.
ACT.13.22	Gacgume ye baickelu ngictaungineng Dawidi lowec. Ailu yele fungine yanguc mime yegengkeyelewec, ‘Na Dawidi, Yesile madec ye nganilu kwelene madickeme ye bawosaebac. Ye hocne nale yowa sasawa badaicte.’
ACT.13.23	“Aime yowa yanguc miwec fagac, ‘Israel ngic-ngigac nongileng asa-baba ngic monic yogo Dawidile aling yengelacni fikedaicte.’ Wapongti yogo mipangkenolewec, yogolec noine yogo Yesu hocne fikewec.
ACT.13.24	Aime mi fikeemewa Yohane ye Israel ngic-ngigac sasawa kwelengineng hefaliyeme misa-lowac ainingte miyegengkelu edocebawec.
ACT.13.25	Edocebalu boleine bamoctome motonogale aiyemewa yanguc edocebawec, ‘Ngenge ngic ngagegaing yogo, na ye miyac. Ngagegaing, nale lobewa welegac, ye feicnetowanonggeng, ilec na ingucnedi yele hige-ebecte muc nalic mi lukedacte.’
ACT.13.26	“Israel agofocne, Ngambononggeng Abraham ailu ngic-ngigac gocne Wapong alang bacnocaigaing, ngenge yowane mibe ngagening, bikickacni bamocto-bamoctole yefe fagac ailu wasecne ainogale, yowa yogo nongileng lowec fagac. 
ACT.13.27	Nga Yerusalem ngic-ngigac gagaing ailu damongfocngineng, yenge Yesu mi ngani-motolu ye weningte mimoctoibong. Sabat ngiyecaigaingka damengsoc Wapongte sinaic mimi yengele sinaic yowa yanguc wafe-ngagec aicaigabeleng, yowawa lolu mimoctoibong, yogo noine fikewec. 
ACT.13.28	Foinac, yenge Yesu bikicine basackebibiyelu moc osiyelu Pailatle molewa lobong, yedi mimoctome wehomaningte miibong.
ACT.13.29	Aime Wapongte hibiwa yowa-siducine kwelengkeicne fagac, yenge yogo sasawa aicnolu malicpongkacni bamoctolu dongesiwa bahikeibong. Bahikelu henebe ngicti baicne iwa felu lobong fawec.
ACT.13.30	Aime Wapongti homackacni bagboliyeme fangkewec. 
ACT.13.31	Fangkeme ngic-ngigac yeholec Galili prowinswacni Yerusalem taonka hikeibong, yenge momoc hadeng homacne fikeyelewec. Fikeme nganiibong, yenge hocne siduc-mimifocine aiibong gagaing.
ACT.13.32	“Aime Wapongti ngambofocnonggeng molickelu wiyac yelenale mipangkeyelewec, 
ACT.13.33	yogo yakumac mimipang yogo adu-madecfocngineng nongilang noine fikewec, yogo Yesu bagboliyewec, ilec mimipangte siduc madicne edocngebagabeleng. Yogolec hocne Miti Gee fengngine yaeckang, iwa yowa yanguc kwelengkeicne fagac,
ACT.13.33	‘Na yakumac hocne bacgugabac. Ga madecne nga na gale Mamac.’ 
ACT.13.34	Ye Yesu bagboliyeme fangkewec aime ye lobewa homalu kpelec-kpelec yogo yela hatacmac mi fikedaicte. Yowa yogolec Wapongti yanguc miwec,
ACT.13.34	‘Na Dawidila mimipang sanangne miiba yogolec noine yambung gbagbacne geledacte.’ 
ACT.13.35	Ailu Miti Gee monicka yowa yanguc fagac,
ACT.13.35	‘Ga ngicgone gbagbacne ye hegileengka mi kpeleckedaicte.’ 
ACT.13.36	“Dawidile yanguc ngagegabeleng, Wapongti ye bole micnowec, yogo ngicfocine yengela bamoctolu homawec. Homame ngesafocine locebaibong, iwa longkebong howacine ailu miyac aiwec. 
ACT.13.37	Aime Wapongti ngic bagboliyewec, yedibac howacine mikac.
ACT.13.38	“Alingfocne yanguc edocngebabe ngagening: Yesu ngagesingkebong Wapongti bikicngineng hegiledaicte, yowa yogodi ngengela kwesiwec. 
ACT.13.39	Aime Mosesle yefe-yowadi bikicngineng baickeme nalic mi miyac aidaicte. Yesu ngagesingkebong bikicngineng baickeme miyac aidaicte, yogo sugu fagac.
ACT.13.40	Wapongte sinaic mimi yengi yowa yanguc miibong, yogo ngengela sanangkenale ung-yowa edocngebagabac.
ACT.13.41	‘Ngic-ngigac ngenge Wapongte yowa midelec aicaigaing nganidaing. Na dameng iwa pasi fulune babe ngenge yogo ngani-kwatac ailu homadaingte. Ngic monicti edocngebame pasi yogo nalic mi ngagesingkedaingte.’” 
ACT.13.42	Inguc milu Pol nga Banabas yeke kpakpaduc mackacni wanogale aiboc ngic yenge Sabat ngiye-ngiyele dameng monicka yeke yowa yogohac edocebanicte miyeteibong. 
ACT.13.43	Tutumang motome walu Yuda-ngic nga Israel yengele alingkacni miyac homacnedi Yuda-ngic yengeholec taockelu Wapong afeelu gaibong, yenge momocyac Pol nga Banabas balaibecepabong yeki Wapongte baba-madicka ganingte mibasanang aiyeleiboc.
ACT.13.44	Aime Sabat damengka hatacmac aime taon yogolec ngic-ngigac yenge Sugucnele yowa ngageningte homacnedi kwesiibong. 
ACT.13.45	Aime Yuda-ngic yenge nganicebalu Pol nga Banabas hasowac aiyetebong Poldi yowa mime yenge yeholec yowangineng fec-wac aime yowaine hegilelu misulec aicnoibong.
ACT.13.46	Inguc aibong Pol nga Banabas yeke yowa sanangneyac hangoc mikac yanguc edocebaiboc, “Molickelu Yuda-ngic ngengela Wapongte yowa mibec yegengkengelewec. Aime yakumacbac ngenge ngengung hegilelu gaga-sanang mi banogale migaingte noke hegilecngebalu Israel yengele alingkacni miyac, yengela hikedabelecte.
ACT.13.47	Sugucnedi yanguc minoctewec,
ACT.13.47	‘Nani ga Israel yengele alingkacni miyac, yengele angoc ingucne locgube bole balu himong sasawa bahikelu yanguc milu gadamec, bikickacni bamoctocngebabe wasecne aidaingte.’” 
ACT.13.48	Inguc mibong Israel yengele alingkacni miyac, yenge yogo ngagelu kwelengineng madickeme Sugucnele yowa afeelu ngage-angac aiibong. Ailu aling gaga-sanang baningte Wapongti bawosaecebawec, yogo yenge Sugucne ngagesingkeibong.
ACT.13.49	Aime mac-himong iwa Sugucnele yowadi sawelu hikewec. 
ACT.13.50	Taon yogolec ngigac sugucne gocne yenge Yuda-ngic yengela taockelu Wapong alang bacnolu gaibong. Yuda-ngic yengi mac-damong nga ngigac yogo hung-kwefang aiyelelu baceba hikebong yengi Pol nga Banabas weyebic aiyetelu himongngineng sebilelu yebicepabong hikeiboc. 
ACT.13.51	Hikenogale ailu higenginackocni lube pelengkeboc wawec. Yogo aibabangineng sowacne edalicebanogale ailu hegilecebalu Aikoniam taonka hikeiboc.
ACT.13.52	Aime mic-tengtengfocine yengele kwelewa Tili Asudi wakeyeleme angac sugucne fikeyelewec.
ACT.14.1	Yeke Aikoniam taonka hikelu iwa inguchac Yuda-ngic yengele kpakpaduc macka felu siduc madicne kucineholec miboc yegengkeyelewec. Aime Yuda-ngic nga Grik-ngic homacnedi Yesu ngagesingkeibong. 
ACT.14.2	Yuda-ngic gocne yenge yowa yogo hegilelu Israel yengele alingkacni miyac yogo yenge kpafengebabong agofocngineng ngage-ngagesingkolec yogo aalic ngageyeleibong. 
ACT.14.3	Aime yeke sanangkelu dameng dalicne taon iwa galu hangoc mikac Sugucnele yowa kucineholec milu gaiboc. Aime Sugucne yeuctiyac baba-madicinele yowa basanangkenale ailu nenggac ngiyeyeteme yeke ngagesingkeningte pasi bibiineholec nga pasi mi ngani-nganiine homacne balu gaiboc.
ACT.14.4	Inguc aiboc taon yogolec ngic fouckelu gocnedi Yuda-ngic yengeholec domaibong, nga gocnedi salecebaicne yekeholec domaibong. 
ACT.14.5	Aime Israel yengele alingkacni miyac nga Yuda-ngic gocne yenge damongfocngineng yengeholec salecebaicne kindololo aiyetelu posadi wikelu holecepanogale yowa hefeibong.
ACT.14.6	Hefebong yeke yogo ngagelu hangoc Likonia himongka hikeiboc. Hikelu iwa Lista nga Debe nga mac-himong gocne bangkacne fahikewecka 
ACT.14.7	siduc madicne miboc yegengkeyeleme gaiboc.
ACT.14.8	Lista taonka ngic monic ngiyewec, ye higekecine yaeckang sowaleicne. Ye nenggac gobe kwelinacni ingucne fikelu lec-welecine mikac moc ngiyelu gawec. 
ACT.14.9	Ngiyeme Poldi siduc madicne edocebame ngic ye ngagelu ngiyeme dongeine yela dondonne hila nganilu yanguc ngagewec, “Ngic yogo ye madickenale ngage-ngagesingkegac.” 
ACT.14.10	Inguc ngagelu yowa kucineholec yanguc edowec, “Ga fangkelu hong domac.” Inguc mime ngic ye fangke wintackelu lec-welec aiwec.
ACT.14.11	Aime ngic habutowadi yenge Poldi pasi bawec, yogo nganilu sugucneyac wackelu Likonia yowanginang yefe yanguc miibong, “Wapong gocne yenge ngic nongileng ingucne ailu hewacnonggang walu gagaing.”
ACT.14.12	Inguc milu Banabas ye wapong monic wacine Sus, wackeibong nga Pol ye yowa mimi ngic, yogolec ailu wapong monic wacine Hemes, wackeibong. 
ACT.14.13	Aime wapong monic Sus ye ibu-kulucine taon emeina ngiyewec. Yele depec-baba ngicti mime yenge bulumaka ngicne gocne nga daling ayangineholec balu taon mecinele oda nuina felu ngic yaec ewe holelu depec weyetenogale aiibong.
ACT.14.14	Depec weyetenogale aibong salecebaicne yeke yogo ngagelu kwelenginec umaleme ngakpinginec balockelu mac hegilelu habu yengele kebangka hikelu yanguc wackeiboc, 
ACT.14.15	“Ngic-ngigac yago ngenge oma wiyac ainogale aigaing? Noke ngic benang ngenge ingucneyac. Ngenge siduc-gbongngineng kucine mikac gagac, ye lobeening, noke Wapong gagaineholecte siduc madicne mibec yegengkengelegac. Yedi himong nga honocmeng ailu wiyac sasawa kiwecka fayackegac, yogo bayackewec.
ACT.14.16	Ngic-ngigac esecne gaibong, dameng iwa Israel yengele alingkacni miyac ngageyeleme yenge kwelenginengte nga angacnginengte gaga fungine fungine, yogolec aka mi holeyeleme gaibong.
ACT.14.17	Gaofebong ye kpaoma monic mi aiyelewec, miyac. Ye kwele-madicka gaganginengte ailu mime sawawacni mac nga wenac damengnginec fikecaigac. Ailu ye noba-nosing damengngine mime fikecaigac. Ailu nosingngineng homacne fikengeleme angac witina gagaing.”
ACT.14.18	Ngic yaec yeke inguc milu yowa bole sugucneyac bagacgu miweloc aiyeleboc depec weyetenogale aiibong yogo hegileibong.
ACT.14.19	Aime Yuda-ngic Antiok nga Aikoniam taonkacni kwesilu yekele bole basowaleibong. Ailu ngic-ngigac kwelengineng kwefangkebong yenge momoc Pol posadi wikelu holeibong. Holelu ngageibong, “Ye biyac homagac.” Inguc milu taon lobeina fulucke haulu lobong fawec.
ACT.14.20	Faemewa mic-tengtengfocine yenge kwesilu lolicke domabong fangkelu taonka fewec. Aime mac saeme ye Banabasholec Debe taonka hikeiboc.
ACT.14.21	Hikelu iwa siduc madicne miboc yegengkeyeleme ngic homacnedi Yesu ngagesingkeibong. Aime yeke hatacmac hikeibocka yefe hefaliyelu Lista nga Aikoniam ailu Antiok taon yogo yengela hikeiboc. 
ACT.14.22	Hikelu iwa macsoc mic-tengtengfocine kpaducebalu ngage-ngagesingkolec ganingte mibasanang aiyelelu yanguc edocebaiboc, “Nongileng Wapongte ngani-damongka fenogale aibeng doic fungine fungine fikenoleme ilec kwelina gadabelengte.”
ACT.14.23	Ailu taon moniyang moniyangka Yesule habu gaibong, yengele micnefocngineng bawosaecebaiboc. Ailu ngic-ngigac Yesu ngagesingkeibong, yengele ailu nosing-sawe galu milockelu Sugucnele molewa locebaiboc.
ACT.14.24	Inguc ailu yeke Pisidia himong falockelu hikegacgu Pamfilia himongka hikeiboc. 
ACT.14.25	Iwa hikelu Pega taonka yowa edocebalu Atalia taonka hauiboc. 
ACT.14.26	Haulu lac-wagewa felu Antiok iwa lisiyelu hikeiboc. Taon iwa hocne Yesule habu yengi molickelu Wapongte molewa locepabong bole miyectewec, yogo iwa hikelu bamoctoiboc.
ACT.14.27	Iwa kwesi sulumelu Yesule habu kpaducebaboc Wapongti molenginac pasi bame bole baiboc. Aime Israel yengele alingkacni miyac, Wapongti yengele yefe bayeleme Yesu ngagesingkeibong, yogolec siduc edocebayackeiboc.
ACT.14.28	Ailu yeke Antiok iwa dameng dalicneyac mic-tengtengfocine yengele hewacka gaiboc.
ACT.15.1	Yudeya himongkacni ngic gocne yengi Antiok taonka haulu agofocngineng ngage-ngagesingkolec yanguc weduyeleibong, “Ngenge Mosesle yowa hegilebong soc tofangineng mi helockedaingtewa, bikickacni baickeme wasecne nalic mi aidaingte.”
ACT.15.2	Inguc milu Pol nga Banabas yekeholec yowangineng fec-wac aime kwele moniyang mi aiibong. Inguc aigacgu Yesule habu yengi Pol nga Banabas ailu ngic gocne bawosaecebabong Yerusalem iwa hikelu habu micnefocngineng nga salecebaicne yengeholec yowa yogo mibong madickenale salecebabong hikeibong.
ACT.15.3	Aime Yesule habu yenge yefele wiyac yelelu salecebabong hikeibong. Hikelu Fonisia nga Samaria prowinswa hike sulumelu agofocngineng ngage-ngagesingkolec iwa gaibong, yenge yanguc edocebaibong, “Israel yengele alingkacni miyac homacnedi kwele-hefaliyec aigaing.” Inguc mibong, yenge yogo ngagelu kwele-madic sugucne ngageibong. 
ACT.15.4	Aime yenge hikegacgu Yerusalem sulumebong Yesule habu nga salecebaicne ailu Yerusalem habu micnefocngineng, yengi macka locebaibong. Aime, Pol nga Banabas yeke Wapongti molenginac pasi bame bole baboc noine fikewec, ilec siduc bayeleiboc.
ACT.15.5	Aime Farisaio yengele alingkacni gocnedi Yesu ngagesingkeibong, yengi fangkelu yanguc miibong, “Israel yengele alingkacni miyac yenge soc tofangineng helockedaing ailu Mosesle yefe-yowa balaibedaing.”
ACT.15.6	Inguc mibong salecebaicne nga micne yengi sugu kpaduckelu yowa yogo tembuc mingagec aiibong. 
ACT.15.7	Migacgu Pitadi fangkelu yanguc miwec, “Agofocne, Israel yengele alingkacni miyac, yenge nale mickacni siduc madicne ngagelu ngagesingkeningte Wapongti esecneyac nongileng hewackacni bawosaecnuwec, yogo ngagegaing.
ACT.15.8	Wapong ye kwelewa ngani-nganidi esecne Tili Asu nolewec, yogo ingucneyac Israel yengele alingkacni miyac, yengele angackewecte yelewec.
ACT.15.9	Nongileng ngagesingkeibeng, ingucneyac yenge ngagesingkeibongte Wapongti kwelengineng suweyackewec. 
ACT.15.10	Aime omale ngenge Wapong kwesackelu Mosesle yefe-yowa yogo mic-tengtengfocine yengele feiwa lonogale aigaing? Yogo nalic mi aidaingte. Ngambofocnonggeng nga ngesafocnonggeng ailu nongileng yogo aibibiyelu kpungkeibeng.
ACT.15.11	Ailu yanguc ngagesingkegabeleng, ‘Sugucne Yesudi moc bamadickelu Yuda-ngic nga Israel yengele alingkacni miyac, nongileng momoc bikickacni baicnubame wasecne aidabelengte.’”
ACT.15.12	Inguc mime habu sugucne yenge moc sugu ngagelu ngiyeibong. Aime Pol nga Banabas yeke Wapongti molenginac pasi bibiineholec nga pasi mi ngani-nganiine bawec yogolec siduc aiiboc. Israel yengele alingkacni miyac yengi ngagesingkeningte ailu, bole baboc pasi haic fungine fungine fikewec.
ACT.15.13	Siduc aiyeleboc motome Yakobosdi yowa yanguc edocebawec, “Agofocne, mibe ngagening,
ACT.15.14	Wapongti molickelu Israel yengele alingkacni miyac, yengelacni ngic-ngigac bacebame yele aling ainingte yefe bafuwawec,
ACT.15.15	Aime yele yowadi Wapongte sinaic mimi yengele yowaholec andoyac aiiboc. Ngagegaing, Wapongte hibiwa yowa yanguc kwelengkeibong fagac,
ACT.15.16	‘“Nani lobewa gacgu hefaliyelu Dawidile mac-bala
ACT.15.17	Aime ngic gocnedi Sugucne na wacke-basac ainelelu ngagecnudaingte, aime Israel yengele alingkacni miyac, yenge inguchac alingfocne aidaingte.” 
ACT.15.18	Sugucne ye esecne benang yowaine inguc miwec.’ 
ACT.15.19	“Yogolecte ailu yanguc migabac, Israel yengele alingkacni miyac, yenge kwelengineng hefaliyelu Wapongta lobong, umac mi yelenoga. 
ACT.15.20	Yanguc sugu mipangkelu hibi kwelengkeyelenoga, ngic-ngigac yenge siduc-gbongnginengte ibu milu sic wecebacaigaing, sic ingucne yogo wonongkolec, hegiledaing. Ailu selo pasi mi aidaing, nga bec-sic ubeina mucti fuluckebong asuine kwedickeicne nga sac hegiledaing. 
ACT.15.21	Yenge Mosesle yowa yogo biyachac ngageibong. Nga yogo esecne biyachac Yuda yenge molickelu taonsoc wafe-hikeibong. Ailu yangucteyac Sabat ngiye-ngiye damengka kpakpaduc macnginangsoc wafe-ngagec aicaigaing.”
ACT.15.22	Aime salecebaicne nga micnefocngineng ailu Yesule habu sasawa, yenge ngagebong yogo nalic aiwec. Aime yenge ngic micne yaeckang bawosaecepaibong monic wacine Yudas, yele wacine monic Basabas, ailu Sailas. Bawosaecepabong yeke Pol nga Banabas yekeholec momoc Antiok taonka hikenogale salecepaibong. 
ACT.15.23	Ailu hibi monic yanguc milu kwelengkelu yetebong hikeiboc,
ACT.15.23	Nonge salecebaicne nga agofocnonggeng ngage-ngagesingkolec yengele micnefocnginengti hibi yago kwelengkelu Israel yengele alingkacni miyac, ngenge Antiok nga Siria ailu Silisia himongka gagaing, agofocnonggeng ngage-ngagesingkolec ngengele hibi yago longelegabeleng.
ACT.15.23	Wenac madic.
ACT.15.24	Nongelacni ngic gocne yenge nongi mi salecebabeng ngengela fulu yowa edocngebalu ngage-ngagengineng basifuwebong ngageboc aibong, siducngineng ngagegabeleng. 
ACT.15.25	Nonge yogo ngagelu kwele moniyang ailu ngic yaeckang bawosaecepalu agokecnonggeng Banabas nga Pol yekeholec salecepabeng fugabiyec. 
ACT.15.26	Ngic yeke hocne Sugucnenonggeng Yesu Kristo, yele ailu gaganginecte ngageboc mi ailu gaiboc. 
ACT.15.27	Nonge Yudas nga Sailas bawosaecepabeng, yeki fulu yowa yogo micnginackocni miboc yegengkengeleme ngagedaing. 
ACT.15.28	Tili Asudi nongeholec gagacte ailu umac gocne witinginang mi lonogale ngagebeng madickegac. Ngenge yefe-yowa yago sugu balaibebong madickedaicte:
ACT.15.29	Ngic-ngigac yenge siduc-gbongfocngineng yengele depecte sic wecaigaing, ngenge yogo hegiledaing. Ailu bec-sic ubeina mucti fuluckebong asuine kwedickeicne nga sac hegiledaing. Ailu selo pasi mi aidaing. Ngenge yogo sasawa hegileyackebong madickedaicte.
ACT.15.29	Aime ngenge kwele-madicka gadaing.
ACT.15.30	Aime habu yenge ngic yogo salecebabong Antiok hauibong. Ailu iwa Yesule habu Antiok gaibong, yenge kpaducebalu hibi yogo yeleibong. 
ACT.15.31	Ailu yenge baba-sanang hibi yogo wafe nganilu kwele-madic ngageibong. 
ACT.15.32	Ailu Yudas nga Sailas yeke Wapongte sinaic mimi galu yowa homacne milu agofocngineng ngage-ngagesingkolec kwelengineng kwefangkelu mibasanang aiyelelu gaiboc. 
ACT.15.33	Inguc aigacgu damengnginec motome agofocngineng ngage-ngagesingkolec yengela hikenogale aiboc kwele-mogung yowa ameine aiyetebong hikeiboc. 
ACT.15.34	[Aime Sailasdibac iwa ganogale ngagewec.]
ACT.15.35	Pol nga Banabas yeke Antiok taonka bolenginec hatacmac taockelu balu gaiboc. Aime ngic homacnedi yeke baficepabong Sugucnele yowa ngic-ngigac edocebalu weduyelelu siduc madicnele fungine mibong yegengkeyelewec. 
ACT.15.36	Gacgu Poldi Banabas yanguc edowec, “Nokilec hatacmac hefaliye hikelu agofocnonggec ngage-ngagesingkolec Sugucnele yowa taonka esecne mibec yegengkeyelewec yenge wenuc gagaing, yogo hikelu ngani-ngagec aiyelenac.” 
ACT.15.37	Inguc mime Banabas ye Yohane wacine monic Mareko ye momoc hikeningte miwec.
ACT.15.38	Mareko ye molic-molic yekeholec Pamfilia himongka hikecgu bole hegilelu hikewecte ailu Poldi yeholec hikeningte ngageme mi madickewec.
ACT.15.39	Inguc ailu Banabasholec yowanginec fec-wac aime hegilelu siyeckeiboc. Banabas ye Mareko bame hikelu lac-wagewa felu Saiparus nucka hikeiboc. 
ACT.15.40	Nga Pol ye Sailas bame hikenogale miboc agofocngineng ngage-ngagesingkolec yengi Sugucnele mimi-madicti ngekela fadaic mibong hikeiboc. 
ACT.15.41	Yeke Siria nga Silisia himongka hikegacgu Yesule habu mibasanang aiyeleiboc.
ACT.16.1	Pol ye hikecgu Debe nga Lista taonka hikelu sulumewec. Aime Lista iwa mic-tengteng ngic monic gawec, wacine Timoti. Ye nenggacine Yuda-ngigacti Yesu ngagesingkelu gawec, nga mamacine ye Grik-ngic.
ACT.16.2	Aime agofocngineng ngage-ngagesingkolec Lista nga Aikoniam taonka gaibong, yengi Pol yanguc edoibong, “Timoti ye aibabaine madicne.”
ACT.16.3	Inguc edobong Poldi yeke momoc hikenicte micnome nalic miwec. Aime Yuda-ngic himong iwa gaibong, yenge Timoti mamacine ye Grik-ngic, yogo ngageyackegaing. Ilec Timoti madicne ngagecnoningte Poldi soc tofaine helockewec.
ACT.16.4	Aime yenge taon sasawa lolicke hikelu salecebaicne nga habu micnefocngineng yefe-yowa Yerusalem iwa milu hefeibong, yowa yogo balaibeningte Yesule habu edocebala edocebala hikeibong.
ACT.16.5	Yenge bole inguc babong Yesule habu yengele ngage-ngagesing sugulewec. Aime damengsoc ngic-ngigac, yenge habu yengela hikelu taockebong homacne aiibong. 
ACT.16.6	Yenge Asia prowinswa yowa mibong yegengkedaickale Tili Asudi kpatalayeleme Frigia nga Galata himong mochac falockelu hikeibong.
ACT.16.7	Hikelu Misia himong nga Asia prowins hewacnginac domalu Bitinia himongka hikenogale mibong Yesule Asudi aka holeyelewec. 
ACT.16.8	Ilec yenge Misia himong ewalilu hikegacgu Toas taonka hauibong. 
ACT.16.9	Iwa haulu deboc yogowahac Poldi yowa gung-didicka ingucne yanguc nganiwec: Masedonia ngic monicti yela fike domacnolu yanguc edolu dogbac aicnogac, “Ga misa sugucne falockelu Masedonia prowinswa kwesilu baficnubanong.” 
ACT.16.10	Pol ye wiyac yogo nganilu Wapongti nonge
ACT.16.11	Aime nonge lac-wagewa felu Toas hegilelu falocke hikecgu Samotres nucka sulumeibeng. Mac saeme yogowacni hikegacgu Neapolis taonka sulumeibeng. 
ACT.16.12	Nonge iwa wagewacni walu hige-yefe hikegacgu Filipai taonka sulumeibeng. Yogo Masedonia prowins sugucne yogolec taon sugucne. Roma-ngic
ACT.16.12	Aime taon iwa hadeng gocne gaebengka 
ACT.16.13	Sabat dameng aime taonte odale nu emeina misa monic fawec, iwa yanguc milu hauibeng, “Yuda-ngic milockecaigaing, yengele lamec monic misa mecina fagac me miyac, yogo haulu nganinang.” Inguc milu haulu ngigac kpaduckelu gaebongka bafuwacebalu iwa yengeholec wangiyelu yowa-siduc aiibeng. 
ACT.16.14	Yengele hewackacni ngigac monic Taiataira taonkacni wacine Lidia, ye kpoluc sowac-sowac ingucne fuli balu salecaigac. Ye Wapong afeecaigac, aime Sugucnedi kweleine hefaliyeme Polle yowa hedec kwelu ngagewec. 
ACT.16.15	Ailu yeicne nga golowacfocine yenge momoc misa-lowac aiibong. Ailu yanguc minolewec, “Ngenge ngagebong na Sugucne foinac ngagesingkegabacka, nale macka ofelu naholec ngiye-fac aining.” Inguc milu dogbac aime feibeng.
ACT.16.16	Dameng monicka milockelu gaibeng, iwa hatacmac haubeng iwa kwelec-adu monicti yefewa bafuwacnubawec. Adu ye alengineholecti galu ngic-ngigac yengele sinaic mimi gawec. Ye bole yogo inguc balu game sugucnefocine yenge moneng sugucne bafuwayelelu gawec.
ACT.16.17	Adu yedi bafuwacnubalu Pol ngama nonge balaibecnubalu wackelu aukwelu miwec, “Ngic yago yenge Wapong Feicnetowanonggeng, yele kwelec kwekwe ailu bikickacni bamoctocngebame wasecne ainingte miwec, yenge yefe yogo edocngebacaigaing.”
ACT.16.18	Ye aibaba yogo hadengsoc ainolelu game Pol ye yogolecsoc sisic aicnome hefaliyelu aleng yanguc edowec, “Na Yesu Kristole wacka edocgulu migabac, ga adu yago hegilelu hikec.” Inguc mime ye adulacni ofelu hikewec.
ACT.16.19	Hikeme adu sugucnefocine yenge moneng balu gaibong yogo ngagebong miyac aiyeleme, Pol nga Sailas kiya yengele mac sobengka yowawa locepanogale fulucepalu hikeibong. 
ACT.16.20	Hikelu kiya yengela locepalu yanguc miibong, “Yeke Yuda-ngic macnonggang fofouc bafuwalu ngiye-ngiyenonggeng basowalecaigabiyec.
ACT.16.21	Ailu aibaba gocne fulune Roma-ngic nongilengti mi ainangte aka-yowa miicne fagac, aibaba yogo hocne balu ganangte edocnubalu gagabiyec.”
ACT.16.22	Inguc mibong ngic-habu sugucnedi aalic sugucne ngageibong. Ailu kwele moniyang aiyebongka kiya yengi mibong ngakpinginec dacineholec hemoctoibong. Hemoctolu hududi wecepaibong.
ACT.16.23	Hududi homacne weloc kwalocepalu muc-macka locepalu damongti nu sanangne holelu madicne benang damongepanale edoibong. 
ACT.16.24	Yowa sanangne inguc milu edoibongte ailu ye muc-mac kweline monicka locepalu higenginec yoc heuckeicna lome hifidacepame ngiyeiboc.
ACT.16.25	Deboc hewacina Pol nga Sailas yeke gee holelu Wapong milockeiboc. Inguc aiboc muc-macka ngic gocne hedec kwelu ngageyeteibong. 
ACT.16.26	Ngageyeteebongka, iwayac memeya sugucne kucineholecti balu muc-mac yogo kpendaeme nuine angkeyackewec ailu ngic sasawa molenginang sen fotockeyackewec. 
ACT.16.27	Aime muc-macte damong ye gungkacni kwatacke fangkelu nganime nu angkeyackelu domame yanguc ngagewec, “Muc-macka ngic hikeyackegaing.” Inguc ngagelu hudule fitecine fuluckelu kwenagunale aime
ACT.16.28	Poldi sugucneyac wackelu miwec, “Ga socgone mi sibilickec, nonge sasawa ngiyegabeleng.”
ACT.16.29	Inguc mime damong ye alingfocine miyeleme hifa lacnobong balu hangoc-hangocka mac kwelina felu Pol nga Sailas yekele higewa wawelu fawec. 
ACT.16.30	Ailu fangkelu mac kwelinacni mengocepa haulu uwayetewec, “Ngic yaec sugucnekecne, na wenuc ailu wasecne aidacte?”
ACT.16.31	Inguc mime yeki yanguc edoiboc, “Ga nga golowacfocgone ngenge Sugucne Yesu Kristo ngagesingkebong yedi bikickacni baicngebame wasecne aidaingte.” 
ACT.16.32	Inguc milu Sugucnele yowa yogo ye nga golowacfocine edocebaiboc. 
ACT.16.33	Aime deboc yogowahac damong ye macka fangke felu socnginec welockeibong yogo suwe-ebec aiyetewec. Dameng yagowahac yeicne nga alingfocine yenge misa-lowac aiyackeibong. 
ACT.16.34	Lowabong motome yeicne mac kwelina locepalu mime nosing madicne lobelu yetebong noiboc. Aime ye nga golowacfocine yenge Wapong ngagesingkeibongte kwelengineng madickeme belic-belic aiibong.
ACT.16.35	Mac saeme kiya yengi ngic yaeckang lukeyeteningte muc-mac damong yela lebe-ngic salecebaibong. 
ACT.16.36	Salecebabong damongti yowa yogo ngagelu Pol yanguc edowec, “Na locngepabe hikenicte kiya yengi yowa lobong kwesigac. Ilec ngeke wahikelu kwele-mogungkolec gadabiyec.”
ACT.16.37	Inguc mime Poldi yanguc edowec, “Noke Roma-ngic yengele alingka taockelu gabec, yenge funginenonggec mi ngagelu ngic dongewa moc hududi wecnupalu muc-macka locnupaibong.
ACT.16.38	Aime Pol ye yowa inguc mime lebe-ngic yenge hefaliye hikelu kiya yowa yanguc edocebaibong, “Ngic yeke Roma-ngic yengele alingkacni gagabiyec.” Inguc mibong yenge siduc yogo ngagelu damuebame hangoc ailu 
ACT.16.39	ngic yaec yekela welelu mibakoloc aiyetelu muc-mackacni mengocepa walu taon hegile hikenicte sanangneyac miyeteibong. 
ACT.16.40	Inguc mibong yeke muc-mackacni walu Lidia yele macka felu agofocngineng ngage-ngagesingkolec nganicebalu mibasanang aiyelelu hikeiboc.
ACT.17.1	Pol nga Sailas yeke Amfipolis nga Apolonia taon falockelu Tesalonaika taonka hikeiboc. Aime iwa Yuda-ngic yengele kpakpaduc mac monic ngiyewec. 
ACT.17.2	Aime Pol ye Sabatka aibaba aicaigac, inguc ailu kpakpaduc macnginang felu Sabat dameng habackang yengeholec Wapongte hibiwa yowa fagac yogolec mingagec aiibong. 
ACT.17.3	Inguc ailu Wapongte hibiwa yowa yanguc fagac milu edalicebalu mime yegengkewec, “Mesia ye doic sugucne ngagegacgu homalu hatacmac gboliyelu fangkedaicte, yogo Wapongte hibiwa miicne fagac, ye Yesu Mesia hocne, yogo mibe yegengkecaigac.” 
ACT.17.4	Ye inguc sanangne mime Yuda-ngic gocnedi ngage-motolu Pol nga Sailas, yekela taockeibong. Aime Grik-ngic Wapong afeelu gacaigaing ailu ngigac sugucne yenge homacnedi yekela taockeibong.
ACT.17.5	Aime ngic homacnedi siduc madicne ngagebong Yuda-ngic yenge hasowac aiyelelu maket sobengka hikelu kindololo ngic wacebaibong. Wacebalu taonka kwele-dac bafuwayelebong Yesonte macka Pol nga Sailas yeke ngiyecaigaic, mac iwa kpaduckeibong. Ailu ngic yaec bacepalu ngic yengele molewa locepanogale miibong. 
ACT.17.6	Milu basacepalu Yeson nga agofocngineng ngage-ngagesingkolec gocne fulucebalu macte ngic micne yengele dongewa bacebalu hikeibong. Hikelu yanguc milu aukwela aukwela hikeibong, “Himongne himongne ngic kwele-dac kwefangkeyelelu gagaing, ngic yago hocne nongilang ingucneyac kwesigaing. 
ACT.17.7	Aime Yesonti mac holeyeleme ngiyegabiyeng. Yenge Ngictau Sisale yefe-yowa welu ngictau fulune monic wacine Yesu, milu gagabiyeng.”
ACT.17.8	Yenge yowa inguc milu ngic-ngigac ailu ngic micne kwelengineng kwefangkeibong. 
ACT.17.9	Inguc aime damong yenge Yeson nga agofocine aiyelebong socnginengte ailu monengti asa balu moneng lobong hegilecebabong hikeibong.
ACT.17.10	Mac deboleme agofocngineng ngage-ngagesingkolec yenge iwahac Pol nga Sailas Berea taonka salecepabong hikeiboc. Hikelu iwa Yuda-ngic yengele kpakpaduc macka felu siduc madicne miiboc. 
ACT.17.11	Miboc taon yogowacni Yuda-ngic yenge aibabangineng ailu gagangineng madicne nga Tesalonaika yengele aibaba ingucne miyac, yogolec mic-yowa kwele-efecka homacneyac ngagelu angacebawec. Ailu yowanginec kwesacine me noine milu hadengne hadengne Wapongte hibiwa wafelu ngage-wosaec ailu gaibong. 
ACT.17.12	Yogolec ailu Yuda-ngic yengelacni homacnedi Yesu ngagesingkeibong aime Grik-ngic-ngigac sugucne homacnedi yekela taockeibong.
ACT.17.13	Taockebong Poldi Berea taonka Wapongte yowa mime yegengkeme siduc yogodi hikeme Yuda-ngic yenge Tesolanaika iwa galu ngageibong. Ngagelu Berea hikelu habu sugucne yogo misowalecebalu kwelengineng kwefangkeibong. 
ACT.17.14	Inguc aibong agofocngineng ngage-ngagesingkolec yenge iwahac Pol dingongka salebong hauwec. Aime Sailas nga Timoti yeke Berea iwa gaiboc. 
ACT.17.15	Aime ngic yenge Pol mengocke hikecgu Atens taonka loibong. Lobong ye Sailas nga Timoti yeke biyac kwesinicte edocebame ngic yenge hefaliye hikeibong.
ACT.17.16	Pol ye Atens taonka yekele wangec gawec. Aime siduc-gbongti wakeicne ngiye-legaing ye yogo nganilu kwele-sowac sugucne ngagewec. 
ACT.17.17	Ailu ye Yuda-ngic yengele kpakpaduc macka felu Yuda-ngic yengileng nga Grik-ngic gocne Yuda-ngic yengela taockelu Wapong afeelu gaibong, yogo yenge momoc siduc madicne mingagec aiibong. Aime ye inguchac hadengne hadengne maket sobengka hikelu ngic ngiyeibong, yengeholec siduc madicne mingagec ailu gawec.
ACT.17.18	Aime taon iwa gagale fungine ngage-ngage ngic habu yaeckang gaibong, wacnginec Epikurus nga Stoik.
ACT.17.18	Inguc mibong gocnedi yanguc miibong, “Ye wapong fulune gocne yengele yowa micaigac.” 
ACT.17.19	Inguc milu sobeng sugucne monic wacine Areopagus iwa mengocke felu miibong,
ACT.17.20	Yowa yogo hedecnonggang fulune, ilec ga fungineholec miyengka ngagenangte ainolegac.” 
ACT.17.21	Atens mac-file ngic nga kwilic ngic sasawadi, yenge yowa-siduc fulune ngagelu yowa yogo sugu mingagec ailu siduc homacne milu gaibong.
ACT.17.22	Inguc aime Pol ye Areopagus tutumang hewacnginang fangke domalu ngic yanguc edocebawec, “Atens ngic, na wiyac sasawa nganilu funginengineng yanguc ngani-motogabac, ngenge siduc-gbong fungine fungine homacne alang bacebalu aibaba fungine fungine bagagaing. 
ACT.17.23	Na taonnginang hikelu siduc-gbongfocngineng nganicebagacgu alata monicka hibi yanguc kwelengkeicne domame nganiiba, ‘Wapong monic mi ngagegabeleng, yele alata.’ Aime wapong yogo mi ngagelu afeecaigaing, yakumac yele fungine mibe yegengkengeleme ngagening.
ACT.17.24	“Wapong ye hocne himongtowa himong nga wiyac sasawa fayackegac, yogo bayackelu witina loyackewec, yedi himong nga honocmeng yogolec fileine gagac. Ye ibu-kuluc ngicti moledi baicne, iwa mi gacaigac.
ACT.17.25	Ailu ye wiyac monicte basackeme ngicti bole balu bafickenangte miyac. Ye yeuctiyac gaga nga asu ailu wiyac sasawa ngic yelecaigac.
ACT.17.26	Ailu ngic moniyang bafuwalu mime yelacni ngic himongne himongne nga habune habune fikesawec ganingte miwec. Ailu dameng nga himong maine, yogo yedi miyelewec. 
ACT.17.27	Inguc aime ngic yenge yengung kwelenginengti Wapong yeicne basackelu bafuwaningte, ye yogo ngagesilu inguc aiwec. Foinac, ye dalicka mi gagac, ye ngic nongileng hewacka gagac.
ACT.17.28	Ailu ye hocne gaganonggengte fungine, nongileng yele kucka galu aibaba sasawa aicaigabeleng. Aime ngengele ngage-ngage ngic gocnedi yanguc miibong, ‘Nongileng Wapongtacni fikelu adu-madecfocine ailu gagabeleng.’
ACT.17.29	“Aime nongileng Wapongti bacnubawec, ilec ailu ngic nongileng Wapong, ye gol nga siliwa nga posadi mole-hibi bacaigabeleng, ingucne aigac, yogo mi ngagedabeleng. Wapong ye kuc sugucne fileine.
ACT.17.30	Ngenge esecne wiyac yogo mi ngage-motoibongte Wapongti nganilu ilec yowa mi miwec. Yakumacbac himongne himongne ngic-ngigac sasawa kwelengineng hefaliyenale edoyelelu gagac. 
ACT.17.31	Ye biyachac dameng monic miwec, fagac. Dameng iwa himongne himongne ngic-ngigac funginenonggeng dondonne mimoctolu ameine bafaliyenoledaicte. Ailu ngic monic ye bole yogo hocne banale micnowec, Wapong ye ngic yogo edalicnubanale homackacni bagboliyeme fangkewec. Inguc fangkeme ngagebong noine aiwec.”
ACT.17.32	Aime Pol ye homackacni fangke-fangke, yogolec yowa mime gocnedi kuc-wawa yowa miibong nga gocnedi miibong, “Yowa yogo dameng monicka hatacmac miyengka ngagedabeleng.” 
ACT.17.33	Inguc mibong Pol ye hegilecebalu hikewec. 
ACT.17.34	Aime ngic gocnedibac Polholec wetackelu Yesu ngagesingkeibong. Yogo yengelacni mimocto-mimocto ngic sugucne monic wacine Dionisius, ye Areopagusle memba monic, nga ngigac monic wacine Damaris, ailu ngic-ngigac gocne.
ACT.18.1	Pol ye boleine bamoctolu Atens hegilelu Korin taonka hikewec. 
ACT.18.2	Iwa Yuda-ngic monic bafuwawec wacine Akwila, ye Pontus himongka fikewec. Aime ye ngigacine Prisila yeholec Itali himongka hikelu gaebocka ngictau Sisa Klodiusdi edome Yuda-ngic-ngigac Roma taonka gaibong, yenge salecebame Roma hegilelu hikeyackeibong. Ilec yeke Roma hegilelu Korin taonka gbogboli benang kwesilu gaiboc. Aime Pol yekela hikewec.
ACT.18.3	Pol ye seli-mac baba ngic nga Akwila ye bole yogohac balu gawecte yele macka ngiye-fac ailu bafickeme yeke momoc moneng banogale bole yogo balu gaiboc.
ACT.18.4	Bagalu Pol ye Sabat ngiye-ngiyele damengka Yuda-ngic yengele kpakpaduc macka felu Yuda-ngic nga Grik-ngic yengeholec yowa mingagec ailu mime yegengkeyelelu gawec.
ACT.18.5	Aime Sailas nga Timoti yeke Masedonia prowinswacni kwesiboc Pol ye seli-mac babale bole yogo hegilelu siduc madicne sugu sanangneyac milu gawec. Ailu Yuda-ngic yowa yanguc mime yegengkeyelelu gawec, “Yesu ye Mesia hocne.”
ACT.18.6	Ye inguc milu game yenge yowaine sulebong, ye hegilecebalu ngakpiine weiyangkeme lube wame yanguc edocebawec, “Ngenge ngengileng bikicnginengte ameine i nale mi aidaicte, yogo ngengileng aidaicte. Ilec yakumac hegilecngebalu Israel yengele alingkacni miyac, yengela hikedacte.”
ACT.18.7	Pol ye inguc milu Yuda-ngic yengele kpakpaduc mac hegilelu ngic monic wacine Titius Yastus, yele macka felu ngiye-fac aiwec. Ngic yogo ye Israel yengele alingkacni miyacti Wapong afeelu gawec. Yele mac yogo Yuda-ngic yengele kpakpaduc mac yogolec mecina ngiyewec. 
ACT.18.8	Aime Yuda-ngic yengele kpakpaduc macte damong wacine Krispus, ye nga golowacfocine yenge Yesu ngagesingkeibong. Aime Korin ngic-ngigac homacnedi Polle yowa ngagelu Sugucne ngagesingkelu misa lowaibong. 
ACT.18.9	Aime deboc monicka Sugucnedi Pol gung-didicka ingucne yowa yanguc edowec, “Na damonggudacte, yogolec ga hangoc ailu micgone mi hidickedamec, ga sanangke galu mic-yowane midamec. 
ACT.18.10	Nale ngic-habu sugucne taon iwa gagaing ngic yenge webac mi aigeledaingte.”
ACT.18.11	Inguc mime Pol ye hifa moniyang nga tamacne 6 Korin taonka iwa galu Wapongte yowa ngic-ngigac edocebalu weduyelewec.
ACT.18.12	Galio ye Akaia prowinswa kiya sugucne gawec. Dameng iwa Yuda-ngic yengilangkac kwele moniyang ailu Pol ngaba aicnolu yowawa loningte bahikeibong. 
ACT.18.13	Kiyala bahikelu kpolickelu yanguc miibong, “Ngic yago ye yefe-yowa hegilecaigac. Ye yefe monic balaibelu Wapong afeeningte ngic weduyelecaigac.”
ACT.18.14	Edobong Pol ye micine efeckeme yowa minogale aiyemewa Galiodi Yuda-ngic yanguc edocebawec, “O Yuda-ngic, ngic ye sowacne umac sugucne me kpisicne gocne bafuwadecka ingucne, yowangineng nalic ngagedacka. 
ACT.18.15	Aime ngengebac ngengileng miweduc yowa nga wac fungine fungine nga yefe-yowangineng yogolec yowanginengti fec-wac aigacte ngengung mimoctodaing. Yowa ingucne nani nalic mi mimoctodacte, yogo nale bole miyac.” 
ACT.18.16	Inguc milu yowangineng welockelu aiyeleme waibong. 
ACT.18.17	Walu yenge kwele moniyang ailu kpakpaduc macte damong, wacine Sostenes, kiyale dongewa webong kiya ye yogo nganilu kpaoma aiwec.
ACT.18.18	Pol ye Korin gacgu agofocngineng ngage-ngagesingkolec kwele-madic yowa aiyelelu Siria prowinswa hikenale Kengkia taonka hauwec. Haulu Wapongkolec mimipang miwecte hodoc-hekengngine balockelu fodewec.
ACT.18.19	Yenge Efesus taonka hikelu Pol ye Akwila nga Prisila hegilecepalu Yuda-ngic yengele kpakpaduc macka felu yengeholec Wapongte mic-yowa mingagec aiibong. 
ACT.18.20	Aime Yuda-ngic yenge Pol yengeholec ganale uwacnobong ye hegilewec, ailu yengeholec yowa yanguc mingagec aiwec. 
ACT.18.21	“Entacka Wapongti hatacmac ngengela kwesibele ngagemebac na hefaliyedacte.” Inguc milu Efesus taon hegilelu lac-wagewa hatacmac felu hikewec. 
ACT.18.22	Hikegacgu Sesarea taonka sulumelu Yesule habu Yerusalem iwa gabong yengela felu yengeholec yowa mingagec ailu Antiok taonka hike hauwec.
ACT.18.23	Dameng gocna Pol ye Antiok iwa gawec. Gacgu taon yogo hegilelu Galata nga Frigia himongka lolickelu mic-tengtengfocine mibasanang aiyelelu gawec.
ACT.18.24	Dameng iwa Efesus taonka Yuda-ngic monic kwesiwec, wacine Apolos. Ye Aleksandia taonka fikelu hibi-mac sugucne bamoctolu Wapongte hibiwa yowa kwelengkeicne fagac, yogolec fungine ngage-motoyackewec. 
ACT.18.25	Yengi Sugucnele yefele weducnobong ngagewec. Ailu ye Yohanele misa-lowac, yogo sugu ngagelu gawec. Ailu ye Yesule yefe nebocine sugu dondonne dacineholec milu weduyelewec.
ACT.18.26	Ye Yuda-ngic yengele kpakpaduc macka siduc madicne hangoc mikac edocebawec. Ailu iwa siduc madicne mime Prisila nga Akwila yeke yowaine ngagelu macka mengocke lelu Wapongte yefe dondonnele miboc yegengkecnowec.
ACT.18.27	Aime Apolos ye Akaia prowinswa hikenogale mime agofocngineng ngage-ngagesingkolec yengi mibasanang aicnolu mic-tengtengfocine Akaia gaibong, yengele hibi yanguc kwelengkeibong, “Ngic yogo ye ngengela fume ngenge mac holecnodaing.” Inguc kwelengkelu lacnobong balu hikewec. Hikelu iwa Wapongti ngic-ngigac moc bamadicebame Yesu ngagesingkeibong, yengela hikelu homacneyac baficebalu gawec. 
ACT.18.28	Ye yowa sugucne dondonne benang Yuda-ngic ameine bafaliyeyelelu yanguc mime yegengkeyelewec, “Yesu ye hocne Mesia.” Wapongte hibiwa yowa yogo milu edalicebame kwelenginengte kuc wawec.
ACT.19.1	Apolos ye Korin taonka gaemewa Pol ye sifecka-yefe falocke hikecgu Efesus taonka sulumelu mic-tengtengfocine gocne bafuwacebalu
ACT.19.2	uwayelewec, “Ngenge Yesu ngagesingkelu Tili Asuholec aiibong me miyac?”
ACT.19.2	Inguc mime yengi miibong, “Miyac, Tili Asu gagac, siduc ingucne monic mi ngageibeng.”
ACT.19.3	Inguc mibong hatacmac uwayelewec, “Aime ngenge oma misa lowaibong?”
ACT.19.3	Mime yanguc miibong, “Nonge Yohanele misa-lowac aiibeng.”
ACT.19.4	Inguc mibong Poldi yanguc edocebawec, “Yohanedi ngic kwelengineng hefaliyeningte misa-lowac aiyelelu yanguc edocebawec, ‘Ngic lobena kwesilu gagac, ngenge ye ngagesingkedaing.’ Ye yowa yogo Yesule ngagelu miwec.”
ACT.19.5	Ngic yenge yowa yogo ngagelu Sugucne Yesule wacka misa-lowac aiibong. 
ACT.19.6	Misa-lowac aibong Poldi moleine socnginang lome Tili Asudi yengela wawec. Walu kwelengineng wakeme yenge yowa silicine gocne nga sinaic yowa miibong.
ACT.19.7	Ngic inguc aiibong, yengele dzalengineng 12 ingucne aiwec.
ACT.19.8	Pol ye Yuda-ngic yengele kpakpaduc macka tamacne habackang hangoc mikac felu siduc madicne mime yegengkeyeleme gawec. Ailu ye Wapongte ngani-damongte fungine yengeholec mingagec ailu edocebawec. 
ACT.19.9	Inguc aime ngic gocne yenge kwele-sanang ailu Yesule yefe madicne yogo ngic-ngigac habu sugucne yengele dongewa lobeelu misowaleibong. Aime Pol ye yenge hegilecebawec. Hegilecebalu mic-tengtengfocine sugu kpaducebalu hadengsoc ngic monic wacine Tiranus, yele wewedu macka ngiyelu siduc madicne miweduc aiyelelu gawec. 
ACT.19.10	Ye hifa yaeckang inguc ailu gacgume Asia prowinswa Yuda-ngic nga Grik-ngic sasawadi Sugucne Yesule yowa ngageyackeibong.
ACT.19.11	Ailu Wapongti Pol moleina pasi haic fungine fungine kucineholec bame fikewec.
ACT.19.12	Pol ye bolele kpolucine nga haicte keleng babaine balu gawec, ngic-ngigac yenge yogo balu huckolec yengela bahikebong yenge yogo bauwalu madickelu gaibong nga aleng yenge kwelenginangkocni ofelu hikelu gaibong.
ACT.19.13	Yuda-ngic gocne himong gocna lolickelu aleng yebicebalu gaibong, yengelacni ngic gocnedi ngic-ngigac alengkolec yengele socka Yesule wacka kwesac ailu wackelu bole balu yanguc milu gaibong, “Yesu wacine Poldi mime yegengkecaigac, ga ngic yele wacka hikedamec.” 
ACT.19.14	Ailu Yuda-ngic monic wacine Skewa, ye depec-baba ngic micne gawec, aime ye madecfocine 7 yenge inguc hocne ailu gaibong. 
ACT.19.15	Dameng monicka inguc mibong alengti yowa yanguc bafaliyeyelewec, “Yesu ngagegabac, nga Pol inguchac ngagegabac. Aime ngenge ma?” 
ACT.19.16	Inguc milu ngic alengkolecti aalic ngagelu dacineholec fangkelu madec sasawa hobacebalu ngakpingineng basulackelu wecebalu socngineng balockeme yenge sac lowalu senggang senggang fangkelu mackacni walu hikeibong.
ACT.19.17	Aime Efesus taonka Yuda-ngic nga Grik-ngic yenge ngic alengkolecte siduc ngagelu kucngineng wame homacneyac hangocebawec. Inguc ailu Sugucne Yesu afeelu mitengkeibong.
ACT.19.18	Mitengkebong ngic-ngigac Yesu ngagesingkeibong, yengelacni homacnedi kwesilu aibabangineng sowacne ailu gaibong, yogo yegena mifickeyackeibong. 
ACT.19.19	Mifickebong ngic-ngigac homacnedi esecne dinac-kpanggec aibaba balu gaibong, yogolec hibingineng kpaduckeyackelu ngic yengele dongewa lobong dacka lobewec. Kpaduckelu lobong lobewec, hibi yogolec fuline, ngic 10 yengi hifa 20 kampani bole balu bole-fuli badaingte, moneng dzaleine yogolecsoc aiwec.
ACT.19.20	Aime yenge inguc aibong Sugucnele yowa-siducti neboc nga neboc sawelu kucineholec hikewec.
ACT.19.21	Pol ye bole yogo bamoctoyackelu yanguc miwec, “Asudi kwelena ngage-ngage nelegac, ilec na Masedonia nga Akaia prowins falockelu Yerusalem iwa hikedacte. Hikelu gabe motome Roma taonka hikedacte.”
ACT.19.22	Inguc milu mole-bafickecine Timoti nga Erastus salecepame Masedonia prowinswa molickelu hikeiboc. Aime yeicnebac Asia prowinswa hatacmac kpisicnemac taockelu gawec.
ACT.19.23	Dameng iwa Efesus taonka Yesule yefele ailu hasowac sugucne fikewec.
ACT.19.24	Yogo yangucte: Siliwadi mole-hibi baba ngic monic gawec wacine Demitius, yedi Atemis siduc-gbong yogolec ibu-kulucte siduc-gbong kpisic-kpisic siliwadi balu game ngic yengi fuli balu gaibong. Fuli babong ye nga bole-ngic agofocine moneng homacne balu gaibong. 
ACT.19.25	Aime Demitiusdi bole-ngic agofocine nga mole-hibi baba ngic sasawa kpaducebalu yanguc edocebawec, “Agofoc, bolenonggeng yagodi moneng-mafa bafuwanolecaigac, yogo ngenge ngagegabiyeng. 
ACT.19.26	Aime ngic monic kwesilu gagac wacine Pol, yele fungine ngagegaing. Ye Efesus taonka nga Asia prowins iwacni ngic homacne kpaducebalu kwele basifuc aiyelelu yanguc edocebalu gagac, ‘Siduc-gbong ngic-moledi baicne, yogo wiyac noine miyac.’ 
ACT.19.27	Ye inguc aime bolenonggeng kucine wadaic ilec, ailu yogo sugu miyac. Gbongnonggeng sugucne Atemis yele kuluc yogo wiyac omane aidaicte, ailu Atemis yeicne wac-siducinele kucine wayackedaic ilec. Aime Asia prowinswacni nga himong neboc nga nebockacni ngic yenge momoc Atemis afeecaigaing aime siducine wenuc miyac aidaicte, idi kpungke-kpungkeine aigac.”
ACT.19.28	Demitius ye yowa inguc edocebame yenge aalic sugucne ngagelu aukwelu yanguc miibong, “Efesus nongileng Atemis ye feicnetowa!” 
ACT.19.29	Inguc mibong ngic homacnedi yengela taockelu taon wakelu aalic sugucne ngagelu kpakpaduc sobengka sasawadi kpaduckelu momocyac gasacke hikeibong. Ailu Masedonia-hocni ngic yaeckang Polholec gacaigaic, wacnginec Gaius nga Aristakus, yeke bacepalu fulucepa hikeibong.
ACT.19.30	Aime Pol ye inguc ngagelu ngic kpatulelu sobengka hikeibong yengeholec hikenogale mime, mic-tengtengfocine yengi sebileibong. 
ACT.19.31	Ailu Asia prowinsle ngic sugucne gocne yenge Pol agofocinedi gaibong, yengi inguchac Pol kpakpaduc sobengka mi hikenale kpatalacnolu yowa lobong hikewec.
ACT.19.32	Aime kpaduckeibong iwa ngic-ngigac yenge yowa hendolong homacne aibong yowa sifuweyackewec. Sifuweme ngic gocne homacnedi yanguc ngageibong, “Fungine omale nongileng yawa kwesilu domagabeleng?” Inguc milu ngagebong kpungkewec. 
ACT.19.33	Kpungkeme domabong Yuda-ngic agongineng monic wacine Aleksanda, ye ngic-habu sugucne yengele hewacka fedomalu yowa miedoc aiyelenogale ailu ngic mole balang baduyelewec. 
ACT.19.34	Aime ngic yenge ye Yuda-ngic, inguc biyac ngani-motolu yengileng bucnac awa yaeckangte kwelina aukwelu yanguc miibong, “Efesus nongileng Atemis ye feicnetowa!”
ACT.19.35	Inguc ailu gaebongka Efesus taonte hibi kweleng-kweleng ngicti kwesilu yanguc edocebawec, “Ngenge waickelu ngiyening! Efesus ngic ngenge ngagening, Atemistowanonggeng ilucine nga kulucine damongkecaigabeleng. Ailu yele iluc sawawacni wawec, yogo himongtowa himongte ngic-ngigac sasawadi ngageyackegaing. 
ACT.19.36	Ilec ngenge kwelengineng wana, aibaba kosa mi aining. 
ACT.19.37	Aime ngenge ngic yaeckang bacepalu kwesigaing, yeke siduc-gbongnonggengte kuluckacni wiyac monic hise mi bagabiyec me Atemis fecfec ailu mi misulegabiyec. 
ACT.19.38	Entacka Demitiusle bole-ngic agofocine yenge ngic monicte ngagebong sowaleme ye yowawa lodabiyeng. Aime yowawa lolole dameng fagac ailu kiya gagaing. Umacngineng yogo yengela bahikelu yowawa locebadabiyeng. 
ACT.19.39	Me entacka ngengileng yowa monic fagacka micne-baba yengele kpakpaduc damengka bahikebong mimoctodaing. 
ACT.19.40	Umacnonggeng yago fagac, ngenge yakumac wiyac aigaing ailu Romale damong yengi yowawa locnubadaing ilec. Fungine mikacka wiyac aibong entacka ngic sugucne weledaingte ingucne yowa minogale kpungkedabelengte.” 
ACT.19.41	Hibi kweleng-kweleng ngicti yowa inguc milu salecebame hikeibong.
ACT.20.1	Yowa hendolong miyac aime Pol ye Yesule mic-tengtengfocine hefolecebame kwesiibong. Kwesibong yowa edocebalu mibasanang aiyelelu molenginang balu Masedonia prowinswa hikewec. 
ACT.20.2	Hike prowins yogo falockelu Yesule habu ngiye-hikegaingsoc, yengele ngage-ngage bagboliyelu mibasanang yowa homacne aiyelela hikewec. Hikegacgu Grik himongka hikelu 
ACT.20.3	iwa tamacne habackang gawec. Gacgu kiwecka haulu wagewa yefe Siria prowinswa hikenogale mime Yuda-ngic yengi ngaba aicnolu yowaine hefebong ngagelu ye Masedonia prowinswa yefe hikenale ngagelu hefaliyewec. 
ACT.20.4	Aime ngic yangucti yefewa Pol balaibeibong: Pirus madecine Sopate Bereahocni ailu Aristakus nga Sekundus yeke Tesalonaika-hocni, ailu Gaius Debe-hocni nga Timoti nga Tikikus ailu Tofimus, yeke Asia prowins mesuinacni.
ACT.20.5	Ngic yogo yenge molickelu Toas taonka wangecnonggeng gaibong. 
ACT.20.6	Wangec gacgubong nongebac bret yis mikac nono, yogolec ngiye-ngagec dameng motome Filipai-hocni wage baibeng. Wage balu hadeng 5 hikegacgu Toas taonka hikelu iwa hadeng 7 gaibeng.
ACT.20.7	Aime nonge Sondawa bret baucke nonogale kpaduckebeng Pol ye mac saeme hikenogale ngagelu Wapongte mic-yowa edocebalu gawec. Edocebalu game deboc hewac aime 
ACT.20.8	mac kweline wilini ngiyeibeng, iwa hifa homacne lobewec. 
ACT.20.9	Aime Pol ye yowa-dale mime madec monic wacine Yutikus, ye gungte tulic ngiyecgu ngigeckeme winduwacka yefe kpolotockelu falocke himongka haulu wehomame fawec. Aime bafangkelu nganibong homaicne aiwec. Ye mac kweline habackang witina wilini, iwacni wawewec. 
ACT.20.10	Waweme Pol ye haulu madec witina famacke falu ngic-ngigac yanguc edocebawec, “Madec ye gbolicne fagacte ngenge mi hiyaning.” 
ACT.20.11	Inguc milu mac kwelina felu bret bauckelu yengeholec momoc noibong. Nobong motome yengeholec siduc madicnele mingagec ailu gacgume mac saeme hegilecebalu hikewec. 
ACT.20.12	Ngic yengi sugu madec gboliyeme macina mengocke hikelu kwelengineng mogungkeme kwele-madic ngageibong.
ACT.20.13	Aime gocne nonge Polholec Asos taonka hikenangte salecnubame lac-wagewa felu hikebeng yeicnebac hige-yefe fuwec, ye ngage-ngage inguc ngagewec. 
ACT.20.14	Kwesi iwa bafuwacnubalu wagewa ofeme nonge momoc hikegacgu Mitilini taonka sulumeibeng. 
ACT.20.15	Iwacni hikegacgu saeme Dzintacka Kios nucka hikelu kiwec falockelu Mituwacka Samos nucka hikeibeng. Iwacni Lolowingka Miletus taonka hike sulumeibeng. 
ACT.20.16	Pol ye Pentikos ngiye-ngiye damengka Yerusalem iwa biyac hike ngiyenale ngagewec. Ailu ye Asia prowins mesuina ngiyeemewa dameng ewalidaickale Efesus moc falockelu hikegacgu Miletus hikewec.
ACT.20.17	Hike iwa domalu yowa lome Efesus hikeme Yesule habu micnefocngineng yenge kwesiibong.
ACT.20.18	Kwesibong Poldi yowa yanguc edocebawec, “Na Asia prowinswa fulu ngengela bolene wenuc molickelu balu gaiba, yogo funginacniyac ngagegabiyeng.
ACT.20.19	Naneicne bawacnagulu Sugucnele kwelec kwekwe gabe Yuda-ngic yengi ngaba ainelelu lokwesacka locnubong ngengele kwele-sowac ailu hialu gaiba. 
ACT.20.20	Ailu yowa minogale mi hangocnume hegilebe fawec. Ailu ngenge madickeningte yowa homacne ngic-ngigac mac-sobengnginang nga macnginangsoc wedungelelu gaiba.
ACT.20.21	“Na kwelenele kuc mi wame sanangnehac wedungelebe Yuda-ngic nga Grik-ngic kwele-hefaliyec ailu Wapongta hikelu Sugucnenonggeng Yesu ngagesingkeningte mibe yegengkengelewec. 
ACT.20.22	Aime yabac Asudi kwelena dogbac aineleme Yerusalem iwa hikedacte. Hikebe aibaba monic weningucne iwa fikeneledaicte, yogo mi ngage-homagabac. 
ACT.20.23	Na yanguc sugu ngagecaigabac, muc-mac nga doic Yerusalem iwa wangecne fagac, yogo macsoc hikebe Tili Asudi mifickenelecaigac.
ACT.20.24	Mifickeneleme naneicne gaganele ngagebe feicne mi aicaigac. Na moc yefe milockeneleme balaibe hikenogale ainelecaigac. Ailu Wapongti wiyac moc baba-madic aicaigacte siduc madicne mibe yegengkenale Sugucne Yesudi minelewec, kwelenedi bole yogo bagacgu bamoctonogale aigac.
ACT.20.25	“Ailu yanguc mibe ngagening, na Wapongte ngani-damongte yowa-siduc ngic-ngigac hewacnginang mibe yegengkengeleme ngagelu gaibong, ngenge lobewa gacgu haicne hatacmac mi nganidaingte. 
ACT.20.26+ACT.20.27	Wapongti ngage-ngageine sasawa minelewec, yogo sasawa mifickengeleiba, yogowacni yowa monic hegilelu mi hesongkebe fawec. Ilec yakumac hedec hesulumec aingelebe ngagening: Ngengelacni monicti kweleine mi hefaliyedaicte ingucne, yele bikicte ameine nala mi fadaicte.
ACT.20.28	“Wapongte habu yeicne sacti fuli bacnubawec. Ailu Tili Asudi habu yengele damong ganingte bawosaecngebawec. Ilec ailu ngenge ngengileng damongnagulu, lama-damong madicne ingucne Wapongte habu ngani-damong aiyeledabiyeng.
ACT.20.29	Na yanguc ngagegabac: Ngenge hegilecngebalu hikebe kate-hoda micineholecti ngengela kwesilu lama basowalecngebanogale aidaingte.
ACT.20.30	Ailu ngengileng hewackacni ngicti fikelu kwesac-yowa ailu mic-tengtengfocine gocne biyac bacngebanogale aidaingte. 
ACT.20.31	Ngenge yogolec ngage-motolu efeckelu gadaing. Na hifa habackang deboc hadeng hi kwele-sowackolec galu filesoc filesoc sawang-yowa mingelelu gaiba, yogo hegilebong mi wadaic, ilec ngenge bolene yogo ngagesilu gadabiyeng.
ACT.20.32	“Na Wapongte molewa locngebagabac ailu yele baba-madicte yowa kpaducngebalu locngebagabac. Yogodi kuc baningte basanangngebame ngenge ngic-ngigac gbagbacne gaga baibong gagaing, yogo yengeholec momoc gaga-sanang badaingte. 
ACT.20.33	Aime na ngengeholec galu monengte andac mi aingeleiba.
ACT.20.34	Nga Molenedi bole babe moneng fikeme woc-wiyacnonggeng fuli balu naneicne nga ngicfocne baficebaiba, ngenge yogo biyac ngageibong.
ACT.20.35	Bolene sasawa balu gaiba, iwa yanguc wedungeleiba: Ngenge waweweine baficebanogale bole sugucne badaing. Sugucne Yesudi yowa yanguc miwec, ‘Ga kwele-madicka agogone wiyac monic lacnodamecte, yogolec kwele-angac sugucne gala fikedaicte. Nga kwele-madicka agogonedi wiyac monic geledaicte, yogolec kwele-angac efecnemac gala fikedaicte.’ Yowa yogo mi ngigecngebadaic.”
ACT.20.36	Pol ye yowa inguc mimoctolu yengeholec ketadi holelu milockewec. 
ACT.20.37	Milockeme motome ngagelu yenge kwele-sowac ailu hiyalu Pol hobalu muduckeibong. 
ACT.20.38	Ye esecne yowa monic yanguc edocebawec, “Ngenge haic-mesune hatacmac mi nganidaingte.” Ilec ailu yenge kwele-sowac sugucne ngagelu mengocke hikelu wagewa lobong felu hikewec.
ACT.21.1	Nonge hegilecebalu lac-wagewa felu Kos nucka hikeibeng. Hikebeng saeme Rodes nucka hikelu Patara taonka sulumeibeng. 
ACT.21.2	Iwa lac-wage monic Fonisia himongka hikenale efeckeme bafuwalu iwa felu hikeibeng. 
ACT.21.3	Hikegacgu Saiparus nuc kanawapec ngiyeme nganilu ewalilu Siria prowins sugucnapec hikeibeng. Hikelu wagedi Tair taonka mafa iwa lonale hikeibeng. 
ACT.21.4	Hikelu lome nonge macka felu mic-tengtengfocine bafuwacebalu yengeholec hadeng 7 gaibeng. Gaebengka Asudi bacebame yenge Poldi Yerusalem iwa mi hikenale sawang-yowa miibong.
ACT.21.5	Aime gabeng damengnonggeng bangkaleme ngic-ngigac adu-madecfocnginengkolec mengocnubabong nonge momoc taon hegilelu kiwec mecina hauibeng. Haulu dingongka ketadi holelu milockeibeng. 
ACT.21.6	Milockebeng motome molewa babac ailu wagewa febeng yenge macka hefaliye hikeibong.
ACT.21.7	Tair-hocni hikegacgu Tolemes taonka hikelu wagewacni walu taon iwa gaibeng. Galu agofocngineng ngage-ngagesingkolec iwa gaibong yengeholec hadeng moniyang felu ngiyeibeng. 
ACT.21.8	Mac saeme wagewa felu hikegacgu Sesarea sulumelu haulu Yesule siduc-mimi Filip bafuwaibeng. Filip ye babafic ngic 7 locebaibong, yengele hewackacni monic ye hocne. Aime nonge yele macka feibeng.
ACT.21.9	Ye adufocine 4 ngic mikac ngigac-adu gaibong, yenge Wapongte sinaic yowa milu gaibong.
ACT.21.10	Iwa hadeng gocne gaebengka Yudeya himongkacni Wapongte sinaic mimi monic wacine Agabus, ye nongela kwesiwec.
ACT.21.11	Kwesi sulumelu Polle umbika balu idi yeicne hige-moleine hefelu yanguc miwec, “Tili Asudi yanguc migac, ‘Umbika yagolec fileine ye Yerusalem iwa hikeme Yuda-ngic yengi yanguc hocne aicnolu Israel yengele alingkacni miyac, yengele molewa lodaingte.’”
ACT.21.12	Yowa inguc mime nonge nga mac-filefocine nonge sasawadi Pol Yerusalem iwa mi fenale milu sebilebeng 
ACT.21.13	yedi yanguc miwec, “Ngenge homacne hiyalu hung-kwefang mi ainelening. Na Yerusalem iwa witicka fedacte, yogo sugu miyac. Na Sugucne Yesule wacka homanogale efeckegabac.”
ACT.21.14	Yowa edobeng mi ngageme hegilelu yanguc miibeng, “Sugucne ngagegac, inguc yogo fikedaic.”
ACT.21.15	Hadeng gocne motome Yerusalem iwa fenogale efeckeibeng. 
ACT.21.16	Efeckelu Sesarea-hocni Yesule mic-tengtengfocine gocne yengi mengocnubalu ngic monic wacine Nason, yele macka locnubaibong. Aime Nason ye Saiparus nucka fikewec ailu biyachac molickelu kwele-hefaliyec aiwec.
ACT.21.17	Aime hikegacgu Yerusalem iwa hike sulumebeng iwa ngage-ngagesingkolec agofocnonggeng yengi ago ainolelu kwele-madic ngageibong. 
ACT.21.18	Aime mac saeme Poldi Yakobosle macka mengocnubame feibeng. Felu ngiyebeng micnefocngineng yenge kwesiibong. 
ACT.21.19	Kwesiyackebong Poldi yenge molenginang bacebawec. Ailu Wapongti moleina pasi bame Israel yengele alingkacni miyac, yengela bole bame noine sasawa fikewecsoc, yogolec yowa-siduc aiyeleyackewec.
ACT.21.20	Pol ye yowa-siduc aiyeleme Wapong afeebong motome Pol yanguc edoibong, “Agononggeng, ga ngagegic Yuda-ngic tausen homacne ewalilu habu sugucnedi Yesu ngagesingkelu gagaing. Ailu yenge sasawadi Mosesle yefe-yowa yogo sanangne balu gacaigaing.
ACT.21.21	Aime gale yowa-siduc yanguc kwesime ngagecaigaing: Yuda-ngicti Israel yengele alingkacni miyac, yengele kebangka gagaing, yenge yanguc miyelecaigic, ‘Ngenge Mosesle yowa hegiledaing ailu sabacfocngineng yengele soc tofangineng mi helockedaing. Ailu Yuda-ngic aibabanonggeng hegiledaing.’ Yenge yowa inguc edocebaengka ngagecaigaing. 
ACT.21.22	Ailu ngic yenge gale inguc ngagelu aalicebadaicte, yogolec wenuc aidabelengte. Ga Yerusalem yawa kwesimec, yogolec siduc ngagedaingte.
ACT.21.23	“Ilec nonge yowa monic edocgubeng balaibedamec. Nongela ngic 4 gagaing, yenge Wapongkolec mimipang milu hodoc-kandangngineng mi balockeicne gagaing.
ACT.21.24	Ga yengela taockelu aibaba gbagbacne fagac, yogo yengeholec balaibelu hasoc hole-holenginengte wiyac fuli balu hodoc-kandangngineng balockelu fodedaingte. Ga inguc aiyengka nganicgulu gale yanguc ngagegaingte, ‘Yowaine kwesime ngageibeng, yogo noine miyac. Ye yeicne Mosesle yefe-yowa balaibecaigac.’ Ga inguc aiyengka Yuda-ngic Yesu ngagesingkegaing, yenge gale ngaba mi aidaingte. 
ACT.21.25	Aime Israel yengele alingkacni miyac yogo yengi Yesu ngagesingkegaing, yengele esecne yefe-yowa miibeng, yogolec yowa-siduc hibiwa biyachac yanguc kwelengkelu loyeleicne, ngic-ngigac yenge siduc-gbongnginengte depec milu sic wecaigaing, ngenge yogo hegiledaing. Ailu bec-sic ubeina mucti fuluckebong asuine kwedickeicne nga sac hegiledaing. Ailu selo pasi mi aidaing.”
ACT.21.26	Inguc mibong Pol ye yowangineng ngagelu mac saeme ngic 4 yengela taockelu yenge momoc aibaba gbagbacne molickelu aiibong. Aime Ibu-kulucka felu gbagbacne ainogale dameng motome ibungineng lolu hasoc filesoc filesoc holenogale mime yegengkeyelewec.
ACT.21.27	Aibaba gbagbacne yogolec hadeng 7 motonogale aiyemewa Pol ye Ibu-kulucka felu gacgume Asia prowinswacni Yuda-ngic yengi ye nganilu ngic-ngigac habutowa kwelengineng kwefangkebong Pol ngaba aicnolu hobalu 
ACT.21.28	aukwelu yanguc wackelu miibong, “Oe Israel ngic, ngenge wele baficnubabong banang! Ngic yagodi himongsoc hike galu Yuda-ngic nongileng nga yefe-yowanonggeng ailu Ibu-kulucnonggeng, yogolec ngaba ainogale, ngic yagodi edocebalu gagac. Ailu Ibu-kulucnonggang Grik-ngic mengocebame ofelu macnonggeng gbagbacne yago wonong holeibong.”
ACT.21.29	Aime Pol ye Efesus ngic monic wacine Tofimus yeholec taonka moc hike-kwesic aiboc nganicepalu gaibongte ailu yanguc ngagesilu miibong, “Ye Ibu-kulucka mengockeme yeke momoc feiboc.” Inguc moc ngagesiibong, yeke mi feiboc.
ACT.21.30	Ilec macfocine yenge aukwebong ngagelu fangke gbululuckelu wele kpaduckeibong. Kpaduckelu ngic gocnedi Pol hobalu Ibu-kuluckacni fuluckebong wame, iwahac nu holeyackeibong. 
ACT.21.31	Ngaba yengi Pol balu wehomanogale aibong Roma hudu-baba ngic yengele damong sugucnela yowa yanguc hikeme ngagewec, “Yerusalem-ngic sasawa yenge yengungtiyac ngaba ainagulu hendolong sugucne aigaing.” 
ACT.21.32	Yowa inguc ngagelu iwahac hudu-baba ngic feicne waicne bacebame gasackelu ngic-ngigac habu yengela hauibong. Haulu nganibong ngic yenge Pol welu gabong damong sugucne nga ngicfocine kwesibong, nganicebalu akikic hegileibong.
ACT.21.33	Aime hudu-baba ngic yengele damong sugucnedi kwesilu mime madecfocine yenge Pol balu sen yaeckangti hefeibong. Hefebong ngic-ngigac uwayelewec, “Pol ye ma ngic ailu ye oma wiyac aiwec?” Yogolec uuwa bole bawec. 
ACT.21.34	Aime ngic yenge aunne aunne aibong hendolongka yowa fungine ngagenale aibibiyelu mime hudu-baba ngic yengi Pol balu yengileng bole-macka hefaliye hikeibong. 
ACT.21.35	Aime Pol ye litiwa fenogale aime ngic yengi lolickelu sanangne igockebong hudu-baba ngic yengi Pol bafangkelu feibong. 
ACT.21.36	Inguc aibong ngic habutowadi balaibecebalu aukwela aukwela hikelu yanguc miibong, “Ngic ye webeng homana!”
ACT.21.37	Inguc milu Pol mac kwelina bafenogale aiyebongka, yedi hudu-baba ngic yengele damong sugucne uwacnowec, “Na nalic yowa edocgudacte, me?”
ACT.21.37	Mime damongti miwec, “Ga Grik yowa ngagegic, me? 
ACT.21.38	Esecne Aigita-ngic monicti ngaba bafuwanale ngic sowacne 4 tausen mengocebame himong kisiwa hikeibong. Ga ngic yogo me ga ngic monic?”
ACT.21.39	Uwacnome Poldi yanguc edowec, “Na Yuda-ngic benang ailu Silisia himongka Tasas taon wacine sugucne fagac, yogowacni. Ga nalic ngageneleengka ngic-ngigac yowa kpisicne edocebabe.”
ACT.21.40	Inguc mime ngagecnome Pol ye litiwa domalu ngic-ngigac mole balang baduyeleme yowa mikac ailu waickelu domabong Hibru yowanginang yefe yanguc edocebawec,
ACT.22.1	“Sugucnefocne nga agofocne, naneicne fungine edocngebabe ngagening.”
ACT.22.2	Milu Pol ye Hibru yowawa yefe mime ngagelu uc mikac aiyackeibong.
ACT.22.2	Aime ye hatac taockelu yanguc edocebawec, 
ACT.22.3	“Na Yuda-ngic, Silisia himongka Tasas taon iwa fikeiba, ailu Yerusalem yawa galu suguleiba. Wewedu Gamaliel yele bagewa gabe yedi ngambofocnonggeng yengele yefe-yowa sasawa weduneleme ngageyackeiba. Aime ngenge yangucteyac aibaba aigaing, yogo ingucneyac Wapongti ngage-madickenelenale milu yowa yogo sanangne benang bagacaigabac.
ACT.22.4	Ailu ngic-ngigac momoc Yesule yefe balaibebong weyebic aiyelelu witicebalu muc-macka locebalu gaiba ailu wehomacebanogale miiba.
ACT.22.5	Yogo depec-baba ngic yengele damong sugucne nga Yuda-ngic yengele tutumang sugucnele micnefocngineng yenge nale aibaba yogolec fungine yogo edocngebadaingte. Yengi hocne hibi monic agofocnonggeng ngage-ngagesingkolec Damasko gagaing, yengela bahikenogale kwelengkelu neleibong. Yogo silicine yanguc: Ngic-ngigac Yesule yefe balaibebong nani bafuwacebadacte, yogo witicebalu Yerusalem baceba kwesidacte. Aime ameine weboting aiyeledaingte.
ACT.22.6	“Inguc milu yefe hikegacgu wenac hewac-hewac ingucne Damasko mac bangkalebe, iwahac honocmengkacni angoc sugucnedi biyac walu kwenggalangnuwec. 
ACT.22.7	Kwenggalangnume himongka lodingke wawelu fabe yowa monic yanguc fikeme ngageiba, ‘Sol Sol, ga omale weyebic ainelelu gacaigic?’ 
ACT.22.8	“Inguc ngagelu yanguc miiba, ‘Sugucne, ga ma?’
ACT.22.8	“Mibe yanguc edocnuwec, ‘Weyebic ainelecaigic, Yesu Nasaret-hocni na hocne.’ 
ACT.22.9	Ngic naholec gaibong, yenge angoc sugucne yogo nganiibong, nga yowa edocnuwec yogolecbac kauc baibong.
ACT.22.10	“Aime nani uwaiba, ‘Sugucne, oma wiyac ainogale minelegic.’
ACT.22.10	“Mibe Sugucnedi yanguc edocnuwec, ‘Ga fangkelu Damasko hikeengka wiyac aicte miiba, yogo ngic monicti edocgudaicte.’ 
ACT.22.11	Aime hulili-kwelengngineholecti dongena kwenggalangkewecte hilabe dongene kundung kwewec. Inguc aibe ngicfocne yengi molena balu Damasko bacnulu hikeibong.
ACT.22.12	“Iwa ngic monic gawec wacine Ananaias, ye yefe-yowa ninic balaibelu game Yuda-ngic taon iwa gaibong, yenge sasawadi yele ngagebong madickelu gawec. 
ACT.22.13	Ngic yedi hocne nale emewa kwesi sulumelu yanguc edocnuwec, ‘Agone Sol, ga dongegone hilanong.’ Inguc mime iwahac dongene hilalu ye nganiiba.
ACT.22.14	“Inguc milu yowa yanguc edocnuwec, ‘Ngambofocnonggeng yengele Wapong, yedi boleine bacte milu edalicgugac aime ga Aibaba Dondonnele Fileine nganigic yele mickacni yowa ngagecte bawosaecguwec. 
ACT.22.15	Ga yele siduc-mimi ailu wiyac ngani-ngagec aigic, yogolec siduc himongsoc ngic edocebalu hikedamec. 
ACT.22.16	Ngagegic, ga dameng mi wikenong! Fangkelu misa-lowac ailu Yesule wac wackeengka bikicgone suwena.’
ACT.22.17	“Inguc mime hefaliyelu Yerusalem iwa Ibu-kulucka felu milockelu gung-didicka ingucne Sugucne nganiiba. 
ACT.22.18	Nganibe yowa yanguc edocnuwec, ‘Mac yagolec ngic-ngigac yenge gale mickacni nale siduc miyengka ngagelu hegiledaingte, ilec ailu ga Yerusalem hegilelu biyac hikenong.’
ACT.22.19	“Inguc mime yowa yanguc bafaliyeiba, ‘Sugucne, ga ngagesinggubong, nani kpakpaduc macnginangsoc felu witicebalu fuluceba walu hududi wecebalu gaiba, yogo ngagegaing.
ACT.22.20	Ailu siduc-mimigone Stefen sackolec webong homanale ailu ngakpingineng hemoctobong nani damongkebe webong ngagebe madickewec, yenge yogo ngageyackegaing. Yogolec yowa mibe ngagedaingte.’
ACT.22.21	“Inguc mibe Sugucnedi yanguc edocnuwec, ‘Miyac, na himong dalicka Israel yengele alingkacni miyac, yengela salecgube hikedamecte. Ilec ga biyac efeckelu hikenong.’”
ACT.22.22	Ngic yenge hedec kweebongka, Pol ye Yuda-ngic hegilecebalu Israel yengele alingkacni miyac, yengela hikenale Wapongti molickelu yowa edowec, yogo edocebame yenge dacineholec aukweibong, “Ngic ingucne yogo gagaine miyac aidaic. Ye game nalic mi aidaicte.” 
ACT.22.23	Inguc milu aukwelu aalicebame ngakpingineng dalicne hemoctolu lube filabong feme balu wickeibong.
ACT.22.24	Aibong damong sugucnedi mime hudu-baba ngic yengi Pol bole-macnginang balu feibong. Ailu ngic yenge omale homacne aukwegaing, yogolec indingkelu hududi webong sowacneine mifickeme ngagenale mimoctoyelewec. 
ACT.22.25	Mimoctoyeleme yenge hududi wenogale mucti hige-moleine hefelickeibong. Aime Pol ye micnengineng yanguc milu uwacnowec, “Ngenge ngic monic Roma-ngic yengele alingka taockelu game, ye yowawa mi lolu nalic hududi wedaingte, me? Ngic ye yowawa lolubac nalic hududi wedaingte.”
ACT.22.26	Inguc mime damongnginengti damong sugucnela lelu edowec, “Wenuc ainoga? Ngic ye Roma-ngic yengele alingka taockewec gagac.”
ACT.22.27	Inguc mime damong sugucnedi Pol uwacnonale hikelu miwec, “Minong, ga foinac Roma-ngic yengele alingka taockeing gacaigic, me?”
ACT.22.27	Mime Poldi miwec, “Aime foinac, na Roma-ngic yengele alingkacni.”
ACT.22.28	Inguc mime yedi miwec, “Na moneng homacne lobe monengti hilocnume Roma-ngic aiiba.”
ACT.22.28	Inguc mime Poldi miwec, “Nabac Roma-ngic yengele alingka fikeiba.”
ACT.22.29	Inguc mime yenge iwahac Pol indingkelu wenogale miibong, yogo hegileibong. Hudu-baba ngic yengele damong sugucne yedibac yanguc ngagewec, “Pol ye Roma-ngic. Aime nani ngic miyelebe ye senti witickegaing i nalic mi aigac!” Ye inguc ngagelu hangockewec.
ACT.22.30	Mac saeme hudu-baba ngic yengele damong sugucnenginengti Yuda-ngic yenge Pol fungine omale yowawa lobiyeng, yogolec fungine benang ngagenale depec-baba ngic micne nga Yuda-ngic tutumangtowanginengte memba sasawa mime kpaduckeibong. Ailu Pol lukecnolu mengocke walu kpaduckeibong, yengele haicka lowec.
ACT.23.1	Poldi Yuda-ngic yengele tutumangtowanginengte memba yengela donge hilalu yowa sanangnehac yanguc edocebawec, “Alingfocne, mibe ngagening, Wapongte dongewa na ngagebe bikicne mikac gaofecgu yakumac gagabac.” 
ACT.23.2	Inguc mime depec-baba ngic yengele damong sugucne monic wacine Ananaias, yedi Polle emewa ngic domaibong, yenge yanguc milu edocebawec, “Ngenge mesuina wening.”
ACT.23.3	Inguc mime Poldi yanguc edowec, “Wapongti wecgudaicte, ga haicgone madicne, nga kwelegona aibaba sowacnedi wakeicne. Ga yefe-yowa balaibelu yowane wosaelu mimoctocnunogale bole bagic. Ailu yogo hegilelu wecnuningte sanangne migic, inguc ailu yefe-yowa fagac, yogo ewaligic.”
ACT.23.4	Inguc mime ngic domaibong, yengi yanguc edoibong, “Ga Wapongte depec-baba ngic yengele damong sugucne kucine bawalu yowa ingucne mi minong!”
ACT.23.5	Inguc mibong Poldi yanguc miwec, “Alingfocne, ye depec-baba ngic yengele damong sugucne gagac, yogo mi ngagelu yowa yefeina mi migabac. Wapongte hibiwa yanguc kwelengkeicne fagac,
ACT.23.5	‘Ga micnefocgone mi misowalecebadamec.’” 
ACT.23.6	Aime ngic micne gocne yenge Sadyusi alingkacni, nga gocne yenge Farisaio alingkacni ingucti gaibong. Gacgubong Poldi yogo ngagelu kweleine fangkeme tutumangtowa iwa yanguc edocebawec, “Alingfocne, na Farisaio ngic, ailu yengele alingkacni fikeiba. Aime homackacni fangke-fangke i fikenale yowa ngagesingkelu gabe, yogolec yowawa locnugabiyeng.”
ACT.23.7	Yowa inguc mime Farisaio ngic nga Sadyusi ngic yenge yengungtiyac siyeckelu tutumangnginang fulucnaguibong. 
ACT.23.8	Sadyusi ngic yengi yanguc micaigaing, “Homackacni fangke-fangke nga angelo ailu asu, yogo mi fagac.” Nga Farisaio ngic yengi yanguc micaigaing, “Yogo foinac fayackegac.”
ACT.23.9	Aime yogolec tutumangnginang hendolong aiibong. Aibong Farisaio yengele alingkacni Wapongte yefe-yowale wewedu ngic gocnedi fangkelu yowa dacineholec yanguc miibong, “Nonge ngic yagolec bikic basackegabeleng. Angelo me asu monicti yowa edowecka, nonge yogolec yowa monic mi midabelengte.” 
ACT.23.10	Milu yowanginengti fulucnagubong hudu-baba ngic yengele damong sugucnedi gacgu Pol fuluckelu socine balockedaingkale hangockewec, aime hudu-baba ngic miyeleme yengi haulu Pol ngic hewacnginangkocni fulucke walu bole-macnginang baleibong.
ACT.23.11	Balelu deboc iwahac Sugucnedi Pol fikecnolu yanguc edowec, “Ga ngageboc mikac sanangne domadamec, ga Yerusalem yawa nale pasile ailu fungine miyengka yegengkeyelewec, yogo ingucneyac Roma taonka miyengka yegengkeyeledaic.”
ACT.23.12	Mac saeme Yuda-ngic gocnedi yowa mingagec ailu yengungtiyac mimipang sanangne yanguc miibong, “Nongileng nosing misa mi nono gacgu Pol wehomalubac nosing misa nodabeleng.” 
ACT.23.13	Ngic yenge kwele moniyang ailu yowa hefeibong, yengele dzalengineng 40 ewaliwec. 
ACT.23.14	Ngaba yogo yenge hocne depec-baba ngic micne nga Yuda-ngic micnefocngineng yengela hikelu mifickeyelelu yanguc edocebaibong, “Nonge nosing misa mi nono gacgu Pol wehomalubac nosing misa nodabelengte, yowa yogo mipangkegabeleng. 
ACT.23.15	Yogolec ngengi tutumangtowale memba yengeholec hudu-baba ngic yengele damong sugucnela yowa yanguc lobong hikedaic, ‘Ga Pol nongele tutumangka saleengka kwesilu yowaine hatacmac mihomana.’ Aime yowangineng ngagelu inguc aime nonge yefewa sangkelu Pol balu webeng homadaicte.”
ACT.23.16	Inguc mibong Pol bengecinedi yowa yogo ngagelu hudu-baba ngic yengele bole-macka felu anicine edowec.
ACT.23.17	Edome Poldi hudu-baba ngic yengele micne yengelacni monic wackelu yanguc edowec, “Ga madec yago hudu-baba ngic yengele damong sugucnela mengocke lenong. Yedi yowa monic edodaicte.”
ACT.23.18	Inguc mime ngic yedi madec yogo hudu-baba ngic yengele damong sugucnela mengocke lelu yanguc edowec, “Muc-macka ngic Pol yedi wacnulu mineleme madec yago mengockelu welegabac, yedi yowa gocne edocgudaicte.”
ACT.23.19	Inguc milu edome damong sugucnedi madec moleina balu baicke lelu yekilackac domalu uwacnowec, “Ga oma yowa balu kwesigic, miyengka ngagebe.”
ACT.23.20	Uwacnome madec yogodi yanguc edowec, “Yuda-ngic yenge gala yowa lobong kwesinale mingagec aigaing. Kwesibong gagi Pol tutumangtowanginang mengockelu hikeengka yele fungngineine ninic ngageningte, uuwa lobong kwesidaicte. 
ACT.23.21	Kwesime mi ngagedamec. Ngic dzalengineng 40 ewaligac, yenge yefewa sangkelu Pol wehomanogale mimipang sanangne yanguc mibiyeng, ‘Nonge nosing misa mi nono gacgu Pol wehomalubac nosing nodabelengte.’ Aime yenge yowa inguc mipangkelu biyac efeckelu gale yowale wangec gagabiyeng.”
ACT.23.22	Madec ye yowa inguc mime damong sugucnedi yowa yanguc edolu mimackelu salewec, “Ga yowa-siduc yogo kwesilu mifickelu edocnugic, yogo ngic monic mi edodamec.”
ACT.23.23	Aime hudu-baba ngic yengele damong sugucnedi hudu-baba ngic yengele micne yaeckang wacepalu yanguc edocepawec, “Ngeke hikelu yanguc aidabiyec, hudu-baba ngic 200 ingucti yenge higedi yefe hikedaing, nga becosic witina ngiyecaigaing yenge 70 ailu sangala-baba 200, ingucti efeckelu debocka 9 kilok aiyemewa Sesarea bahikedaing. 
ACT.23.24	Ailu Polle becosic monic bafuwacnolu satel holecnodabiyeng. Ailu ngenge ye akikic damongkelu gawana Feliks, yela bahikedaing.”
ACT.23.25	Inguc milu gawanale hibi monic yanguc milu kwelengkewec,
ACT.23.26	Na Klodius Lisias, nani gawana Feliks ngic sugucne, gale hibi yago kwelengkegabac.
ACT.23.26	Wenac madic.
ACT.23.27	Hudu-baba ngic yengi ngic monic balu fugaing, Yuda-ngic yengi balu wehomanogale aigaing. Aime nani ye Roma-ngic yengele alingkacni, yele inguc ngagelu hudu-baba ngic yengeholec hikelu losi yengele molewacni baibeng.
ACT.23.28	Balu yowawa lobong, ilec fungine ngagebe milu micne tutumangtowanginang bahikeiba.
ACT.23.29	Bahikebe yefe-yowangineng balaibelu ganingte ailu yowawa loibong, yogo bafuwalu yanguc ngageiba, “Ye yowawa loibong, yogo wehomanogale me muc-macka lonogale silicine mi aigac.” 
ACT.23.30	Ngic gocne yenge wele yefewa sangkelu Pol balu wehomaningte yowa milu hefeibong. Aime ngagelu gala biyac salebe fugac. Ailu Pol yowawa logabiyeng, ngic yogo inguchac salecebabe gala fulu yowaine edocgudabiyeng.
ACT.23.31	Inguc kwelengkelu yeleme hudu-baba ngic yenge damongnginengte mic balaibelu Pol debockahac mengocke hikegacgu Antipatris taonka hikeibong. 
ACT.23.32	Mac saeme hudu-baba ngic gocne yenge macka hefaliyeibong. Aime becosicka ngiyeibong, yengi sugu Pol mengockelu Sesarea hikeibong. 
ACT.23.33	Hikelu gawana hibi lacnolu Pol inguchac yele molewa loibong. 
ACT.23.34	Lobong gawanadi hibi wafelu Pol uwacnowec, “Ga himonggone wenuwacni?”
ACT.23.34	Mime Poldi miwec, “Na Silisia himong sugucnacni.”
ACT.23.35	Inguc mime gawanadi yanguc edowec, “Ga yowawa locguibong, yengi kwesi fikenelebong gale yowa minoga.” Ye inguc milu Pol Herodele macka lolu damongkeningte edocebawec.
ACT.24.1	Hadeng 5 motome depec-baba ngic yengele damong sugucne Ananaias nga Yuda-ngic micnefocngineng gocne ailu Roma-ngic yengele yefe-yowale ngage-ngage ngic monic wacine Tetulus, yenge Sesarea macka haulu gawanala Polle yowa miningte fikecnoibong. 
ACT.24.2	Fikecnobong gawanadi Pol micnome weleme Tetulusdi yele yowa milu gawana yanguc edowec, “Gawananonggeng Feliks, ga madicne damongnubaengka kwele-mogungkolec gagabeleng. Ailu gale ngage-ngagele ailu gaganonggeng bafaliyeme madicne gabeng 
ACT.24.3	nongela macsoc nga woc-wiyac sasawa madickelu ofegac. Yogolec gale kwele-madic ngagecaigabeleng. 
ACT.24.4	Ailu yowa mibe bole-dameng wikedameckale bawosaelu ngage-ngagesingnele yowa bangkacnemac edocgube.
ACT.24.5	“Polle aibaba yanguc nganiibeng: Ye mife-miwa ainolecaigac, yogo Yuda-ngic himongsoc gagabiyeng, yenge sasawa ngaba kosa bafuwayelecaigac ailu Nasaret habu monic yengele micne hocne gagac.
ACT.24.6	Ye Ibu-kuluc yogo wonong holenogale aime baibeng. [Balu yefe-yowanonggeng iwa wiyac aicnonangte aibeng
ACT.24.7	hudu-baba ngic yengele damong Lisias, ye nga madecfocine yenge momoc kwesilu dacineholec nongileng molewacni ewalicnubaibong. 
ACT.24.8	Ailu yele fungine miibong, ngic yogo yenge gala kwesi fikeningte miyelewec.]
ACT.24.9	Yowa inguc mime Yuda-ngic yenge bafickelu yowaine basanangkeibong.
ACT.24.10	Aime gawana ye Poldi yowa minale molediyac aicnome yedi yowa yanguc bafaliyecnowec, “Ga himong yagowa ngic-ngigac yengele mimocto-mimocto ngic hifa homacne gacaigic, yogo ngagesilu kwele-madicka mibe. 
ACT.24.11	Na Yerusalem iwa Wapong afenogale milu felu gabe hadeng 12 sugu aiyec, ga yowa yogo ngage-homanogale milu ngic uwayeleengka edocguning. 
ACT.24.12	Na Ibu-kuluc kwelina ngic gocne yengeholec yowane fec-wac mi aiwec. Me kpakpaduc mac gocna me mac-sobengka aibaba gocne aibe kpaduckeningte, monic mi aiiba. Me aibaba gocne monic aibe mi nganiibong. 
ACT.24.13	Ngic yago yenge kpolicnulu fungine milu edocgugaing, yowa yogo noine monic nalic mi bafuwadaingte. 
ACT.24.14	Ailu monic mifuwagelebe ngagec: Yesule yefe yogo gocnedi habu monic micaigaing, yogo balaibecaigabac. Yefe iwa ngambofocnonggeng yengele Wapong micine balaibelu yefe-yowa fagac, yogo sasawa balaibegabac. Ailu Wapongte sinaic mimi yengi yowa milu kwelengkeibong, yogo ngagesingkecaigabac. 
ACT.24.15	Ailu ngic yago yakumac kpolicnugaing, yenge nga na nonge momoc Wapong yanguc ngagesingkelu gagabeleng, ngic sowacne nga dondonne homackacni fangke-fangkele dameng bangkalegac.
ACT.24.16	Inguc ngagesingkelu Wapongte dongewa nga ngic yengele dongewa bikicne mikac ganogale bole sanangne balu gacaigabac.
ACT.24.17	“Na hifa gocne himong dalicka gacgu ngic alingfocne gocne waweweine kwele-madicka wiyac gocne yelenogale, nga Wapongte ibu lonogale Yerusalem taonka kwesiiba. 
ACT.24.18	Ailu gbagbacne galu aibaba gbagbacne ailu Ibu-kulucka felu ibu nga wiyac gocne lolu gabe bafuwacnuibong. Iwa ngic habu sugucne me hendolongkolec mi gaiba.
ACT.24.19	Asia prowinswacni Yuda-ngic gocne, yengi sugu hendolong sugucne inguc aiibong. Yengi hocne bikickolec wiyac monic balu gagabac milu gala kwesilu nale yowa edocgudabongka. 
ACT.24.20	Me ngic yago domagaing, yengele memba tutumangtowawa domabe nale bikic monic bafuwaibongka, mifuwaning. 
ACT.24.21	Na hewacnginang domalu yowa moniyang sugu yanguc aukwelu miiba, ‘Homackacni fangke-fangke yogo fagac.’ Yowa yogolec yakumac gale dongewa bacnulu kwesi yowawa locnugabiyeng.”
ACT.24.22	Aime gawana Feliks ye Yesule yefele siduc ngageyackegacte welockelu yanguc sugu edocebawec, “Hudu-baba ngic yengele damong sugucne Lisiasdi Yerusalemkocni wame yowangineng mimoctodacte.” Inguc milu yowangineng fanale milu salecebawec.
ACT.24.23	Ailu ye hudu-baba ngic yengele damong yanguc edolu miwec, “Ngenge Pol damongkebong lolickedaic. Aime agofocine yenge nalic kwesilu ngani-bafic aicnodaing.”
ACT.24.24	Hadeng gocne gacgu Feliks yeicne nga ngigacine, wacine Drusila, ye Yuda-ngigac, yeke momocyac kwesilu Feliksdi Pol micnome ofelu Kristo Yesule ngage-ngagesingte fungine edocepame ngageiboc. 
ACT.24.25	Ngageebocka yanguc edocepawec, “Aibaba dondonne balaibenoga, ailu kwele nga soc madicne damongkenoga, ailu mimocto-mimoctole dameng welegac.”
ACT.24.25	Inguc mime Feliks hangockeme Pol yanguc edolu salewec, “Nalic ga hikec, gacgu dameng monicka sawaine monic fikeneleme hatacmac wacgube kwesidamec.” 
ACT.24.26	Gawana ye hikelu yanguc ngagewec, “Pol muc-mackacni hegilebe wayecte moneng gocne nelena.” Ye ngage-ungngine inguc fawecte damengsoc wackeme yeholec yowa mingagec ailu gaiboc.
ACT.24.27	Gaebocka hifa yaeckang motome, kiya monic wacine Pokius Festus, yedi kwesilu gawana Feliksle mac balu bole bawec. Aime Feliks ye Yuda-ngic kwele-madic ngagecnoningte Pol muc-macka ngiyeme hegilelu hikewec.
ACT.25.1	Festus ye Yudeya prowins iwa hike sulumelu gawana bole molickelu bawec. Balu hadeng habackang motome Sesarea hegilelu Yerusalem fewec. 
ACT.25.2	Feme depec-baba ngic micne nga Yuda-ngic sugucne yengi yela kwesilu Polle yowa mibong yegengkeme
ACT.25.3	hataecnolu yanguc miibong, “Ga nonge baficnubalu yowa loengka hikeme Pol ye Yerusalem iwa kwesidaic.” Yenge yefewa sangke domalu Pol wehomaningte ngagelu inguc miibong.
ACT.25.4	Edobong Festusdi yanguc edocebawec, “Pol ye Sesarea iwa muc-macka ngiyeme na yawa kpisicnemac ngiyelu hatacmac hefaliye hikedacte. 
ACT.25.5	Hikebe ngenge Pol yowawa lonogale milu ngengelacni ngic sugucne gocne yenge naholec haulu bikic monic bafuwawecka ingucne yengi yele yowa yogo mifickedaing.”
ACT.25.6	Inguc milu hadeng 8 me 10 ngama ingucne Yerusalem iwa gacgu Sesarea hikelu hauwec. Haulu mac saeme mimocto-mimocto macka fengiyelu miwec, “Ngenge Pol bawelening!” Mime balu feibong. 
ACT.25.7	Balu febong Yerusalemkocni Yuda-ngic yengi ye hewalingke domalu yowa gocne haic fungine fungine homacne kpolickelu sanangnehac milu domaibong. Ailu yenge yowa yogolec noine bafuwaningte kpungkeibong.
ACT.25.8	Aime Poldi yowangineng ameine bafaliyelu fungine yanguc miwec, “Na Yuda-ngic yengele yefe-yowangineng me Ibu-kuluc me ngictau Sisa, yenge monic mi basowalecebaiba.”
ACT.25.9	Inguc mime Festus ye Yuda-ngic yengi kwele-madic ngagecnoningte Pol uwacnowec, “Ga Yerusalem iwa nalic felu iwa yowagone mimoctodacte, me?”
ACT.25.10	Inguc mime Poldi yanguc bafaliyecnowec, “Mac yago domagabac, yago ngictau Sisa yele mimocto-mimoctole mac hocne, yogolec nale yowa yagowahac mimoctonoga. Na Yuda-ngic aibaba sowacne monic mi aiyeleiba, yogo gageuc ngagegic. 
ACT.25.11	Na bikictowa monic bafuwadaba ingucne midec, wehomacnunogale miyengka na socne nalic mi sebicnagudaba. Nga yenge kwesacka kpolicnulu fungine migaing, yogolec monicti yengele molewa nalic mi locnudaicte. Yogolec ailu Roma ngictau Sisadi yowane mimoctonale migabac.”
ACT.25.12	Inguc mime Festusdi babaficfocine yengeholec mingagec ailu Pol yanguc edowec, “Ga ngictau Sisala hikenogale migicte yela hikedamec.”
ACT.25.13	Hadeng gocne motome ngictau Agripa ye kwaine Benaisiholec Sesarea haulu Festus kwele-angacka nganiiboc. 
ACT.25.14	Ailu yeke hadeng gocne yeholec ngiye-fac aiboc, Festusdi Polle yowa-siduc ngictau Agripa yanguc edowec, “Feliksdi ngic monic muc-macka lome hauwec ngiyegac.
ACT.25.15	Aime Yerusalem iwa fesulumebe Yuda-ngic yengele depec-baba ngic micne nga micnefocngineng yenge kpaduckelu nala kwesilu ngic ye webong homanale edocnubiyeng. 
ACT.25.16	Edocnubong na yowa ameine yanguc bafaliyebac, ‘Ngic monic fungine mikacka weboting aicno-aicnole yefe, yogo Roma-ngic nongela monic mi fagac. Ngic yowaholec nga ngabaine yowawa lodaicte yeke momoc fangkelu domaebocka yowa noine minoga.’
ACT.25.17	“Tumaneibong iwa inguc bafaliyebe, iwahac mac saeme na mimocto-mimoctole macka fengiyelu Pol bakwesiningte miiba. 
ACT.25.18	Inguc milu Pol yowawa loibong yengi yele aibaba sowacne monic mifickebong ngagedacte mibe yenge mi miibong. 
ACT.25.19	Yengileng habunginengte yefe fagac, yogolec fungine sugu miibong. Milu ngic monic wacine Yesu, yele yanguc miibong, ‘Ye biyac homawec.’ Aime Poldi yanguc mime yegengkeyelewec, ‘Ye gbolicne gagac.’ Ye inguc sugu miwec. 
ACT.25.20	Aime na yowa yogo ngage-motonogale aibibiyelu yanguc uwacnoiba, ‘Nalic Yerusalem iwa felu gale yowa iwa mimoctonoga me?’
ACT.25.21	“Edobe Pol ye ngictau Sisadi yowaine mimoctonale miwec. Inguc mime, Pol ye muc-macka wangec ngiyeme gacgu yefe monic bafuwalubac Roma ngictau Sisala lobe hikenale mimoctoiba.”
ACT.25.22	Festusdi inguc milu edome Agripadi miwec, “Naneuc ngic yeicne mickacni yowaine ngagenogale ainelegac.”
ACT.25.22	Inguc mime Festusdi miwec, “Saeme nalic ngagedamecte.”
ACT.25.23	Mac saeme Agripa nga Benaisi yeke ngakpi hibine madicne holelu tutumang macka feiboc. Aime hudu-baba ngic yengele damong sugucne nga mac yogolec ngic micne yenge momoc balaibecebalu feibong. Aime Festusdi mime Pol momoc balu feibong. 
ACT.25.24	Balu febong Festusdi yanguc edocebawec, “Ngictau Agripa nga ngicfocne yakumac naholec ngiyegaing, edocngebabe ngagening: Ngic yago domagac, yele ailu Yuda-ngic sasawa yawa nga Yerusalem iwa wacnulu hataenelelu miibong, ‘Ye nalic mi gadaicte.’ 
ACT.25.25	Aime yeuctiyac Roma ngictau Sisadi yowaine mimoctonale miwecte yela salebe hikedaicte. Nga nanibac ye homanale bikic monic mi bafuwaiba. 
ACT.25.26	Ailu yowa noine basackelu ngictau Sisale hibi kwelengkenogale milu kwelengkedacte. Ilec ailu ngic yago ye ngengela nga ngictau Agripa gala lobe domame ngenge fungngineine ngagelu noine bafuwabong hibi kwelengkelu lobe hikedaic. 
ACT.25.27	Aime nani ngic monic muc-mackacni bikicinele hibi mi kwelengkelu Roma taonka moc salebe hike-hikele ngagebe nalic mi aigac.”
ACT.26.1	Agripadi Pol yanguc edowec, “Gageuc funginegone miyengka ngagenang.”
ACT.26.1	Inguc mime Pol ye moleine bafangkelu yeicne fungngineine yanguc edocebawec, 
ACT.26.2+ACT.26.3	“Ngictau Agripa, gagi Yuda-ngic nongele aibaba nga yowa miminonggeng fagac, yogo ngageyackegic, yogo noine. Ilec kwele-angacka Yuda-ngic yengi yowawa locnugabiyeng, ilec ameine gala midacte. Ilec ailu ngagenelelu uc mikac ngiyeengka yowane minogale uwagelegabac.
ACT.26.4	“Na madecnahac mac-himongnele ngic-ngigac yengeholec gaiba ailu Yerusalem iwa gaiba. Dameng iwa aibabane ailu gaofeiba, yogolec fungine Yuda-ngic yenge ngageyackegaing. 
ACT.26.5	Aime Farisaio yefengineng dondonne balaibecaigaing, yengelacni monic na hocne esecne gaiba. Ailu fungine ngani-ngagec aiiba, yogolec miyengka nalic edocgudaingte.
ACT.26.6	Wapongti yowa yogo ngambofocnonggeng biyachac mipangkeyelelu edocebawec, ‘Yowa yogo noine fikedaicte,’ yogo ngagesingkecaigabacte yakumac yowawa domagabac.
ACT.26.7	Israel habu 12 yenge damengsoc Wapongti wiyac mipangkeyelewec, yogo fikeyackenale ngagesingkelu deboc hadeng Wapong afeelu gaibong. Oc ngictau Agripa, i na momoc ngagesingkebe Yuda-ngic yengi yowawa locnugabiyeng. 
ACT.26.8	Aime ngenge omale Wapongti homaicne bagbolicebadaicte, yogo ngagebong mi fikedaicte ingucne aicaigac. Na homackacni gboliye fangke-fangke i ngagesingkegabac.
ACT.26.9	“Ailu na esecne Yesu Nasaret-hocni, yele wac-siducine yogo yefe fungine fungine basowalenogale milu inguc aiiba.
ACT.26.10	Aime depec-baba ngic micne yengi bole neleibong, yogo balu gabe Yesule aling gbagbacne homacne benang muc-macka locebabe yowawa domabong wehomacebanogale mibong, na yogo nalic ainingte ngagelu gaiba. Yogo Yerusalem iwa inguc ailu gaiba. 
ACT.26.11	Ailu na dameng homacne Yuda-ngic yengele kpakpaduc macnginangsoc felu kwele-hefaliyec weboting aiyelelu Yesu misulec aicnoningte weyebic aiyelelu gaiba. Ailu aalic sugucne benang ngageyeleiba, ailu yogo Israel kwelina yawa sugu mi aiiba. Na himong gocne yengele taonka inguchac hikelu weyebic aiyelelu gaiba.
ACT.26.12	“Inguc aibe depec-baba ngic micne yengi kuc nelelu mibong Damasko iwa bole inguchac banogale locnubong hikeiba. 
ACT.26.13	Oc ngictaune, na yefewa hikebe dameng 12 kilok aiyemewa honocmengkacni angoc sugucne monicti wenacte angoc ewaligac, ingucnedi walu na nga alingfocne kwenggalangnubawec. 
ACT.26.14	Kwenggalangnubame nonge himongka lodingke wawelu fabeng Hibru yowawa yefe-yowa monic yanguc fikeme ngageiba, ‘Sol Sol, ga omale weyebic ainelelu gacaigic? Ga kwele-sanang inguc aigacgu yasune micineholec yogo gageuc weengka hicgume doic ngagedamecte.’
ACT.26.15	“Inguc ngagelu yanguc miiba, ‘Sugucne, ga ma?’
ACT.26.15	“Mibe yanguc edocnuwec, ‘Weyebic ainelecaigic, na hocne Yesu. 
ACT.26.16	Ga fangkelu domac. Yakumac nale bole-madec aidamecte yogolec fikegelegabac. Yogolec wiyac yakumac nganigic nga lobewa edalicgube nganidamecte, yogolec siduc-mimine gadamecte. 
ACT.26.17	Na yakumac alingfocgone nga Israel yengele alingkacni miyac, yengele molewacni bamoctogudacte. Ailu nani yengela salecgube hikelu 
ACT.26.18	ngic-ngigac dongengineng balockeengka kundung lobeelu angocina gadaingte. Ailu Aleng sugucnenginengte kuc hegilelu yenge Wapongta hefaliye hikedaingte. Inguc aibong bikicngineng hegileme na Sugucne inguc ngagesingnubong gaga gbagbacne yeleicne, yengele habuwa locebadaicte.’
ACT.26.19	“Ngictau Agripa, na honocmengkacni gung-didicka ingucne nganiiba, yogo mi hegileiba. 
ACT.26.20	Na molickelu Damasko hikeiba. Iwacni hefaliyelu Yerusalem nga Yudeya himongka hikeiba. Iwacni Israel yengele alingkacni miyac, yengela hikelu inguc ailu gaiba. Dameng iwa yenge kwelengineng hefaliyelu Wapongta hikelu kwele-hefaliyecte aibaba madicne bafuwaningte edocebalu gaiba.
ACT.26.21	“Na inguc ailu gabe Yuda-ngic yengi Ibu-kuluckacni bacnulu wehomacnunogale aiibong. 
ACT.26.22	Aime Wapongti damongnulu game mic-yowaine milu gaiba, ailu yakumac migabac. Na ngic feicne waicne ngenge momoc ngiyeebongka yago domalu mifickengelegabac. Wapongte sinaic mimi nga Moses yengi wiyac fikenale milu kwelengkeibong, yogo hocne milu gagabac. 
ACT.26.23	Mesia ye doic sugucne ngagegacgu homadaicte. Ailu homaicne yengele micne balu fangkelu Yuda-ngic nga Israel yengele alingkacni miyac yenge momoc angocte yowa mime yegengkeyeledaicte. Yowa yogo hocne Moses nga Wapongte sinaic mimi yengi kwelengkeibong.”
ACT.26.24	Pol ye fungngineine inguc milu edocebame Festusdi aukwecnolu yanguc miwec, “Ga ngage-ngagetowagonedi kwele-sifuc bafuwageleme kapaine aigic.”
ACT.26.25	Inguc mime Poldi yowa yanguc bafaliyecnowec, “Gawana Festus, na kapaine mi aigabac. Na yowa noine nga dondonne migabac. 
ACT.26.26	Yowa migabac, yogolec fungine ngictau Agripa ye ngageyackegacte yela efecne migabac. Yowa migabac, yogo sangke-sangke mi fikewec. Ngictau, ga ngage-ngage monicte mi kpungkeing. 
ACT.26.27	Ngictau Agripa, ga Wapongte sinaic mimi yengele yowa ngagesingkegic, me? Na ngagegabac, ga ngagesingkegic.”
ACT.26.28	Inguc mime Agripadi yanguc edowec, “Uc mikac ngiyebe mi daliweme, Kristole aling aidactele minelegic, me? Yogo miyac.”
ACT.26.29	Inguc mime Poldi yanguc miyelewec, “Dameng dalicne me bangkacne, yogo mi midacte. Ga nga ngic gocne yakumac yowa yago mibe ngagegaing, ngenge nale ngage-ngagesing ingucnehac ainingte milockegabac. Ailu senti na ingucneyac mi witicngebaningte migabac.”
ACT.26.30	Inguc mime ngictau Agripa nga Festus ailu Benaisi nga gocne ngiyeibong yenge fangke 
ACT.26.31	lelu mingagec ailu yanguc miibong, “Ngic yogo yedi homadaicte me muc-macka ngiye-ngiyele yefe monic mi fikegac.”
ACT.26.32	Aime Agripadi Festus yanguc edowec, “Ngic yago ye ngictau Sisadi yowaine mimoctonale mi midec ingucne, ga nalic lukecnoengka hikelu gadec.”
ACT.27.1	Aime hudu-baba ngic yengele damong monic wacine Yulius, ye Sisale habu, yogowacni hudu-baba ngic 100 inguc damongebalu gawec. Aime Itali himongka hikenogale dameng bangkaleme ngictaudi mime Pol nga muc-macka ngic gocne Yulius yele molewa locebabong, yedi bacebame yenge momoc lac-wagewa feibong. 
ACT.27.2	Aime wage yogo Adamitium taonkacni, ailu Asia prowins mesuina balaibelu taon ngiye-legackasoc, iwa hikenogale aime, Tesalonaika taon Masedonia prowins, iwacni ngic monic wacine Aristakus, yeholec nonge momoc hikeibeng.
ACT.27.3	Mac saeme wage Saidon taonka hike sulumelu iwa domaibeng. Yuliusdi Pol ago aicnolu ngagecnome taonka hikelu agofocine nganicebame ngani-bafic aicnoibong. 
ACT.27.4	Aime wagewa hatacmac felu taon yogo hegilebeng gbelongti hikenogawa haic kwesime Saiparus nuc nga Asia prowins hewacnginac hikeibeng. 
ACT.27.5	Hikelu Silisia nga Pamfilia prowins falockelu hikegacgu Maira taon Lisia himongka hike sulumelu hauibeng. 
ACT.27.6	Aime iwa Aleksandia taonkacni lac-wage monic domalu Itali himongka hikenogale aiwec. Aime hudu-baba ngic yengele damongti lac-wage yogo nganilu iwa bacnubame feibeng. 
ACT.27.7	Felu hadeng gocne uneng-uneng doic-bole bahikecgu Nidus taon ngiyewecka-haic hikeibeng. Hikebeng gbelongti wecnubame Krit nucka-haic hikeibeng. Hikegacgu nuc yogolec mesuine monic wacine Salmone falockelu 
ACT.27.8	Lasea bangkalelu kiwec madecna monic fawec, wacine Wage Nalic Domadaingte, nonge doic-bole bagacgu iwa hauibeng.
ACT.27.9	Kiwecka dameng dalicne gaibong ailu mac-gbelong dameng bangkalelu gacgu basowalecnubadaickale Poldi sawang-yowa yanguc miwec, 
ACT.27.10	“Ngic ngenge ngagening, yago nganilu ngagegabac, Entacka hikedabelengte, nongileng basowale-benangkebeng woc-wiyac homacnehac benang hauyackedaingte. Wage nga mafa sugu mi haudaingte, ngic nongileng momoc kiwecka haudabelengte ingucne aigac.” 
ACT.27.11	Inguc edocebame hudu-baba ngic yengele damong yedibac Polle yowa mi ngagesingkewec. Ailu ye wage-damong nga wage fileine yekele yowa ngagelu balaibewec. 
ACT.27.12	Ailu kiwec madecna yogo nganibong wagedi iwa mac-gbelongkolec dodomalesoc mi aiwec. Inguc aime yenge yogo hegilelu Krit nucka madecna monic fawec, wacine Finiks, iwa nalic haulu domaebongka mac-gbelong dameng miyac ainale homacnedi miibong. Iwa lai gbelong sanangnedi mi wecaigac, yafaladi sugu efecnemac wecaigac.
ACT.27.13	Aime kiwecka gbelong gbelong madicne weme wage-ngic yengi miibong, “Nalic hikedabelengte.” Milu angga fuluckebong ofeme Krit nuc kwegegengkelu hikeibeng. 
ACT.27.14	Hikebeng dameng mi daliweme lai gbelong sugucnedi nuc falockelu wage magocina sanangnehac wewec. 
ACT.27.15	Welu wage igockeme aibibiyelu hegilebeng gbelongte angacka hikeme hikeibeng. 
ACT.27.16	Hikegacgu nuc kpisicne monic wacine Kauda, ilec siyacina hikebeng dinggi kiwecka haunogale aime 
ACT.27.17	doic-bole bagacgu dinggi wage witina fuluckebong ofeme hefebong fawec.
ACT.27.17	Fame wage siyeckedaickale mucti basanangkelu wapiyeibong. Wapiyelu hefebong Siriti dingong faticna
ACT.27.18	Hikebeng gbelong kucineholec welu fame basowalecnubadaickale mac saeme mafa gocne kiwecka wikebong hauwec. 
ACT.27.19	Haume deboc hadeng habackang aime wagele bolele woc-wiyac wikebong hauwec. 
ACT.27.20	Haume deboc hadeng homacne gbelong sugucnedi welu fawec. Fame nonge wenac me asocmeng monic mi fikeme nganilu ngage-ngagesingnonggeng fongkeme mi gadabelengte, inguc ngageibeng.
ACT.27.21	Aime ngic yenge dameng dalicne nosing misa hegilelu gacgubong Poldi lelu hewacnginang domalu yanguc edocebawec, “Ngic, ngenge nale yowa ngagedabong, ibac nongileng Krit nuc mi hegiledabeng. Ailu foinac, wage mi sowaleme mafa nalic mi wicebadabeng. 
ACT.27.22	Aime yanguc edocngebabe, nongileng hewackacni monicti mi miyac ainale kwelengineng mi wadaic. Wagedi sugubac kwosockedaicte. 
ACT.27.23	Awecnahac debocka na Wapongnele mic-yowa balaibelu gagabac, yele angelo monicti nala kwesi domalu 
ACT.27.24	yanguc edocnuyec, ‘Pol, mi hangocguna, ga Roma ngictau Sisa yele dongewa domadamec, yogo fikedaicte.’ Wapongti gale mimilocte ailu yanguc migac, ‘Ngic yago ngenge wagewa gagaing, ngengelacni monicti mi miyac aidaicte.’
ACT.27.25	Ilec ngic yago ngenge kwelengineng madickena. Wapongti yowa edocnugac, yogo inguc fikedaicte, yogo ngagesingkegabac. 
ACT.27.26	Aime wagedi sugu nuc monicka feme hegilebeng kwosockedaic.”
ACT.27.27	Inguc mime Adaria kiwecka
ACT.27.28	dingong sawaine bangkalegac milu maine wikebong haume mitaine 36 aiwec. Aime hikelu maine hatacmac wikebong haume mitaine 27 aiwec. 
ACT.27.29	Aime posa witina fedaingkale milu hangocebame wage haina angga 4 wicebabong haubong mac saenale milockeibong. 
ACT.27.30	Milockebong wagele bole-ngic yenge wage hegilelu hikenogale ngagesilu wage dinggiine lobong haume kwesac ailu yanguc miibong, “Nonge wage mesuina angga monic wikebeng haudaicte.” 
ACT.27.31	Inguc mibong Poldi hudu-baba ngic yengele damong nga ngicfocine yanguc edocebawec, “Entacka wage-ngic hikeyackedaingte, ibac ngenge wasecne mi aidaingte.” 
ACT.27.32	Inguc edocebame hudu-baba ngic yenge dinggile muc helockebong dinggi sugudi kiwecka hauwec.
ACT.27.33	Haume mac sae-saele Poldi ngic yenge nosing noningte sanangnehac yanguc edocebawec, “Ngenge umacka nosing hegilelu gacgubong, yakumac hadeng 14 aigac. 
ACT.27.34	Gobengineng nosingte aime nosing mi nono gacgu homadaingkale sanangnehac migabac. Ngenge kwele-yaec mi aining, ngenge sasawa nalic ngiyedaingte.” 
ACT.27.35	Inguc mime yenge sasawadi nganibong dongenginang bret monic balu Wapong kwele-madic micnolu bauckelu nowec. 
ACT.27.36	Nome yenge yogo nganilu kwelengineng madickeme yenge inguchac nosing noibong. 
ACT.27.37	Ngic wagewa gaibeng, nongele dzalenonggeng 276. 
ACT.27.38	Aime nosing nobong gebecebame wage efeckenale milu wit homacnedi wagewa fawec, yogo kiwecka wikebong haume wage efeckewec.
ACT.27.39	Mac saeme himong nganiibong ailu himong yogo mi ngage-motoibong. Ailu kiwec madecna monic posa mikac dingong sugu fame yenge yogo nganilu wage iwa nalic haunale miibong. 
ACT.27.40	Inguc mibong ngic yenge angga mucngineng helocebabong kiwecka hauyackeibong. Haubong dingongka haunale wagele puli mucngineng lukelu kpoluc kpisicne hefelu fuluckebong feme gbelongti kpolucka weme kiwec heuckeme dingongka hikeibong. 
ACT.27.41	Hikelu kiwec hewacka dingong monic ofelu fawec, iwa felu wage mesuine hifidackeme sanangkeme dibong sugucnedi wage haine weme siyeckeyackelu kpisic-kpisic ainogale aiwec.
ACT.27.42	Wage siyeckeme muc-macte ngic yenge fifiyac balu hikedaingkale hudu-baba ngic yenge muc-macte ngic wehomacebanogale miibong. 
ACT.27.43	Inguc mibong hudu-baba ngic yengele damongnginengti Pol agong holecnonale ngagelu yenge kpatalayelelu yanguc edocebawec, “Fifiyac babaine ngenge kiwecka molickelu wintacke haulu fifiyac balu dingongka fedaing. 
ACT.27.44	Aime gocne nonge katapa witina falu ilungkedabelengte nga gocnedi wage siyeckegacte sindacinele witina falu ilungkedaing.” Nonge nongileng bucnac inguc sasawa ailu dingongka feyackeibeng, aime nongelacni monicti mi sowalewec.
ACT.28.1	Nonge kiwec dingongka madicne felu domaibeng. Domalu ngageibeng, nuc yago wacine Malta wackecaigaing. 
ACT.28.2	Aime nuc yogolec ngic-ngigac yengi bacnubalu mac-gbelong damengte ailu dac sugucne fitobong lobeme ngiye ngageibeng. Ailu aibaba madicne gocne ingucne homacnehac ainoleibong.
ACT.28.3	Aime Poldi dac kwililiine kpaduckelu dodocke welelu dacka lome lobewec. Lobeme hema monic socine dacine aime ngagelu dac kwililiine kwelinacni ofelu Pol moleina hilu kpetiyangkelu domawec. 
ACT.28.4	Inguc domame nuc yogolec ngic-ngigac yenge yogo nganilu mingagec ailu miibong, “Ngic yogo ye ngic wehomacebacaigac, ye kiwecka haulu mi homagac, yogo noine. Ailu ye dingongka yawa ofeemewa ameine welecnogac homadaicte.” 
ACT.28.5	Inguc mibong Pol ye hema wepackeme motolu dacka fewec, aime socina wiyac monic mi fikewec.
ACT.28.6	Yenge yogo nganilu yanguc miibong, “Hema micine higacka iwa suguledaicte me ye wawelu homadaicte.” Inguc milu wangec domabong socina umac monic mi fikeme yenge i ngani-ngagec ailu miibong, “Ngic ye wapong monic.”
ACT.28.7	Nuc yogolec ngic sugucne monic wacine Publius, ye mac-himongngine eme-eme fawecte yedi mac holenolelu locnubame hadeng habackang yeholec ngiye-fac aiibeng. 
ACT.28.8	Aime Publius mamacine ye macka soc-dac huc, nga haa wicwic aicnome fawec. Fame Poldi macina felu moleine socina lolu milockelu ngic bamadickewec. 
ACT.28.9	Bamadickeme madickeme nuc yogolec ngic-ngigac yenge siduc i ngagelu huckolec yenge homacnehac kwesiyackebong inguchac bamadicebayackewec. 
ACT.28.10	Bamadicebame ngic-ngigac yenge kwele-madictowa ngagenolelu hike-hikele dameng bangkaleme yefele noba-nosing nga moneng-mafa baficnubalu nolelu wagewa locnubaibong.
ACT.28.11	Lac-wage monic mac-gbelong damengte iwa domalu gawec. Aime tamacne habackang motome nonge wage iwa felu hikeibeng. Wage yogo Aleksandia taonkacni, aime mesuina siduc-gbong monic domawec, wacine Kasto nga Polukis. Kasto nga Polukis yeke fucsengeng. 
ACT.28.12	Hikegacgu Sirakus taonka hike sulumeibeng. Ailu iwa haulu hadeng habackang gaibeng. 
ACT.28.13	Ailu hatacmac wagewa felu taon yogo hegilelu Regium taonka hikelu ngiyeibeng. Yogowa ngiyebeng saeme lobenonggang yefe yafala gbelong weme hadeng monic motowec, motome Puteoli taonka hikeibeng. 
ACT.28.14	Hike sulumelu iwa haulu agofocnonggeng ngage-ngagesingkolec gocne bafuwacebabeng hefolecnubabong hadeng 7 yengeholec ngiye-fac ailu iwacni hige-yefe Roma hikenogale hikeibeng. 
ACT.28.15	Hikebeng agofocnonggeng ngage-ngagesingkolec Roma taonka gaibong yenge siducnonggeng biyac ngageibongte gocnedi kwesicgu Apius yengele kpakpaduc sobengka bafuwacnubaibong. Nga gocnedi mac monic, wacine Yowa Mac Habackang, iwa bafuwacnubaibong. Bafuwacnubabong Poldi yenge nganicebalu Wapong kwele-madic micnolu angac ngagelu kuckolec aiwec.
ACT.28.16	Roma taonka hike sulumebeng Pol muc-macka mi loibong, ailu mac monicka ngiyenale nalic miibong. Ye iwa ngiyelu gacgu hikedaickale hudu-baba ngic monicti ye damongkelu gawec. 
ACT.28.17	Ye inguc ngiyeme hadeng habackang aime Yuda-ngic yengele damongfocngineng wacebame kwesilu yeholec momoc ngiyebong yowa yanguc edocebawec, “Agofocne, na Yuda-ngic alingfocnonggeng yengele wacngineng mi bawaiba, me ngambofocnonggeng yengele yefe-yowa nga aibabanginengte mife-miwa mi aiiba, i foinac. Aime yenge Yerusalem iwa moc bacnulu Roma-ngic yengele molewa locnuibong. 
ACT.28.18	Locnubong Roma-ngic yengi fungine mi-uwac ainelelu fungine mikacka wehomacnunogale milu bikicne basackelu lukenelenogale miibong.
ACT.28.19	Inguc milu Yuda-ngic yengi yowa ilec guling bacnubong welockeyelelu ngictau Sisadi yowane mimoctonale miiba. Nani Yuda-ngic yengele yowa monic yawa bakwesilu minogale mi kwesiiba.
ACT.28.20	Na i hocne ngagelu ngengeholec mingagec ainangte wacngebabe kwesigaing. Israel ngic-ngigac nongileng Wapong mimipangnginele noine fikedaicte, yogo ngagesingkelu ganangte ailu sen yago molena witicnubong gagabac.”
ACT.28.21	Inguc mime miibong, “Yudeya himongkacni gale hibi monic mi lobong kwesime nganiibeng. Me ngic monic salebong kwesilu gale bikicte yowa monic mi mime ngageibeng. 
ACT.28.22	Ilec wiyac ngagegic, yogo gageuc miyengka ngagebeng nalic aigac. Ga habu monic migic, yogo macsoc lobe yowa aibong ngagelu gagabeleng.”
ACT.28.23	Inguc milu tutumangte dameng monic miibong, dameng yogo weleme Yuda-ngic homacnedi Pol mac ngiyewecka tumaneibong. Tumanebong, yedi Wapongte ngani-damongte fungine mime yegengkeyelewec. Ailu ye Mosesle yefe-yowa nga Wapongte sinaic mimi yengele yowa, yogo wafeme yenge yengileng ngage-ngagengineng hegilelu Yesu ngagesingkeningte mime yegengkeyelelu gawec. Ye ubiyactehac molickelu inguc milu gacgume mac debolewec. 
ACT.28.24	Ngic gocne yenge i ngage-motolu yeholec kwele moniyang aiibong, nga gocne yengi mi ngagesingkeibong. 
ACT.28.25	Aime Yuda-ngic yenge yengungtiyac yowanginengti fec-wac aime Poldi yowa moniyang sugu yanguc edocebawec, “Tili Asudi Wapongte sinaic mimi Yesaiyale micka lome ngambofocngineng yengele yowa yanguc miwec,
ACT.28.26	‘Ga hikelu ngic-ngigac habu yanguc edocebanong: Ngic-ngigac hedecti ngage-ngageine, yenge yogo ngagelu nalic mi ngage-motodaingte. Nga dongedi ngani-nganiine, yenge yogo nganilu nalic mi ngani-motodaingte. 
ACT.28.27	Yogo yangucte, ngic-ngigac aling yago yenge kwelengineng fongkeme hedecnginengti yowa ngageningte umalegac, ailu dongenginengti wiyac nganidaingkale ailu pisickegaing. Yenge gacgu dongenginengti wiyac monic nganidaing ilec, nga hedecnginengti ngagedaing ilec, ailu ngage-ngagenginengti wiyac monic ngage-motodaing ilec, yogo yenge kwelengineng wenuc hefaliyebong bamadicebadacte.’ 
ACT.28.27	Yesaiyadi miyelewec, ngenge ngambofocnonggeng ingucnehac. 
ACT.28.28	Ilec edocngebabe ngagening, Wapongti bikickacni bamocto-bamoctole yefe bafuwawec, yogo Israel yengele alingkacni miyac, yogo yengele aling hocne aigac, yengi yowane ngagelu wasecne aidaingte.” 
ACT.28.29	[Pol ye inguc mime ngagelu yenge hegilelu hikeibong. Hikelu yefewa Yuda-ngic yengungtiyac yowanginengti fec-wac ainagume hikeibong.]
ACT.28.30	Pol yeuctiyac mac kwilic fuli balu hifa yaeckang iwa game ngic-ngigac yenge yela hike-kwesic ailu gaibong, yogo yenge macka locebalu gawec. 
ACT.28.31	Locebalu hangoc mikac benang galu Wapongte ngani-damongte mime yegengkeyelewec. Ye Sugucne Yesu Kristole fungine weduyelelu game ngic monicti boleine monic mi welockecnowec.
ACT.28.31	Salecebaicne yengele siduc i sugu motogac.
GAL.1.1	Na Salecebaicne Pol. Ngic yengi bole-yowa yago mi neleibong, me ngic monicti bole yagolec yefe mi bafuwanelewec, miyac. Yogo Wapong Mamacti, Kristo homackacni bagboliyewec, ye nga Yesu Kristo yeki yefe yago bafuwaneleibocte bole yago balu gagabac. 
GAL.1.2	Na nga agofocne momoc gagabeleng, nongi Yesule habu Galata prowinswa gagaing ngengele hibi yago longelegabeleng.
GAL.1.3	Baba-madic nga kwele-efec yogo Mamacnonggeng Wapongtacni nga Sugucnenonggeng Yesu Kristo yelacni ngengela fadaic. 
GAL.1.4	Ye Mamacnonggeng Wapongte ngage-ngage nga angacine balaibelu nongileng bikicte ailu yeicne gagaine hegilewec. Inguc ailu dameng sowacne yanguctehac gagabeleng, yogowacni baicnubawec.
GAL.1.5	Yogolec ailu yela mimi-madic moto-motoine mikac fagidaic, i foinac.
GAL.1.6	Kristodi moc bamadicngebame ngenge balaibeningte Wapongti wacngebawec. Aime na kwatackegabac, ngengebac ye biyac benang hegilelu hikegacgu siduc madicne yogo silicine monicte hedec lolu balaibecaigaing, yogo nganibe wiyac sowacne benang. 
GAL.1.7	Ilec ailu siduc yogo siduc madicne miyac. Ngenge Kristole siduc madicnele yefe balaibeningte aingeleme, ngic gocnedibac ngenge kwele basifuc aingelelu Kristole siduc taockelu basowalecaigaing.
GAL.1.8	Ailu siduc madicne nonge biyachac edocngebalu wedungeleibeng, yogobac nonge me honocmengkacni angelo monicti, yogo basifuwelu silicine monic edocngebalu wedungeledaictewa ye sawec sowacneholec gadaicte.
GAL.1.9	Aime yowa biyachac miibeng ailu yabac hatacmac migabac, ngenge siduc madicne biyachac ngagelu angacngebawecka, ngic monicti yogo basifuwelu silicine monic edocngebalu wedungeledaictewa ye sawec sowacneholec gadaicte.
GAL.1.10	Aime na yakumac yowa migabac, yogo ngic yengi na ngage madickeneleningte mi migabac. Yogo Wapongti ngage madickenale ailu migabac. Na ngic yengi nale ngagebong madickenale bole badaba midec Kristole kwelec kwekwe nalic mi gadaba.
GAL.1.11	Agofocne, siduc madicne mibe yegengkecaigac, ngage-ngage yogo ngic mimiwacni miyac, yogo edocngebabe ngagegaing.
GAL.1.12	Ngic monicti mi mime ngageiba me monicti mi wedunelewec, yogo miyac benang. Yesu Kristo yeuctiyac hocne yogo bayegengkelu wedunelewec. 
GAL.1.13	Na esecne Yuda-ngic yengele ngage-ngagewa galu aibaba aiiba, ngenge yogobac ngagegaing. Na Wapongte habu homacnehac weyebic aiyelelu basowalecebaiba.
GAL.1.14	Ailu Yuda-ngic nongele yefe-yowa
GAL.1.15	Nenggacte gobe kwelina ngiyeebewa Wapong yeuctiyac baba-madic moc ainale bawosaecnulu ngageboc mikac wacnuwec.
GAL.1.16	Ailu yeicne angacine balaibelu yeuctiyac madecine edalicnume nganilu Madecinele siduc yogo Israel
GAL.1.17	Ailu ngic molickelu salecebaicne aiibong yenge nganicebanogale Yerusalem iwa mi hikeiba, miyac. Nabac Arebia himongka sugu hike galu hatacmac Damasko hefaliye kwesiiba.
GAL.1.18	Iwa gabe hifa habackang motome Pita
GAL.1.19	Aime iwa gacgu salecebaicne monic mi nganicebaiba. Na Sugucne Yesule gbaine Yakobos sugu nganiiba. 
GAL.1.20	Yowa kwelengkegabac yogo kwesac miyac, yogo Wapongte dongewa foinac migabac.
GAL.1.21	Aime yogolec lobeina Siria nga Silisia prowins iwa hikelu lolickeiba.
GAL.1.22	Aime Yudeya himongka Kristole habu gaibong, yengi na monic mi nganicnuibong. 
GAL.1.23	Yenge nale yowa-siduc yanguc sugu ngagelu gaibong, “Ngic yedi esecne weyebic ainolewec, ye ngage-ngagesingte siduc madicne basowalewec yogo yakumac ngic-ngigac edocebalu weduyelecaigac.” 
GAL.1.24	Yenge inguc ngagelu nale ailu Wapong afeeibong.
GAL.2.1+GAL.2.2	Aime hifa 14 motome Wapongti mime yegengkeme salecnume na hatacmac Yerusalem iwa hikeiba. Dameng iwa Banabasholec noke Taitus mengockebec nonge momoc hikeibeng.
GAL.2.3	Aime Taitus ye Grik-ngicti naholec kwesiwec, ye soc tofaine helockeningte Yesule habu yengele micnefocngineng yengi monic mi miibong. 
GAL.2.4	Ngic gocne yenge nongileng agofocnonggeng ingucne kwesac ailu gaibong, yengi sugu Taitusle soc tofaine helockeningte inguc miibong. Kwesac ngic yogo yengi akikic kwesilu hewacnonggang galu Kristodi yefe-yowale muckacni bacnubawec, yogolec nganibiyecnubaibong. Inguc ailu Yuda-ngic yengele yefe-yowadi hefecnubanogale aiibong.
GAL.2.5	Yogolec siduc madicnele yowa noine ngengela sanangne fanale nonge damengmac bangkacne kwesac ngic ingucne yengele yowale bagewa monic mi gaibeng, miyac.
GAL.2.6	Ailu bole balu ganogale milu ngic micne yengi iwa wiyac monic taockelu ainogale mi edocnuibong, miyac. Ailu yenge esecne wenuc gaibong, yogo nalic mi ngagesidacte. Wapong ye ngic socine nganilu ngic-ngigac mi bawosaecebadaicte. 
GAL.2.7	Yengebac yanguc nganiibong, Wapongti Pita ngic soc tofangineng helockeicne yengela siduc madicne mime yegengkenale bole-yowa lacnowec, ingucnehac na ngic soc tofangineng mi helockeicne,
GAL.2.8	Wapongti Pita bole kucineholec banale ailu saleme ye ngic soc tofangineng helockeicne, yengele kebangka salecebaicne bole bawec. Nga na ingucnehac bole kucineholec banogale salecnume Israel yengele alingkacni miyac, yengele kebangka salecebaicne bole balu gagabac.
GAL.2.9	Aime Yesule habu yengi ngic sugucnefocngineng ngani-motocebaibong, yogo Yakobos nga Pita
GAL.2.10	Inguc milu yowa moniyang sugu yanguc taockelu miibong, “Ngeke ngic-ngigac waweweine, yengele umac ngagesilu baficebadabiyec.” Inguc miibongte na yogo hocne ngagelu mamang-hidulu bole sanangne balu gaiba.
GAL.2.11	Aime Pita ye Antiok iwa kwesilu sowacne ailu yefe lilowec. Yogolec ailu nani domalu sowacne aiwec, yogo mifickelu edoiba. 
GAL.2.12	Yakobosle aling yenge mi kwesiyebongka ye Israel yengele alingkacni miyac yengeholec nosing nolu gawec. Aime Yakobosle alingkacni ngic soc tofangineng helockeicne gocnedi kwesigaing, dameng yogowabac Pitadi yengele hangockeme Israel yengele alingkacni miyac yengeholec hatacmac mi ngiyelu gawec.
GAL.2.13	Sowacne inguc aiwecte Yuda-ngic nebocine yenge inguchac yeholec kwesac-aibaba aiibong. Aime Banabas ye inguchac kwesac-aibabangineng yogo balaibelu yefe lilowec. 
GAL.2.14	Aime nganicebabe, yenge siduc madicnele yowa noine yogolec aibaba mi balaibebong, na ngic-ngigac sasawa yengele dongewa Pita yanguc edoiba, “Ga Yuda-ngic hocne aime Israel yengele alingkacni miyac, yengele aibaba balaibecaigic. Aime omale Israel yengele alingkacni miyac yenge aiyeleengka Yuda-ngic aibabanonggeng balaibeningte aigaing? Inguc aiyengka mi madickegac.”
GAL.2.15	Nonge Yuda-ngic Yuda alingkacni fikeibeng, nonge Israel yengele alingkacni miyac, bikic-baba aling yengelacni mi fikeibeng. 
GAL.2.16	Ngic monic ye Kristo Yesu ngagesingkeme Wapongti yele ngic dondonne wackedaicte, yogo ngagegabeleng. Nga ngic monic ye yefe-yowa balaibelu gagacka, Wapongti ye ngic dondonne mi wackedaicte, miyac. Aime Wapongti ngage-ngagesingnonggengte ailu ngic dondonne wacnubanale nongileng yefe-yowa hegilelu Yesu ngagesingkelu gagabeleng. Yogo yangucte, ngic-ngigac yefe-yowa balaibecaigaing, Wapongti yenge ngic-ngigac dondonne nalic mi wacebadaicte, miyac. Ye ngic-ngigac Yesu ngagesingkelu gagabiyeng, yenge sugu dondonne wacebadaicte.
GAL.2.17	Gocne yengi nongileng yanguc micaigaing, “Yenge Kristole ngage-ngage dondonne bafuwanogale ailu bikickolec aigaing.” Inguc fadecka midec Kristodi bikicte yefe bafickewec, ingucne aidecka, yogo miyac benang! 
GAL.2.18	Na yefe-yowa yogo biyachac hegilelu baickeiba, yogo hatacmac aidacte ibac bikic bafuwadacte. Ilec ailu na hatacmac aibaba esecne mi aidacte, miyac. 
GAL.2.19	Aime yefe-yowadi bikicne edalicnume Wapongkolec ganogale ailu homalu yefe-yowa yogo hegileiba. Na Kristoholec malicpongka momoc wecnupabong domaibec.
GAL.2.20	Yogolec ailu naneuctiyac hatacmac gaga yago mi gagabac. Kristodi nale kwele-kwelina gagac. Yogolec yangucteyac sockolec galu Wapongte Madec ngagesingkebe yedi gagana aibaba madicne bawakeneledaicte. Yedi hocne kwele-angacka ago ainelelu nale ailu yeicne gagaine hegilewec.
GAL.2.21	Wapongte baba-madic kwelena mi hegiledacte. Ngic monic ye yefe-yowa balaibecaigac, Wapongti ye ngic dondonne yogo nalic mi wackedaicte, miyac. Yogolec ailu Kristo ye malicpongka homawec. Aime yefe-yowadi kucineholec fadecka Kristole homac yogo wiyac omane aidec.
GAL.3.1	Galata ngic, ngenge ngage-ngage-motocngineng mikac benang. Yesu Kristo malicpongka webong domawec, ngenge yogo ngage-motoningte haicnginang yowa andoine wedungeleibeng. Aime ma ngicti kwesacngebalu ngage-ngagengineng basifuweme ngenge inguchac gagaing? 
GAL.3.2	Wiyac moniyang sugu uwangelebe bafaliyening, ngenge oma yefewa Asu baibong? Yefe-yowa balaibeibongka, me siduc madicne ngagelu ngagesingkeibongte ailu Asu baibong? Ngagegaing, ngenge ngage-ngagesingka Asu baibong. 
GAL.3.3	Ngenge Asuholec gaganginengti molickeweckacni yakumacbac socnginengte gagawa hatacmac gagaing, me? Ngenge aibaba kapaine benang ailu gagainghac, me? 
GAL.3.4	Ngenge esecne Yesule ailu doic moc ngageibong, me? Aime yakumacbac yogolec noine akikic hegilegaing. 
GAL.3.5	Wapongti Asuine ngelelu kuc-pasi hewacnginang balu gagac. Aime yefe-yowa balu gabong, me siduc madicne ngagelu ngagesingkebong pasi yogo fikegac? Ngagegaing, ngenge ngagesingkegaingte kuc-pasi balu gagac.
GAL.3.6	Yogo yanguc fikewec,
GAL.3.6	“Abraham ye Wapong ngagesingkeme Wapongti ye ngic dondonne wackewec.” 
GAL.3.7	Yogolec ailu ngic-ngigac Wapong ngagesingkelu gagabeleng, nongileng Abraham gbolifocine aigabeleng, ngenge yogo ngage-motodaing. 
GAL.3.8	Ailu Wapongti Israel yengele alingkacni miyac, yenge ngage-ngagesingnginengte ailu ngic-ngigac dondonne wacebadaicte. Ye siduc madicne yogo lobewa fikenale esecnehac Abraham edowec, aime yogo Wapongte hibiwa yanguc kwelengkeicne fagac,
GAL.3.8	“Himongka ngic-ngigac habutowa gagaing, yenge sasawa gale madicte aimadickeyeledacte.” 
GAL.3.9	Abraham ye Wapongte yowa ngagesingkewec, ingucnehac ngic-ngigac yenge Wapongte yowa ngagesingkedaingte, yenge Abrahamkolec momoc aimadickeyeledaicte.
GAL.3.10	Ngic-ngigac yenge yefe-yowa balaibecaigaing, yenge sasawadi sawec sowacneholec aigaing. Wapongte hibiwa yogolec yowa monic yanguc kwelengkeicne fagac,
GAL.3.10	“Ngic-ngigac yenge yefe-yowawa yowa kwelengkeicne fagac, yogo sasawa balaibelu yogowacni monic hegiledaingte, yenge sawec sowacneholec aigaing.” 
GAL.3.11	Wapongte hibidi inguchac yanguc migac,
GAL.3.11	“Ngic monic ye ngage-ngagesingte alingka gadaicte, Wapongti ye ngic dondonne wackedaicte.” 
GAL.3.11	Aime wackedaicte iwacni ngic monic ye yefe-yowa balaibecaigac, Wapongti yele dondonne mi wackedaicte, miyac.
GAL.3.12	Yefe-yowadi ngage-ngagesingte yowa mi bayegengkedaicte. Aime yowa monic yanguc sugu mimiine fagac,
GAL.3.12	“Ngic monic ye yefe-yowa yogo balaibelu gagacka, ye yogolec kwelina gadaicte.” 
GAL.3.13	Yesudi amenonggeng balu yefe-yowale sawec sowacnewacni fuli bacnubawec. Ailu yowa yanguc kwelengkeicne fagac,
GAL.3.13	“Ngic sasawa yocka gbedicebabong domacaigaing, yenge sawec sowacneholec aigaing.” 
GAL.3.13	Kristodi malicpongka sawec sowacneholec ingucne domawecte yefe-yowale saweckacni bacnubawec.
GAL.3.14	Wapongti Abraham yambung lacnowec, yogodi Yesule ailu Israel yengele alingkacni miyac, yengela hikeyackenale Kristo Yesudi fuli bacnubawec. Inguc aime Wapongti yowa mipangkewec, yogo balaibelu nongileng Yesu ngagesingkebeng Asu nolewec.
GAL.3.15	Agofocne, na ngic aibabanonggeng fagac yogolec silicina edocngebabe ngagegaing. Ngic monicti dodoficte yowa mime ngic monicti yogo nalic mi hegiledaicte me yowa monic yogolec witina mi taockedaicte. 
GAL.3.16	Wapongti Abraham nga ngamboine yeke wiyac gocne yetenale yowa mipangkewec, yogo ye ngambofocine homacne yengele mi miwec. Ye ngic moniyangte sugu yanguc miwec, “Ngambogone.” Ngic ye hocne Kristo. 
GAL.3.17	Na yogolec ailu yanguc migabac, Wapongti Abrahamkolec dodofic balu mipangkewec yogo gacgu hifa 430 motome, hatacmac Moses-holec yefe-yowa miwec, yogodi mimipang esecne nalic mi ewalidaicte me baickedaicte.
GAL.3.18	Aime yefe-yowa balaibegacte Wapongti gagale wiyac nalic mi lacnodaicte, Wapongte mimipangka sugu gagale wiyac nalic badaicte. Aime Wapongti Abraham moc bamadickelu mipangkelu gagale wiyac lacnowec, yogodi mimipang mipangkeicnele gagale wiyac bawec aigac. Ye yefe-yowawa nalic mi badaicte.
GAL.3.19	Inguc fikedec ingucne, omalebac yefe-yowa loicne fagac? Yogo aibaba sowacne aibong yefe-yowadi edalicebadaicte. Mosesle yefe-yowa famehac gacgu Abrahamte gbolile mipangkewec, ye fikewec.
GAL.3.19	Aime kwele moniyang fikenale angelo yengi yefe-yowa balu umac-baba ngicngineng Moses lacnoibong.
GAL.3.20	Umac-baba ngic yedi aling moniyangte yowa mi midaicte. Aime Wapong ye moniyang ailu yeicne mimipang yowa sugu midaicte.
GAL.3.21	Wapongti Abrahamta yowa mipangkewec, yogo yefe-yowadi welockegac, me? Yogo miyac benang. Wapongti yefe-yowa nolewec, yogodi gaga-sanang nalic mi noledaicte, miyac. Ilec ailu ye yefe-yowale ailu ngic-ngigac dondonne nalic mi wacnubadaicte, miyac.
GAL.3.22	Ngic-ngigac Yesu Kristo ngagesingkebong Abrahamte yowa mipangkewec yogo yeledaicte. Inguc fikenale Wapongte yefe-yowale hibidi yanguc edalicnubawec, ngic-ngigac sasawa nongileng bikicti witicnubame bageina gaibeng.
GAL.3.23	Ngage-ngagesing mi fikeemewa nongileng muc-macka ngiyebeng yefe-yowadi damongnubawec. Aime ngage-ngagesing fikeme umac yogo miyac aiwec.
GAL.3.24	Aime yefe-yowadi damongnubalu wedunoleme gacgu Wapongti ngage-ngagesingte ailu dondonne wacnubanale Kristo lome fikewec.
GAL.3.25	Aime dameng yagowa ngage-ngagesingte yefe dondonna gaga yogo biyac fikewec. Yogolec ailu yefe-yowale bagewa hatacmac mi wedunoleme gagabeleng.
GAL.3.26	Ngenge sasawadi ngage-ngagesingka Kristo Yesuholec wetackelu Wapongte adu-madecfocine aigaing.
GAL.3.27	Nga ngic-ngigac Kristola misa-lowac aiibong, ngenge sasawa silicngineng yanguc, Kristodi wambacngineng ingucne aime ngenge ye socnginang holebong hauwec.
GAL.3.28	Yogo Yuda-ngic me Grik-ngic, me kwele kwekwe me damongine, me ngic me ngigac, ngenge aling monic-monic mi aigaing, ngenge sasawadi Kristo Yesula wetackelu aling moniyang aigaing.
GAL.3.29	Aime Kristoholec wetackedaingte, Abraham ngambofocine galu Wapongte mimipang badaingte.
GAL.4.1	Na yanguc ngagelu migabac, madec monicti mamacine homawecte mole-damocine yeicne ainale ngagelu madec hakic ailu yogolec wangec gagac, ye wacine mikac galu kwelec kwekwe ingucne gadaicte. 
GAL.4.2	Ye yeicne damongte bagewa ailu monengte damongte bagewa gaemewa mamacinedi dameng miwec, dameng yogo kwesime mafaine bame yeicne aidaicte. 
GAL.4.3	Nongileng ingucbac inguc gaibeng. Adu-madec gaebengka himongte aleng yengi kwelec kwekwe bacnubabong yengele bagewa gaibeng.
GAL.4.4	Gaebengka dameng miicne, yogo kwesime Wapongti yeicne Madecine saleme wawec. Ye yefe-yowale bagewa ngigacta fikewec.
GAL.4.5	Fikelu ngic-ngigac yefe-yowale bagewa gagabeleng, nongileng iwacni fuli bacnuba ofelu yeicne madecine ingucne hole-gumec ainolenale lowec.
GAL.4.6	Ngenge adu-madecfocine aigaing, yogolec ailu Wapongti Madecinele Asu saleme kwelenonggang galu nongeholec yanguc aukwelu hiyalu gagac, “O Mamacne.”
GAL.4.7	Yogolec ailu, ga hatacmac kwelec kwekwe mi aidamecte. Ga Wapongte madecte mac ngiye-ngiye baengka yedi mimipangine miwec, yogo geledaicte.
GAL.4.8	Aime ngenge esecne Wapong mi ngageebongka siduc-gbong nga aleng yengi kwelec kwekwe bacngebaibong. Aime yogo yenge Wapongte silic ingucne miyac. 
GAL.4.9+GAL.4.10	Ngenge yangucteyac ngage-motolu Wapong ngagegaing me yanguc nalic mibe, Wapongti ngenge biyachac ngagecngebawec gagaing. Ailu ngenge hadeng gocne nga tamacne gocne ailu gungka dameng nganilu hifale dameng silicine fungine funginele ngagebong noine aime yogo balaibelu gacaigaing.
GAL.4.11	Na boletowa ngengela baiba, yogo noine mikac aidaickale ailu ngageboc aigabac.
GAL.4.12	Agofocne, na ngenge ingucne gaiba, yogolec ngenge na ingucnehac ainingte dogbac ailu edocngebagabac.
GAL.4.13	Socnedi huckolec aiwecte dameng iwa molickelu siduc madicne mibe yegengkengelewec, yogobac ngagegaing. 
GAL.4.14	Ailu socne huckolecte ailu ngenge umac ngeleiba, aime ngenge mi ngage-sowalenelelu hegilecnuibong, miyac. Ngenge Wapongte angelo monic me Kristo Yesudi kwesime, damongkeningtesoc na ekongnulu damongnuibong. 
GAL.4.15	Aime yakumacbac kwele-angacngineng yogo wenuwa fagac? Ngenge molickelu angac homacne ngagelu donge-hucngineng bamoctolu nelenogale silic aiibong, ngengele aibaba madicne yogo mibasanang ailu mibe yegengkegac. 
GAL.4.16	Na ung-yowa noine edocngebagabacte ngenge ngaba aigaing, me? Na yogolec ngagebe kpungke-kpungkeine aigac.
GAL.4.17	Ngic mudocngebanogale aicaigaing, yengi ngenge yengeholec taockelu domaningte dacineholec benang micaigaing. Ailu yenge ngengele madicne monic mi ngagesicaigaing, miyac. Ngengi yengele yowale angac ngagelu hegilecnubalu yengela taockeningte, yenge yogolec sugu aiyelegac. 
GAL.4.18	Ngenge aibaba madicne balaibeningte bole bagaing, yogo madicne. Aime nani ngengeholec sugu gabe miyac. Aibaba madicne balaibeningte, bole yogo damengsoc sanangkelu balu gadaing. 
GAL.4.19	Adu-madecfocne, na ngengele ailu hatacmac doic gado ingucne hicnulu gagac, inguc ailu gabe Kristole aibabadi ngengele kwelewa fike-benangkedaic. 
GAL.4.20	Na ngengele ngagelu wenuc aidacte, yogo kpungke-benangkelu ngage-ngage bole balu gagabac. Ailu ngengeholec yangucteyac gadaba midec sawang-yowane sanangne nalic hegilelu yowa ulucne mibe ngenge yogo balaibedabong.
GAL.4.21	Aime yefe-yowale bagewa ganogale angacngebacaigacte, ailu ngenge hedec lolu yefe-yowa ngagecaigaing, me? 
GAL.4.22	Abraham ye madeckecine yaeckang, yowa inguc yefe-yowawa kwelengkeicne fagac. Aime madec monicti ngigacine benang, yelacni nga monicbac kwelec kwekwe ngigac yelacni.
GAL.4.23	Aime kwelec kwekwe ngigac yelacni madecine ye socte gagale alingkacni fikewec nga ngigac benangngine yelacni fikewec, ye Wapongti Abraham nga Sara mipangkewec, yogowacni fikewec.
GAL.4.24	Na nangeng yowa monic yanguc holelu migabac. Ngigac yaeckang yeke dodofic yaeckangte sosocine aigaic. Dodofic monic yogo Arebia himong iwa Sinai kupicka yefe-yowa milu hefeicne yogolec adu-madecfocine yenge kwelec kwekwe gagale bagewa fikelu gacaigaing, yogo Hagadi aigac. 
GAL.4.25	Ailu Haga ye Sinai kupic ingucne aigac, nga Yerusalem yakumac gagac, yogo Hagale sosoc aigac. Yerusalem ye yakumac yeicne adu-madecfocineholec yenge kwelec kwekwe mucineholec ailu gagabiyeng. 
GAL.4.26	Aime Yerusalem monic honocmengka wilini mucine mikac, Sara yogo nongileng nenggacnonggeng benang. Ailu Sara nongilengkolec mucine mikac.
GAL.4.27	Aime yele yowa yanguc kwelengkeicne fagac,
GAL.4.27	“Ngigac hufing kogocgone mikac, ga belic-belicka ganong. Nga ngigac gado monic mi hicguwec, ga kuckolec beliyelu aukwenong. Ngigac hufing gale adu-madecfocine yenge homacnehac sawedaingte ailu ngigac ngaweineholec yele adu-madecfocine ewalicebagaing.” 
GAL.4.28	Agofocne, Wapongti Abrahamkolec yowa mipangkeme Aisak fikewec, ingucneyac Wapongti Yesule ailu yowa mipangkeme yeicne adu-madecfocine fikeibeng.
GAL.4.29	Madec socte aibabale alingkacni fikewec, yedi dameng iwa madec Asule aibabale alingkacni fikewec, ye weyebic aicnowec, silic ingucnedi yakumac fagac.
GAL.4.30	Aime Wapongte hibidi yogolec ngagesilu yanguc migac,
GAL.4.30	“Ga kwelec kwekwe ngigac madecineholec welu yebicepang hikedabiyec, omale kwelec kwekwe ngigac yele madecti ngigac benangngine yele madeckolec mole-damoc nalic mi badabiyecte, miyac.” 
GAL.4.31	Agofocne, yogolec nongileng kwelec kwekwe ngigac yelacni miyac, nongileng ngigac benangine yelacni.
GAL.5.1	Nongileng muc mikac ganangte Kristodi yefe-yowale muckacni lukecnubawec, yogolec ngenge sanangkelu domadabiyeng. Ngenge hatacmac yefe-yowale kwelec kwekwe locngebabong gadaingkale ngani-homalu gadabiyeng.
GAL.5.2	Ngagegaing, ngenge soc tofangineng helockedaingte ibac Kristolacni babafic monic mi badaingte, na Poldi inguc edocngebagabac. 
GAL.5.3	Ngic soc tofangineng helockedaingte yenge yefe-yowa sasawa ngagelu balaibeyackedaing, yogo sanangnehac hatacmac edocngebagabac. 
GAL.5.4	Nga ngic Wapongte dongewa dondonne domalu yefe-yowa balaibeningte ngagegaing, ngenge Kristolacni hatacmac baicngebabong Wapongte baba-madic hegilelu lobina gagaing. 
GAL.5.5	Aime Asudi bacnubame nongileng ngage-ngagesingka gabeng Wapongti dondonne wacnubadaicte, yogolec wangec gagabeleng. 
GAL.5.6	Nongileng Kristo Yesula wetackelu gadabelengte, ibac soc tofangineng helockeicne me mi helockeicne, yogolec ngagebeng wiyac feicne mi aidaicte. Ngage-ngagesingnonggeng balaibelu kwele-angacka ago aiyelelu bagadabelengte, yogodi sugu wiyac noine aigac.
GAL.5.7	Ailu ngenge Yesule ngage-ngagesingte yefewa gasackebong ma ngicti yefengineng hedickeme yowa noine hegilelu gagaing? 
GAL.5.8	Ngic yogo yengele yowadi Wapongti wacngebawec yelacni mi welegac. 
GAL.5.9	Yis kapucine kpisicnemacti sawecaigac, ingucnehac ngic yengele kwesacti sawecaigac.
GAL.5.10	Na Sugucneholec wetackelu ngengele ngagesilu yanguc ngagelu gagabac, ngenge nale ngage-ngage yogo balaibe galu ngage-ngage gocne hegiledaingte. Aime ngic monic ye ngageboc bafuwangelelu gagac, ye bikicte ameine badaicte.
GAL.5.11	Agofocne, soc tofangineng helockeicnele yefe yogo mi mibe yegengkegac, yefe yogo biyachac hegileiba. Malicpongte yowa mibe ngic yengi weyebic ainelelu gagaing. Ngic yogo yenge soc tofangineng helockeningte weduyeledaba midec, ngic-ngigac yenge malicpongte yowale ngaba mi aidabong. 
GAL.5.12	Aime ngic gocnedi yowanonggeng kwelu ngengele ngage-ngage basifuwelu gagaing, na kwele-dac ailu ngagebe ngic yogo yenge socngineng bucbucyac helockelu baickebong madickedaicte.
GAL.5.13	Agofocne, ngenge yefe-yowale mucngineng mikac ganingte Wapongti wacngebawec. Ngenge mucngineng mikac gagaingte migbedi yowa milu socnginengte gaga balaibebong mi madickedaicte. Yogo mi fikenale ngenge angacka kweledi doficnagulu kwelec kwekwe ngic ingucne kwelec kwedabiyeng.
GAL.5.14	Yogo yangucte, yefe-yowadi yogolec momoc kpatuleicne yanguc fagac,
GAL.5.14	“Ga geicne aigelecaigac, silicine ingucnehac ngic-ngigac agofocgone kwele-angackolec doficebadamec.” 
GAL.5.15	Aime ngenge ngengileng, gocnedi micti minagulu ngaba ainagulu basowalecnagudaingkale damongngine banagudaing.
GAL.5.16	Na yanguc migabac, ngenge Tili Asudi molickeme hikedaing. Inguc ailubac ngenge socnginengte gagale angac yogo hegiledaingte ailu mi balaibedaingte. 
GAL.5.17	Socnginengte gagadi Asule gaga wecaigac nga Asudi socnginengte gaga wecaigac. Yeke ngaba ainagucaigabiyec, yogolec ngenge wiyac madicne ainogale ngagecaigaing, yogo hegilecaigaing.
GAL.5.18	Nga Asudi molickeme hikedaingtewa yefe-yowale bagewa mi gadaingte.
GAL.5.19	Aime socnginengte gagale aibaba yogo yanguc yegengkedaicte: Kaiselo aibaba nga ngic-ngigac wiyac mi aiaiine ailu ngic-ngigac kwelengineng selo aibabadi wakeicne.
GAL.5.20	Gbong ewe holecnolu gaga nga hefec-dinac aibaba ailu ngabaholec gaga nga ngenge yowanginengti ngaba silic aicaigaing nga woc-wiyacte dongedi ngani-angac ailu aalicka wiyac ainoga nga bonec nono aibaba, gulu-kwouc ailu habu kwesacine fungine fungine fagac. 
GAL.5.21	Ailu hasowac nga misa sanangne nobong kwele basifuc aiyelecaigac ailu aibaba gocne ingucne. Esecne edocngebaiba ailu yakumac hatacmac ung-yowa milu edocngebagabac, ngic-ngigac aibaba ingucne balaibecaigaing, yenge Wapongte ngani-damongte gaga nalic mi badaingte.
GAL.5.22	Asule gaga noine yanguc ainoga, kwele-angacka dodofic ailu ganoga nga kwele-madic ailu kwele-efeckolec nga aibaba ulucne nga babafic ainagulu nga aibaba madicne ailu gaga noine, 
GAL.5.23	nga uluwelu gaga ailu socgone damongnagudamecte. Yefe-yowadi aibaba ingucne sasawale aka monic mi holegac. 
GAL.5.24	Aime Kristo Yesule ngic-ngigac yenge socnginengte gaga yogolec kwele fangke-fangke nga angac-heloc, yogo biyachac malicpongka webong homawec.
GAL.5.25	Asudi gaganonggeng bafuwanolelu, damongkenoleme nongileng ye balaibedabeleng. 
GAL.5.26	Balaibelu soc bafefe me kwele kwefang ainagulu me hasowac ainagulu mi aidabeleng.
GAL.6.1	Agofocne, ngengelacni ngic monicti bikic bafuwame ngic Asuholec gagaing, ngengi ngic yogo ingucne kwele-ulucka bafickelu edo-bamadic aicnodaing. Ailu ngengileng ingucnehac lokwesacka wawedaingkale damongnagulu gadabiyeng.
GAL.6.2	Ngenge hewacnginang umacnginengkolec ngani-bafic aiyelelu gadabiyeng. Inguc ailu Kristole yefe-yowa balaibedaingte.
GAL.6.3	Ngic monic ye feicne mi ailu yeicnele ngageme feicne aidaicte, yebac yeuctiyac kwesac ainagudaicte. 
GAL.6.4	Ngenge filesoc filesoc aibabangineng ngani-wosaec aidaing. Aime monic ye nganime yeicne aibabaine nalic aime, yogolec kwele-madic yeicna fadaic. Inguc facnodaictewa gocne yengele aibaba yogo nganilu mi wosaedaicte. 
GAL.6.5	Ngic yenge bolengineng filesoc filesoc badaingte.
GAL.6.6	Wewedufocngineng Wapongte yowa wedungelecaigaing, ngenge yengele ngagesilu wiyacngineng madicne heuckelu wewedufocngineng nebocine yeledaing.
GAL.6.7	Aime gageuctiyac mi kwesacnagulu yanguc ngagedamec, “Na Wapong kwesackegabac.” Ga Wapong nalic mi kwesackedamecte. Yogolec ngic monic ye nosing monic duwedaicte, ye nosing noine silicine ingucnehac fuluckedaicte.
GAL.6.8	Ngic monic ye socte gagawa wiyac duwecaigac, ye socte gagawacni noine fuluckeme sowaledaicte. Nga ngic monic ye Asule gagawa wiyac duwecaigac, ye yogolec noine, gaga-sanang badaicte. 
GAL.6.9	Yogolec ailu aibaba madicnele kuc wawa mi aidabeleng. Nongileng tatakic mikac galu aibaba madicne ailu gaebengka damengtowa kwesime nosing noine madicne badabelengte. 
GAL.6.10	Nongileng damengnonggeng fagachac, iwa ngic-ngigac sasawa aibaba madicne aiyeledabeleng ailu agofocngineng yenge Sugucnenonggeng ngagesingkelu gagabiyeng, yenge madicne homacnehac aiyeledabeleng.
GAL.6.11	Nganining, naneuc molenedi kweleng sugucne benang kwelengkegabac.
GAL.6.12	Ngic sasawa yengi soc tofangineng helockeningte kpafengngebalu micaigaing, yenge socnginengte gagale silicka feicne ainingte ailu inguc micaigaing. Ailu yenge Kristole malicpongte ailu weyebic aiyeledaingkale, inguc aingelecaigaing. 
GAL.6.13	Ngic soc tofangineng biyac helockeibong, yenge yengileng yefe-yowa mi balaibecaigaingka. Yengebac ngengele ngagelu yengung wac sugucne baningte ailu ngengele soc tofangineng helockeningte homacnehac aiyeledaicte. 
GAL.6.14	Aime nani wiyac monicte ngagelu wacne mi bafangkedacte, miyac benang. Sugucnenonggeng Yesu Kristole malicpongte wac sugu bafangkedacte. Yogolec ailu himongte gaga yogo webong nala homame naneicne himongte gagawa wecnubong homaiba, ingucne ngagegabac.
GAL.6.15	Ngic soc tofangineng helockeicne me mi helockeicne yogodi wiyac feicne mi aigac. Wapongti mime ngic-ngigac gbolicne fikeibong, yogodi sugu feicne aigac.
GAL.6.16	Aime ngic-ngigac yefe yogo gaganginang balaibecaigaing, yenge Wapongti yengela kwele-efec nga kwele-sowac lodaicte, yogo yengi Wapongte aling gbolicne aigaing.
GAL.6.17	Ailu yanguc mimoctogabac, ngic monicti na kwele-umac hatacmac mi neledaic, omale Yesule bole babe wecnubong yele lofoc socna balu gagabac.
GAL.6.18	Agofocne, Sugucnenonggeng Yesu Kristole baba-madicti ngengele kwele-ngage-ngagenginang fadaic, i foinac.
EPH.1.1	Na Pol, Wapongti bawosaecnume Kristo Yesule salecebaicne aigabac. Ngic-ngigac Wapongte bingec Efesus taonka Kristo Yesu ngagesingkecaigaing, ngengele hibi yago longelegabac.
EPH.1.2	Mamacnonggeng Wapong nga Sugucnenonggeng Yesu Kristo yekele baba-madic nga kwele-mogungtowadi ngengela fadaic.
EPH.1.3	Sugucnenonggeng Yesu Kristo yele Wapong Mamac, ye mimitengineholec. Ye aling gbagbacne nongileng Kristoholec kpatulelu ganangte ailu yedi kwele-ilucte yambung sawawa fayackegac, yogo sasawa nolewec.
EPH.1.4	Yambung yogo i yanguc, ye hocne biyachacbenang molickelu himong nga honocmeng yeke mi fikeebocka, dongeina sowacne mikac nga gbagbacne ganangte Kristole ailu bawosaecnubawec.
EPH.1.5	Ailu yeicne adu-madecfocine bacnubanale ye angacine nga ngage-ngageine balaibelu Yesu Kristole ailu esecnehac ngage-motocnubawec.
EPH.1.6	Ailu ye angac Madecine nga yeicne wac feicnele ailu moc bamadicnubawec, ilec nongileng ye mitengkegabeleng.
EPH.1.7	Wapongte baba-madic yogo wakelu fagacte Kristole sacti fuli bacnubalu bikicte witickacni lukecnubame bikicnonggeng miyac aiwec.
EPH.1.8	Ilec ngage-ngage-motoc nga ngage-ngage noine sasawa i momochac homacnebenang bamadickenolewec. 
EPH.1.9	Wapongte kwelewa ngage-ngage angacine sangke-sangke fagac, yogo Kristole ailu mipangkelu yanguc mime yegengkenolewec,
EPH.1.10	“Na Kristo salebe himongka walu wiyac sasawa himongka nga honocmengka fagac, i kpatulelu yogolec damong aidaicte. Ailu ngage-ngage bole balu alingkeiba ailu damengtowaine ngageiba, iwa noine fikedaicte.”
EPH.1.11	Wapong ye esecnehac ngage-ngageine alingkelu ngagesilu ngage-motowecte Kristole ailu ngage-wosaec ainolelu bacnubawec. Ye wiyac sasawa kweleina alingkelu ngageme fawec, yogo noine inguc fikenale aiwec.
EPH.1.12	Ilec Israel aling nongilengti molickelu Kristo ngagesingkelu wangec gagabeleng. Aime Wapongte wac feicnedi hikelu game mitengkelu afeedabelengte. 
EPH.1.13	Israel yengele alingkacni miyac, ngenge inguchac yowa noine ngagelu wasecne ainingte Yesule Siduc Madicne balu ngagesingkeibong. Ngagesingkebong ngenge yele ainingte ailu Tili Asu ngelenale miwec, ye yogo kwelenginang lolu mipangkelu ngelewec. 
EPH.1.14	Mole-damocnonggeng fagac, yogo nongileng noledaicte. Mole-damocte mimipangine i Tili Asu nolewec. Yogo balu gadabelengtewa, Wapongti bikicte witickacni lukecnubalu bacnubadaicte. Ilec Wapongte wac feicne mitengkegabeleng.
EPH.1.15	Aime ngenge Sugucne Yesu ngagesingkecaigaing. Ailu ngic-ngigac Wapongte bingec sasawa yenge kweledi angac ngageyelebong yowa-siduc i ngageibale 
EPH.1.16	ngengele ailu damengsoc ngagesilu Sugucne milockelu kwele-madic milu 
EPH.1.17	yanguc milockecaigabac, Sugucnenonggeng Yesu Kristo yele Wapong, ye wac feicnetowaholecti Mamac gagac, ye ngage-ngage-motoc nga wiyac sangke-sangke fagac yogo bame fikelu yegengkenale Asu ngeleme, Wapong kweledi bucbuchac ngagedaingte.
EPH.1.18	Aime yedi kwelenginang angoleme wiyac honocmengka ngengele wangec fagac, yogo ngage-motodaingte. Wapongti ngenge yogo baningte wacngebawec. Wiyac i tapili nga hibi wac feicneholecti wakeyackeicne fagac. Ye ngic-ngigacfocine Wapongte bingec mole-damocine yogo ngelenale lowec fagac. 
EPH.1.19	Ailu ngage-ngagesingkolec, nongileng yele tapilitowa feicnedi bole balu gagac, ilec fungine inguchac ngage-motodabelengte.
EPH.1.20	Aime yeicne tapiliine feicne, yogodi Kristola bole bame homackacni bagboliyeme fangke felu sawawa lowec foleinapec ngiyegac.
EPH.1.21	Ailu kiya gamang nga ngic sugucne ailu tapili fungine fungine nga sawawa Sugucnele aling gagaing, ailu wac sasawa wackecaigaing, yogo yengele feicnetowangineng lowec ngiyegac, i dameng yagolec sugu miyac, yogo inguc fafeginowagac. 
EPH.1.22	Inguc ailu Yesule habu baficebanale Wapongti wiyac sasawa yele bagewa kpaducebame hodocngineng ailu wiyac sasawa yogolec sugucnengineng gagac.
EPH.1.23	Aime habu yenge Kristole noi-hewacine nga hige-moleine aibong, yedi habu nga wiyac sasawa bafuwayelelu bame wakeyeledaicte.
EPH.2.1	Ngenge esecne Wapongte yefe ewalilu bikickolec ailu asungineng homaicne galu,
EPH.2.2	himongte gagawa nga aleng yengele ngictau balaibeibong. Ailu yakumac yowa wewe ngic gagaing, yengele ngictau yogolec bole balu gagaing.
EPH.2.3	Ngenge nga nonge momochac nongileng esecne yengele alingka galu socnonggengte gagale angac nga ngage-ngage sasawa balaibeibeng. Aime nongileng yenge ingucne Wapongte aalicti witinonggang fewec.
EPH.2.4+EPH.2.5	Nongileng Wapongte yefe ewalilu gabeng asunonggeng homawec. Aime Wapongti sifu kwele-sowac sugucnehac ainolelu kwele-angactowa ainolewecte nongileng momoc Kristoholec bacnubalu homackacni bagboliyecnubawec. Aime Wapongti moc bamadicngebawec, yogodi bikicte umackacni bawosaecngebame wasecne aidaingte.
EPH.2.6+EPH.2.7	Ye Kristo Yesule madicnele ailu kwele-madic ailu yeholec taocnubawec. Ilec dameng lobewa fikeme baba-madictowaine mime yegengkenale Kristo Yesuholec bagboliyecnubalu honocmengka locnubawec.
EPH.2.8	Yogo yangucte, ngenge Yesu ngagesingkeibongte yedi moc bamadicngebawec, yogodi bikicte umackacni bawosaecngebame wasecne aiibong. Aime Wapong ye ngageboc mi ailu ngage-ngagesingngineng yogo ngelewec, i ngengelacni miyac. 
EPH.2.9	Wasecne aiibong, i ngengileng aibabale miyac. Ilec ngic monicti yeicne ngageme wiyac feicne mi aidaic.
EPH.2.10	Nongileng Wapongte mole-hibi ailu Kristo Yesuholec kpatulelu gabeng, Wapongti aibaba madicne esecneyac alingkelu milockenolewec. Ailu yedi aibaba yogo balaibelu ganangte bacnubawec.
EPH.2.11	Ilec ngenge wiyac yago ngagebong fadaic, ngenge esecne Israel yengele alingkacni miyac galu himong-socte alingka inguc gaebongka, Israel ngic yengi soc tofangineng helockeibongte
EPH.2.12	Dameng iwa ngenge Kristo mikac galu Israel ngic yengele alingka taockenogale kpatalangelebong gaibong. Aime Wapongti mimipang sanangnele yowa hefelu Israel ngic-ngigac weduyelewec, ilec lobeina gaibong. Ngenge himong yagowa Wapong mikac gaibong, aime gaga madicne monic fikengeledaicte, yogo mi ngagelu gaibong.
EPH.2.13	Ngenge esecne inguc dalicka gaibong, ailu yanguctiyac Kristo Yesuholec kpatulelu gagabiyeng. Aime Kristole sacti sotiyeme Wapongte emewa kwesilu gagabiyeng.
EPH.2.14	Kristo ye yeuctihac kwele-moniyang ainolewec. Nonge Israel aling nga ngenge Israel alingkacni miyac, hewacnonggang ngabadi aka fawec, i yedi heuckelu baickeme miyac aiwec. Ailu ye yeicneholec kpatulecnubame habu moniyang aiibeng.
EPH.2.15	Yesudi himong-socine homacka lowec idi Mosesle yefe-yowale kwelina yowa fagac, yogo noine mikac aiwec. Inguc aime ngenge nga nonge momochac ngic gbolicne moniyang fikebeng kwele-moniyang fikewec.
EPH.2.16	Ye habu yaeckang ngabaholec fouckelu gaebengka malicpongka homalu domawec, yogodi nongileng kpatulecnubame ngaba miyac aime soc moniyang aibeng, Wapongta kpatulecnubalu locnubame yeholec kwele-moniyang aiibeng.
EPH.2.17	Yedi kwesilu ngenge dalicka nga nonge bangkacna momochac emeina ganangte kwele-moniyangte yowa madicne milu edocnubame ngageibeng.
EPH.2.18	Asu moniyangti bacnubame ngenge nga nonge kpatulelu Mamacte emewa nalic hikelu domanoga.
EPH.2.19	Ilec dameng yanguctiyac Israel yengele alingkacni miyac, ngenge kwilic mi gagaing. Ngenge ngic-ngigac Wapongte bingec yengeholec kpatulelu mac fileine aiibong. Ailu yanguctiyac Wapongte alingfocine gagaing.
EPH.2.20	Ngenge nongeholec Wapongte mac bacngebaicne. Kristo Yesu yeuctihac posa-bosing sanangne aigac. Aime salecebaicne nga Wapongte siduc mimi yenge mac i bosing ingucne kwesingkelu Yesuholec domagaing.
EPH.2.21	Yele ailu nongileng sasawadi yele feiwa mac i taockeme taoc felu Sugucnele ibu-kuluc gbagbacne fikelu sugulegabeleng.
EPH.2.22	Ngenge inguchac yela basugulecngebalu taocngebame ngenge Wapongte mac fikebong Asudi kwelenginang gagac.
EPH.3.1	Ilec ailu na Poldi hocne ngengele ailu Israel yengele alingkacni miyac, ngengela Kristo Yesule bole babe muc-macka locnubong ngiyegabac.
EPH.3.2	Ngenge nale fungine biyac ngagegaing. Wapongti baba-madicine ngengela balu hikenogale bole-yowa milu nelewec.
EPH.3.3	Neleme ngage-ngage sangkeicne dondonne mifickenelewec, yowa yogo hocne bangkacne kwelengkegabac.
EPH.3.4	Kristole yowa sangkeicnele fungine biyac ngageiba, yogo wafelu ngage-motodaingte. 
EPH.3.5	Yowa sangkeicne yogo Asudi salecebaicne nga siduc mimifocine Wapongte bingec gagaing, yengela mifickeyelewec. Esecne ngic galu ofeibong, yengela ingucne monic mi miwec. 
EPH.3.6	Yowa sangkeicne i yanguc, Israel ngic nongileng Kristo Yesuholec kpatulelu gagabeleng, ailu Wapongti biyachac nongilengte ailu yowa milu hefewec. Israel yengele alingkacni miyac nga nongileng mole-damoc yogo momochac banangte Siduc Madicne yogodi milu edocebame soc moniyang aigabeleng. Yowa sangkeicne yogo mifickegabac.
EPH.3.7	Na Siduc Madicne yogolec babafic ngic ganogale Wapongti ngageboc mikac bole nga tapili ailu baba-madicine nelewec, i yeicne tapiliwa nelewec.
EPH.3.8	Wapongti baba-madic aineleme Kristole wiyac madicnebenang fafa-sanang fagac, ilec siducine Israel yengele alingkacni miyac, yengela mibe yegengkenale bole yogo na neicne milu nelewec. Na ngic-ngigac Wapongte bingec sasawa yengelacni waweweinemac, aime yedi sifu inguc ainelewec.
EPH.3.9	Aime yowa sangkeicne mibe yegengkenale yowa yanguc milu nelewec, Wapongti wiyac sasawa mime fikeibong, ye ngage-ngage sangkeicne yeicne kweleina esecnehac fungkelu ngagelu gawec. 
EPH.3.10+EPH.3.11	Ye Wapongte ngage-ngagetowa yogolec fungine i esecnehac Kristo Yesu Sugucnenonggeng yela alingkewecte, yakumac yogo noine aigac. Yesule habu yengi Wapongte ngage-ngage mibong yegengkeme, tapili fungine fungine nga sawawa Sugucnele aling gagaing, yenge i ngage-motodaingte. 
EPH.3.12	Aime Kristodi yefe bafuwanoleme ye ngagesingkelu hangoc nga kwele-yaec mikac Wapongte emewa nalic fikelu gadabelengte.
EPH.3.13	Ilec yanguc edocngebabe ngagening: Na ngengele ailu doicka gagabac, ilec kwelenginengte tapili i mi wadaic, miyac. Na inguc aibe ngenge wac feicne badaingte.
EPH.3.14	Ilec ailu Mamacnonggeng ketadi holecnolu milockegabac. 
EPH.3.15	Yedi habufocine sasawa himongka nga honocmengka gagaing, nongileng momochac gaga noleme gagabeleng. Ngengele ngagelu yela yanguc milockegabac,
EPH.3.16	Wapong, ga tapili nga wacgone feicnedi Asugonele tapili idi baficebaengka kwele-ilucnginengti sanangkedaic. 
EPH.3.17	Aime yenge Kristo ngagesingkebong Kristodi yengele kwelewa gadaic, ailu kwele-angacka gaga-sanangne ganingte basanangebadamec.
EPH.3.18	Inguc aiyengka yenge ngic-ngigac sasawa gbagbacne gagaing, yengeholec Kristole kwele-angacine fungine yogo wileng fegac, nga ediwa hikeyackegac, ailu neboc nga nebocka hikeyackegac, ailu dumengka hauyackegac, ilec efeckelu ngage-motodaing. 
EPH.3.19	Ailu Kristo ye kweleinedi nongileng angackecaigac, i ngic ngage-ngage sasawa ewaliyackelu fagac, yogo inguchac ngageningte milocgugabac. Inguc aiyengka Wapong gala kwelele nosing wakeyackeicne, ingucnehac wakeyelena.
EPH.3.20	Wapong tapilitowainedi nongilang bole balu gagac, ye hocne bole fungine fungine feicnebenang banogale tapili facnogac. Ailu yele boledi mimilocnonggeng, nga ngage-ngagenonggeng homacnehac ewaliyackegac, ailu i moto-motoine mikac. 
EPH.3.21	Kristo Yesu nga habufocine yengele kebangka Wapongte wac feicne mitengkebong fafeginowagac. I foinac.
EPH.4.1	Ilec na Sugucnele ailu muc-mac ngicti yowa sanangne milu yanguc edocngebabe, ye gaga silicine monicka wacngebawec, yogolec silicka gadabiyeng.
EPH.4.2	Gaga yogolec silicine yanguc, ngenge bawacnagulu gaga nga aibaba ulucne ailu aalic mikac kwele-madicka wangec galu kwele-angacka baficnagulu gadabiyeng.
EPH.4.3	Aime kwele-mogungti muc ingucne dodocngebame Asule kwele-moniyang aiibong. Aime ngenge i helockedaingkale sanangke-benangkelu gadabiyeng.
EPH.4.4	Noi-hewacine
EPH.4.5	Sugucne ye moniyang, nga ngage-ngagesing i moniyang, ailu misa-lowac yogo moniyang. 
EPH.4.6	Wapong moniyang, ye Mamac walecnonggeng moniyang ailu feicnetowanonggeng, ailu ye ngic-ngigac sasawa hewacnonggang nga kwelenonggang gagac.
EPH.4.7	Aime Kristo yeuctihac baba-madictowaine, yogo heuckelu kwele-madicte wiyac filesoc filesoc nolewec, i balu gagabeleng.
EPH.4.8	Ilec ailu yowa monic yanguc kwelengkeicne fagac,
EPH.4.8	Ye wilinibenang felu bikicte mucti hefecebaicne yogo bacebame yeicne alingka hikeibong. Aime ye ngic-ngigac kwele-madicka wiyacine yelewec. 
EPH.4.9	Ye wilini fewec. I moc mi miicne, ye molickelu himongka waweckacni fewec.
EPH.4.10	Ngic wawec, ye wiyac sasawa saweme ganogale hefaliyelu honocmengka fewec. 
EPH.4.11	Ailu ye hocne bole yanguc nolewec, gocne yenge salecebaicne aidaingte, nga gocne yenge Wapongte siduc mimi aidaingte, nga gocne yenge Siduc Madicne milu edocebadaingte,
EPH.4.12	Ngic-ngigac Wapongte bingec nongileng baficnagunogale bole balu Kristole hige-moleine nga noi-hewacine basugulebeng sanangkenale bole i nolewec. 
EPH.4.13	Noleme Wapong madecinele fungine ngagesingkenangte kwele-moniyang ailu gadabelengte. Ailu sugule-sanangkelu Kristo ingucne aidabelengte.
EPH.4.14	Ilec ailu nongileng kogoc gaga hatacmac mi gadabeleng, miyac. Kogoc yenge yanguc aicaigaing, kwesac-ngic yengi kwesac-yowawa yefe lilolu socka lolole-yowa fungine fungine weduyelebong lekwe wele-kwe aicaigaing.
EPH.4.15	Aime nongileng kwele-angacka damongnagulu yowa noine midabeleng. Inguc aibeng aibabanonggeng sasawa Kristo ingucne fikeme sugulebeng hodocnonggeng Kristola wetackelu noine badabelengte.
EPH.4.16	Ye kwelenonggang filesoc filesoc babeng, hige-mole nga wiyac sasawa taockeme domalu noi-hewacine moniyang fikelu suguledabelengte. I kweledi angac ngagenagubeng aibabanonggang fikedaicte.
EPH.4.17	Na Sugucnele dongewa sawang-yowa milu edocngebabe ngagening: Ngenge, Israel yengele alingkacni miyac, yenge ingucne hatacmac mi gadabiyeng. Yenge ngage-ngagengineng sifuweme gagaing.
EPH.4.18	Ailu yenge ngage-ngage-motocngineng mi fagacte kundung kwelina kwele-sanang sowacneholec galu Wapongte gaga mi gabong ngage-ngagenginengtiyac aka ingucne domame gagaing. 
EPH.4.19	Yenge aibaba madicne lobeelu game mikac kaiselo aibaba nga gaga kosaine balaibelu kwelengineng wonongkolec taockeme taoc gacaigaing.
EPH.4.20	Aime ngenge gaga ingucne galu Kristole yefe monic mi ngagegaing, miyac. 
EPH.4.21	Yesule yowa noine ngagelu wedungeleibong, i ngagegaing. 
EPH.4.22	Yanguc wedungeleibong, ngani-angacngineng sowacnedi kwele-ilucngineng esecne basowalewec. Ngenge aibaba ingucne esecne balaibelu gaibong, i hegiledaing.
EPH.4.23	Wapongti kwele-ngage-ngagengineng bagboliyengeledaic.
EPH.4.24	Ailu kwele-ilucngineng gbolicne bafuwangeleme Wapong yeicne ingucne dondonne nga gbagbacnebenang gagaing, ngenge ngakpi ingucne i holebong haudaic.
EPH.4.25	Ilec ailu nongileng soc moniyangte donge-hedec nga hige-moleine galu baficebalu ganangte, ngenge sasawa aibaba kwesacine hegilelu
EPH.4.25	Yowa noine agofocngineng yengeholec mingagec ailu gadabiyeng.
EPH.4.26	Ngenge kwelenginang aalic ngagedaingte, dameng iwa bikic mi bafuwadabiyeng. 
EPH.4.26	Ailu ngenge aalic ngagelu gabong wenac-dongeine mi haudaic.
EPH.4.27	Ngenge Aleng Sugucnengineng mac mi locnodaing. 
EPH.4.28	Hise-baba ngic ye hise hegilelu moleinedi bole balu boleinele nosing noine bafuwalu ngic gocne soctepecka waweweine gagaing baficebadaic.
EPH.4.29	Ngenge micnginangkocni yowa sowacne monic mi ofedaic, miyac. Yowa madicne micnginangkocni ofeme ngic-ngigac yenge yowangineng ngagelu umacnginengsoc baficebame sugulelu sanangkeningte basanangebadabiyeng.
EPH.4.30	Wapongti bikicte witickacni lukecngebanale dameng lowec, iwa domaningte mimipangine Tili Asu longelewec. Ilec ngenge Wapongte Tili Asu kwele-umac mi lacnodaing. 
EPH.4.31	Hewacnginang kwele-hobec mi ngagedaing, ailu ngenge aalic nga ngaba aibaba hegiledaing. Ailu ngenge ngelec-ngelec nga lobe-yowa mi aidaing. Ngenge agofocngineng sipilicebanogale ngage-ngage ingucne sasawa hegileyackedaing.
EPH.4.32	Ngenge aibaba madicne ainagulu kwele-sowac ngagelu baficnagulu gadaing. Wapongti Kristola bikicngineng hegilewec, ingucnehac ngenge ngengileng sowacnengineng hegiledabiyeng.
EPH.5.1	Ilec ailu Wapongti adu-madecfocine ngengele ailu kweleinedi angackecaigac, ilec ngenge ye ingucnehac ailu yele aibaba balaibelu gadabiyeng.
EPH.5.2	Kristo ye inguchac ngengele angac ngagelu ago aingelelu yeicne socine nongileng ailu mimoctolu depec yogo Wapongta bahikelu homawec. Ibu yogodi depecte hoine madicne ailu Wapongta fewec. Aime ngenge ye aiwec ingucnehac balaibelu angac ngagenagulu baficnagudabiyeng.
EPH.5.3	Aime ngengileng hewacka kaiselo aibaba, ailu gaga kosaine wonongkolec silicine fungine fungine, ailu hane aibaba, ngenge aibaba i sasawa hegilelu mibenang aidaing, miyac. Ngic-ngigac ngenge Wapongte bingec gagaingte, aibaba ingucne ngengela aiaiine mi aigac. 
EPH.5.4	Ngenge yowa sowacne gameineholec nga yowa kosaine ailu delec gameineholec, yowa ingucne micnginangkocni ofeme mi madickedaicte. Ngenge i hegilelu kwele-madic yowa mibong madickedaicte. 
EPH.5.5	Aime kaiselo ngic-ngigac nga ngic-ngigac gaga kosaine wonongkolec gacaigaing, nga ngic-ngigac hane ailu wiyac badaingte, aibaba yogo siduc-gbong ingucne afeedaingte, ngic-ngigac yogo yenge Kristo nga Wapongte ngani-damongte kwelina nalic mi gadaingte, ailu wiyacine nalic mi badaingte. Ngenge i ngage-moto-benangkedaing.
EPH.5.6	Ngic monicti yowa kwesacine edocngebame ngenge i ngagebong noine mi aidaic. Yowa wewe ngic ingucne yengele bikicte ameine Wapongti aalicineholec baduyeledaicte.
EPH.5.7	Ilec ailu ngenge yengeholec mi wetackedaing. 
EPH.5.8	Ngenge molickelu kundungte alingka gaibong, nga yakumacbac Sugucnela wetackelu angocinele alingka gagaing. Ilec angocte adu-madec ingucne gadaing.
EPH.5.9	Aime angocte aibaba noine yanguc fagac, aibaba madicne nga dondonne gaga, ailu yowa noine mimi inguc fagac. 
EPH.5.10	Sugucnedi aibaba ngageme madickecaigac, i wosaelu aidabiyeng. 
EPH.5.11	Ngic-ngigac aling gocne yenge kundungte aibaba aibong aibabangineng noine mikac aicaigac, ngenge yogo yengeholec mi wetackedaing, miyac. Ailu ngenge aibabangineng yegena nga angocina bayegengkebong funginengineng ngani-motodaing. 
EPH.5.12	I yangucte, yenge sowacnenginengte aibaba sangke-sangke aicaigaing, yogo ngengi mibong gameineholec aidaicte. 
EPH.5.13	Ailu aibaba ingucne sasawa yegena lobong angocti kweme yegengkedaicte.
EPH.5.14	Ilec silicine yanguc, wiyac sasawa angocti kweme yegengkedaicte. Ilec ailu yanguc miicne,
EPH.5.14	O, ngic gung falu gagic, ga gboliyelu homackacni fangkec. Inguc aiyengka Kristole angocti bacgume yegengkedamecte.
EPH.5.15	Ilec ngenge aibaba madicnele yefengineng ngani-motolu hikedaing. Ailu ngenge ngage-ngagengineng mikac ingucne mi gadabiyeng, miyac. Ngenge ngage-ngage-motockolec ailu gadabiyeng.
EPH.5.16	Yanguctiyac aibaba sowacnedi sawelu fagacte, ngenge damengngineng mi wikedaing. 
EPH.5.17	Ngenge ngic-ngigac ngage-ngage mikac ingucne mi gadabiyeng, miyac. Ailu Sugucnedi bole mingelewec, ngenge i ngage-motolu gadabiyeng. 
EPH.5.18	Ngenge waing misa homacne nolu kwele-sifuc mi aidabiyeng. Yogodi gagangineng basowaledaicte. Asudi kwelenginang wakedaic.
EPH.5.19	Wakeme miti geewa gee fagac nga malac fuluna gee ailu Asudi gee ngeledaicte, ngenge gee i hole-ngagec aidabiyeng. Ailu ngenge gee holelu kpeng nga yoming silicine fungine fungine welu fitolu Sugucne kweledi mitengkedabiyeng.
EPH.5.20	Ailu ngenge Sugucnenonggeng Yesu Kristo, yele wacka damengsoc Wapong Mamac wiyac sasawale kwele-madic edodabiyeng.
EPH.5.21	Ngenge Kristo alang bacnolu yele ailu ngengileng bawacnagulu agofocngineng yengele yowa ngagelu gadabiyeng.
EPH.5.22	Ngigac ngawegoneholec, ga Sugucnela bawacnagulu yele yowa ngagelu gagic, inguchac ngawegonela bawacnagulu yele yowa ngagelu gadamec.
EPH.5.23	Yogo yangucte, Kristodi habule hodocine aigac, ingucnehac ngawedi ngigacinele hodocine aigac. Kristodi habu nongileng hodoc aigac, aime nongilengti yele hige-moleine nga noi-hewacine aigabeleng, ailu yedi Asa-baba ngicnonggeng aigac.
EPH.5.24	Yesule habudi Kristola bawacnagulu yele yowa ngagelu gagaing, ingucnehac ngigac ga ngawegonela bawacnagulu gadamec.
EPH.5.25+EPH.5.26+EPH.5.27	Kristodi habufocine nongileng kwele-angacka ago ainolelu nongileng ailu yeicne gagaine hegilewec. Hegilelu nongileng Wapongte bingec ainangte ye yeicne yowale tapiliwa misadi lowacnubalu suwecnubawec. Suwecnubalu bacnubame nongileng Yesule dongewa habufocine fikelu gadabelengte. Nongileng madicne nga gbagbacne sowacnenonggeng mikac galu, tapili nga hibi-kwelengngineholec yele dongewa fikenangte ngagewec. Kristodi kwele-angacka yeicne gagaine hegilewec, ingucneyac mamac, ga ngigacgone ye kwele-angacka ago aicnodamec.
EPH.5.28	Mamac, ga yefe i balaibelu ngigacgone yele kweledi angac ngagecnodamec. Ga geicne socte aigelecaigac, silicine ingucnehac, ngigacgone yele angacgudaic. Ngic monic ye kweledi ngigacinele angac ngagecaigac, ye yeicne angac ngagenagugac ingucne aigac. 
EPH.5.29	Aime ngic monic yeuctihac socinele ngaba nalic mi aidaicte, yogo miyacbenang. Ye socine ngani-damong aicnolu noba-nosing madicne lacnolu gadaicte. Kristodi habufocine nongilang inguc hocne aicaigac. 
EPH.5.30	Nongileng Kristole hige-mole nga donge-hedec moniyang ailu gagabeleng. 
EPH.5.31	Yowa monic yanguc kwelengkeicne fagac,
EPH.5.31	Ilec ngic monic ye nenggac-mamackecine hegilecepalu ngigacinela wetackeme, yeke soc nga kwele-moniyang ailu gadabiyecte.
EPH.5.32	Aime ngage-ngage sangkeicne i gbolongne ailu suguledaicte. Yogo Kristo ye ngawe ingucne nga habufocine ngenge ngigac ingucne aigaingte yengele inguc ngagelu migabac.
EPH.5.33	Ilec ngic ngenge filesoc filesoc ngengileng kweledi angac ngagenagucaigaing, silicine ingucnehac ngigacfocngineng kweledi angac ngageyeledaing. Nga ngigac ngenge inguchac ngawefocngineng alang bayeledaing.
EPH.6.1	Adu-madec, ngenge ngengileng Sugucnele ailu nenggac-mamacfocngineng yengele yowa balaibelu gadabiyeng, yefe idi dondonne aigac.
EPH.6.2+EPH.6.3	Yefe-yowa yanguc kwelengkeicne,
EPH.6.2+EPH.6.3	Ga nenggac-mamackecgone alang bayetedamec. Ga inguc aiyengka wiyac sasawa nalic fikegeleme himongka dameng dalicne gahomadamecte. 
EPH.6.2+EPH.6.3	Yefe-yowa yogodi molic-molic mimipang yowa aigac.
EPH.6.4	Mamac, ngenge adu-madec yengele aalic mi bafuwayeledabiyeng, miyac. Ngenge Sugucnele yowa edocebalu bamadicebabong yenge sugulelu sanangkedabiyeng.
EPH.6.5	Bole-madec, ngenge Kristole yowa balaibecaigaing, silicine ingucneyac himongka bole-damongfocngineng yengele yowa balaibelu ngageboc mikac domalu hangoc ailu dengdengngebame kwesac mi aidabiyeng.
EPH.6.6	Ngenge Kristole bole-madec ganogale Wapongte yowa kwele-madicka ngagelu damengsoc bolengineng madicne angacka badabiyeng. Inguc ailu bole-damongfocngineng yenge nganicngebagaing me mi nganicngebagaing, aime sifu ngenge bole madicne sugu badabiyeng. 
EPH.6.7	Ngenge ngic yengele bole bacaigabiyeng, dameng iwa Sugucne ngagesilu yele bole ingucneyac i kwele-madicka badabiyeng, bole yogo ngicte bole miyac. 
EPH.6.8	Aime yanguc ngagegaing, ngenge bole-damong me bole-madec gagaingka, ngenge bole madicne balu gabong Sugucnedi yogolec ameine sockahac badungeledaicte.
EPH.6.9	Bole-damong gagaing, ngenge ingucneyac bole-madecfocngineng hangoc mi bafuwayeledaing, kwele-ulucka aiyeledaing. Ngenge yanguc ngagedaing, honocmengka yenge nga ngenge Sugucnengineng moniyang gagac. Yela feicne waicne monic mi gagaing.
EPH.6.10	Yowa mimoctonogale mibe, ngenge Sugucnela hole-sanangkebong tapilitowainedi ngengela falockelu fame tapiliholec gadabiyeng. 
EPH.6.11	Ngenge Aleng Sugucnenginengti kwesacka ngaba aingeleme ngenge sanangkelu domaningte hudule wiyac sasawa Wapongtacni holebong haudaic.
EPH.6.12	I yangucte, nongilengti ngic himong-sockolec yengeholec hudu mi wedabelengte, miyac. Nongileng aleng micne nga wiyac fungine fungine gocne tapilinginengkolec gagaing, yengeholec hudu welu gagabeleng. Aleng i yenge kundungte tapili sugucne nga feicne ailu damong galu himongka nga sawawa bolengineng bacaigaing.
EPH.6.13	Ilec Wapongtacni hudule wiyac sasawa holebong haume kindololo damengka ngaba yengi tapilingineng nalic mi bawadaingte, aime ngenge sanangne domadaingte.
EPH.6.14	Ngenge ilec yanguc aidabiyeng, wiyac sasawa noinedi umbika ingucne aime ngenge i hewacnginang hefedabiyeng. Hefelu gaga dondonnedi maleku ingucne aime somecnagudaing.
EPH.6.15	Kwelengineng baefeckebong aibaba yogo hige-ebec ingucne aime ngenge i holebong haume sanangke galu Siduc Madicne ngagesingkelu kwele-mogung aidaing.
EPH.6.16	Ailu ngenge wiyac i sasawa balu gadaing. Ailu ngage-ngagesingnginengti sukuku ingucne hefedaing. Ngenge i damengsoc hefelu domabong kindololo fileinedi lebe-madecine dac-ubilangngineholec balockeme welelu sukukuwa kwelu mogungkedaic. 
EPH.6.17	Ailu asa bacngebame wasecne aigaingte aen duu ingucne holebong haudaic. Aime Tili Asulacni hudule fitec wacine Wapongte yowa. Ngenge i balu gadaing.
EPH.6.18	Asudi damengsoc baficngebame Wapong wacke-wasic aicnolu milockelu gadaing. Ngenge gung-gboli galu ngic-ngigac Wapongte bingec sasawa yengele ngagesilu sanangnehac Wapong milockedaing.
EPH.6.19	Ailu micne efeckeme hangoc mikac galu Wapongti yowa neleme Siduc Madicnele ngage-ngage sangkeicne yogo milu edocebadacte. Ngenge nale yogolec Wapong milockedaing.
EPH.6.20	Ailu na yogolec siduc mibe muc-macka locnubong ngiyegabac. Ilec na hangoc mikac yowa madicne edocebadacte ilec milockedaing.
EPH.6.21	Tikikusdi fulu gaganele fungine nga bole bacaigabac, ilec edocngebayackedaicte. Ngic yogo ngage-ngagesingkolec agononggeng, ailu kwelenonggengti yele angacnubadaic. Ye Sugucnela wetackelu sanangne domalu baficebacaigac.
EPH.6.22	Yedi nongele yowa-siduc edocngebame ngagebong kwelengineng basanangkenale salebe fudaicte.
EPH.6.23	Wapong Mamac nga Sugucnenonggeng Yesu Kristo yeki ngic hae-gbafocne
EPH.6.24	Ngic-ngigac Sugucnenonggeng Yesu Kristo kwelenginengti yele angac ngagecaigaing, ngengela baba-madic nga angactowa moto-motoine mikac yogodi fagidaic.
EPH.6.24	I foinac.
PHP.1.1	Na Kristo Yesule kwelec kwekwe ngic Pol, na nga Timoti, noki ngengele hibi yago logabelec, yogo ngic-ngigac Wapongte bingec Filipai taonka Kristo Yesuholec wetackelu gacaigaing, gocne yengele micnefocngineng, nga gocne yengele babaficfocngineng, sasawa ngengela logabelec.
PHP.1.2	Mamacnonggeng Wapong nga Sugucnenonggeng Yesu Kristo yekele baba-madic, nga kwele-mogungti ngengela fadaic.
PHP.1.3	Na ngengele ngagesicaigabac, dameng iwa Wapongne kwele-madic edocaigabac. 
PHP.1.4+PHP.1.5	Siduc Madicnele bole molickelu baofecgubeng yakumac aigac, ngenge naholec bolele aling moniyang ailu gaibeng, ilec ailu ngengele ngagesilu belic-belicka milockecaigabac. 
PHP.1.6	Ailu yanguc ngagesicaigabac, Wapongti bole madicne kwelenginang biyachac molickelu bawec, i taockelu balu gacgu Kristo Yesule damengtowa kwesime, iwa boleine i bamoctoyackedaicte.
PHP.1.7	Na ngengele inguc ngagelu kwelenedi angacnume gabe madickegac. Na muc-macka gagabac, me Siduc Madicnele fungine mibe yegengkegac, me Siduc Madicne basanangkegabac, iwa ngenge sasawadi naholec Wapongte baba-madicka aling moniyang gagabeleng.
PHP.1.8	Wapongti foinac widecnume yowa yanguc migabac, Kristo Yesule kwele-sowacti molickeme ngengeholec ganogale angacnugac.
PHP.1.9+PHP.1.10	Aime aibaba weni yogodi madicne aigac, ngenge i nalic wosaeningte yanguc milockecaigabac, ngenge kwele-angacka damongnagulu gadabiyeng. Aime angac yogodi sugulelu ngengele ngage-ngagewa bafickelu kweme haulu gbolongne aime, Wapongte yefe ngage-motodaingte, inguc milockecaigabac. Ngenge inguc ngage-motolu Kristole damengtowa kwesime, gbagbacne nga bikicngineng mikac domadaingte.
PHP.1.11	Domaebongka gaga dondonnele noine Yesu Kristole wacka bame wakengeledaicte. Yogodi Wapongte wac feicne nga mimi-madic bafuwadaicte.
PHP.1.12+PHP.1.13	Aime lebe-ngic ngictaule oda kwelina gaibong, ailu ngic-ngigac sasawa yawa gaibong, yenge sasawadi yanguc biyac ngani-motoibong, ngic yogo ye Kristole ailu muc-macka gagac. Gabe nala pasi fikewecte Siduc Madicnele bole hatacmac basanangkeme sugulewec. Ngic hae-gbafocne, ngenge yogo ngageningte angacnugac.
PHP.1.14	Muc-macka ngiyegabacte agofocnonggeng bocyac yenge ngage-ngagengineng Sugucnela lobong sanangkewec. Sanangkeme Wapongte yowa hangoc mikac milu gagaing.
PHP.1.15+PHP.1.16+PHP.1.17	Na sanangne domalu Kristole Siduc Madicne edocebalu weduyelenogale Wapongti locnuwec, yenge yogo ngagelu yefe dondonna Kristole siduc kwele-angacka mibong yegengkelu fagac. Habu tofaine yengibac soc bafefe nga ngaba ngage-ngagewa galu Kristole siduc mibong yegengkelu fagac. Milu nale yanguc ngagesigaing: Ye muc-macka game Kristole siduc mibeng umac fungine fungine bafuwadaicte. 
PHP.1.18	Ailu ngage-ngage kwesacine me ngage-ngage noine Kristole siduc mibong yegengkelu facaigac, yogo ngagebe madickegac. Omale yenge Kristole siduc mibong yegengkegac, yogodi wiyac feicne aigac. Inguc ngagelu yanguctiyac beliyegabac, ailu hatacmac beliyedactehac. 
PHP.1.19	Inguc aibong ngengele mimiloc nga Yesu Kristole Asudi bafuwacnugac, ilec yanguc ngagesigabac, umacne baickeme wasecne aidacte.
PHP.1.20	Aime angacne yanguc fame wangec gagabac, wiyac monicte me monicte ngagebe gameineholec mi aidaicte. Na gadacte me homadacte, socnedi wiyac aidacte yogo Kristo wac sugucne lacnolu gadacte, ilec mi hangocnugac.
PHP.1.21	Na neicne gagane i Kristo wac feicne lacnolu gagabac, yogo ngagebe madickegac. Aime homadacte iwa yeholec wetackelu gadacte, yogo ngagebe madicke-benangkegac.
PHP.1.22	Aime sockolec galu bole babe noine bocyac fikedaicte. Ilec wenuc midacte, gagane me homacne, yogo mi ngage-motogabac. 
PHP.1.23	Angac yaeckang ingucnedi fulucnume gagabac. Homalu Kristoholec ganogale bocyac ainelegac, yogodibac wiyac sasawa ewaliyackedaicte.
PHP.1.24	Aimebac ngengele madicnele ailu gagane hatacmac taockelu gadacte. 
PHP.1.25	Yogo yanguc sanangnehac ngagegabac, na ngengeholec galu baficngebabe, ngage-ngagesingngineng sugulelu sanangkeme beliyelu gadaingte. 
PHP.1.26	Aime ngengeholec hatacmac ganogale fube Kristo Yesule ailu belic-belic sugucnehac aidaingte.
PHP.1.27+PHP.1.28	Na fulu nganicngebadacte, me dalicka galu ngengele yowa-siduc yanguc ngagedacte, ngenge asungineng moniyang, nga kwelengineng moniyang galu, ngabafocngineng yengele mi hangocngebadaic. Ailu ngenge sanangne domalu yengi Siduc Madicne ngagesingkeningte, bole yogo doicineholec bacaigaing. Inguc fikenale ngenge Kristole Siduc Madicne yogolec silicka gadabiyeng. Aibaba yogodi ngabafocngineng yanguc edalicebadaicte, yenge sowalelu miyac aidaingte, aime ngengibac wasecne aidaingte. Wapongti inguc aidaicte.
PHP.1.29	Ilec ngenge Kristole ailu wiyac yanguc ngelewec, ngenge Kristo ngagesingkeibong ingucnehac, yele ailu ngaba nga doicka locngubaibong, ingucnehac ngelewec.
PHP.1.30	Molickelu doickolec gagale boletowa balu gaiba, i dongedi nganiibong. Ailu yakumac balu gagabac i ngagegaing, silicine ingucnehac ngenge yakumac balu gagaing.
PHP.2.1	Ngenge Kristola wetackeibong yogodi basanangngebame Kristole kwele-angacti bakolocngebalu gagac. Ailu Tili Asuholec kpatulecngebalu kwele-mogung aingelelu kwele-sowac ngagengelegac. 
PHP.2.2	Ilec ailu hewacnginang ngage-ngage moniyang nga kwele-moniyangka kweledi angac ngagenagudaing. Inguc aibong na beliyelu ngagebe motodaicte. 
PHP.2.3	Ngenge wac sugucne banogale mi aidaing, ailu soc bafefe mi gadabiyeng. Ngenge aibaba i hegilelu socngineng bawacnagulu, ngic-ngigac agofocngineng yengele wac bafangkelu ngengileng wac bawalu gadabiyeng.
PHP.2.4	Ga geicne woc-wiyac sugu mi damongkedamec, agofocgone yengele woc-wiyac momochac baficebalu damongkedamec.
PHP.2.5	Kristo Yesule pasi nga ngage-ngage fagac, ngenge silicine yanguc ngagedabiyeng.
PHP.2.6	Kristo ye Waponghac gawec, ailu ye Wapongkolec angasosoc i ganogale mi ngagewec.
PHP.2.7	Ye yeicne gaga hegilelu kwelec kwekwe ngic aiwec. Ailu ye ngic soc balu ngic silic fikeme nganiibong.
PHP.2.8	Ye ngic fikelu yeuctihac socine bawalu Wapongte yowa balaibelu gacgu homawec. Homacine i malicpongka homawec.
PHP.2.9	Ilec ailu Wapongti ye bafangkelu wac feicnehac lacnolu gunungkewec, wac i wac sasawa ewaliyackegac.
PHP.2.10	Aime honocmengka gagaing, nga himongka gagaing, ailu wiyac sasawa gagaing, yenge Yesule wacka socngineng bawacnagulu ketadi holecnoyackeningte inguc aiwec.
PHP.2.11	Ailu ngic-ngigac sasawadi Yesu Kristo ye Sugucne, inguc mibong yegengkeme wac feicne yogodi Wapong Mamacte ainowagac.
PHP.2.12	Ilec agofocne ngengele angac ngagegabac, ngenge esecne damengsoc yowane balaibelu gaibong, ngengele emewa gabe yowane balaibeibong, ingucnehac yakumac dalicka gabe ngenge yowane balaibelu hangoc ailu dengdengngebame boletowa balu gacgubong damengngine kwesime wasecne aidaingte. 
PHP.2.13	Wapong ye bole aling madicne fikenale kwelenginang bole balu gagac. Inguc balu game ngage-ngagenginengti ye balaibedaingte, ailu bole i baningte tapili ngelelu gagac.
PHP.2.14	Ilec bole sasawa badabiyengtewa ngenge tatakic yowa nga yowadi fec-wac mi ainagudabiyeng. 
PHP.2.15	Inguc aidaingtewa yanguc edalidaingte, Wapongte adu-madec gagaing, ngenge sowacnengineng mikac galu gbagbacne nga dondonne domadabiyeng. Ngenge, ngic-ngigac sowacnebenang nga yefe lilolu gagaing, yengele hewacnginang domalu Wapongte yowa gagaineholec bagalu angoc ingucne himongtowawa kwebong angoledaicte.
PHP.2.16	Ngenge inguc aibong, Kristole damengtowa kwesime, ilec ngengele ngagebe wiyac sugucne aidaicte, aime yanguc midacte, na moc mi gasackeiba, me bolene baiba i noine mikac monic mi aiwec. 
PHP.2.17	Ngenge ngage-ngagesingnginengte bole i depecte hasoc ingucne balu gagaing, aime ngabafocne yengi wehomacnulu ilec feina nale sac sotiyedaingtewa, na sifu ilec angac ngagelu ngengeholec beliyegabac.
PHP.2.18	Aime ngenge yefe iwahac angac ngagelu naholec momoc beliyedabeleng.
PHP.2.19	Sugucne Yesudi ngageme nalic aime, dameng mi daliweme Timoti salebe fudaicte. Ailu ye hefaliyelu ngenge wenuc gagaing, ilec siduc edocnume kwelene madickedaicte. 
PHP.2.20	I yangucte, ngic monic Timoti ingucne naholec mi gagac, miyac. Ye moniyangti sugu ngengele kweleinedi sugucnehac aicaigac. 
PHP.2.21	Aime ngic-ngigac naholec gagaing, yenge yengileng wiyacte sugu ngagecaigaing, ailu Yesu Kristole wiyacte monic mi ngagecaigaing.
PHP.2.22	Aime Timoti ye aibabaine madicne, ngenge i ngagegaing. Ye madecti mamacineholec bole balu gagac, silicine ingucnehac, naholec Siduc Madicnele bole baficnume balu gagabelec. 
PHP.2.23	Aime nala yefe wenuc fikedaicte, i ngage-motolubac ye biyac salebe funale ngagesigabac. 
PHP.2.24	Ailu Sugucne ngagepangkelu yanguc ngagegabac, naneuc dameng mi daliweme ngengela inguchac fudacte.
PHP.2.25	Aime ngengi Epafodaitus salebong salecebaicnengineng kwesi domalu kwesingnume, wiyac monicte mi kpungkegabac. Ye naholec bole balu gagac, ailu naholec galu Sugucnele hudu-baba ngic, ye gbane ingucne ailu gagac. Aime ye salebe ngengela hatacmac funale ngagebe fudaicte. 
PHP.2.26	Ye huc aicnome siducine ngageibong, ilec ailu ye ngengele ngageboc ailu kweleinedi ngengele aicnolu gagac. 
PHP.2.27	Aime foinac, ye huc aicnome homanogale aiwec. Inguc homadaickale nala kwele-umac sugucne feina taockeme ngagedacka. Ailu ye sugu miyac, Wapongti na momoc kwele-sowac ngagenotelu baficnupawec. 
PHP.2.28	Aime ngengi ye nganilu kwele-madic ngagecnodaingte, aime na kwele-sowac mikac ganogale ye salebe ngengela fudaicte, i sanangnehac ngagesigabac. 
PHP.2.29	Aime ngenge Sugucnela wetackeningte ailu, ye kwelenginengti angac ngagecnolu mac holecnolu ye nga ngic ingucne gocne gagaing, yenge alang bayeledaing. 
PHP.2.30	Ailu ngengi baficnuningte kpungkeebongka, yedi kwesilu baficnume Yesu Kristole bolele ailu socine basowalelu homanogale aiwec.
PHP.3.1	Ilec yanguc taockelu migabac, ngic hae-gbafocne, ngenge Sugucnela wetackelu belic-belicka gadabiyeng. Na yowa molickelu kwelengkengeleiba, yogo hatacmac kwelengkengelenogale mi takicnugac, miyac. Ngenge yowa yogodi asa bacngebadaicte.
PHP.3.2	Ngic aibabangineng hoda ingucne wonongkolec gagaing,
PHP.3.3	Wapongte Asudi pasi nongilang bame afeegabeleng, nongilengti hocne soc tofangineng helockeicne ingucnehac kwelenonggang ngagesilu aicaigabeleng. Nongileng Kristo Yesule ngagebeng feicne aigac, ailu ngage-ngagesingnonggeng i socnonggengte maale monic mi ngagegabeleng.
PHP.3.4	Aime ngage-ngagene yogo aibabana lobe fanale ngagedacka. Aime ngic gocne yenge aibabanginang ngage-ngagengineng lobong facaigac, ingucnehac lobe fadecka midec, na silicine ingucnehac ewalicebalu aidacte.
PHP.3.5	Aime fikebe hadeng 8 aiyemewa soc tofane helockeibong. Na Israel alingkacni nga Benyaminte fikesaweckacni. Na Hibru ngicbenang ailu Hibru alingkacni. Ailu Farisaio yengeholec Mosesle yefe-yowa balaibeiba.
PHP.3.6	Ailu na yefe-yowa monic mi hegilelu ngic dondonne gaiba. Ailu na Mosesle yefe-yowa basanangkenogale dogbac ailu Yesule habu weyebic aiyelelu gaiba.
PHP.3.7	Ailu molickelu wiyac bagalu ngagebe yogodi baficnudaicte ingucne aiwec, i hocne yakumac Kristole ailu ngagebe wiyac sasawa yogo babaficine mikac aigac.
PHP.3.8	Na Sugucnene Kristo Yesule babafic i ngagebe feicnetowa aigac. Ilec ailu esecne galu wiyac sasawa aiiba, yogolec ngagebe babaficine mikac aicaigac. Gagana Kristo banogale ailu, wiyac sasawa ngagebe yafoine aiyackewec, yogo biyac hegileyackeiba. 
PHP.3.9	Mosesle yefe-yowa balaibelu neicne tapiliwa ngic dondonne nalic mi aidacte. Wapongti ngage-ngagesingte yefe yanguc lowec, ngic monic ye Kristo ngagesingkedaicte, ye ngic dondonne aidaicte. Ingucnele ailu Kristola wetackebe Wapongti ngic dondonne wacnume madickegabac.
PHP.3.10	Ailu Kristo yeicne nga Wapongte tapili yeuctihac Kristo homackacni bagboliyewec, i homacnehac ngagenogale ainelegac. Ailu yeholec galu doic ngagelu ye homawec, ingucnehac galu homanogale ngagegabac.
PHP.3.11	Inguc aigacgu homackacni gboliyelu fangkenogale ngagesigabac.
PHP.3.12	Na gagasac bole yogo biyachac bamoctoiba, me biyac ewalilu gbelong aiiba, na inguc mi migabac, miyac. Kristo Yesudi bacnuwec, ilec ailu yogo banogale gagasac bole balu gagabachac.
PHP.3.13	Ngic hae-gbafocne, na gbelong ailu wiyac biyachac baiba, inguc mi ngagesigabac. Ailu bole moniyang yanguc balu gagabac, wiyac biyachac aiiba, yogo hatacmac mi ngagesilu gagabac. Ailu wiyac lobewa fikedaicte, i banogale bole sanangne balu gagabac. 
PHP.3.14	Ailu na biyacbenang maawa
PHP.3.15	Aime ngage-ngagesingka biyachac sugulelu sanangkeibeng, nongileng sasawadi inguc gasackenogale ngagesidabeleng. Aime ngage-ngagengineng fulucnagudaingtewa, Wapongti ngage-ngagengineng yogo inguchac bame yegengkengeledaicte.
PHP.3.16	Ailu yowa biyachac ngagelu gaibeng, yogohac balaibelu hikedabeleng.
PHP.3.17	Ngic hae-gbafocne, nani molickengelebe ngenge yogo nganilu silicine ingucnehac balaibecnudabiyeng. Ailu ngic nongele silic balaibecaigaing, ngenge dongengineng yengela nganicebalu balaibedaing.
PHP.3.18	Molickelu dameng bocyac yowa edocngebalu gaiba, yogo yakumac hiyalu donge-misane wame hatacmac edocngebagabac, Ngic bocyac yengi Kristole malicpongte ngaba ailu gagaing. 
PHP.3.19	Wapongngineng kwesacine, yogodi nosingte gobe ingucne aicaigac. Aime aibabangineng gameineholec, yogodi yengele kwelewa madickecaigac, ailu yengele ngage-ngage yogo himongte gagawa fagac. Ngic ingucne yenge homaebongka gagangineng sowaledaicte.
PHP.3.20	Aime nongileng wacnonggeng honocmengka fagacte honocmengte aling gagabeleng. Ailu asa-baba ngicnonggeng Sugucne Yesu Kristo honocmengkacni kwesidaicte, yele wangec gagabeleng.
PHP.3.21	Ye wiyac sasawa yeicne bagewa lonale tapili facnogac. Ailu yele tapili yogodi himong-socnonggeng waweweine yogo bafaliyeme yeicne soc ingucne tapili nga hibi-angoctowaineholec aidaicte.
PHP.4.1	Ilec ailu, ngic hae-gbafocne, kwelenedi ngengele angacnume nganicngebanogale ainelegac. Ngengi belic-belic bafuwanelebong angacnugac. Ailu agofocne kwele-angackolec, ngenge ilec ailu Sugucnela wetackelu sanangne gadabiyeng.
PHP.4.2	Yuodia nga Sintike, ngeke Sugucnela wetacke galu kwele-moniyang ainagunicte, mimiloc yowa sanangne edocngepagabac. 
PHP.4.3	Aime agone, ga naholec bole bacaigicte yanguc edocgugabac, ngigac yaeckang yogo baficepadamec. I yangucte, yeke nga Kelemente, ailu ngic-ngigac nebocine gocne yenge naholec galu Siduc Madicnele bole balu gagaing, yengele wac gagale hibiwa fagac.
PHP.4.4	Ngenge damengsoc Sugucnela wetacke galu belic-belicka gadabiyeng. Ailu hatacmac migabac, ngenge belic-belicka gadabiyeng. 
PHP.4.5	Sugucne emenonggang gagac. Ngic-ngigac sasawadi nganicngebabong ngengele gaga ulucne ailu gadaing.
PHP.4.6	Ngenge wiyac monicte mi medecngebadaic. Ailu ngenge wiyac sasawale aingeleme, Wapong kwele-madicka wackelu uwacnolu milockedaing.
PHP.4.7	Inguc aiyebongka Wapongte kwele-mogungti ngage-ngage-motoc sasawa ewaligac, yogodi kwelengineng nga ngage-ngagenginengte asa bame, Kristo Yesula wetackelu gadaingte.
PHP.4.8	Ngic hae-gbafocne, yowa monic yanguc minogale ngagesigabac, aibaba noine nga alang-babaholec, nga dondonne ailu gbagbacne, aibaba weni yogodi nganibong angacine aicaigac, ailu ngagebong madicne aicaigac, ailu aibabangineng madicne, nga mitengngebanogale silic aicaigac, aibaba sasawa ingucnedi ngage-ngagengineng bame wakeyackedaic. 
PHP.4.9	Aime nani ngage-ngage wedungelebe ngageibong, ailu yowa nalacni hedecnginengti ngageibong, ailu dongenginengti nale aibaba nganiibong, ngenge bole yogo bayackedabiyeng. Ngenge inguc aibong kwele-mogungte Wapong ye ngengeholec gadaicte.
PHP.4.10	Ngenge hatacmac nale ngagesilu aibabangineng hole-gboliyelu wiyac gocne baficnuningte loneleibong, ilec Sugucne mitengkelu beliyegabac. Ngenge biyachac molickelu nale ngagesiibong, yogo noine. Ailu baficnuningte yefe monic mi fawecte kpungkelu hegileibong. 
PHP.4.11	Na wiyac gocnele kpungkegabac me balu gagabac, na ilec mi mingelecaigabac. Woc-wiyacne fanelegac, i sugu balu ngagebe nalic aime gacaigabac. Inguc ganogale ngage-ngage biyachac baiba. 
PHP.4.12	Ailu dameng gocna waweweine gaga, nga dameng gocna moneng-mafaholec gaga, yogo biyachac gaiba. Ailu dameng gocna nosing nogebec ailu gaga, nga dameng gocna nosing homacka gaga, nga wiyac bocyackolec gaga me woc-wiyac mikac gaga, yogo sasawa biyachac galu nganiiba. Gaga ingucne galu ngagebe nalic aime gacaigabac.
PHP.4.13	Kristodi tapili nelegacte, wiyac sasawa yogo nalic aiyackedacte.
PHP.4.14	Umacka gaebewa ngengi baficnuibong, aibaba yogolec ngagebe madickegac. 
PHP.4.15	Siduc Madicne molickelu edocngebaiba. Ailu Masedonia hegilelu hikeiba, dameng iwa Filipai habu ngengi sugu hiye-moneng baficnuibong, yogo ngagegaing.
PHP.4.16	Aime Tesalonaika iwa galu wiyac gocnele heic aibe, ngenge ngagelu dameng gocna inguchac baficnulu lolu gaibong. 
PHP.4.17	Inguc mibe ngengi hatacmac wiyac neleningte milocnubagac, inguc mi ngagedaing. Na ngagebe ngenge ameine madicne lobewa badaingte.
PHP.4.18	Epafodaitusdi wiyac gocne ngengelacni balu kwesilu nelewec, aime wiyac monicte mi kpungkelu gagabac, wiyacne bocyac fame gagabac. Aime wiyac neleicne yogodi depec hoine madicne ingucne angacine aigac, Wapongti i nganime madickegac. 
PHP.4.19	Wapongne ye woc-wiyactowaineholec. Ailu yedi ngenge woc-wiyacte kpungkecaigaing, i Kristo Yesule ailu nalic ngeleyackedaicte. 
PHP.4.20	Wapong Mamacnonggeng Yela wac feicne fafeginowagac, i foinac.
PHP.4.21	Ngic-ngigac Wapongte bingec sasawadi Kristo Yesuholec wetackelu gagaing, nongele wenac-madic yogo yengela fugac i ngengi edocebadaing. Ngic hae-gbafocnonggeng yawa naholec gagabeleng, yengele wenac-madic inguchac ngengela fugac. 
PHP.4.22	Aime ngic-ngigac Wapongte bingec sasawa yawa gagaing, yengele wenac-madic inguchac ngengela lobong fugac. Ailu aling i gocne Sisale macka gagaing, yenge wenac-madicngineng sugucnehac ngengela lobong fugac.
PHP.4.23	Sugucnenonggeng Yesu Kristole baba-madicti kwele-asunginang fadaic.
PHP.4.23	I foinac.
HEB.1.1	Esecnebenang Wapongti yowaine siduc mimifocine yengele micka lowec. Yogo dameng bocyac yefe fungine fungine iwa weduyelewec. Yowa yogo yengi ngesa-ngambofocnonggeng yenge edocebalu gaibong. 
HEB.1.2	Aime yanguctiyac dameng moto-motoina gagabelengka, ye yowaine Madecinele micka lome yedi yowa edocnubawec. Himongka nga sawawa ailu honocmengka wiyac sasawa fagac, yogo Wapong madecinele molewa lome yeholec bafuwaiboc, aime mole-damocinele wiyac sasawa yogo Madecinedi banale micnowec.
HEB.1.3	Aime Madec ye yeuctihac Wapongte angoc, ailu yeke silicnginec moniyang aigaic. Aime Madec ye yowaine tapiliineholec ailu yowa yogodi wiyac sasawa himongka nga sawawa ailu honocmengka fayackegac, yogo bafuwayackewec fagac. Ailu ye ngic-ngigac sasawa nongileng bikic suweyackelu bole bamoctolu honocmengka Ngictau tapiliineholec yele foleinapec iwa fewec ngiyegac.
HEB.1.4	Madec ye angelo sasawa yengele sugucnengineng. Ailu ye wac sugucnehac mole-damocte alingka bawec, wacine yogodi angelo yengele wac sasawa ewalicebagac.
HEB.1.5	Aime Wapongti angelo monic yanguc mi edocebawec,
HEB.1.5	“Na yakumac mibe yegengkeme edocgugabac, ga nale Madec nga na gale Mamac.” 
HEB.1.5	Ailu ye angelo monicte ngagelu yanguc mi miwec,
HEB.1.5	“Na yele Mamac, aime yedi nale Madec aidaicte.” 
HEB.1.6	Ailu ye molic-molic Madecine himongtowa yagowa ganale mengockelu kwesiwec, dameng iwa yanguc miwec,
HEB.1.6	“Wapongte angelo sasawa yenge ngosockelu ye afeedabiyeng.” 
HEB.1.7	Ailu angelo yengelebac yanguc miwec,
HEB.1.7	“Ye angelofocine bole-yowa edocebalu gbelong ingucne salecebame yengi dac-ubilang ingucne yowaine balu hikelu ye kwelec kwecnodaingte.” 
HEB.1.8	Ailu Madecinele ngagelu yanguc miwec,
HEB.1.8	“Wapong, gale ngictau bole i moto-motoine mikac fafeginowagac. Ailu ngictau tapiligonele wacine yogo pasi dondonne. 
HEB.1.9	Ga ngic-ngigac yengele gaga dondonnele angacgucaigac, nga yefe-yowa wewe aicaigaing, ibac kwelegonedi hegilecaigic. Ilec ailu na Waponggonedi, gale Wapong milu ga bawosaecgulu belic-belicte sandadi lowacgume gale belic-belic yogodi agofocgone yengele ewaligac.” 
HEB.1.10	Ailu Wapong Mamac ye hatacmac Madecinele yanguc miwec,
HEB.1.10	“Oc Sugucne, molickelu himongte kwesing loing, ailu sawawa wiyac fayackegac, ga i sasawa molegonedi bafuwayackeing. 
HEB.1.11	Yenge miyac aiyackedaingte nga gabac gagidamecte. Yenge sasawadi ngakpi ingucne lokeyackelu miyac aidaingte. 
HEB.1.12	Gagi honocmengka wiyac fagaing, yenge ngakpi ingucne weducebadamecte, ailu ngic-ngigac yengi ngakpi-kpoluc baickelu gbolicne holecaigaing, ga yogo ingucnehac esecne baicebalu gbolicne lodamecte. Ailu ga damengsoc silic moniyang ingucnehac gadamecte, aime gale hifa-dameng i moto-motoine mikac.” 
HEB.1.13	Aime Wapongti angelo monic yanguc mi edowec,
HEB.1.13	“Ga folenapec ngiyeengka ngabafocgone yenge higegone bageina locebabe ngiyedaingte.” 
HEB.1.14	Angelo sasawa yenge asu ailu bole balu gagaing, aime ngic-ngigac bikickacni bacnubame mole-damoc banogale wangec gagaing, angelo yengi yogo yengele kwelec kwenogale Wapongti salecebacaigac.
HEB.2.1	Ilec ailu yefe lilolu gadabelengtewa, yowa sasawa i ngage-motolu balu gadabeleng. 
HEB.2.2	Mosesle damengka angelodi ye yowa edoibong, i sanangnehac loicne fawec. Inguc fame Israel ngic-ngigac yenge yowa i hegileibong ailu mi balaibebong, yenge bikicnginengte silicina ameine baibong.
HEB.2.3+HEB.2.4	Aime Sugucnedi hatacmac bikickacni baicnubanale tapiliine feicnebenang edocebawec. Yedi molickeme yowaine ngageibong, yengi ilec yowa mibasanang ailu edocnubaibong. Aime Wapong yeuctihac yowaine basanangkeme ngagesingkeningte pasi kucineholec nga pasi mi ngani-nganiine ailu pasi bibiineholec balu angacine balaibelu Tili Asule kwele-efecte tapili nolelu gawec. Ye inguc aiwecte nongileng bikickacni baicnubanale yowa hegiledabelengtewa, wiyac ilec ameinele hangoc nalic mi hikedabelengte.
HEB.2.5	Himongtowa himong gbolicne fikenale yowaine micaigabeleng, i angelo yengele bagewa mi loicne. 
HEB.2.6	Aime hibiwa yowa monic yanguc biyachac miwec,
HEB.2.6	“Gagi himongka ngic-ngigacfocmacgone gabong ngagesingebacaigic. Aime yenge waweweine gabong sifu madicne damongebacaigic. 
HEB.2.7	Dameng bangkacnemac angelo yengele wamicne ainogale gagi locebaengka gaibong. Ailu yenge tapili nga wac feicneholec gagale duu ingucne holeyeleing. 
HEB.2.8	Aime Wapongti wiyac sasawa yengele bagewa lowec.” 
HEB.2.8	Yedi wiyac sasawa yengele bagewa bucbuchac lome damongebaibong. Aime yanguctiyac wiyac ngani-damongte pasi yogo mi fikeme nganigabeleng. 
HEB.2.9	Aime nongileng Yesule yanguc nganigabeleng, Wapongti pasi bame Yesu ye dameng bangkacnemac angelo yengele wamicne gawec. Game Wapongti moc bamadicnubawecte Yesu ye ngic-ngigac sasawa nongileng amenonggeng balu doic ngagelu homawec. Ilec ye tapili nga wac feicne ailu alang balu gacaigac.
HEB.2.10	Wapongti wiyac sasawa bafuwayackewec aime ye yogolec fileine. Ailu ye madecfocine bocyac mengocebame wac feicnenginengkolec ainingte bikickacni bacnubanale molic-molic ngic doicka lowec. Lome ye yeicne socti doic ngagelu boleine bamoctome gagaine bucbuchac madicne aiwec. Yedi inguc aiwecte Wapong adu-madecfocine yenge wac feicne iwa nalic fedaingte. 
HEB.2.11	Yesudi gbagbacne gagale suwe-suwe bole balu gagac, aime ngic-ngigac gbagbacne gagale suwecebame gagaing, ye nga yengileng gbagbacne ailu alingngineng moniyang gagaing. Ilec ailu ye yeicne kwa-gbafocine minogale mi gameedaicte.
HEB.2.12	Ye yanguc migac,
HEB.2.12	“Na gale wac sugucne kwa-gbafocne edocebalu mibe yegengkeyeledaicte, ailu habu hewacnginang domalu mitenggudacte.” 
HEB.2.13	Ailu hatacmac yanguc migac,
HEB.2.13	“Na ye ngagesingkedacte.”
HEB.2.13	Ailu hatacmac migac,
HEB.2.13	“Wapongti na nga adu-madec nelewec, nonge yagowa gagabeleng. Galu na yowagone balaibedacte.” 
HEB.2.14	Aleng Sugucnengineng ye homacte tapili bacaigac. Aime Yesudi ye nga homac basowalecepanale homawec. Wapong adu-madecfocine nongileng soc-biucnonggengkolec, aime ye silic ingucnehac soc-biuckolec aiwec, inguc aiwecte ailu Aleng Sugucnengineng nalic basowalewec.
HEB.2.15	Aime soc-biuckolec aiwecte ailu ye alingfocine nongileng gaganonggeng bucbuchac homacte hangocnubacaigac, nongileng hangocte witickacni nalic lukecnubawec. 
HEB.2.16	Foinacbenang, ye Abraham ngambofocine nongileng baficnubalu gagac. Ye angelo yenge inguc mi baficebacaigac, miyac. 
HEB.2.17	Ye bikicte amenonggeng banogale ailu wiyac sasawa ngageme gbafocine nongilengte silicbenang ailu monic mi lilowec. Ye inguc ailu ngic-ngigac nongileng kwele-efec ailu bole-yowa balaibelu Wapongte dongewa ngic-ngigac nongileng depec-baba ngic yengele damong sugucne aiwec domagac. 
HEB.2.18	Ye yeicne lokwesacka felu doic ngagewec, ilec ye ngic-ngigac lokwesacka fecaigaing, yenge baficebanogale aicaigac.
HEB.3.1	Ngic-ngigac Wapongte bingec, ngenge ngic hae-gbafocne, ngenge honocmengte wawacti ngengela inguchac kwesiwec. Ilec ngenge ngage-ngagengineng Yesula lodabiyeng. Yedi hocne salecebaicne nga depec-baba ngic yengele damong sugucne aigac. Aime nongileng yele wac mifickelu gagabeleng.
HEB.3.2	Moses ye Wapongte bole-yowa balaibelu Wapongte macka yowaine ngagelu gawec. Aime Wapongti Yesu bole-yowa lacnome yedi Mosesle silic ingucne ailu bole-yowa yogo balaibelu gawec. 
HEB.3.3	Mac-baba ngicti mac sugucnehac bacaigac. Ailu yeicne wacti mac wacine ewaligac. Silicine ingucnehac ailu Yesudi Moses ewalime nongileng yele wac afeegabeleng. 
HEB.3.4	Macbenang sasawa i ngicti baicne nga Wapongtibac wiyac sasawa bafuwayackewec. 
HEB.3.5	Moses ye Wapongte macka kwelec kwekwe gawec. Inguc gawecte ailu yowa lobewa fikenale aiwec, i yegengkewec.
HEB.3.6	Moses ye kwelec kwekwe galu Wapongte bole-yowa balaibelu gawec, aime Kristo ye Wapongte Madec galu bole-yowa balaibelu yele mac-damong gagac. Aime nongileng hangoc mikac honocmengte wiyac badabelengte, yogo wiyac feicne inguc ngagelu sanangnehac balu gadabelengtewa Wapongte mac hocne aigabeleng.
HEB.3.7	Ilec ailu Tili Asudi yanguc migac,
HEB.3.7	“Entacka ngenge yakumac yele yowa ngagegaingka, 
HEB.3.8	kwelengineng mi hefedaing. Ngesa-ngambofocnonggeng yenge molickelu himong kisiwa yowa kwekwe ainelelu kwesacnuibong, yogo ingucnehac hatacmac mi aidabiyeng.
HEB.3.9	Yenge nani hifa 40le kwelina bole balu gaiba, i nganilu na kwesacnulu gaibong. 
HEB.3.10	Aime ngic-ngigac dameng iwa gaibong, yengele aalic ngagelu yanguc miiba, ‘Yenge kwelenginengti damengsoc yefe lilolu gacaigaing ailu nale yefe fagac, i balaibeningte mi aiyelecaigac.’ 
HEB.3.11	Ilec na aalic ngagelu mipangkelu yanguc miiba, ‘Yenge nale ngiye-ngagec gagawa nalic mi fedaingte.’ ”
HEB.3.12	Ngic hae-gbafocne, ngengelacni monicti kwele ngage-ngageina ngage-ngage sowacne ofeme ngage-ngagesing hegilelu Wapong gaga fileine lobe-holecnodaingkale ngenge ngani-motolu gadabiyeng. 
HEB.3.13	Wapongte hibidi “yakumac” inguc migacte ngenge hadengsoc kwelenginang yeucnagudabiyeng. Bikicti ngengelacni gocne kwesac aiyeleme kwelengineng hefedaingkale ngenge inguc aidabiyeng. 
HEB.3.14	Nongileng molic-molic momoc galu Kristo sanangnehac ngagesingkelu gaibeng, ngage-ngagesingnonggeng silicine yogo balu gabeng dameng moto-motoine fikeme sanangnehac domadabelengtewa Kristoholec wetackelu domadabelengte. 
HEB.3.15	Aime hatacmac yowa yanguc miicne fagac,
HEB.3.15	“Entacka ngenge yakumac yele yowa ngagegaingka, kwelengineng mi hefedaing. Ngesa-ngambofocnonggeng yenge molickelu yowa kwekwe aineleibong, ingucnehac hatacmac mi aidabiyeng.”
HEB.3.16	Ngagegaing, Mosesdi Aigita himongkacni ngic-ngigac mengocebame hikelu yenge sasawadi Wapongte yowa ngagelu aibaba fungine fungine aigacgu yowaine hegileibong.
HEB.3.17	Ailu yenge yowaine kwelu bikic bafuwaibongte, yedi hifa 40le kwelina ngaba aiyeleme himong kisiwa homayackeibong fagaing.
HEB.3.18	Ailu ye ngic-ngigac yele yowa hegileibong, yenge sugu ngiye-ngagecte gagawa mi feningte mipangkewec. 
HEB.3.19	Aime yanguc ngani-motogabeleng, yenge mi ngagesingkeibong, ilec ailu yenge himong miwec, iwa mi fedaingte.
HEB.4.1	Wapongti ngiye-ngagec gagawa fenangte miwec, yogo fagac. Aime gacgu ngengelacni gocnedi fenogale kpungkedaingkale, ngenge damongngineng balu gadabiyeng. 
HEB.4.2	Esecne Yuda ngic yenge Siduc Madicne ngageibong, nongileng ingucnehac yogo ngageibeng. Aime yenge i ngagelu mi ngagesingkeibongte mi baficebawec. 
HEB.4.3	Aime ngic-ngigac ngagesingkelu gagabeleng, nongilengtibac ngiye-ngagec gaga yogolec aling aigabeleng. Wapongti himong nga honocmeng yeke bacepame motome, wiyac sasawa bamoctoyackelu ngiye-ngagec gaga yogo lowec.
HEB.4.3	Ye inguc lolu sifu yanguc miwec,
HEB.4.3	“Ilec na yengele aalic ngagelubac yanguc mipangkeiba, ‘Yenge nale ngiye-ngagec gagawa nalic mi fedaingte.’” 
HEB.4.4	Hadeng 6 motome hadeng 7te yowa fagac, yogolec yowa monic yanguc kwelengkeicne fagac,
HEB.4.4	“Hadeng 6 motome Wapong ye boleine sasawa loyackelu 7ka ngiye-ngagewec.” 
HEB.4.5	Aime iwahac yowa yogolec nebocina yanguc miwec,
HEB.4.5	“Yenge nale ngiye-ngagec gagawa nalic mi fedaingte.” 
HEB.4.6	Ngic-ngigac gocne yenge ngiye-ngagec gagawa nalic fedaingte. Aime gocne yenge molickelu Siduc Madicne ngageibong, yenge yowa mi balaibeibong, ilec ngiye-ngagec gagawa mi fedaingte. 
HEB.4.7	Ilec ailu dameng dalicnehac aime Wapongti hatacmac dameng monic wacine “yakumac” inguc mipangkelu yowa Dawidi lacnome yedi hocne yanguc miwec,
HEB.4.7	“Entacka ngenge yakumac yele yowa ngagegaingka, kwelengineng mi hefedabiyeng.” 
HEB.4.8	Yosuwadi ngiye-ngagec himongka mengocngebalu fedeckabac, Wapongti lobewa ngiye-ngagec dameng monicte nalic mi midec.
HEB.4.9	Ilec yanguc ngagegabeleng, Wapongte ngic-ngigac yengele hombangte ngiye-ngagec dameng yogo fagachac. 
HEB.4.10	Aime Wapongti boleine lolu ngiye-ngagewec, silicine ingucnehac ngic monic ye Wapongte ngiye-ngagec gagawa felu boleine lolu ngiye-ngagedaicte.
HEB.4.11	Aime Mosesle damengka molickelu aling gocne yenge waweibong, nongilangkocni monicti yenge ingucne yowa wewe aidaingkale nongileng ngiye-ngagec gaga iwa fenangte ngagelu bole sanangnehac balu gadabeleng.
HEB.4.12	Wapongte yowa i gagaineholec ailu boleine damengsoc balu gagac hocne. I hudule fitec sasawa micine neboc nga neboc i ewalicebalu mictetecinebenang aigac. Yogodi wiyac sasawa nganime dulungkelu nebocka hike sulumecaigac. I asu nga kwele-ilucnonggeng heucepalu luwe gbongtoc nga luwe kwelina helocine nganicepacaigac. Ailu kwelenonggang ngage-ngage nga aibaba sangkelu balu gagabeleng, i wosaelu noine bame yegengkenolecaigac.
HEB.4.13	Aime Wapongti wiyac sasawa mime fikeyackewec, ilec wiyac monicti yele dongewa sangke-sangke mi fagac. Wiyac sasawa i yegena fikelu yele donge feina fayackegac, ailu yela hocne gaganonggengte siduc babeng i wosaeyackedaicte.
HEB.4.14	Aime depec-baba ngic yengele damong sugucne feicnedi honocmengka fewec gagac, i Yesu hocne, Wapongte Madec, ye nongileng. Ye inguc gagacte ngage-ngagesingnonggeng mifickecaigabeleng, i ngagelu sanangnehac balu gadabeleng.
HEB.4.15	Lokwesac fikenolecaigac, silicine ingucnehac depec-baba ngic yengele damong sugucne ye ingucnehac fikecnoyackewec, ailu ye bikic monic mi bafuwawec. Ilec nongileng tapilinonggeng wame ye ngani-ngagec aiyackelu nongilengte kwele-sowac ngagelu gagac. 
HEB.4.16	Ilec nongileng hangoc nga ngageboc mikac galu Wapong emeina hikedabeleng. Inguc aime babafic damengbenang kwesime yele kwele-sowac bafuwabeng yedi baba-madicine noleme baficnubadaicte.
HEB.5.1	Wapongti Israel yengele depec-baba ngic yengele damong sugucne ngickacni bawosaelu mimoctome, yedi ngic-ngigac yengele ailu Wapongte haicka domalu boleine balu kwele-madicte ibu nga bikicte hasocte depec locaigac. 
HEB.5.2	Ailu depec-baba ngic ye yeicne tapiliine mikac gacaigac. Ilec ngic-ngigac ngage-ngage-motocngineng mikac yefe lilocaigaing, yenge nalic madicne aiyeledaicte. 
HEB.5.3	Ye tapiliine mikacte ailu yeicne nga ngic-ngigac yengele bikicte hasocte depec momoc bacaigac, i ngic-ngigac yengele sugu miyac.
HEB.5.4	Ailu ngic monicti depec-baba ngicte damong sugucnele mac ngiye-ngiye yogo yeicne kweleinele nalic mi badaicte. Wapongti Aron wackelu depec-babale damong sugucne bole-yowa lacnowec, silicine ingucnehac Wapongti depec-babale damong sugucne sasawa wacebalu bole-yowa yelecaigac.
HEB.5.5	Aime Kristo ye inguchac yeuctihac depec-baba ngic yengele damong sugucne ainogale ailu wactowaine mi bafewec, miyac. Wapongti yele yanguc miwec,
HEB.5.5	“Na yakumac mibe yegengkeme edocgugabac, ga nale Madec nga na gale Mamac.” 
HEB.5.6	Ailu monicka yanguc kwelengkeicne fagac,
HEB.5.6	“Ga depec-baba ngic moto-motoine mikac gaginowagic, yogo Melikisidek yele silic ingucne.” 
HEB.5.7	Yesu ye himong-sockolec galu yanguc milockewec, “Gagi sugu homackacni nalic bagboliyecnudamecte. Ilec baficnudamec.” Inguc wacke-wasic aicnolu sugucnehac aukwelu hiyalu milockewec. Ailu ye Wapong alang bacnolu yowaine balaibelu gawecte Wapongti mimilocine ngagewec.
HEB.5.8	Yesu ye Madecbenangngine. Ailu ye sifu doic ngagewecte yowaine balaibelu gagale pasi bawec. 
HEB.5.9	Ailu ye doic ngagewecte madickewec. Yedi inguc aime ngic-ngigac yenge Yesule yowa ngagelu balaibeibongte ailu Yesudi aime wasecne ailu gaga moto-motoine mikac gaginowagaing. 
HEB.5.10	Inguc aime Wapongti yele yanguc miwec, “Gagi Melikisidek yele silic ingucne depec-baba ngic yengele damong sugucne gaginowagic.”
HEB.5.11	Melikisidek yele yowa bocyac fanolegac, aime ngenge yowa ngageningte kwelengineng fongkecaigac, ilec edocngebalu wedungelenogale ngagebeng kpungkegac. 
HEB.5.12	Ngenge dameng dalicne biyachac ngage-ngagesingkolec galu wewedu bole biyachac babong madickedec. Aime sifu yanguctiyac monicti ngengela kwesilu Wapongte yowa funginacnihac hatacmac edocngebalu wedungelenogalesoc aigac. Ngenge nosing sanangne nonolesoc mi aigaing, ngenge amucte sugu aingelegac.
HEB.5.13	Aime ngic monic ngage-ngagesingkolec gagac, ye kogoc amuckacni gagaing, yenge ingucne gagac. Ye gaga dondonnele yowa mi ngage-motogac. 
HEB.5.14	Nosing sanangne i ngic-ngigac biyachac sugulelu sanangkeicne yengele. Aime ngic-ngigac ingucne yenge ngage-ngagengineng dameng dalicne biyachac yeuckelu aibaba wenidi madicne me sowacne, i ngage-motolu ileckelu gagaing.
HEB.6.1+HEB.6.2	Ngenge molickelu Kristole yowa fungke-fungkeine yanguc wedungeleibeng, kwele-hefaliyec ailu homacte aibaba hegilenoga ailu Wapong ngagesingkenoga, ailu misa-lowacte wewedu fungine fungine, nga moledi ngic feina lolole bole, ailu homackacni gboliyelu fangke-fangke nga dac-sanangka doic moto-motoine mikac ngagenoga. Yowa fungke-fungkeine yogo hatacmac mi minoga. Yowa yogo macte bosing ingucne hatacmac wikebeng haume i mi madickedaicte. Ilec feina gbolicne kpatulelu minoga. 
HEB.6.3	Ilec Wapongti ngageme nalic aidaictewa inguc aidabelengte.
HEB.6.4	I yangucte, ngic-ngigac gocne yenge angoc biyachac yeleicne, aime honocmengte kwele-madicte nosing nganilu Tili Asuholec biyachac aiibong. 
HEB.6.5	Ailu yenge Wapongte yowa esoickebong angacine aiyemewa lobewa Wapongte tapili fikedaicte, dameng yogo inguchac nganiibong. 
HEB.6.6	Aime ngic-ngigac i nganilu wawelu lobeedaingtewa, yenge hatacmac kwele-hefaliyec nalic mi bacebadaicte. Ibac yenge Wapongte Madec yegena misulec aicnolu malicpongka hatacmac wecaigaing.
HEB.6.7	Himong monicka macti dameng bocyac kweme bolewa misa fikeme ngic-ngigac yenge iwa nosing duwebong noine fikeyeleme yanguc midaingte, himong yogo Wapongte danggunucka fagac. 
HEB.6.8	Aime himong monicka muc somangineholec nga tembang-haseng fikedaictewa, himong i boleine mikac aime hole-duwec mi ainoga, aime dameng bangkaleme dacti lobeme miyac aidaicte.
HEB.6.9	Alingfocne angacine, ngenge ngic-ngigac ingucnedi wasecne aigaing, wiyac madicne iholec aigaing, yogo hocne ngagesilu gagabeleng. Inguc ngagesilu sifu uung-yowa migabeleng. 
HEB.6.10	Wapongti yefe dondonna yowa nga aibabangineng wosaedaicte. Ngenge bole bacaigaing ailu yele wacte angacngebacaigac, ye i nalic mi ngigeckedaicte. Ailu ngic-ngigac Wapongte bingec yogo ngengi ngani-bafic aiyelecaigaing ailu taockelu aiyelelu gagainghac, ye yogo ingucneyac nalic mi ngigeckedaicte.
HEB.6.11	Aime ngenge ngageboc mikac galu wiyac fikengelenale ngagesingkelu wangec gagaing, ngenge i filesoc filesoc banogale mamang-hidulu bole balu gabong dameng moto-motoine kwesidaicte. Ngenge inguc ganingte ainolegac. 
HEB.6.12	Ilec ngenge oyong mi aidabiyeng. Ngic-ngigac ngage-ngagesing sanangnehac tatakic mikac balu gacaigaing, yenge mole-damocngineng Wapongti molickelu baningte miwec, i badaingte, ngenge inguc ailu yengele silic ingucnehac balaibedabiyeng.
HEB.6.13	Wapongti Abrahamkolec yowa milu hefewec. Ailu wiyac lobewa lacnonale mipangkewec, ailu yele Sugucne monic mi gawecte ye yeicne wacine wackelu yanguc milu mipangkewec,
HEB.6.14	“Foinacbenang, na yambunggudacte, aime fikesawecgone sawedaic.” 
HEB.6.15	Aime Abraham ye dameng dalicnehac wangec gawec. Ailu kweleinele tapili mi wame galu Wapongti wiyac lacnonale miwec, ilec noine fikeme nganiwec.
HEB.6.16	Aime ngic-ngigac yenge yowangineng mibong sanangkenale sugucnengineng wackelu yowangineng mibong sanangkecaigac. Yenge inguc aidaingtewa, yowa mife-miwa aibabangineng i motoyackedaicte. 
HEB.6.17	Aime Wapongti inguchac yowaine mipangkewec. Ailu Abraham ngambofocine yengela yowaine monic-mi monic-mi mi aiwec, yenge i ngagelu dodofic tapiliine momochac ngage-motoyackeningte inguc miwec. 
HEB.6.18	Ye inguc milu yowa sanangnehac yaeckang bafuwanolewec. Wapong ye yowaine kwesac nalic mi aidaicte. Aime yowa yaeckang yogo mimipang nga yeicne wacine wackeme inguc fawec.
HEB.6.19	Aime Wapongti mimipang banangte minolewec, yowa yogodi kwelenonggengte angga ingucne aigac. Mimipang yogodi yele mac gbagbacne iwa felu kpoluctowa falockelu kweline gbagbacnebenang iwa sanangnehac fagac.
HEB.6.20	Aime Yesu ye nongilengte ailu ilec kweline molickenolelu fewec. Ye depec-baba ngic yengele damong sugucne moto-motoine mikac felu Melikisidek gawec, ingucnehac gagidaicte.
HEB.7.1	Melikisidek ye Salem taonte ngictau, ailu Wapong feicnetowa yele depec-baba ngic gawec. Aime Abraham ye ngictau gocne yengeholec wenagulu wehomacebaweckacni hefaliyelu kwesime, yedi Abraham yefewa bafuwalu yambungkewec.
HEB.7.2	Yambungkeme Abrahamti woc-wiyacine sasawa huduwacni bawec, iwacni 10kacni moniyang heuckelu Melikisidek lacnowec. Aime Melikisidek yele wacinele fungine i yanguc, “Dondonne gagale ngictau.” Ailu hatacmac “Salem taonte ngictau.” Ilec fungine “kwele-mogungte ngictau.” 
HEB.7.3	Ailu ye nenggac-mamac nga ngesa-ngambofocine yengele wac-alingngineng monic mi kwelengkeicne fagac. Nga ye fike-fike damengngine mikac ailu ye homac damengngine mikachac, ye Wapongte Madecte silic ingucnehac ailu depec-baba ngic damengsoc gaginowagac.
HEB.7.4	Aime ngambononggeng Abraham ye yeicne wiyacine huduwacni bawec, i 10 iwacni heuckelu moniyang lacnowec. Ilec ngenge ngani-motodabiyeng, Melikisidek ye ngic feicnetowa. 
HEB.7.5	Aime Liwai nga ngic hae-gbafocine yenge Abraham ngambofocine. Liwai ngambofocine yenge fikesawec ailu depec-babale bole balu ganingte Mosesle yefe-yowa baibong, Liwai ngambofocine yenge 10kacni moniyang i ngic hae-gba ngambofocngineng yengelacni bakpaduc aidabiyeng, yefe-yowadi inguc migac. Aime ngic-ngigac yogo yenge Abraham ngambofocine, ailu sac-tofafocngineng galu sifu yengelacni 10kacni moniyang balu gaibong.
HEB.7.6	Aime Melikisidek ye yengele alingkacni mi fikewec, miyac. Ailu ye sifu Abrahamtacni 10kacni moniyang balu yambungkewec. Abrahamti hocne Wapongte dodofic balu gawec. 
HEB.7.7	Aime ngic yambung lacnowec, yele wacti yambung bawec, yele wac ewaligac. Monicti yowa yogo kwesac mi midaicte.
HEB.7.8	Ailu monic yanguc, depec-baba ngic homacte bagewa gagaing, yenge 10kacni moniyang kpaduckelu balu gaibong. Nga Abrahamtibac 10kacni moniyang i Melikisidek lacnome bawec, yedibac gagachac hocne, inguc yegengkegac. 
HEB.7.9+HEB.7.10	Aime yowa yanguc nalic midabelengte, Melikisidek ye Abrahamti yefewa wiyac lacnowec, dameng iwa Liwai ye ngamboinele kwelewa biyachac ngiyewec. Liwai ngambofocine yenge 10kacni moniyang babale ngic, aime Abrahamti 10kacni moniyang yogo biyachac balu Melikisidek lacnowec, i Liwai ngambofocine yengungtihac lacnoibong ingucne aigac.
HEB.7.11	Aime Israel ngic-ngigac yenge yefe-yowa baibong, iwa yanguc fawec, Liwaile aling yenge depec-babale bole badabiyeng. Aime yenge depec-babale bole babong wiyac sasawa madickedecka, Wapongti depec-baba ngic gbolicne monic hatacmac fikenale monic mi midec. Aime yanguc fikedaic, depec-baba ngic gbolicne Melikisidek gawec, silicine ingucnehac fikedaic, ailu ye Liwai ngamboine Aronte alingkacni fikeibong ingucne miyac. 
HEB.7.12	Aime depec-babale bole aling gbolicne fikedaictewa yefe-yowa gbolicne inguchac fikedaic, yefe monic mi fagac. 
HEB.7.13+HEB.7.14	Sugucnenonggeng ye Yudale fikesaweckacni fikewec, i ngagegabeleng. Aime Yudale aling, yengelacni monicti depec-baba ngic ainale, Mosesdi monic mi miwec, miyac. Aime Yudale fikesaweckacni monicti alata mi ngani-damong ailu gawec.
HEB.7.15	Aime Sugucnenonggeng ye Yudale fikesaweckacni fikelu gawec, aime Melikisidek ye depec-baba ngic gawec, silicine ingucnehac ye depec-baba ngic aiwec, yogodi hatacmac mime yegengkegac, Liwaile aling yengele depec-babale bole i andoine miyac. 
HEB.7.16	Depec-baba ngic ye sac aling moniyangte kwelina balaibelu fikedaic, yefe-yowadi yogo migac. Aime Sugucnenonggeng ye gaga miyac-ai miyac-ai mikac yogolec tapiliwa depec-baba ngic aiwec. 
HEB.7.17	Yele ngagelu yowa yanguc mime yegengkeicne fagac,
HEB.7.17	“Gagi Melikisidek yele silic ingucne depec-baba ngic moto-motoine mikac gaginowagic.” 
HEB.7.18	Yefe-yowa tapiliine waicne nga babaficine mikac i molickelu kwesiwec, ailu yowa yogodi pasi molickelu bawec, i baickeme moc fawec. 
HEB.7.19	Yefe-yowadi baba-madic bole bucbuchac madicne monic mi bawec, miyac. Aime Wapongti yanguctiyac yefe madicne monic bafuwanolewec, yogodi molickelu yefe fawec, i ewaligac. Aime nongileng yefe i balaibelu Wapongte emewa hikelu gadabelengte.
HEB.7.20	Wapong ye yowaine basanangkelu Yesudi depec-baba ngic ainale mipangkewec. 
HEB.7.21	Depec-baba ngic Liwaile alingkacni yengele baba-sanang yowa ingucne monic mi fawec. Ye i Yesula lolu yanguc edowec,
HEB.7.21	“Sugucne ye yowaine basanangkelu yanguc miwec, ‘Ga depec-baba ngic moto-motoine mikac gaginowagic.’ Ye yowaine inguc mime sanangkewec i nalic mi hegiledaicte.”
HEB.7.22	Wapongti Yesule inguc mime sanangkewec, ilec ailu Yesudi dodofic gbolicne ilec nenggac ngiyegac. Inguc ngiyeme dodofic gbolicnedi esecnele tapili ewaligac.
HEB.7.23	Depec-baba ngic Liwaile alingkacni yenge ngic bocyac. Aime homacaigaingti bole yogo balu ganingte homacti depec-babale bole ilec aka aiwec. Ilec ailu monic homame monicti depec-babale bole yogo taockeme taoc balu gaibong, ailu yakumac bacaigaing. 
HEB.7.24	Aime Yesudibac moto-motoine mikac gaginowagac, ilec depec-babale bole yeholec moto-motoine mikac ailu faginowagac. 
HEB.7.25	Ye gaga-sanang galu Wapongkolec mingagec ailu baficnubame ganogale ngic-ngigac yela yefe Wapongta hikedabelengte, nongileng sasawa bikickacni bacnubanale nalic mi kpungkedaicte.
HEB.7.26	Aime depec-baba ngic yengele damong sugucne yedi hocne nalic baficnubadaicte. Ye gbagbacne nga bikicine mikac, ailu wonong mikac. Wapongti ye ngic bikic-baba yengele kebangkacni baickeme ye wiyac sawawa fagac, i ewalicebalu wileng gagac. 
HEB.7.27	Aime depec-babale damong sugucne Liwaile alingkacni yenge hadengsoc yengileng bikicte depec lolubac ngic-ngigac yengele bikicte lobe lolu gaibong. Aime Yesudibac aibaba yogolec bagewa mi gawec, miyac. Yebac depec milu yeicne lonaguwec, ailu ye i dameng moniyang sugu bame motowec.
HEB.7.28	Foinac, Mosesle yefe-yowadi ngic tapilingineng waicne bole-yowale wacebame, depec-baba ngic yengele damong sugucne ailu gacaigaing. Aime yowa sanangne fikewec, yogodi Madec bole-yowa micnome ye mac ngiye-ngiyeine balu tapili-wawa mikac nga madicne moto-motoine mikac fafeginowagac iwa gagac.
HEB.8.1	Ilec ailu yanguc fagac, depec-baba ngic yengele damong sugucne honocmengte Ngictau ngiye-ngiye, yogolec foleinapec mac ngiye-ngiyeine balu ngiyegac, ye nongileng. 
HEB.8.2	Ailu ye mac gbagbacne, yogo kpoluc-fale
HEB.8.3	Wapongti depec-baba ngic yengele damong sugucne yenge bole-yowale wacebame kwele-madicte ibu nga bikicte hasocte depec locaigaing. Ilec ailu Yesu Kristodi inguchac depec monic lodaicte. 
HEB.8.4	Depec-baba ngic yenge Mosesle yefe-yowa balaibelu Wapong ibu lacnoningte bole yogo biyachac balu gaibong, ilec ye himong yawa gadecka depec-baba ngic nalic mi aidec. 
HEB.8.5	Mosesdi kpoluc-fale balu bafangkenogale aime, Wapongti sawang-yowa yanguc milu edowec,
HEB.8.5	“Na kupicka sosocine edalicguiba, ga silicine yogobenang balaibelu wiyac sasawa banogale ngani-motolu badamec.” 
HEB.8.5	Aime ngic yakumac mac gbagbacna bole bacaigaing, yenge Moses ingucne ailu honocmengte sosocine balaibelu bolengineng bacaigaing.
HEB.8.6	Yesu ye dodofic gbolicnele ngic kebangngine, dodofic i yowa milu hefeicne tapiliineholec balu gagac, yangucte dodofic gbolicnedi dodofic esecne ewaligac. Ailu yele depec-babale bole, yogodi himongte depec-babale bole inguchac ewalidaicte.
HEB.8.7	Dodofic esecne umacine mikac aidecka midec dodofic gbolicne monicti yele mac nalic mi badec. 
HEB.8.8	Aime Sugucne Wapongti ngic-ngigacfocine nganicebame bikicnginengkolec aiibongte ailu yanguc miwec,
HEB.8.8	“Gacgu dameng monic kwesidaicte, iwa na Israel nga Yuda aling yengeholec dodofic gbolicne monic badacte. 
HEB.8.9	Dodofic i molickelu ngambofocngineng yengeholec baiba, ingucnehac miyac. Dameng iwa nani molenginang balu Aigita himongkacni mengocebalu kwesiiba. Yenge dodofic baiba, i hegilelu gaibongte na inguchac yenge hegilecebalu lobe holeyeleiba.”
HEB.8.9	Ye hatacmac inguc taockelu miwec,
HEB.8.10	“Na lobewa dodofic gbolicne Israel aling yengeholec badacte, yogolec silicine yanguc, yefe-yowane ngic-ngigac yengele ngage-ngagewa lolu hibine i kwelenginangbenang kwelengkedacte. Ailu nani Wapongngineng gabe yenge ngic-ngigacfocne gadaingte. 
HEB.8.11	Aime dameng iwa ngic-ngigac kpisicnacni ofecgu sugucna motodaicte, yenge sasawadi ngagecnudaingte. Ilec ailu monicti agoine me gbaine monic ‘ga Sugucne ngagesinong’ inguc mi edolu weducnodaicte. 
HEB.8.12	Na kwele-efec aiyeledacte aime yenge yefe lilolu me bikic bafuwadaingtewa, i sasawa hegilelu hatacmac mi ngagesidacte.” 
HEB.8.13	Ye dodofic gbolicne monicte miwec, iwa dodofic molickelu bawec, yogo esecne aigac, inguc mime yegengkewec. Aime wiyac monic biyachac hegileicne i esecne aigac, yogo dameng kpisicnemac falu miyac aidaicte.
HEB.9.1	Dodofic molickelu kwesiwec, yogolec mimitengte aibabaine nga yefe-yowaine fawec. Aime kpoluc-fale gbagbacne himongka yawa fawec.
HEB.9.2	Aime kpoluc-fale kweline molic-molic fawec, yogolec wacine Kweline Gbagbacne. Aime kweline molic-molic iwa hifa domalu gawec, ailu tebo bret feina loicne ngiyelu gawec. 
HEB.9.3	Aime kpoluc monic hewacina domawec, nebocina kweline monic fawec, kweline yogo wacine Gbagbacnebenang.
HEB.9.4	Iwa hasoc hoine madicne lobe-lobele alata goldi baicne nga dodoficte katapa domaiboc. Dodoficte katapa yogo goldi lolu bakatackeicne, ailu ilec kwelina hebec goldi baicne mana nosingkolec
HEB.9.5	Katapa yogolec feina angelo sosocine ingucne wiyac monic yeke Wapongte hibi-angoc edaliboc kwenggelengnginecti tapaina hedickelu someckelu domalu gaiboc. Wapongti iwa hocne bikicnginengte ameine hegilelu gawec. Aime kpoluc-fale nga wiyac sasawa kwelina fagac ilec yakucmac yowa homacne yanguctiyac mi midacte.
HEB.9.6	Yenge kpoluc-fale silicine inguc balu gabong depec-baba ngic yenge mac kweline molic-molic iwa felu bolengineng balu gaibong.
HEB.9.7	Aime depec-baba ngic yengele damong sugucne yedi sugu mac kweline monic iwa hifasoc alecine moniyang sugu felu gawec. Ailu ye moc nalic mi felu gawec, miyac. Ye damengsoc sac balu felu yeicne bikic nga ngic-ngigac yenge bikic fungine mi ngagelu moc kosa balu gaibong, ilec ailu ibu lonogale bafelu gaibong.
HEB.9.8	Aime dameng iwa Tili Asudi yanguc edalicnubagac, Kpoluc-falele aibabaine faemewa Kweline Gbagbacnebenang iwa ngic-ngigacti feningte yefeine monic mi fikelu yegengkedaicte. 
HEB.9.9	Ngic-ngigac yanguctiyac gagaing, yenge yogolec sosocine ingucne aigac. Yenge Wapongte kwele-madic nga bikicte hasocte depec bafelu locaigaing, aime yogodi yengele kwele-ngage-ngagengineng sasawa bucbuchac nalic mi suweyeledaicte.
HEB.9.10	Aime bole i nosing misa nolu nga suwe-suwele aibaba fungine fungine i socte bole sugu bacaigaing. Wapongti yefe-yowa i yeleme, yenge i balaibelu gacgubong gaga gbolicne monicte dameng kwesiwec.
HEB.9.11	Aime Kristo ye biyachac kwesilu wiyac sasawa madicne yawa fagac, ilec depec-baba ngic yengele damong sugucne aiwec. Inguc ailu kpoluc-fale monic madicnebenang moledi mi baicne ailu himongkacni wiyac monicti mi baicnedi domawec, i sugucne nga madicne ailu esecne ewali-benangkegac. 
HEB.9.12	Kristo ye noning ngicne me bulumaka madecinele sac balu mi fewec, miyac. Ye yeicne sacti dameng moniyang sugu ibu balu kweline gbagbacnebenang, iwa fewec. Felu yeicne sacti fulinonggeng bawec, sac yogodi fafa-sanang faginowagac. 
HEB.9.13	Ngic-ngigac yenge Wapongte dongewa wonongkolec aibong depec-baba ngic yenge noning me bulumaka ngicne yengele sac nga bulumaka ngigacne madec mi baicne dacti lobecebame defe aibong, sac nga defe i balu ngic-ngigac wonongnginengkolec yengele feinginang wikebong kpaluwacebalu gawec. Kpaluwacebame motome ngic-ngigac yenge Wapongte dongewa sockapec gbagbacne ailu gaibong. Ilec ailu yanguc ngagedaing,
HEB.9.14	Kristo ye gaga-sanangte Tili Asuholec domalu yeicne dondonne ailu gagaine Wapongta loyackewec. Yele sacti bulumaka nga sic sacngineng sasawa ewaligac. Yogodi kwele-ngage-ngagenonggeng suweyackeme homacte aibabanonggeng sowacne miyac aime Wapong gagaineholec kwelec kwecnodabelengte.
HEB.9.15	Kristo yeicne gagaine loyackelu homalu fulinonggeng balu dodofic esecne yogolec bagewacni bacnubawec. Bacnubame nongileng dodofic esecne yogolec yefe-yowa hegileibeng. Kristo ye dodofic gbolicnele ngic nga Wapong nongileng ngic hewacnonggeng aiwec. Wapongti ngic-ngigac wacnubalu gagac, nongileng gaga-sanangte mole-damoc i banangte Kristodi inguc aiwec. 
HEB.9.16	Mole-damocte hibi monic fadaictewa yanguc ainoga, fileine ye homame, yogo mibong yegengkedaicte. 
HEB.9.17	Fileine ye gbolicne gaemewa mole-damocte hibi kwelengkeicne i moc fadaicte. Nga fileinedi homadaictewabac, mole-damocte hibi i sanangkedaicte.
HEB.9.18	Ilec ailu dodofic esecne yogo sacti basanangkewec. 
HEB.9.19	Aime Mosesdi yefe-yowa sasawa ngic-ngigac milu edocebame motome, bulumaka nga noning ngicne sacngineng balu misaholec lalickelu lama kandangngine sasacne hisop hekengkolec
HEB.9.20	Kpaluwacebame yanguc edocebawec,
HEB.9.20	“Sac yago, yogo dodoficte sac. Ailu ngenge dodofic kwelina ganingte Wapongti edocngebawec.” 
HEB.9.21	Aime Moses ye kpoluc-fale feina nga kwelina ailu hasocte depec lolole wiyac fungine fungine ngiyewec, yogo inguchac sacti sotiyeme sasawa lowacebayackewec.
HEB.9.22	Inguc aime yefe-yowale aibabawa sacti wiyac bame gbagbacne aidaicte, nga sac monic mi wadaictewa bikic hegile-hegile monic mi fikedaicte.
HEB.9.23	Himongka kpoluc-falewa wiyac fagac, yogodi mac gbagbacne honocmengka fagac, yogolec sosocine aigac. Aime yogodi Wapongte dongewa gbagbacne ainogale sacti suwelu gaibong. Aime wiyac noine honocmengka fagac, yogo gbagbacne ainale sac madicne nga feicnebenangti fagac.
HEB.9.24	Kristo ye kpoluc-fale gbagbacne moledi baicne ailu wiyac noine fagac yogolec sosocine aigac, mac iwa mi fewec, miyac. Yedi nongilengte ailu Wapongte dongewa domanale honocmeng noina fewec. 
HEB.9.25	Aime depec-baba ngic yengele damong sugucne ye hifasoc sic-sacine balu Kweline Gbagbacnebenang, iwa felu gawec. Aime ye ailu gawec, Kristo ye yogo ingucnehac mi aiwec. Ye dameng bocyac depec banagulu fenogale mi fewec.
HEB.9.26	Kristodi inguc ganogale midecka, ye himong nga sawawa wiyac sasawa molickelu fikeibockacnihac dameng bocyac sacine wame doic ngagedec. Ailu ye inguc mi aiwec, miyac. Ye dameng motonogale aiyemewa himongtowa yagowa dameng moniyang sugu fikelu ngic-ngigac bikicnonggeng baickenale Wapongta yeicne socine mimoctolu lome depecte boleine bayackewec.
HEB.9.27	Aime ngic-ngigac sasawa dameng moniyang sugu homanangte miwec, ailu lobewa gacgu yowawa domadabelengte. 
HEB.9.28	Yogo ingucnehac Kristodi dameng moniyang sugu ngic-ngigac sasawa nongileng bikic baickenogale ailu depecnonggeng aiwec. Ailu lobewa kwesidaicte, iwa bikic baickenale mi kwesidaicte. Dameng iwa ngic-ngigac Kristole wangec gagaing, yengela fikelu bikickacni bacebame wasecne aidaingte.
HEB.10.1	Wiyac madicne lobewa kwesidaicte, Mosesle yefe-yowa yogo wiyac yogolec sosocine aigac, yogodi wiyac noine mi aigac. Inguc aime ngic yenge hifane hifane Wapong afeeningte yele emewa kwesilu depecngineng silicine moniyang sugu lolu gaibong, aime yogodi yefe-yowale tapiliwa yenge sasawa nalic mi bamadicebadaicte. 
HEB.10.2	Yefe-yowadi yenge sasawa bamadicebadecka midec, yengele depec lolo yogo biyachac miyac aidecka. Ailu bikicngineng biyachac miyac aime yenge kwele-ngage-ngagengineng gbagbacne galu bikicnginengte ailu hatacmac mi gameebadec. 
HEB.10.3+HEB.10.4	I yangucte, bulumaka ngicne nga noning ngicnele sacti bikic baic-baictesoc mi aigac, miyacbenang. Yogolec ailu depecte hasoc hole-holele aibaba yogodi hifasoc bikicngineng hole-gboliyeme ngagesilu gaibong.
HEB.10.5	Ilec ailu Kristodi himongka walu yogolec ngagesilu Wapong yanguc edowec,
HEB.10.5	“Ga kwele-madicte ibu nga bikicte depec fungine fungine, yogolec mi aigelelu gawec. Gabac himong soc monic bamockelu noleing. 
HEB.10.6	Aime ngic-ngigac yenge lama-bulumaka bucbuchac bikicnginengte depec balu dacka lobong lobecaigac, depec yogo yekele mi angacgudaicte. 
HEB.10.7	Inguc aime yanguc miiba, ‘Wapong, ngagegic, na gale angac balaibenogale kwesiiba ailu hibi kpadidiweicnele kwelina nale aibabale kwelengkeicne fagac.’” 
HEB.10.8	Hasocte depec sasawa yogo Mosesle yefe-yowa balaibelu locaigaing, aime Sugucnedibac yowa yanguc miwec, “Kwele-madicte ibu nga bikicte depec fungine fungine nga lama-bulumaka bucbuchac bikicnginengte ailu dacka lobecaigac, yogolec mi aigeledaicte ailu yogolec mi angacgudaicte.” 
HEB.10.9	Inguc milu yanguc miwec, “Ngagegic, na gale angac balaibenogale kwesiiba.” Inguc milu yedi yefe gbolicne basanangkenogale yefe esecne yogo baickeme moc fawec. 
HEB.10.10	Yesu Kristodi nongilengte ngagelu angac yogo balaibelu socine bahikelu dameng moniyang sugu depec lome yefe iwa gbagbacne aiibeng gagabeleng.
HEB.10.11	Depec-baba ngic yenge hadengsoc domalu depec-babale bolengineng bacaigaing ailu yenge depecte silicine yogohac damengsoc damengsoc bacaigaing, yogodi ngic-ngigac bikicngineng baic-baictesoc mi aigac.
HEB.10.12	Aime depec-baba ngicnonggeng Kristodi bikic baickenale depec moniyang sugu tapiliine moto-motoine mikac, yogo Wapongte foleinapec lome ngiyegac. 
HEB.10.13	Aime Wapongti ngabafocine yele higeinele bagewa locebadaicte, ye yogolec wangec ngiyegac.
HEB.10.14	Yedi depec moniyang sugu lome ngic-ngigac sasawa bamadicebame yenge gaga gbagbacne moto-motoine mikac bame gaginowagaing.
HEB.10.15	Aime Tili Asudi inguchac mibasanang ailu yanguc edocnubawec,
HEB.10.16	“Sugucnedi yanguc migac, ‘Na lobewa dodofic gbolicne ngic-ngigacfocne yengeholec badacte, yogolec silicine yanguc, yefe-yowane ngic-ngigac yengele ngage-ngagewa lolu, hibine yogo kwelenginang kwelengkedacte.
HEB.10.17	Ailu bikicngineng nga yefe-yowa wewengineng yogo sasawa hegiledacte, ailu hatacmac mi ngagesidacte.’” 
HEB.10.18	Aime Sugucnedi bikicnonggeng hegileme miyac aiwecte, bikic baic-baicte depecte bole yogo hatacmac mi banoga.
HEB.10.19+HEB.10.20	Ngic hae-gbafocnonggeng, Yesu yeicne sacte tapiliwa nongileng hangoc mikac galu kpoluc nu falockelu kweline Gbagbacnebenang iwa nalic fedabelengte. Yedi yefe gbolicne nga gagaineholec witiyenolewec. Ilec ailu kpoluc nuwa yefe hikegabeleng, yogo yeicne socti yefe yogo hocne nolewec.
HEB.10.21	Depec-baba ngic feicnetowanginengti Wapongte alingfocine damongnubalu gagac. 
HEB.10.22	Aime nongileng molickelu kwele ngage-ngagenonggeng gameineholec ailu mi madickecaigac, aime yedi yogo wikeme kpaluwacnubame gbagbacne fagac, aime socnonggeng misa gbagbacnedi suweme gbagbacne aiibeng. Ilec ailu nongileng ube-kwelenonggeng noine yogodi gaganonggeng wosae-benangkeme ye bucbuchac ngagesingkelu Wapongte emewa hikedabeleng.
HEB.10.23	Sugucne mole-damoc nolenale yowa mipangkewec, ye yowaine yogo balaibedaicte. Aime yogo nongilang fikenale ngagelu sanangne balu mifickelu gadabeleng. 
HEB.10.24	Aime angac nga aibaba madicne ainangte nongileng ngani-damong aiyelelu basanangebalu gadabeleng. 
HEB.10.25	Ngic-ngigac gocne yenge kpaduckeningte hegilecaigaing, yogo mi aidaing. Damengtowa bangkalegac, ngenge yogo biyac ngagegaingte basanangebalu gadabeleng.
HEB.10.26	Nongileng yowa noinele ngage-ngage balu ngage-motolubac bikicte aibaba hatacmac angacnubame balu gadabelengtewabac, nongileng bikicte ailu depec monic hatacmac nalic mi lodaicte.
HEB.10.27	Umactowanonggeng hangocineholec yogo Wapongte ngaba wowosae damengka dactowa monicti lobelu basowalenale wangecnonggeng fagac.
HEB.10.28	Ngic monicti Mosesle yefe-yowa weme, ngic yaeckang me habackang yenge yogo nganilu yowawa lobong, ye kwele-sowac mikac wehomaibong.
HEB.10.29	Aime dodoficte sacti ngic monic biyachac suwewec, ye lobewa sac yogo ngageme wiyac omane aime Wapongte Madecte feiwa nolac edelu baba-madicte Asu misowaledaictewa, yela ameine efecne mi fikecnodaicte, yogo ngagegaing.
HEB.10.30	Aime
HEB.10.30	“Bikicte ameine badu-badu yogo nale bole, aime na ngic-ngigac bikicnginengte ameine baduyeledacte.” 
HEB.10.30	Sugucnedi yowa inguc miwec, i ngagegabeleng. Ailu ye hatacmac yanguc miwec,
HEB.10.30	“Sugucnedi ngic-ngigacfocine wosaecebalu yowangineng midaicte.” 
HEB.10.31	Wapong gagaineholecte molewa fenoga, yogo umacineholec nga doickolecbenang.
HEB.10.32	Ngenge molickelu Yesule angoc baibong, dameng iwa Siduc Madicnele ailu boletowa balu doic ngageibong, yogo mi ngigecngebadaic. 
HEB.10.33	Ailu ngic yengi dameng gocna ngic-ngigac yengele haicka locngebalu midelec nga yowa gameineholec ailu weyebic aingeleibong. Aime dameng gocna ngaba yengi ngengele agofocngineng inguc aiyelebong, ngengi ago aiyelelu yengeholec domaibong. 
HEB.10.34	Ngenge muc-macka ngic yengeholec momochac doic ngageibong, aime ngic yengi gocne ngengelacni muc-macka locebaibong, ailu ngaba yengi gocne ngengelacni moneng-mafangineng hise baibong. Inguc aibong ngenge beliyelu yanguc ngageibong, moneng-mafanonggeng faginowagac yogodi himongtowa yagolec moneng-mafa ewaliyackegac.
HEB.10.35	Ilec ngenge hangoc mikac gadabiyeng. Gacgu aibaba yogolec fuline sugucnehac bafuwadaingte. 
HEB.10.36	Ngenge tatakic mikac gadaingtewabac, madickedaicte. Yogodi baficngebame ngenge Wapongte yowa balaibelu mole-damocngineng miwec, yogo badaingte.
HEB.10.37	Aime dameng bangkacnemac fagac, yogo motome,
HEB.10.37	“Ngic kwesinale miwec, ye dameng monic mi wikedaicte, miyac. Ye biyacbenang kwesidaicte. 
HEB.10.38	Ngic-ngigacfocne dondonne gagaing, ngenge ngage-ngagesingkolec gaginowagaing. Aime ngengelacni monicti lobe holecnudaictewa, nani yele ngagebe mi madickedaicte.” 
HEB.10.39	Nongileng ye lobe holecnolu sowalenangte aling miyac. Ngage-ngagesingkolec galu gbelong ailu asunonggengkolec gaga-sanangka fedabelengte.
HEB.11.1	Wiyac monic fikenolenale sanangnehac ngagesilu gagabeleng, yogo dongedi mi nganilu sifu ngagebeng noine aigac, aibabanonggeng yogolec wacine ngage-ngagesing.
HEB.11.2	Ngic-ngigac esecne gaibong, yenge ngage-ngagesingkolec gaibongte ailu Wapongti mibasanang aiyelelu madicne wacebawec.
HEB.11.3	Wiyac dongedi nganicaigabeleng, yogo wiyac dongedi mi ngani-nganiinacni fikeibong. Wapong ye yowa mime honocmeng nga himongtowa yago fagaic, yogo fikeiboc, i ngagesingkeibengte ngage-motogabeleng.
HEB.11.4	Abel ye ngagesingkewecte Wapongte depec lobewec, yogodi Kainte ibu ewaliwec. Ewalime Wapongti yele depec nganilu ngageme madickeme ngic dondonne wackewec. Abel ye biyachac homawec, ailu sifu yele ngage-ngagesingte yowaine miwec i fagachac.
HEB.11.5	Enok ye ngagesingkewecte monic mi homawec. Aime Wapongti ye moc sugu baickeme fewec. Ye mi feemewa Wapongti yele yanguc micnowec, “Na gale ngagebe madickegac.” Inguc milu Wapongti ye baickeme ngic-ngigac yenge ye basackeibong ailu monic mi bafuwaibong.
HEB.11.6	Aime ngic monic ye Wapongte emewa hikenogale ngagegacka, ye yanguc ngagesingkelu hikedaic, Wapong ye gagac hocne aime ngic-ngigac ye wackelu basackecaigaing, yenge ameine madicne yeledaicte. Nga monic ye ngage-ngagesingngine mikac gacaigacka, Wapongti yele ngageme mi madickedaicte, miyacbenang.
HEB.11.7	Ngic-ngigac yenge misa sugucne kwesinale umacine fikewec i mi ngani-motoibong, Wapongti Noa sawang-yowa inguc edowec. Edome Noa ye yowaine ngagesingkewecte alang bacnolu wagetowa monic bawec. Inguc bame yeicne nga alingfocine umackacni olocebawec. Ye ngagesingkewecte himongte aibaba sowacne bame yegengkeme Wapongti ngic-ngigac yowawa locebawec. Ye ngagesingkewecte ngic dondonne yengele mole-damoc bawec.
HEB.11.8	Wapongti Abraham wackeme yele yowa ngagesingkewecte ye balaibelu yeicne himongngine hegilelu himong monicka hikenogale ngageme mi kpungkewec. Himong Wapongti lacnonale miwec, yogodi mole-damocine aiwec.
HEB.11.9	Wapongti himong lacnonale yowa milu hefewec, ye Wapongte yowa ngagesingkewecte hikelu kwilic-ngic ingucne gawec. Galu kpoluc-faleine bame domawec. Aime Aisak nga Yakobo yeke aibaba yogohac ailu gaiboc. Yeke Abrahamkolec dodoficte himong i balu gabong yogodi mole-damocngineng aiwec.
HEB.11.10	Wapong yeuctihac taon sanangne esecne molickelu bafuwawec, i fafeginowagac. Aime Abraham ye kwilic galu taon yogolec wangec gawec.
HEB.11.11	Ailu ye ngic dandangine aiwecte gboli nalic mi bafuwadaicte. Aime Sara ye inguchac ata dandang kogoc-baba damengngine biyachac miyac aiwec. Abraham ye Wapongte yowa ngagesingkelu gawecte madec monic kwefickewec.
HEB.11.12	Ilec ailu ngic ye homanogale aiwec, aime sifu kogoc babafuwalesoc miyac, yelacni ngambofocine bocyac fikelu saweibong, i sawawale asocmeng nga kiwecka dingong ingucne aiibong, yogo ngicti dzalengineng nalic mi wafenoga.
HEB.11.13	Ngage-ngagesingkolec ngic molickelu gaibong, yenge hocne Wapongte yowa ngagesingkelu homaibong. Aime Wapongti himong yagohac yengele himong mipangkewec, i monic mi bafuwayelewec. Yenge wiyac dalickahac fame fulucke nganibong angacineholec aime yanguc mifickeibong,
HEB.11.13	“Nonge himongka yawa dameng kpisicnemac kwilic gagabeleng.” 
HEB.11.14	Aime ngic-ngigac yowa silicine ingucne micaigaing, yenge yengung himongnginengbenang bafuwanogale babasac bole bagalu mifickecaigaing. 
HEB.11.15	Ailu yenge himongngineng esecne molickelu gaibong ailu hegileibong, i ngagesidabongka midec, yenge nalic hatacmac hefaliyelu hikedabong. 
HEB.11.16	Aime himong monicti himong esecne ewaligac, wacine honocmeng, yenge himong yogolec aiyelewec. Ilec ailu “Wapong ye Wapongnonggeng,” yenge inguc mibong, ye mi gameewec, i yangucte, yedi yengele ngagelu taon monic biyachac bamadickewec.
HEB.11.17+HEB.11.18	Wapongti Abraham lokwesacka lome, ye yowaine ngagesingkelu madecine depec ingucne lobenogale aiwec. Aime Wapongti madec yele esecne molickelu yanguc miwec,
HEB.11.17+HEB.11.18	“Aisakta yefe ngesa-ngambofocgone fikesawec aidaingte.” 
HEB.11.17+HEB.11.18	Madecine moniyang i hocne ye dodoficte aling gawec, aime sifu ye balu depecine ainale miwec.
HEB.11.19	Aime ye yanguc ngagesilu gawec, “Wapongti ye homackacni inguchac nalic bagboliyedaicte.” Ilec nangeng yowa yanguc holelu migabeleng, “Wapongti Aisak homackacni bawec.”
HEB.11.20	Aisak ye dodoficte yowa ngagesingkelu wiyac lobewa fikedaicte, i ngagesilu Yakobo nga Esau yambungepawec.
HEB.11.21	Aime Yakobo ye Wapong ngagesingkelu gawecte homanogale ailu yele wacka Yosefe madeckecine filesoc yambungepawec. Yambungepalu yasuine susucine mole babaina badicke domalu ngosockelu Wapong milockelu mitengkewec.
HEB.11.22	Yosefe ye Wapongte tapili ngagesilu dodoficte yowaine ngagesingkelu Israel aling Aigita himongkacni hefaliye hikeningte yowa miwec. Ilec ailu yeicne luwe balu hikeningte ngagesilu milockelu edocebawec.
HEB.11.23	Moses fikewec, dameng iwa madec fikebong wehomacebanogale, ngictaudi inguc mime fawec. Aime nenggac-mamackecine yeki ye silicine madicne nganilu ngictaule mi hangocepame mimipang yowaine hegilelu Wapong ngagesingkelu tamacne habackang madecnginec balu sangkeboc fawec.
HEB.11.24	Aime Moses ye sugulelu ngagesingkewecte Farao aduinele madec, yele inguc miningte takickewec. 
HEB.11.25	Ye bikicte kwele-madic ngagelu dameng bangkacnemac ganale mi aicnowec. Ye Wapongte ngic-ngigac yengeholec umac balu ganale ngageme madickewec. 
HEB.11.26	Ailu ye Aigita himongte moneng-mafa yogolec ngageme wiyac omane aiwec. Kristole ailu game banogale ngageme wiyac feicne aiwec, yogodi Aigita himongte moneng-mafa ewaligac. Ye i ngagesilu Wapongtacni fuliine madicne banogale donge hilawec. 
HEB.11.27	Ye Wapongte yowa ngagesingkewecte Aigita himongte ngictaule hangoc monic mi aiwec, ailu Aigita himong hegilewec. Ye Wapong mi nganiicne yogo, ye dongedi mi nganiwec ailu nganilu gagac ingucne doic ngagecgu kweleine mi wawec. 
HEB.11.28	Ngic-wewe angelodi Israel aling yengele molic-molic madecfocngineng wehomacebadaickale, ye Wapong ngagesingkelu Ewalicebaicnele Hombangte lama madecine welu sacinedi nunginangsoc hosoyackewec.
HEB.11.29	Aime Israel ngic-ngigac yenge ngagesingkeibongte Kiwec Sasacnedi siyeckelu yefe ingucne kelengkelu fame falockeibong. Aigita ngic yenge inguchac falockenang milu lebong kiwec hatacmac fafaina fanale ailu banagume yenge kiwec nolu homayackeibong.
HEB.11.30	Israel yenge Wapongte yowa ngagesingkeibongte Yeriko taonte odatowa posadi baicne, i lolickebong hadeng 7 aiyemewa heliyelu wayackewec.
HEB.11.31	Oda mi heliyewec, dameng iwa ngic yaeckang yeke sangkelu Yeriko taon ngani-ngagec ainogale hikeboc yefe-ngigac Rahap ye Wapong ngagesingkewecte ailu kwele-mogungka hefolecepawec. Ilec ailu Yeriko ngic-ngigac ngage-ngagesingngineng mikac yenge sowaleibong inguc ye mi sowalewec.
HEB.11.32	Aime na Gideon nga Barak ailu Samson nga Yefata ailu Dawidi nga Samuel ailu siduc mimi sasawa, yengele siduc inguchac nalic midacka, aime nale dameng monic mi fagac.
HEB.11.33	Yenge ngagesingkeibongte ailu ngictau bocyac yengele hudu-baba ngicfocngineng tapilingineng bawalu ngictaufocngineng aiibong, ailu laion micngineng badickeibong. Aime yefe-yowa fawec i damongkelu Wapongti wiyac mipangkewec i baibong.
HEB.11.34	Yenge dac sugucne babong pisickewec. Aime ngabafocngineng yenge hudu-baba fitecti wehomacebanogale aibong hikeibong. Yenge tapili-wawa gabong Wapongti tapili yelewec. Yenge hudu tapiliineholec welu kwilic-ngic yengele hudu-baba ngic bocyac yebicebaibong.
HEB.11.35	Ngigac gocne yenge ngagesingkelu gabong Wapongti alingfocngineng homackacni bagboliyecebalu yengela hatacmac locebawec.
HEB.11.35	Ngictau gocne yenge ngage-ngagesingkolec hududi weba-doic aiyelelu Wapongte yowa hegileningte milu edocebaibong. Aime ngage-ngagesingkolec yenge homackacni fangke-fangke, yogolec gaga madicne ngagesilu muc-mackacni ngictau yengele yowa hegilelu mi hikeibong.
HEB.11.36	Aime gocne yenge ngic haicka mife-miwa aiibong, nga gocne yenge midelec aiyelelu hududi wecebaibong. Ailu gocne yenge senti witicebalu muc-macka locebaibong.
HEB.11.37	Aime gocne yenge posadi holecebaibong, nga gocne segedi socngineng balockeibong, nga gocne hudu-babale fitecti wehomacebaibong. Nga gocne yenge ngakpi-kpolucnginengti miyac aime lama nga noning socine holelu gaibong, ailu socte wiyacte kpungkelu gaibong. Inguc aibong ngic-ngigac yengi wecebabong umac feina gaibong.
HEB.11.38	Galu yenge himong kisiwa nga himong sifecina, ailu henebewa nga himong yefina lolickelu gaibong. Yenge madicnengineng bakwesilu ngic-ngigac sowacne mac-himongnginengkolec yengele hewacka gaibong, aime ngic-ngigac i yenge himongte ngic-ngigac yengeholec gagalesoc mi aiwec.
HEB.11.39	Aime ngic-ngigac yogo yenge ngage-ngagesingkolec gaibongte Wapongti nganicebame madickewec. Ailu yenge dodoficte wiyac baningte yowa miicne, i himongka galu monic mi baibong. 
HEB.11.40	Wapongti nongileng wiyac feicne lonogale ngagewec. Ailu yenge nongilengkolec momochac bamadicnubanale ngagesiwec.
HEB.12.1	Ngic-ngigac ngage-ngagesingkolec siducngineng alingkelu inguc kwelengkegabac, yenge homacne lolicke domalu nganicnubalu ngage-ngagesingngineng wideckegaing. Ilec ailu wiyac sasawa baumalecnubagac, i baickeyackenoga. Aime bikicti bacnubalu witicnubalu gagac, i helockeyackelu baickeyackenoga, yefe edalicnubalu fagac, i sanangnehac balaibelu gasackelu hikedabeleng.
HEB.12.2	Hikelu dongenonggeng Yesula hiladabeleng. Yedi ngage-ngagesingnonggeng filesoc filesoc bamadickelu gadaicte, ailu ye hocne ngage-ngagesing yogolec fungine. Ye belic-belic lobewa kwesidaicte, i ngagesilu malicpongte doicka felu wiyac gameineholec i balaibelu ngageme efecne aiwec. Inguc ailu Wapongte ngictau ngiye-ngiye yogo foleinapec fewec yakumac ngiyegac hocne. 
HEB.12.3	Aime Yesudi molickelu doic ngageme bikic-baba ngic yenge ye yowa kwekwe aicnoibong. Aime ngenge tapili-wawa ailu kwelengineng wadaickale Yesu ngagesilu gadabiyeng.
HEB.12.4	Aime ngenge bikic edesockeningte hudu wecaigaing, ailu sacngineng wanale gagawa mi felu gagaing. 
HEB.12.5	Aime Wapongti madecfocine basanangngebanale yanguc edocngebagac, ngenge yogo mi ngigecngebadaic.
HEB.12.5	“Madecne, Sugucnedi webating aigeleme ga ngageengka wiyac omane mi aidaic, nga yedi yowa sanangne mime kwelegone mi wadaic.
HEB.12.6	Sugucne ye ngic-ngigac monicte angackedaictewa, ye gagaine batingkecaigac. Ailu madecine ingucne ailu angac ngagecnodaictewa, yogo ye webating aicnocaigac.” 
HEB.12.7	Ngenge Wapong madecfocine. Aime mamac sasawadi madecfocngineng webating aiyelecaigaing, silicine ingucnehac Wapongti doicka locngebalu bamadicngebadaicte.
HEB.12.8	Ailu yedi madecfocine sasawa aibabanginengte ba-bating bole badaicte, aime ngenge inguc mi aingeledaictewa yele adu-madecfocinebenang mi aidaingte, ngenge kosa galu kweficebaibong yenge ingucne aidaingte. 
HEB.12.9	Ailu himongka mamacfocnonggeng yengi batingnubabong nongileng yengele aibaba i ngagesilu alang bacebacaigabeleng. Aime asu yengele Mamacti batingnubame yele yowa balaibelu gaga-sanang badabeleng. 
HEB.12.10	Mamacfocnonggeng yenge ngage-ngagengineng fagac, yogolec silicina dameng bangkacnemac sugu batingnubacaigaing, nga Wapongti batingnubacaigac, yogodibac babaficineholecbenang aigac. Nongileng yele gaga gbagbacne iwa taockelu ganangte inguc aicaigac. 
HEB.12.11	Aime ba-bating i yanguctiyac kwele-sowac doicineholec bafuwanolecaigac, yogodi kwele-madic mi aidaicte, miyac. Aime ngic-ngigac yenge ba-batingka sugule-sanang ailu gagaing, yengela aibaba yogodi lobewa nganime aibaba dondonne nga kwele-mogungka gaga ilec noine bafuwadaicte.
HEB.12.12	Ilec ailu ngenge molengineng tapiliine wadaicte, me higengineng sowacne i basanangkedabiyeng.
HEB.12.13	Ailu ngic-ngigac hige-sowac higengineng patickedaickale
HEB.12.13	“Ngenge yefengineng holelu someckedaing.” 
HEB.12.13	Ngenge inguc aibong higengineng madickedaic.
HEB.12.14	Ngenge gaga gbagbacne mi gadaingtewa, Sugucne nalic mi nganidaingte, ilec ngenge ngic-ngigac sasawa yengeholec kwele-mogung nga gbagbacne ganingte boletowa badabiyeng. 
HEB.12.15	Ngengelacni monicti Wapongte baba-madickacni wawedaickale ngani-motolu gadabiyeng. Aime ngengele kebangkacni wiyac aalic nga kwele-umac yogodi aingeledaickale ngani-motolu gadabiyeng. Ailu yogodi umac bafuwangeleme kwele-sowacti bocyac basowalecngebadaicte. 
HEB.12.16	Ailu ngengele hewackacni monicti selo-boic aibaba aidaickale, me Esau ingucne Wapongte kpaoma aidaickale ngenge ngani-motolu gadabiyeng. Esau ye dameng moniyangte nosingti molic-molic madecte yambung gbaineholec lanac-ganac aiiboc.
HEB.12.17	Ailu ngagegaing, ye lobewa mamacinelacni yambung i banogale milockelu hiyame mamacinedi hegilewec. Aime baba-madicte yefe monic mi fikecnowec.
HEB.12.18	Israel ngic-ngigac yenge Mosesholec Sinai kupic bangkalelu nganibong dac-ubilang lobeme hasocine kundung kwelu badicke-benangkewec. Aime gbelong weme
HEB.12.19	kpeng monic sugucnedi aukweme yowa-malac monicti yowa mime hangocebame mi ngageningte miwasic aiibong.
HEB.12.20	Yowa yanguc mimiine, yogodi umac sugucnehac bafuwayelewec,
HEB.12.20	“Ngic me sic monicti kupic iwa feme ngenge yogo posadi holebong homadaic.” 
HEB.12.21	Aime wiyac nganiibong yogolec bocyacbenang hangocebame, Mosesdi inguchac yanguc miwec,
HEB.12.21	“Na hangocnume dengdengnugac.” 
HEB.12.22	Ngenge Sinai kupic ingucne iwa monic mi kwesiibong, miyac. Ngenge Sion kupic, yogo Wapong gagaineholec yele taon ailu honocmengte Yerusalem, iwa belic-belicte tutumangka kwesiibong. Aime angelo habu taosenkacni fegac, ilecsoc tutumang iwa tumaneibong. 
HEB.12.23	Aime ngic-ngigac sasawale Wapong, ye mimocto-mimocto ngicngineng, ailu ngic-ngigac Wapongti filesoc filesoc bamadicebalu yenge dondonne wacebawec, yengele asungineng. Aime honocmengte hibiwa wacngineng kwelengkeicne fagac, i yenge molic-molic adu-madec ingucne gagaing, yenge honocmengte habu aigaing. Yenge sasawadi momoc kpatulelu iwa gagaing. 
HEB.12.24	Aime ngenge Yesula kwesibong yedi dodofic gbolicnele ngic hewacine aigac hocne. Aime ye sacine wikewec, yogodi Abelle sacti yowa miwec, i ewalilu tapiliineholecbenang midaicte.
HEB.12.25	Ilec Wapongti ngenge yowa edocngebalu gagac, ye lobe-holecnodaingkale damongngineng balu ganingte migac. I yangucte, Mosesdi himongka galu ngic-ngigac uung-yowa sanangne edocebame yenge yele yowa ngagenogale takicebame hegile galu bikicte ameine baibong. Aime Wapongti honocmeng iwacni uung-yowa edocnubame yowaine lobeedabelengtewabac bikicte ameine iwacni inguchac nalic mi hikedabelengte.
HEB.12.26	Mosesle damengka Wapongte yowa-malacti himong igockeme uc aiwec, nga yanguctiyacbac yanguc mipangkelu edocnubalu gagac,
HEB.12.26	“Dameng monicka hatacmac himong igockebe uc aidaicte, iwabac himong sugu miyac, honocmeng momochac igockebe uc aidaicte.” 
HEB.12.27	Aime “dameng monicka hatacmac” yowa yogodi yanguc mime yegengkeme edocnubagac, wiyac molic-molicina mime fikeyackewec, ye yogo igockeme miyac aiyackedaicte. Aime wiyac sasawa mi fikeemewa fawec, ye yogo momoc igockeme sanangnehac domalu fafa-sanang fadaicte.
HEB.12.28	Aime ngani-damong monic noleme balu gagabeleng, yogo igockedaicte dameng iwa nalic mi sowaledaicte. Ilec ailu nongileng Wapong kwele-madic ngagecnobeng ye ngageme madickedaicte, yefe iwa yele bagewa galu alang bacnodabeleng.
HEB.12.29	Foinac, Wapongnonggeng ye dac-ubilang ailu wiyac sasawa lobeme miyac aiyackedaicte.
HEB.13.1	Ngic hae-gbafocne, ngenge ngengungtihac kwelenginengti angac ngagenagulu ago ainagulu gadabiyeng. 
HEB.13.2	Ngic-ngigac haic fulune ngengela kwesibong ngenge yenge macnginang locebanogale mi hegiledaing. Ngic-ngigac gocne yenge inguc aiibong, yenge ngicbenang macka locebagabeleng milu angelo gocne macka locebaibong.
HEB.13.3	Aime ngic-ngigac muc-macka ngiyebong ngenge yengeholec momochac ngiyegaing, silicine yogo ingucnehac ngengi yengele ngagesilu baficebadabiyeng. Nga ngic-ngigac gocne wecebacaigaing, yogo ngengele soc momochac wegaing, silicine yogo ingucnehac ngengi yengele ngagesilu baficebadabiyeng.
HEB.13.4	Aime ngawe-ngigac banagucaigaing aibaba i alang bacnodabiyeng. Aime ngawe-ngigac yeke momochac mac fafanginec alang bacnolu selo aibaba mi aiboc wonong mikac fadaic. I yangucte, Wapongti kaiselo ngic-ngigac funginengineng wosaelu ameine yeledaicte hocne.
HEB.13.5	Aime ngenge hiye-monengte angac sugucnehac mi ngagedabiyeng, ngenge wiyac biyac fangelegac, i sugu andoine aigac, ngenge inguc ngagelu gadabiyeng. Wapong yeuctihac yanguc biyachac miwec,
HEB.13.5	“Na ngenge mi hegilecngebadacte, ailu wiyacngineng lilolu nalic mi lobe-holengeledacte, i miyacbenang.” 
HEB.13.6	Ilec sanangkelu hangoc mikac galu yanguc nalic midabelengte,
HEB.13.6	“Sugucne ye nongileng babaficnonggeng, aime ngic monicti wiyac monic ainoleme ilec nalic mi hangocnubadaicte.” 
HEB.13.7	Ngenge micnefocngineng Wapongte yowa edocngebalu wedungelelu gaibong ailu noine wenuc bafuwaibong, i ngagesilu gadabiyeng. Ngenge domalu ngage-ngagesingngineng ngani-motolu yengele silic balaibedabiyeng.
HEB.13.8	Yesu Kristo ye awecnahac nga yakumac ailu damengsoc silicine moniyang gaginowagac.
HEB.13.9	Wapongte baba-madicti kwele-ngage-ngagengineng basanangkeme sanangne domadaingte, yogodi wiyac madicne. Aime noba-nosingte yefe-yowa fungine fungine yogodi kwelengineng nalic mi basanangkedaicte. Ilec ngenge yowa kwesacine gbolicne fungine fungine wedungelebong yowa ingucnedi mi mudocngebadaic.
HEB.13.10	Aime nongileng Yesudi alatanonggeng ingucne aime gabeng depec-baba ngic yengi kpoluc-falewa bole balu gagaing, yenge alata iwacni nosing monic nalic mi balu nodaingte. 
HEB.13.11	Depec-baba ngic yengele damong sugucnedi sic yengele sac balu ibu-kuluc kweline Gbagbacnebenang, iwa bafelu bikic baic-baicte ibu lolu gaibong. Ailu sic noinebac ngiye-domac aicaigaing mac yogolec lobeina lobong lobelu defeine sugu ailu gawec.
HEB.13.12	Ilec Yesudi inguchac yeicne sacti ngic-ngigac gbagbacne bacebanale taon nuinele lobeina doic ngagewec.
HEB.13.13	Ilec ngiye-domac aicaigabeleng, yogolec lobeina yela hikelu yeholec momochac ye game bawec ingucnehac badabeleng.
HEB.13.14	Himong yagowa nongileng taon sanangne monic mi fagac. Ilec nongileng taonnonggeng lobewa kwesinale donge hilalu gagabeleng.
HEB.13.15	Ilec nongileng Yesule wacka Wapong damengsoc mitengkedabeleng, yogodi ibu noine aidaic. Micnonggengti wacine mibeng yegengkeme noine bafuwadabeleng.
HEB.13.16	Aime ngic-ngigac gocne ngani-bafic aiyeledabiyeng, ailu wiyacngineng fagac, i heuckelu yeledabiyeng, aibaba i mi hegiledaing. Wapongti ibu ingucnele hocne ngageme madickedaicte.
HEB.13.17	Ngenge micnefocngineng yenge alang bacebalu yowangineng balaibedabiyeng. I yangucte, yenge gung-gboli galu kwele-asungineng damongkelu bolenginengte yowa-siduc Wapongta minogale damengngineng loicne fagac. Iwa yengele bole i kwele-madicineholec aidaic. Ngenge kwele-umacka bole i badaingtewa, na ngagebe ngenge nalic mi baficngebadaicte.
HEB.13.18	Ngenge nongele milockedaing. Nonge kwele-ngage-ngagenonggeng gbagbacne, inguc ngagepangkelu gagabeleng. Aime aibabanonggeng sasawa madicne fanale ainolegac.
HEB.13.19	Ngenge hatacmac mimilockabenang baficnubaebongka, na dameng mi wikedacte ailu ngengela biyacbenang hefaliye funogale ngagesigabac.
HEB.13.20	Sugucnenonggeng Yesu ye lama-damongtowa ingucne damongnubagac. Aime Kwele-mogungte Wapongti Yesu homackacni bagboliyeme fangkewecte Yesule sacka dodofic sanangne fafeginowagac.
HEB.13.21	Wapongti hocne Yesule ailu bole madicne sasawa banogale tapili bame wakengeleme yeicne angac nga ngage-ngage balaibedaingte. Ye inguc ainolelu ngageme madickedaicte, aibaba yogodi nongela fikedaic. Aime wac feicnedi yela mimiteng fafeginowagac, i noine.
HEB.13.22	Ngic hae-gbafocne, na hibi yago kwelengkegabac, i dalicne miyac, ilec ngenge yowa yago tatakic mikac galu ngageningte kpafengngebalu migabac. 
HEB.13.23	Ailu monic yanguc edocngebabe ngagening, yenge agononggeng Timoti muc-mackacni lukecnoibong. Ilec ye nala biyac kwesidaictewa, noke momochac ngengela biyac fulu nganicngebadabelecte.
HEB.13.24	Nongele wenac-madicti micnefocngineng ailu ngic-ngigac Wapongte bingec sasawa yengela fugac. Ailu alingfocnonggeng Itali himongkacni yenge inguchac wenac-madicngineng ngengela logaing.
HEB.13.25	Wapongte baba-madicti ngic-ngigac sasawa ngengela fadaic.
HEB.13.25	I foinac.
