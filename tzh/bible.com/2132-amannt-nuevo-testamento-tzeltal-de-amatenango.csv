MAT.1.1	Jaꞌ to jaꞌ slistaul te machꞌatik nail tal yuꞌun te Jesucristoe te stsꞌumbal te jDavide, te jaꞌ stsꞌumbal te jꞌAbrahame.
MAT.1.2	Te xnichꞌan te jꞌAbrahame Isaac sbiil. Te xnichꞌan Isaac Jacob sbiil. Te xnichꞌnab Jacob Juda sbiil sok te sbankiltak sok te yijtsꞌinab. 
MAT.1.3	Te xnichꞌnab Juda Fares sok Zara, jaꞌ smeꞌik te xTamare. Te xnichꞌan Fares Esrom sbiil. Te xnichꞌan Esrom Aram sbiil. 
MAT.1.4	Te xnichꞌan Aram Aminadab. Te xnichꞌan Aminadab Naason. Te xnichꞌan Naason Salmon. 
MAT.1.5	Te xnichꞌan Salmon Booz, jaꞌ smeꞌ te xRahabe. Te xnichꞌan Booz Obed, jaꞌ smeꞌ te xRute. Te xnichꞌan Obed Isai. 
MAT.1.6	Te xnichꞌan Isai jaꞌ te rey David.
MAT.1.6	Te xnichꞌan rey David Salomon, jaꞌ smeꞌ te yinam Urias te nail toe. 
MAT.1.7	Te xnichꞌan Salomone Roboam. Te xnichꞌan Roboam Abias. Te xnichꞌan Abias Asa. 
MAT.1.8	Te xnichꞌan Asa Josafat. Te xnichꞌan Josafat Joram. Te xnichꞌan Joram Uzias. 
MAT.1.9	Te xnichꞌan Uzias Jotam. Te xnichꞌan Jotam Acaz. Te xnichꞌan Acaz Ezequias. 
MAT.1.10	Te xnichꞌan Ezequias Manases. Te xnichꞌan Manases Amon. Te xnichꞌan Amon Josias. 
MAT.1.11	Te xnichꞌan Josias Jeconias y sok yijtsꞌinab. Jaꞌ yorail a te chuktalanot bael ta Babilonia te israeletike.
MAT.1.12	Ta patil te kꞌalal ayix ta chukel ta Babilonia ae, ayin xnichꞌan te Jeconias Salatiel sbiil. Te xnichꞌan Salatiel Zorobabel. 
MAT.1.13	Te xnichꞌan Zorobabel Abiud. Te xnichꞌan Abiud Eliaquim. Te xnichꞌan Eliaquim Azor. 
MAT.1.14	Te xnichꞌan Azor Sadoc. Te xnichꞌan Sadoc Aquim. Te xnichꞌan Aquim Eliud. 
MAT.1.15	Te xnichꞌan Eliud Eleazar. Te xnichꞌan Eleazar Matan. Te xnichꞌan Matan Jacob. 
MAT.1.16	Te xnichꞌan te Jacob Jose, te swinikul xMariae te smeꞌ Jesus te Cristo sbiile.
MAT.1.17	Jaꞌ yuꞌun ay katorse ta kaj te stsꞌumbal te jAbrahame kꞌalal ta jDavid. Sok ay katorse ta kaj yiloj sba sok te jDavid te tut ora chuktalanot bael ta Babilonia te Israeletike. Sok ay xan katorse ta kaj stsꞌumbal te kꞌalal chuktalanot bael te asta ayin te Cristoe.
MAT.1.18	Jicha ayin te Jesucristoe: Te smeꞌe, jaꞌ te xMariae, chapalix te ya xnujpun sok te Josee, pero ma to yikꞌojuk sbaik a chiknaj te ayix tut staoj ae ta skuenta te Chꞌul Espiritue. 
MAT.1.19	Te Josee jaꞌ te swinikule, te tutꞌil toj ta winikile, jich maꞌ skꞌan te ya spukbey skꞌoplal ta komone. La snop te mukul nax kꞌan spit sbae. 
MAT.1.20	Te kꞌalal jich snopoj spasix ae, ta xwayuch la yil jtul chꞌul ángel yuꞌun te Kajwaltike. Jich a albot yuꞌun:
MAT.1.20	—Jose, te stsꞌumbalat te jDavide, ma me xiꞌan te ya awikꞌ awinamin te xMariae. Yuꞌun te xchꞌin yal te yikꞌoje jaꞌ ta skuenta te Chꞌul Espiritue. 
MAT.1.21	Te xMariae ya me xꞌayin xchꞌin kerem. Jesus me sbiil ya xkꞌot awuꞌun. Jich ya xkꞌot te sbiile yuꞌun ya me skoltay te jtejklum yuꞌun te smulike —xchi te chꞌul ángele.
MAT.1.22	Spisil ito kꞌot ta pasel yuꞌun jich me ya xkꞌot te tut yaloj te Kajwaltik ta skuenta te jꞌalwanej yuꞌune:
MAT.1.23	“Ay jtul soltera achꞌix ay me tut ya sta, ya me xꞌayin chꞌin yal. Te sbiil ya xkꞌot awuꞌunike: Emanuel”, xchi me.
MAT.1.23	Te tutꞌil Emanuel xchi te sbiile, “Sjoyinejotik te Diose”, xchi kꞌoem.
MAT.1.24	Kꞌalal kux yoꞌtan ta wayel te Josee, jich a spas te tuti albot yuꞌun te chꞌul ángel yuꞌun te Kajwaltike. La yikꞌ yinamin te xMariae. 
MAT.1.25	Pero ma orauk la sta sbaik jaꞌ to te tut ora ayin te sba yale. Jesus sbiil a kꞌot yuꞌun te Josee.
MAT.2.1	Te Jesuse ayin ta jtejklum Belen ta estado yuꞌun Judea. Jaꞌ rey a te Herodese. Julik tal ta Jerusalen te pꞌijil winketike te talemik ta slokꞌib kꞌajkꞌale. 
MAT.2.2	Jul sjojkꞌoyik:
MAT.2.2	—¿Ba ay te rey yuꞌun te juriyoetik te ayinemixe? Yuꞌun ay la kiltik a lokꞌ tal ekꞌ. Jaꞌ yuꞌun tal kalbetik kola yal —xchiik.
MAT.2.3	Kꞌalal la yaꞌiy te rey Herodese, toj cham a yaꞌiy sok spisil te machꞌatik ayik ta Jerusalene. 
MAT.2.4	Te reye la yakꞌ tal ta ikꞌel te statal-saserdoteetike sok te maestroetik yuꞌun te mantaliletike. La sjojkꞌolanbe ba luwaril te ya xꞌayin te Cristoe. 
MAT.2.5	Jich a yalik:
MAT.2.5	—Ta Belen te ay ta estado yuꞌun Judea. Jich tsꞌibabil jilel yuꞌun te jꞌalwanej yuꞌun te Diose:
MAT.2.6	“Te jaꞌat Belen te ayat ta slum Judea, ma chꞌinuk akꞌoplal kꞌoemat ta stojol stataletik ta slum Judea. Porke teꞌ me ya xꞌlok tal jtul jtsobawanej yuꞌun te jtejklum Israele”, xchi me —xchiik.
MAT.2.7	Jich te Herodese mukul nax a yikꞌ tal te pꞌijil winketike y la sjojkꞌobe lek te tut ora chiknaj te ekꞌe. 
MAT.2.8	Jich la stikon bael ta Belen, y la yaltalanbe bael:
MAT.2.8	—Baanik ta Belen. Jojkꞌoyaik lek ba ay te alale. Teme la ataike, ya me xkꞌax awalbikon. Yuꞌun ya me xba kalbe kolayal ekꞌa —xchi.
MAT.2.9	Te kꞌalal laj yaꞌiybeyik sluwaril skꞌop te reye, bajtik tsꞌiin te pꞌijil winketike. Te ekꞌ te la yilik tal ta slumalike nail ay kꞌa yuꞌunik. Teꞌ kꞌo komuk a te luwar te ba ay te alale. 
MAT.2.10	Te kꞌalal la yilik te ekꞌe, ben kontentoik yuꞌun. 
MAT.2.11	Jich a ochik tsꞌin te ba nae, y la yilik te alale sok te smeꞌe, jaꞌ te xMariae. La skꞌejan sbaik ta stojol, y la sjeꞌ te stutik yuꞌunike. La yaꞌbeyik smajtan: oro sok pom y sok mirra.
MAT.2.12	Te kꞌalal laj sujtik bael ta slumalike maꞌ kꞌaxikix a te ba ay te Herodese, yuꞌun albot ta xwayuchik yuꞌun te Diose te makꞌ xkꞌaxikix teꞌae. Jich yan beix a laj sujtik bael a.
MAT.2.13	Te kꞌalal sujtikix bael a te pꞌijil winketike, te Josee la yil ta xwayuch jtul chꞌul ángel yuꞌun te Kajwaltike. Jich a albot yuꞌun:
MAT.2.13	—Jajchan, ikꞌa bael te alale sok te smeꞌe. Anan bael ta Egipto. Teꞌ me xꞌanat a jaꞌto teme la kalbeyat xane, yuꞌun te Herodese ya xba sle yuꞌun ya smil te alale —xchi.
MAT.2.14	Jich a jajch te Josee, la yikꞌ bael te alale sok te smeꞌe. Ta ajkꞌubal a beenik bael ta Egipto. 
MAT.2.15	Teꞌ ayik a jaꞌ to te cham te Herodese. Jicha kꞌot ta pasel te tut yaloj te Kajwaltike ta skuenta te jꞌalwanej yuꞌune: “Ta Egipto la kikꞌ tal te jnichꞌane”, te xchie.
MAT.2.16	Kꞌalal la snaꞌ te Herodese te loꞌlayot yuꞌun te pꞌijil winketike, ma jtebuk a ilin yuꞌun. La yal mantal te ya xba milek spisil te chꞌin kermetike te chebcheb jabil yaꞌbilalike sok te ma to xlokꞌ cheb jaꞌbil yaꞌbilalike te ayik ta Belen sok ta sjoylejal. Jaꞌ a snaꞌik te tut ora albot yuꞌun te pꞌijil winketike. 
MAT.2.17	Jich a kꞌot ta pasel te tut tsꞌibabil jilel yuꞌun te jꞌalwanej yuꞌun Dios te Jeremias sbiile:
MAT.2.18	“Ta jtejklum Rama aꞌiyot skꞌop te machꞌatik yipalik ta okꞌel sok ta ajkꞌan sok ajtal-oꞌtan. Jaꞌ te xRaquel te yipal ta okꞌel yuꞌun te yuntikile. Maꞌyuk tut ya xmukub xan yoꞌtan, yuꞌun chamix te yuntikile”, te xchie.
MAT.2.19	Te kꞌalal chamix a te Herodese, ay jtul chꞌul ángel yuꞌun te Kajwaltike la yil ta xwayuch te Josee te kꞌalal ay to ta Egipto ae. Jich a yalbe:
MAT.2.20	—Jajchan, ikꞌa bael te alale sok te smeꞌe. Sujtan bael ta slum Israel, yuꞌun chamix te machꞌa kꞌan smil te alale —xchi.
MAT.2.21	Jicha jajch te Josee, la yikꞌ bael te alale sok te smeꞌe, bajt ta slum Israel. 
MAT.2.22	Te kꞌalal la yaꞌiy te Josee te jaꞌ gobiernoix a te Arquelaoe te jil ta sjelol te state te Herodes sbiile, xiꞌ yuꞌun te ya xbajt teꞌae. Sok te tuti albot xan ta xwayuch yuꞌun Dios, jicha bajt ta estado yuꞌun Galilea. 
MAT.2.23	Teꞌ kꞌo kuxuyinuk a te ba jtejklum Nazaret. Jich a kꞌot ta pasel te tut yalojlan te jꞌalwanej yuꞌun Dios te jaꞌ Jesus Nazaret ya xkꞌot te sbiile.
MAT.3.1	La sta stiempoil te tal te ba ay tꞌantꞌan kꞌinal yuꞌun Judea te Juan Akꞌichꞌjaꞌe. 
MAT.3.2	Teꞌ lijk yaltalanbe a te genteetike:
MAT.3.2	—Sujtesa me awoꞌtanik yuꞌun te amulike yuꞌun ya me xlijkix ta pasaw ta mantal te Diose —xchi.
MAT.3.3	Te jꞌalwanej yuꞌun Dios te Isaias sbiile la stsꞌibabe jilel skꞌoplal te Juane:
MAT.3.3	“Ya me xlijk ta tulan kꞌop ta tꞌantꞌan luwar te jich ya yal ta kꞌope: ‘Chapbeyaik me sbe te Kajwaltike, toj me xꞌajamik bael te sbee’” xchi me.
MAT.3.4	Te skꞌuꞌ-spakꞌ te Juane pasbil ta stsotsil kameyo y xchukoj xchꞌujt ta nujkul. Jaꞌ a sweꞌelin te kꞌulube sok chab yuꞌun wits. 
MAT.3.5	Tal yaꞌiyik te machꞌatik talemik ta Jerusalen y sok spꞌejel ta estado yuꞌun Judea y sok machꞌatik nopol nax ayik ta ukꞌum Jordan. 
MAT.3.6	Te machꞌatik la yalik ta jamal te smulike, akꞌtalanbot yichꞌik jaꞌ ta ukꞌum Jordan yuꞌun te Juane.
MAT.3.7	Te Juane la yil te bayal fariseoetik sok saduseoetik te talik yuꞌun ya skꞌan yichꞌik jaꞌ. La yaltalanbe:
MAT.3.7	—Te jaꞌexe jaꞌ stsꞌumbalex kꞌoem te tiꞌawal chanetike. ¿Machꞌa kꞌa yalbeyex awaꞌiyik te ya xjuꞌ ya akoltay abaik lokꞌel a te tulan kastigo te nopol xtale? 
MAT.3.8	Aꞌ me chiknajuk ta ilel ta jamal ta skuenta awaꞌtelik te tutꞌil sujtemix awoꞌtanik ta stojol te Kajwaltike. Ma me xꞌawalik: “Te joꞌotike stsꞌumbalotik jꞌAbraham”, ma me xchiukex. 
MAT.3.9	Jamal ya kalbeyex te ya xjuꞌ yuꞌun te Diose ya sujtes ta stsꞌumbal jꞌAbraham te tonetik to. 
MAT.3.10	Pajalex sok te teꞌetik te chapalix yechejul te ya yichꞌ tsꞌetel kꞌalal ta yisim. 
MAT.3.11	Spisil te teꞌetik te ma bujtsꞌanuk te site ya me yichꞌ tsꞌetel sok ya me yichꞌ chikꞌel. Te joꞌone ya kaꞌbeyex awichꞌik jaꞌ yuꞌun te sujtemix awoꞌtanik ta stojol Dios. Pero te machꞌa patil ya xtal kuꞌune, jaꞌ me ya yaꞌbeyex awikꞌik te Chꞌul Espíritu sok kꞌakꞌ. Jaꞌ mas tulan stukel; yan te joꞌone mas pekꞌ ayon. Ni ya kujan jba ta slikel bael te swawe. 
MAT.3.12	Te machꞌa xtale yichꞌoj spala teꞌ ta skꞌab yuꞌun ya sajpꞌubey lokꞌel skꞌapalel te triwue. Patil ya me skꞌej ochel ta yawil te striwue. Yan te skꞌapalele ya me xchikꞌ ta kꞌakꞌ te ma xtupꞌ sbajtel kꞌinale —xchi te Juane.
MAT.3.13	Te Jesuse lijk tal ta estado yuꞌun Galilea, tal ba ukꞌum Jordan. Kꞌot te ba ay te Juane, yuꞌun tal skꞌan yichꞌ jaꞌ. 
MAT.3.14	Te Juane kꞌan ma yaꞌbe yichꞌ jaꞌ te Jesuse. Jich a yalbe:
MAT.3.14	—Snujp te joꞌon ya awaꞌbon kichꞌ jaꞌe. ¿Tuꞌun te jaꞌat a talat ta jtojole? —xyut.
MAT.3.15	La yal te Jesuse:
MAT.3.15	—Jich me wakꞌ yichꞌ pasel, yuꞌun ya skꞌan jpastik spisil te tut ya skꞌan yoꞌtan te Diose —xchi.
MAT.3.15	Jich a yaꞌbe ichꞌ jaꞌ te Juane. 
MAT.3.16	Kꞌalal laj yichꞌ jaꞌ te Jesuse, lokꞌ tal ta jaꞌ. Ora jam te chꞌulchane. Te Jesuse la yil a koj tal te Espíritu yuꞌun Dios, jachik tutꞌil paloma jul ta skuenta. 
MAT.3.17	Sok ay machꞌa kꞌopoj tal ta chꞌulchan:
MAT.3.17	—Jaꞌ i to jaꞌ jNichꞌan te lom bayal kꞌux ta koꞌtane. Ben jun koꞌtan yuꞌun —xchi.
MAT.4.1	Te Jesuse ikꞌot bael ta tꞌantꞌan kꞌinal yuꞌun te Espiritue, yuꞌun ya xꞌilbot yoꞌtan yuꞌun te pukuje. 
MAT.4.2	Te Jesuse maꞌ weꞌ kuarenta kꞌaal y kuarenta akꞌubal, y beno wiꞌnaj. 
MAT.4.3	Jaꞌ yuꞌun te pukuje tal yilbe yoꞌtan te Jesuse. Jich a yal:
MAT.4.3	—Teme jich awal te Xnichꞌanat te Diose, albeya i tonetik to te ya xkꞌajtaj ta waje —xchi te pukuje.
MAT.4.4	La yal te Jesuse:
MAT.4.4	—Tsꞌibabil ta Sjun Dios te ma jaꞌuk nax waj te ya xkuxuyin a te genteetike. Jaꞌ ya xkuxuyinik yuꞌun spisil te tut ya xlokꞌ ta stiꞌ te Diose —xchi te Jesuse.
MAT.4.5	Te pukuje la yikꞌ bael te ba chꞌul jtejklum Jerusalen te Jesuse. Kꞌo stejkꞌan ta jol mukꞌul templo, 
MAT.4.6	y la yalbe:
MAT.4.6	—Teme jich te Xnichꞌanat Diose, chꞌoja aba koel, yuꞌun jich tsꞌibabil ta Sjun Dios:
MAT.4.6	“Te Diose ya yalbe mantal te chꞌul angeletik yuꞌune ya xtal skanantayat. Ya me xchoyat ta skꞌabik, jich makꞌ xꞌejchꞌenajat yuꞌun te tone”, xchi me
MAT.4.6	—xchi te pukuje.
MAT.4.7	La yal te Jesuse:
MAT.4.7	—Sok jich tsꞌibabil euk: “Ma me xꞌawilbe yoꞌtan te Kajwaltik Dios awuꞌune”, xchi me —xchi.
MAT.4.8	Ta último te pukuje la yikꞌ bael te Jesuse ta jun toyol wits. Teꞌ la yaꞌbe yil a spisil sjoylejal te balmilale sok te stsaꞌamul te tutik ay yuꞌunik. 
MAT.4.9	Y la yalbe:
MAT.4.9	—Teme ya akejan aba ta jtojole ya me kaꞌbeyat spisil tsꞌin to —xchi te pukuje.
MAT.4.10	La yal te Jesuse:
MAT.4.10	—Baan, kꞌeja aba Satanas. Jich tsꞌibabil:
MAT.4.10	“Jaꞌ nax me ya akejan aba ta stojol te Kajwaltik Dios awuꞌune sok jaꞌ nax me ya awakꞌ aba ta abatinel ta skuenta stukel”, xchi me —xchi.
MAT.4.11	Jich te pukuje la sjiles te Jesuse. Jaꞌ a tal te chꞌul angeletike, y lijk yakꞌ sbaik ta abatinel.
MAT.4.12	Te kꞌalal la yaꞌiybe sluwar Jesus te ochemix ta prexo te Juane, sujt bael ta estado yuꞌun Galilea. 
MAT.4.13	Pero ma jalaj te ba jtejklum Nazarete. Jicha ba kuxuyinuk ta jtejklum Capernaum te ay ta tiꞌmare. Namey jaꞌ slum te stsꞌumbal Zabulon sok te stsꞌumbal Neftalie. 
MAT.4.14	Jaꞌ kꞌot ta pasel te tut tsꞌibabil jilel yuꞌun te jꞌalwanej yuꞌun Dios te Isaias sbiile:
MAT.4.15	“Te slum Zabulon sok te slum Neftali te ba ay sbelel te mare kꞌalal ta jejch ukꞌum Jordan, ta slum Galilea te ba kuxajtik te machꞌatik ma juriyouke, 
MAT.4.16	te jtejklum teꞌa te ayik ta ijkꞌal kꞌinale tilemix mukꞌul lus ta skuentaik. Jun mukꞌul lus te tilemix ta skuentaik te machꞌatik ay ta skuenta kastigoe”, xchi me.
MAT.4.17	Jaꞌix yorail a te Jesuse lijk yal ta bayuk nax ta skuenta te genteetike te lek yachꞌil kꞌop yuꞌun te jkoleltike. Jich a yal:
MAT.4.17	—Sujtesa awoꞌtanik yuꞌun te amulike yuꞌun ya xlijkix ta pasaw ta mantal te Diose —xchi te Jesuse.
MAT.4.18	Yipal bael ta beel a te Jesuse ta tiꞌtiꞌmar yuꞌun Galilea, la yil cheb winketik te jun smeꞌ statike. Simon sbiil te jtule y Andres sbiil te yitsꞌine. Jaꞌ yaꞌtelik te tsak-chaye, sok yipalik ta xchꞌojel ochel te stsajkil-xchayik te ba jaꞌe. 
MAT.4.19	Te Jesuse la yalbe:
MAT.4.19	—Laꞌ joyinaikon. Ta ora to jaꞌ awaꞌtelik ya xkꞌot te ya atsob tal genteetik te jkuenta —xchi.
MAT.4.20	Jich a sjilesik ta ora te stsajkil-xchayike, y la soyinik bael.
MAT.4.21	Been xan bael chꞌinuk te Jesuse te la yil xan cheb winketik te jun nax smeꞌ-statike, jaꞌ te Jacobo sok Juan te xnichꞌnab Zebedeoe. Teꞌ ayik ta barko asok te statike. Yipalik ta stsꞌaktalanel te stsajkil-xchayike. La yikꞌ te Jesuse. 
MAT.4.22	Ora nax a sjilesik te sbarkoike y sok te statike. La soyinik bael te Jesuse.
MAT.4.23	Been ta spꞌejel estado yuꞌun Galilea te Jesuse. La spꞌijuteslan ta sinagogaetik te ba xkꞌax kꞌael ta beel. La yaltalanbey yaꞌiy te lekil achꞌ kꞌop yuꞌun te mukꞌ Dios te ay ta chꞌulchane. Sok la slekuteslan spisil te tutikuk chamelil te ay ta stiꞌbalul te genteetike sok tutik a te kꞌux ta aꞌiyele. 
MAT.4.24	Pujk skꞌoplal te Jesuse ta spꞌejel estado yuꞌun Siria. La yikꞌtalanik tal ta skuenta te jayeb machꞌatik ayik ta chamele, chikan te tutikuk chamelil te kꞌux ya yaꞌiy ta stiꞌbalulike. Ay machꞌatik ochem pukuj ta yoꞌtanik sok ay machꞌatik staoj tupꞌtupꞌ-ikꞌal sok ay machꞌatik kꞌolbil yok-skꞌabik te la slekuteslan te Jesuse. 
MAT.4.25	Bayal genteetik la stsꞌakliyik ta beel. Ay Galileaetik, sok ay machꞌatik talemik ta jtejklum Decapolis, sok ta mukꞌul jtejklum Jerusalen, sok ta estado yuꞌun Judea, sok ta jejch ukꞌum Jordan ta stojil slokꞌib kꞌajkꞌal.
MAT.5.1	Te Jesuse la yil te bayal te genteetike. Mo bael ta wits, teꞌ kꞌo snajkan sba a. Jich te jnopojeletik yuꞌune tijilajik tal ta stojol. 
MAT.5.2	Te Jesuse lijk snojpeslan, jich a yal to:
MAT.5.3	—Ben me tsaꞌam slekilik te machꞌatik meꞌbaꞌ ya yaꞌiy ta yoꞌtanike, porke jaꞌix te Mukꞌ Ajwalil yuꞌunik te Diose.
MAT.5.4	“Ben me tsaꞌam slekilik te machꞌatik ayik ta ajtal-oꞌtane, jaꞌ me ya xmukꞌutesbot yoꞌtan yuꞌun te Diose.
MAT.5.5	“Ben me tsaꞌam slekilik te machꞌatik pekꞌ ay sok te yoꞌtane, jich me ya xꞌaꞌbot yuꞌuninik te lum yaloj te Diose.
MAT.5.6	“Ben me tsaꞌam slekilik te machꞌatik jun yoꞌtanik ta spasel te tut ya skꞌan te Diose, jich me ya xkoltayot yuꞌun.
MAT.5.7	“Ben me tsaꞌam slekilik te machꞌatik ya xkꞌuxutaywane, ya me skꞌuxutayot yuꞌun euk te Diose.
MAT.5.8	“Ben me tsaꞌam slekilik te machꞌatik maꞌyuk mulil ta yoꞌtanike, jich me ya xkꞌo yilbeyik sit te Diose.
MAT.5.9	“Ben me tsaꞌam slekilik te machꞌatik ya skom te kꞌope, jich yal-xnichꞌan Dios sbiilik ya xkꞌot yuꞌun.
MAT.5.10	“Ben me tsaꞌam slekilik te machꞌatik ya xkꞌax swokolik ta ilbajinel yuꞌun ta skꞌaj te yaꞌtelinejik spasel te tut ya skꞌan te Diose, jich jaꞌ mukꞌ Dios yuꞌunik te ay ta chꞌulchane.
MAT.5.11	“Ben me tsaꞌam alekilik teme ya sbolkꞌoptayexe, sok teme ya yilbajinelexe, sok teme ma tsaꞌamuk akꞌoplalik ta lot yuꞌun te genteetike teme joꞌon ta jkuentae. 
MAT.5.12	Junuk me awoꞌtanik, kontentoukex me, yuꞌun ya me awichꞌ amajtanik ta chꞌulchan. Jich me a kꞌax swokolik te jꞌalwanejetik yuꞌun Dios te nail a kꞌax ta balmilal awuꞌunike.
MAT.5.13	“Te jaꞌexe yatsꞌamul kꞌoemex te genteetik ta balmilale. Teme chꞌayix xchiꞌil te atsꞌame, ¿me ya wan xchiꞌub xan? Max tuunix a, ya yichꞌ chꞌojel bael ta be te ba ya xtekꞌulanot yuꞌun te genteetike.
MAT.5.14	“Te jaꞌexe lusex yuꞌun te genteetik ta balmilale. Jun jtejklum teme ay ta jol witse ma xjuꞌ ta nakꞌel. 
MAT.5.15	Sok teme ya atsun lampara, ma spas ta mukel ta kaja. Ya atujchꞌanik ta xtuchtajib, jich ya yil kꞌinal spisil te machꞌatik ayik ta nae. 
MAT.5.16	Jichex ekꞌ te jaꞌexe, ya skꞌan te ya xtilex ta sit te genteetike. Jich teme lek ya yilik te tut ya apasike, jich me lek skꞌoplal ya xkꞌot yuꞌunik te jTatik te ay ta chꞌulchane.
MAT.5.17	“Ma me xꞌakuyik te tal jchꞌaybe skꞌoplal te mantaliletik yaloj jilel te jMoisese sok te tut tsꞌibabil jilel yuꞌun te jꞌalwanejetik yuꞌun te Diose. Ma yuꞌunuk tal jchꞌaybe skꞌoplal; yuꞌun tal kakꞌ chiknajuk ta lek te tut sluwarile. 
MAT.5.18	Jamal ya kalbeyex: Te jayeb xan kꞌaal te mato xlaj te chꞌulchan sok te balmilale, ni junuk chꞌin letra ni junuk punto ya xchꞌay skꞌoplal yuꞌun te mantaliletike, jaꞌ to teme kꞌot ta pasel spisile. 
MAT.5.19	Jich yuꞌun te machꞌa ya xchꞌaybe skꞌoplal pꞌaluk te mantaliletike, manchuk me chꞌin nax ay skꞌoplal, sok teme jich ya yaꞌbey snop te genteetike, jich me maꞌyuk skꞌoplal ta ilel ya xkꞌot te ba ay ta mantal te Diose. Pero te machꞌa ya xchꞌuun spasel sok teme jich ya snojpꞌeswane, jaꞌ me aꞌbil ta jkuenta ya xkꞌot te ba ay ta mantal te Diose. 
MAT.5.20	Ja yuꞌun ya me kalbeyex, teme ma kꞌaxuk jich ya apasik te tut ya skꞌan yoꞌtan te Diose te tutꞌil ya spasik te maestroetik yuꞌun te mantaliletike sok te fariseoetike, ma xjuꞌ ya xꞌochex te ba ay ta mantal te Diose.
MAT.5.21	“Awaꞌiyojbeyik sluwaril te tuti albot jilel te namey te antibo ameꞌ-atatike: “Ma me milawanan, yuꞌun te machꞌa ya xmilawane ya me xꞌaꞌbot kastigo yuꞌun”, xchi me. 
MAT.5.22	Pero joꞌon ya kalbeyex: Spisil machꞌa ya yilintay te yermanoe, jaꞌ smul ya xkꞌot ta stojol te jmeltsaanwanejetike. Spisil machꞌa ya yixta-kꞌoptay te yermanoe, ya me xmeltsaanot yuꞌun te machꞌa yichꞌoj yaꞌtelike. Sok te machꞌa ya yikꞌtin te yermanoe, ya me xchꞌojot ochel ta kꞌakꞌ te ba ma xtupꞌ sbajtel kꞌinale. 
MAT.5.23	Jaꞌ yuꞌun, teme awichꞌojbe bael te smajtan Dios yuꞌun ay tut ya awaꞌbe te ba yawile, teme tal ta awoꞌtan te ay tut ma tsaꞌamuk yoꞌtan awuꞌun te awermanoe, 
MAT.5.24	teꞌ xꞌawakꞌ jilel ba xujk te yawile te smajtan awuꞌune. Baan chapa aba sok jilel nail te awermanoe, patil sujtan bael ta yakꞌel te smajtan Dios awuꞌune.
MAT.5.25	“Teme ay machꞌa ya xba slebeyat amul ta stojol te jmeltsaanwanejetike, chapa aba sok ta ora antes ke ma to xkꞌot ta skuenta te alkale. Porke te maꞌuke, te alkale ya me yakꞌat ta skꞌab mayol, ya me yotsesat ta prexo. 
MAT.5.26	Jamal ya kalbeyat, ma xjuꞌ ya xlokꞌat teꞌa jaꞌto teme la atoj te amultae.
MAT.5.27	“Te jaꞌexe awaꞌiyejik sluwaril te jich albil jile: “Ma me antsiwejanik”, xchi me. 
MAT.5.28	Pero joꞌon ya kalbeyex: Spisil machꞌa ya skꞌupin sok sit jtul ants, antsiwejix sok ta yoꞌtan abi.
MAT.5.29	“Jich yuꞌun teme jaꞌ ya syalesat ta mulil te sbatsil asite, lokꞌesa, chꞌoja bael. Jaꞌ lek te ya xchꞌay pꞌejuk asite. Ja ma lek teme skojtol atiꞌbalul te ya xchꞌojat ochel ta kꞌakꞌ te ma xtupꞌ sbajtel kꞌinale. 
MAT.5.30	Sok teme jaꞌ ya syalesat ta mulil te sbatsꞌil akꞌabe, boja lokꞌel, chꞌoja bael. Jaꞌ lek te ya xchꞌay jchꞌixuk te akꞌabe. Jaꞌ ma lekuk teme skꞌojtol atiꞌbalul ya xchꞌojot ochel ta kꞌakꞌ te ma xtupꞌ sbajtel kꞌinale.
MAT.5.31	“Sok jich albil jilel euk: “Spisil machꞌa ya xchꞌoj sba sok te yiname, ya me yichꞌ tsꞌibayel ta jun te smul te antse, ya me xꞌaꞌbot ta skꞌab te june”, xchi me. 
MAT.5.32	Jaꞌ tsꞌin to, joꞌon ya kalbeyex: Teme ay machꞌa ya xchꞌoj sba sok te yiname, teme ma ta skꞌajuk skreme, ya me yaꞌbe sle skrem kꞌoem abi. Teme ay machꞌa ya xnujpun sok te ants te chꞌojbil yuꞌun te smamlale, antsiwejel me kꞌoem abi.
MAT.5.33	“Sok awaꞌiyejik sluwaril te tuti albot jilel te namey antibo ameꞌ-atatike: “Ma me xchꞌay te tut la awal te la awakꞌ ta testigo te Kajwaltike”, xchi me. 
MAT.5.34	Jaꞌ tsꞌin to, joꞌon ya kalbeyex: “Ma me awakꞌik chꞌinuk ta testigo awuꞌun. Ma me awakꞌik ta testigo te chꞌulchane porke jaꞌ me smukꞌul naktajib te Diose. 
MAT.5.35	Ni te balmilale porke jaꞌ me skajanibal yok. Ni te Jerusalene, porke jaꞌ mukꞌul jtejklum yuꞌun te mukꞌul Reye. 
MAT.5.36	Sok ma me awakꞌ ta testigo te ajole yuꞌun ma xjuꞌ awuꞌunik skꞌajtatesel ta sak niuk ta ijkꞌ jlijkuk te stsotsil ajole. 
MAT.5.37	Teme ay tut ya sjojkꞌobelexe, “Jichuk”, xchaex me teme jiche. Teme ma jichuke, “Maꞌuk”, xchaex me. Yan teme kꞌax jich te tut ya awalike, jaꞌix yuꞌun te pukuje.
MAT.5.38	“Sok awaꞌiyejik sluwaril te jich albil jile: “Teme ay machꞌa ya smajat ta asit, ta sit ya amajbey euk. Sok teme ay machꞌa ya smajat ta atiꞌe, ta stiꞌ ya amajbe euk”, xchi me. 
MAT.5.39	Ja tsꞌin to, joꞌon ya kalbeyex: “Teme ay machꞌa ma tsaꞌamuk tut ya spasbeyate, ma me xꞌapakbe. Teme ay machꞌa smajat ta achoe, akꞌa ta majel te jmejch xane. 
MAT.5.40	Teme ay machꞌa ya slebeyat amul ta stojol te jmeltsaanwanejetike yuꞌun ya spojbeyat te akamixe, jilesa te akotone, aꞌ yichꞌ bael euk. 
MAT.5.41	Sok teme ay machꞌa ya sujat ta yichꞌel bael ijkatsil junuk lewa, kuchbeya xan bael junuk lewa. 
MAT.5.42	Teme ay machꞌa ay tut ya skꞌanbeyate, aꞌbeya, sok ma me amak ta kꞌop te machꞌa ay tut ya skꞌan smajanbeyate.
MAT.5.43	“Sok awaꞌiyejik sluwaril te jich albil jilele: “Kꞌux me xꞌawaꞌiy ta awoꞌtan te machꞌa jun awoꞌtan soke. Yan te machꞌa ya skontrainate, ilintaya me stukel”, xchi me. 
MAT.5.44	Pero joꞌon ya kalbeyex: Kꞌuxuk me ta awoꞌtanik te machꞌatik ya skontrainexe. Lekuk me skꞌoplal ya awalbeyik te machꞌatik ma lekuk akꞌoplalik ya yalbeyexe. Pasbeyaik te tut lek te machꞌatik ya spꞌajexe. Kꞌoponbeyaik Dios ta stojol te machꞌatik ya yixtakꞌoptayexe sok te ya yilbajinexe. 
MAT.5.45	Jich me yal-xnichꞌanex ya xkꞌoex te jTatik te ay ta chꞌulchane. Jich pajal ya yakꞌ lokꞌuk tal kꞌajkꞌal ta stojol machꞌatik lek yoꞌtanik sok machꞌatik ma lekuk yoꞌtanik. Sok pajal ya yakꞌ tal jaꞌal ta stojol te machꞌatik toj ta genteile y sok machꞌatik ma tojuke. 
MAT.5.46	Jich te jaꞌexe, teme jip nax kꞌux ya awaꞌiyik te machꞌa kꞌux ya yilexe, ¿tut ya ataik tsꞌin a? Asta te jkꞌan-tojemaletik yuꞌun Roma jich ya spasbe sbaik euk. 
MAT.5.47	Teme jaꞌ nax ya apatbe yoꞌtan te awermanotake, ¿ba xan wan lek tsꞌin a te jich ya apasike? Asta te machꞌatik ma snaꞌbe sba te Diose, jich ya spasbe sbaik euk. 
MAT.5.48	Jich te jaꞌexe ya skꞌan te jichuk ay slekil awoꞌtanik te tutꞌil ay slekil yoꞌtan stukel te jTatik te ay ta chꞌulchane.
MAT.6.1	“Ila me abaik te kꞌalal yipalex ta spasel te tut lek yoꞌtan yuꞌun te Diose, ma me xꞌawal ta awoꞌtanik te ya skꞌupinex ta sit te genteetike. Teme jich ay ta awoꞌtanik, ma me ayuk amajtanik yuꞌun te jTatik te ay ta chꞌulchane.
MAT.6.2	“Jich teme ay tut ya akꞌebenbeyik te meꞌbaetike, ma me xꞌapukibe skꞌoplal ta bayuk. Jich tutꞌil ya spasik te machꞌatik chaꞌlam yoꞌtanike ya yalbeyik skꞌoplal ta sinagogaetik sok ta kayaetik yuꞌun ya skꞌanik kꞌupinel yuꞌun te genteetike. Jamal ya kalbeyex, jip me smajtan la staik abi. 
MAT.6.3	Yan te jaꞌexe, teme ay tut ya akꞌebenbeyik meꞌbaetike, ma me machꞌa xꞌawalbe te kꞌalal ya awakꞌike. 
MAT.6.4	Mukul nax me xꞌawakꞌik. Y te jTatik ya yil te tutꞌil mukul nax ya apasike, ya me yaꞌbeyex amajtanik.
MAT.6.5	“Te kꞌalal tut ora ya akꞌoponik Dios te jaꞌexe, ma me jichuk xꞌapasik te tutꞌil ya spasik te machꞌa chaꞌlam yoꞌtanike. Ya skꞌupinik te ya stejkan sbaik ta skꞌoponel Dios ta sinagogaetik sok ta eskinyailtik yuꞌun te plasae, yuꞌun ya skꞌanik kꞌupinel yuꞌun genteetike. Jamal ya kalbeyex, jip me smajtan la staik abi. 
MAT.6.6	Yan te kꞌalal ya akꞌoponik te Dios te jaꞌexe, ochan ta yut na, tsꞌusa te puertae. Teꞌ xꞌakꞌoponik a te jTatike te soyinejex stukele. Jich te jTatike ya yil te tutꞌil mukul nax ya apasike ya me yaꞌbeyex amajtanik.
MAT.6.7	“Te kꞌalal ya akꞌoponik te Diose ma me jkajuk nax xꞌawalulanbeyik, jich tutꞌil ya spasulanik te machꞌa ma snaꞌbeyik sba te Diose. Yuꞌun ya skuyik te jich ya stsakbot skꞌopik te bayal buelta ya yalulanike. 
MAT.6.8	Ma me jichukex te jaꞌexe. Jich te jTatike snaꞌoj te tut ya xtuun awuꞌunik te kꞌalal ma to ya akꞌanik ae.
MAT.6.9	“Te jaꞌexe, jich me xꞌakꞌoponik te Diose:
MAT.6.9	“Jtatik Dios te ayat ta chꞌulchane, a me chꞌuunekix ta lek te achꞌul-biile. 
MAT.6.10	Aꞌ me staix skꞌaalel te ya xꞌochat ta ajwalil. La me pas a tut ya skꞌan awoꞌtan ta balmilal jachik tutꞌil ta chꞌulchane. 
MAT.6.11	Aꞌbotik me tal te tutik ya jweꞌtik te jujun kꞌaale. 
MAT.6.12	Aꞌbotik me perdon yuꞌun te jmultike, jachik tutꞌil te ya jpastik perdon yuꞌun te machꞌa ya sta smul kuꞌuntike. 
MAT.6.13	Y ma me xaꞌwakꞌ mulawukotik. Koltayaotik me te ba tut ma tsaꞌamuke. Yuꞌun jaꞌat me ya xmantalajat, sok ay bayal apoder, sok ay alekilal ta sbajtel kꞌinal. Jichuk”, xaꞌex ta skꞌoponel te Diose.
MAT.6.14	“Jich teme ya apasbey perdon te machꞌa ay smul ta atojole, jich te jTatik te ay ta chꞌulchane ya me spasbeyat perdon yuꞌun amul euk. 
MAT.6.15	Yan teme ma xꞌapasik perdone, jich ma me spasbeyat perdon yuꞌun amul euk te jTatike.
MAT.6.16	“Te tut ora ya akom aweꞌelike, ma me xꞌawakꞌ chiknajuk te triste ay te asite, jich tutꞌil ya spasik te machꞌa chaꞌlam yoꞌtanike. Jich ya yakꞌik ta ilel ta stojol genteetik te triste ay sitik yuꞌun skꞌomoj sweꞌelike. Jamal ya kalbeyex, jip me smajtan la staik abi.
MAT.6.17	“Yan te jaꞌexe te tut ora ya akom aweꞌelike, chapa abaik, tesa ajolik, y poka asitik. 
MAT.6.18	Jich ma chikanuk ya yil a te genteetike te akomoj aweꞌele. Jaꞌ nax ya snaꞌ stukel te jTatik te soyinejexe. Jaꞌ me ya yaꞌbeyex amajtanik yuꞌun.
MAT.6.19	“Ma meꞌ xꞌatsob akꞌulejalik ta balmilal te ya xjochꞌube sok te ya stsaꞌube, sok te ba ya xꞌoch yelkꞌan te jꞌelekꞌetike. 
MAT.6.20	Jaꞌ lek tsoba akꞌulejalik ta chꞌulchan te ba makꞌ xjochꞌube sok te ba makꞌ stsaꞌube, sok ba makꞌ xꞌoch jꞌelekꞌetike. 
MAT.6.21	Jich te ba kꞌejbilix te akꞌulejalike tey me ay ekꞌa te awoꞌtanike.
MAT.6.22	“Te asitike jachik tut lus ya yil kꞌinal a te atiꞌbalulike. Jaꞌ yuꞌun teme lek ay te asitike, skojtol te atiꞌbalule sakuben kꞌinal yuꞌun. 
MAT.6.23	Yan teme ma tsaꞌamuk te asite, skojtol te atiꞌbalule ay ta ijkꞌal kꞌinal. Teme ya akuyik ta sakil kꞌinal te ijkꞌal kꞌinale, jmel ayex ta ijkꞌal kꞌinal abi.
MAT.6.24	“Ni jtul maꞌyuk machꞌa ya xjuꞌ yuꞌun ya yakꞌ sba ta abatinel yuꞌun te cheb ajwaliletike. Tem jiche, jaꞌ ya spꞌaj te jtule, yan te jtul xane kꞌux ta yoꞌtan stukel. Te jtule jun yoꞌtan ta stojol, pero ya spꞌaj te yane. Jich te jaꞌexe ma xjuꞌ awuꞌunik te ya awakꞌ abaik ta abatinel yuꞌun Dios teme jaꞌ snitojex te akꞌulejalike.
MAT.6.25	“Jaꞌ yuꞌun ya kalbeyex, ma me xꞌawakꞌ yajtal awoꞌtanik yuꞌun te tut ya aweꞌ ya awuchꞌik te kuxulex ta balmilale, sok te ya ata akꞌuꞌ-apakꞌike. Maꞌ jaꞌuk tulan skꞌoplal te aweꞌelike. Jaꞌ tulan skꞌoplal te akuxlejalike. Sok ma jaꞌuk tulan skꞌoplal te akꞌuꞌ-apakꞌike. Jaꞌ tulan skꞌoplal te atiꞌbalulike. 
MAT.6.26	Ilawilik te tut kuxulik te teꞌtikil mute. Ni makꞌ stsꞌunbajik, ni makꞌ xkꞌajojinik, ni maꞌyuk yawil yiximik. Pero to ya kalbeyex, te jTatik te ay ta chꞌulchane ya smakꞌlin spisil. Te jaꞌexe mas tulan akꞌoplalik ke te teꞌtikil mute. 
MAT.6.27	Ma xjuꞌ awuꞌunik te ya anajtꞌutes abaik xan teme ay yajtal awoꞌtanik te lom kꞌoxat.
MAT.6.28	“Sok ¿tut yuꞌun te ya awakꞌ yajtal awoꞌtanik yuꞌun te akꞌuꞌ-apakꞌike? Naꞌaik te tutꞌil ya xchꞌi te nichimetik ta witse: Ni makꞌ xꞌaꞌtejik ni makꞌ sjal skꞌuꞌ-spakꞌik. 
MAT.6.29	Pero ya kalbeyex te maꞌ spajbey stsaꞌamul jlikuk nichim te skꞌuꞌ-spakꞌ te rey Salomone, manchuk me ben tsaꞌam te skꞌuꞌ-spakꞌe. 
MAT.6.30	Jich teme Dios la yakꞌ te ben tsaꞌam te nichimetik ta witse te jun nax kꞌaal kuxule y pajel ya yichꞌix chikꞌel a, ¿me yuꞌun wan ma jichuk ya skꞌuꞌultesex te jaꞌexe? ¿Tuꞌun te ma xchꞌuun awoꞌtanike? 
MAT.6.31	Ja yuꞌun ma me xꞌawakꞌ yajtal awoꞌtanik: “¿tutꞌil ya jta ta leel jweꞌel sok jkꞌuꞌ-pakꞌ?” ma me xchaukex ta ajtal-oꞌtan. 
MAT.6.32	Jich te machꞌatik ma snaꞌbeyik sba te Diose, jaꞌ nax baem ta yoꞌtanik sleel sweꞌelik sok skꞌuꞌ-spakꞌik. Yan te jaꞌexe ay aTatik ta chꞌulchan te snaꞌoj spisil te tut ya xtuun awuꞌunike. 
MAT.6.33	Jaꞌ me xꞌawajwalinik nailuk te Diose sok oꞌtantayaik spasel te tut ya skꞌan yoꞌtan stukele. Ya me yaꞌbelex spisil te tut ya xtuun awuꞌunike. 
MAT.6.34	Ma me xꞌawakꞌ yajtal awoꞌtanik yuꞌun te tut ayex te pajele. Stukel a me yil sba te pajele. Tey a te jayeꞌ swokolil te jujun kꞌaale.
MAT.7.1	“Ma me xꞌawichꞌbe jkuenta yaꞌtel te yane. Jich me makꞌ stabeyex ta alel awaꞌtelik ekꞌa te Diose. 
MAT.7.2	Jich te tutꞌil ya atabeyik ta alel yaꞌtel te yane, jaꞌ me jich ya stabeyex ta alel awaꞌtelik euk. Te jich yipal ya atabeyik ta alel yaꞌtel te yane, jich me yipal ya stabeyex ta alel awaꞌtelik euk te Diose. 
MAT.7.3	¿Tuꞌun jaꞌ ya awil te chꞌin kꞌapal te ay ta sit te awermanoe? Yan te mukꞌul trozo te ay ta asite makꞌ awil stukel. 
MAT.7.4	¿Tutꞌil ya akꞌan ya awalbe te awermanoe: “Aꞌbon jlokꞌesbeyat te chꞌin kꞌapal te ay ta asite”, teme ya awute, y jaꞌat ay to mukꞌul trozo ta asit atukel? 
MAT.7.5	Jaꞌex te chaꞌlam awoꞌtanike, lokꞌesa nailuk te mukꞌul trozo te ay ta asite. Jich ya xjuꞌ awuꞌun yilel slokꞌesel te chꞌin kꞌapal te ay ta sit te awermanoe.
MAT.7.6	“Ma me xꞌawaꞌbe yixlan genteetik te tutik ben tsaꞌam yuꞌun te Diose. Porke ay me pajal yoꞌtanik tut tsꞌiꞌetik te ya xeꞌtalan ta weꞌel te tut ya xꞌaꞌbote sok ya xjuꞌ somex ta tiꞌel euk.
MAT.7.6	Jich te tutik yuꞌun te Diose pajal sok perlaetik te ben tsaꞌam ta ilele. Jaꞌ yuꞌun maꞌyuk machꞌa ya yakꞌ ta ixtalanel ta tekꞌulanel yuꞌun chitametik te perlaetike.
MAT.7.7	“Kꞌanbeya te Diose jich me ya yaꞌbeyat. Lea te tut ya akꞌane, jich me ya ata ta leel. Kꞌopojan ta tiꞌpuerta, jich me ya sjeꞌbeyat te Diose. 
MAT.7.8	Porke te machꞌa ay tut ya skꞌanbe te Diose, jich ya xꞌaꞌbot yuꞌun, sok te machꞌa ya sle te tut ya skꞌane, jich me ya sta ta leel, sok te machꞌa ya xkꞌopoj ta tiꞌpuertae, jich me ya xjeꞌbot.
MAT.7.9	“¿Me ay wan te jich ya apasik te jaꞌexe, teme ya skꞌanbeyat yot te anichꞌane, me ton wan ya awaꞌbe? 
MAT.7.10	¿O chan ya awaꞌbe sweꞌ teme chay ya skꞌanbeyate? 
MAT.7.11	Jich te jaꞌexe te ma tsaꞌamuk awoꞌtanike, pero ya anaꞌik yakꞌel te tut lek ta stojol te awuntikilike. Jaꞌuk to xan a te jTatik te ay ta chꞌulchane ya me yaꞌbeyex te tut lek ya akꞌanike.
MAT.7.12	“Jaꞌ yuꞌun spisil te tut ya skꞌan awoꞌtanik ya spasbelex yuꞌun te yane, jich me xꞌapasbey euk. Yuꞌun jich ay te tut ya yal te mantaliletik yuꞌun Moises sok te tut yaloj jilel te jꞌalwanejetik yuꞌun te Diose.
MAT.7.13	“Ochanik te ba puerta te yub naxe. Yan te puerta te sbeelel te ya xbajt ta chꞌayele jamal stukel y mukꞌ te sbelele. Bayal genteetik ya xꞌochik bael teꞌa.
MAT.7.14	Pero te puerta yuꞌun kuxuyinele yub nax te stiꞌile y wokol te sbelele. Ajtabil nax te machꞌatik ya xꞌochik teꞌae.
MAT.7.15	“Ila me abaik yuꞌun te machꞌatik lotil jꞌalwanejetike. Skuyoj sbaik ta karneraetik yilel, pero pajal yoꞌtanik sok te weꞌawal teꞌtikil tsꞌiꞌ. 
MAT.7.16	Jich me ya anaꞌbeyik sba a yuꞌun te yaꞌtele, jich tutꞌil ya anaꞌbeyik sba te teꞌe yuꞌun te site. Jich te chꞌixetike ma xjuꞌ ya sitintay te tsꞌusube, sok ma jtatik ta kꞌokel ikux ta jpejt chꞌixteꞌe. 
MAT.7.17	Jaꞌ yuꞌun spisil te lekil teꞌe lek sit ya yakꞌ; yan te teꞌ te ma tsaꞌamuke ma lekuk sit ya yakꞌ. 
MAT.7.18	Te lekil teꞌe ma xjuꞌ ya yakꞌ sit te ma tsaꞌamuke. Jich euk te teꞌ te ma tsaꞌamuke, ma xjuꞌ te lek ya yakꞌ site. 
MAT.7.19	Spisil te teꞌ te ma tsaꞌamuk site, ya yichꞌ tsꞌetel y ya yichꞌ chikꞌel ta kꞌakꞌ. 
MAT.7.20	Jich me ya anaꞌbeyik sba te yaꞌtel te ya spasik te machꞌatik lotil jꞌalwanejetike.
MAT.7.21	“Te machꞌatik “Kajwal, Kajwal”, ya yutikone, ma spisiluk ya xꞌochik te ba ay ta mantal te jTatik Diose. Jaꞌ nax ya xꞌochik teꞌa te machꞌatik ya spasbey te tut ya skꞌan yoꞌtan te jTat te ay ta chꞌulchane. 
MAT.7.22	Ta slajibal kꞌaal ay me bayal ya yalbikon: “Kajwal, Kajwal, ¿me yuꞌun wan maꞌyuk a kaltik akꞌop te joꞌotike? Sok la jlokꞌestik pukujetik ta akuenta. Sok ta akuenta la jpastik bayal ta kaj milagroetik”, xchiik me ta jtojol. 
MAT.7.23	Jich me ya kalbey ta jamal: “Ni maꞌ jnaꞌbeyex abaik. Kꞌeja abaik ta jtojol jaꞌex te ma tsaꞌamuk te tut la apasike”, ya me kut.
MAT.7.24	“Jaꞌ yuꞌun te machꞌa ya yaꞌiybon sluwaril te jkꞌope sok teme ya spas te tut kaloje, jachik tutꞌil jtul winik te ay spꞌijile. Te kꞌalal la spas sna, la sle pꞌej mukꞌul ton la slijkes a te snae. 
MAT.7.25	Tal bayal jaꞌal ta patil. Kꞌax nojel-jaꞌ te ba ay slijkꞌesej te snae, sok tal bayal ikꞌ. Pe maꞌ butkꞌej te nae, yuꞌun ipajem ta jpꞌej mukꞌul ton. 
MAT.7.26	Yan te machꞌa ya yaꞌiybon sluwaril te jkꞌope sok teme ma jichuk ya spas te tut kaloje, jich kꞌoem te tutꞌil jtul winik te ma pꞌijuke la spas sna ta jiꞌileltike. 
MAT.7.27	Tal te jaꞌale ta patil, kꞌax nojel-jaꞌ a te ba ay te snae, sok tal bayal ikꞌ. Jmel a boskꞌej jilel te snae —xchi te Jesuse.
MAT.7.28	“Te kꞌalal laj yoꞌtan ta kꞌop te Jesuse, te genteetike bayal aꞌabiyan yoꞌtanik yuꞌun te tut la yakꞌ ta nopele. 
MAT.7.29	Yuꞌun jich a pꞌijuteswan ta stojolik te tutꞌil machꞌa yichꞌoj tulan yaꞌtele. Yan te maestroetik yuꞌun te mantaliletike ma jichuk ya spꞌijuteswanik stukel.
MAT.8.1	Kꞌalal koj tal ta wits te Jesuse, bayal genteetik tsꞌakliyot yuꞌun. 
MAT.8.2	Sok tijilaj tal ta stojol jtul winik te yichꞌoj kꞌaꞌel-chamele. La skejan sba ta sit te Jesuse. Jich a yal:
MAT.8.2	—Kajwal, te jichuk ya skꞌan awoꞌtan te ya akoltayone —xchi.
MAT.8.3	Jich te Jesuse la skajanbe skꞌab ta sjol sok la yalbe:
MAT.8.3	—Jichuk. Ya xkolat ta chamel —xchi. Te kꞌalal la yal jich te Jesuse, lekub ta ora te stiꞌbalule. 
MAT.8.4	Te Jesuse la yalbe te winike:
MAT.8.4	—Ya kalbeyat, ma me machꞌa xꞌawalbe yaꞌi. Jaꞌ nax baan ta stojol te saserdotee. Akꞌa aba ta ilel yuꞌun. Sok ichꞌa bael te smajtan Diose jich te tutꞌil la yal ta mantal te Moisese. Jich me ya snaꞌbeyik sluwar te genteetike te lekubenix te achamele —xyut bael.
MAT.8.5	Kꞌalal yipal ochel bael ta jtejklum Capernaum a te Jesuse, tijilaj tal ta stojol jtul statal-soltaro yuꞌun Roma. Tal skꞌambey pawor te Jesuse. 
MAT.8.6	Jich a yalbe:
MAT.8.6	—Kajwal, ay jtul kaj-aꞌtel te chawal ta swayib ta jna yuꞌun kꞌolbil xchial yok-skꞌab y ben oꞌol sba yuꞌun te skꞌuxule —xchi.
MAT.8.7	La yal te Jesuse:
MAT.8.7	—Ya xba jlekutesbe te xchamel abi —xchi.
MAT.8.8	Te statal-soltaroe la yal:
MAT.8.8	—Kajwal, kꞌax chꞌin ayon ta atojol ya kaꞌi. Jich ma xjuꞌ te ya xbaat ta jnae. Jaꞌ nax teme ya awal mantale, jich me ya xkol te kaj-aꞌtele. 
MAT.8.9	Jich te joꞌone, jaꞌ nax ayon ta xchꞌuunel mantal ta stojol te machꞌa tulan kuꞌune. Sok ay ta jkuenta te ya jpas ta mantal te soltaroetike. Teme ya kalbe te jtule: “Baan”, teme ya kute, ya xbajt. Teme ya kalbe te yane: “Laꞌ”, teme ya kute, ya xtal. Teme ay tut ya kaꞌbey spas te kaj-aꞌtele, jich ya spas —xchi te statal-soltaroe.
MAT.8.10	Kꞌalal la yaꞌiybe sluwaril te Jesuse, bayal a aꞌabiyan yoꞌtan yuꞌun. Jich a yalbe te machꞌatik stsꞌakliyejik tale:
MAT.8.10	—Jamal ya kalbeyex: Ni jtuluk jtaoj ta Israel te jich xchꞌuunej yoꞌtan te spisil ya xuꞌ kuꞌune jich tutꞌil te winik to. 
MAT.8.11	Pe ya kalbeyex: Ay me bayal ya xtal ta slokꞌib kꞌajkꞌal sok te ba xchꞌay kꞌajkꞌal y ya xtal sjoyinik ta weꞌel te jꞌAbrahame, te jꞌIsaake, te Jacobe te ba ay ta mantal te Diose. 
MAT.8.12	Pero te machꞌatik skꞌoplal ya xꞌochik te ba ay ta mantal te Diose, jaꞌ me ya yichꞌik chꞌojel bael ta ijkꞌal kꞌinal. Teꞌ me ya xkꞌo yokꞌetay sbaik a, sok teꞌ me ya xkꞌo skꞌuxilan yeꞌik a —xchi te Jesuse.
MAT.8.13	Te Jesuse la yalbe bael te statal-soltaroe:
MAT.8.13	—Baan, sujtan bael ta ana. Jich me ya spasbelat te tutꞌil xchꞌuunej awoꞌtane —xyut bael. Te tut ora a yal te Jesuse, jich ora kol te yaj-aꞌtele.
MAT.8.14	Bajt ta sna jPedro te Jesuse. Teꞌ kꞌo yil a te chawal ta swayib yuꞌun kꞌakꞌ te smeꞌniale. 
MAT.8.15	La xchechbe skꞌab, jicha kom te skꞌajkꞌale. Jich a jajch ta ora te meꞌele sok lijk ta makꞌlinwanej.
MAT.8.16	Xꞌijkꞌubix a la yikꞌik tal ta stojol Jesus bayal ta jtul machꞌatik ay pukuj ta yoꞌtanike. Jujupꞌal nax skꞌop la slokꞌeslan te pukujetik te ay ta yoꞌtanike, y la slekutesbe xchamelik spisil te machꞌatik ayik ta chamele. 
MAT.8.17	Jicha kꞌot ta pasel te tut tsꞌibabil jilel yuꞌun te jꞌalwanej yuꞌun Dios te jꞌIsaias sbiil, te jich a yale:
MAT.8.17	“Stukel a yichꞌbotik bael te jchameltike, sok la xchꞌaybotik spisil te tut kꞌux ya kaꞌitike”, xchi me.
MAT.8.18	Te Jesuse kꞌalal la yil te bayal genteetik te jumbil yuꞌune, jich a yal mantal te ya xkꞌaxik bael ta jejch mar. 
MAT.8.19	Ja tsꞌin to ay tijilaj tal ta stojol jtul maestro yuꞌun te mantaliletike. Jich a yal:
MAT.8.19	—Maestro, ya jkꞌan joyinat te bayuk ya xbaate —xchi.
MAT.8.20	La sjakꞌ te Jesuse:
MAT.8.20	—Te soroetike ay snaik ta chꞌen, sok te teꞌtikil mutetike aylan xpechechik stukelik. Yan te Nichꞌanile ma sta ba ya xway kꞌael —xchi te Jesuse.
MAT.8.21	Sok ay yan te nopojel te jich la yale:
MAT.8.21	—Kajwal, akꞌaon ba nailuk te ya xba jmuk jilel te jtate —xchi.
MAT.8.22	Te Jesus la yalbe:
MAT.8.22	—Tsꞌakliyaon bael. Jaꞌ me aꞌ smuk te machꞌa pajal chamenik soke —xyut.
MAT.8.23	Jich a mo ta barko te Jesuse. Te jnopojeletik yuꞌune la sjoyinik ochel. 
MAT.8.24	Te ba yolil mare tal tulan ikꞌ. Jich a kꞌan mukek ta jaꞌ te barkoe. Yan te Jesuse wayal stukel. 
MAT.8.25	Te jnopojeletik yuꞌune ba stijik jajchel. Jich a yalbeyik:
MAT.8.25	—¡Kajwal, koltayaotik! ¡Ya skꞌan smulotik jaꞌ! —la yutik.
MAT.8.26	La yal te Jesuse: —¿Tut yuꞌun te ben xiꞌexe? Maꞌyuk tut xchꞌuunej awoꞌtanik ya kil —xchi.
MAT.8.26	Jich a stejkꞌan sba jajchel, la skom te ikꞌe sok te jaꞌe, y ben tsaꞌam a jil. 
MAT.8.27	Bayal aꞌabiyan yoꞌtanik yuꞌun te jnopojeletike. La yalik:
MAT.8.27	—¡Tut xan winikil a to, te tsꞌin ya xkom yuꞌun te ikꞌe y asta ya xchꞌuunbot smantal yuꞌun te mare! —xchiik.
MAT.8.28	Te Jesuse lokꞌ kꞌoel te ba jejch mar te ba slumik te gadaraetike. Tal taek yuꞌun cheb winketik te lijkik tal ta kampusanoe. Te xchebalik ay pukuj ta yoꞌtanike. Lom bayal spuersaik. Maꞌyuk machꞌa ya xjuꞌ yuꞌun te ya xkꞌaxik te ba bee. 
MAT.8.29	Lijk awunikuk te winketike, jicha yalik:
MAT.8.29	—Jesus, ¿tuꞌun te tal awochintayotike?, jaꞌat te Xnichꞌanat Diose. ¿Me yuꞌun tal awilbajinotik te ma to sta skꞌaalele? —xchiik ta aw.
MAT.8.30	Ay bayal chitametik te stsoboj sbaik ta weꞌel te chikan ta ilele. 
MAT.8.31	Te pukujetike la skꞌanbe pawor te Jesuse: —Teme ya alokꞌesotik baele, akꞌaotik ochel ta yoꞌtanik te chitametike —xchiik.
MAT.8.32	Te Jesuse la yalbe:
MAT.8.32	—Baanik abi —xchi.
MAT.8.32	Jich te pukujetike lokꞌ ta yoꞌtan te winketike. Ba ochuk ta yoꞌtan te chitametike. Ora nax spisil te chitametike lijk animajuk ta koel. La xchꞌoj sbaik ochel ta yut jaꞌ. Teꞌ kꞌo sjikꞌtalanik jaꞌ a.
MAT.8.33	Te jkanan-chitametike anik ochel ta jtejklum. Lijk spujkutesik ta alel spisil te tuti pasbot te winketik te lokꞌix pukuj ta yoꞌtanike. 
MAT.8.34	Jich a lokꞌik tal spisil te jtejklume, talik te ba ay te Jesuse. Te kꞌalal la yilike, la skꞌanbeyik pawor te yauk xlokꞌ bael ta ba slumalike.
MAT.9.1	Ta patil mo xan bael ta barko te Jesuse. Chaꞌkꞌax bael ta mar, chaꞌkꞌot xan te ba slumale. 
MAT.9.2	Ay jtul winik teꞌa te kꞌolbil xchial yok-skꞌabe xchoyojik tal ta kꞌabal-teꞌ ta stojol te Jesuse. Te kꞌalal la yil Jesus te tutꞌil xchꞌuunej yoꞌtanik te ya xlekuteswane, jich a yalbe te jchamele:
MAT.9.2	—Junuk awoꞌtan, jnichꞌan. Chꞌaybilix te amule —xchi.
MAT.9.3	Ay maestroetik yuꞌun te mantaliletik teꞌa la yal ta yoꞌtanik te ya stoybakꞌoptay te Diose. 
MAT.9.4	Te Jesuse la snaꞌ te tut ya yal ta yoꞌtanike. Jich a yalbe:
MAT.9.4	—¿Tut yuꞌun te ma tsaꞌamuk te tut ay ta awoꞌtanike? 
MAT.9.5	¿Tut a te lek ta alel ya awaꞌiyik ta stojol te jchamele? ¿Me jaꞌ wan wokol te “Chꞌaybilix amul” te ya kute? ¿O jaꞌ wokol ya awaꞌiyik te “Jajchan, beenan” teme ya kute? 
MAT.9.6	Jaꞌ tsꞌin to ya me kaꞌbeyex awilik te tutꞌil ay tulan yaꞌtel yichꞌoj ta xchꞌayel mulil ta balmilal te Nichꞌanile —xchi te Jesuse.
MAT.9.6	Sok jich a yalbe te machꞌa kꞌolbil xchial yok-skꞌabe:
MAT.9.6	—Jajchan choya bael te akꞌabal-teꞌe, baan ta ana —xyut.
MAT.9.7	Te machꞌa kꞌolbil xchial yok-skꞌabe jajch. Bajt ta sna. 
MAT.9.8	Kꞌalal la yilik te genteetike, xchiik yuꞌun. Lijk yalbeyik kola yal Dios yuꞌun te tutꞌil ay spoder aꞌbilik yuꞌun te genteetike.
MAT.9.9	Te Jesuse lokꞌ bael te ba jtejklume. Teꞌ kꞌo yil jtul winik a te jMateo sbiile. Teꞌ nakal te ba ya xtojot stojemal te tutike. Te Jesuse la skꞌopon:
MAT.9.9	—Laꞌ, tsꞌakliyaon —xyut.
MAT.9.9	Jajch bael te jMateoe. La sjoyin bael.
MAT.9.10	Te kꞌalal yipal ta weꞌel ta na te Jesuse sok te jnopojeletik yuꞌune, ay bayal te jkꞌan-tojemaltik sok jmulawiletik tal sjoyinik ta weꞌel te Jesuse sok te jnopojeletik yuꞌune. 
MAT.9.11	Te kꞌalal la yilik te fariseoetike te jich yipal ta spasele, la sjojkꞌobe te jnopojeletik yuꞌune:
MAT.9.11	—¿Tuꞌun te ya sjoyin ta weꞌel te jkꞌan-tojemaletik sok te jmulawiletik te maestro awuꞌunike? —xchiik.
MAT.9.12	Te kꞌalal la yaꞌi te Jesuse, jich a yal:
MAT.9.12	—Te machꞌatik lek ayike sok te machꞌatik bujtsꞌan kꞌinal ya yaꞌiyik sok te stiꞌbalulike, makꞌ xtuun yuꞌunik te jloktore. Jaꞌ nax puersa yuꞌunik jloktor te machꞌatik ayik ta chamele. 
MAT.9.13	Baan, nopaik te tut ya yal te Sjun Diose:
MAT.9.13	“Jaꞌ ya jkꞌan te ya xkꞌuxutaywanexe. Ma jaꞌuk ya jkꞌan te milbil jmajtane”, te xchie.
MAT.9.13	Ma jaꞌuk a tal kikꞌ te machꞌatik lek ta winikil ta skꞌopike. Jaꞌ a tal kikꞌ te jmulawiletike, jich me ya sujtes yoꞌtanik yuꞌun te smulike —xchi te Jesuse.
MAT.9.14	Te machꞌatik stsꞌakliyejik te Juan Akꞌ-ichꞌjaꞌe talik ta stojol te Jesuse. Jicha tal sjojkꞌobeyik:
MAT.9.14	—Joꞌotik y sok te fariseoetike ben ya jkom jweꞌeltik. ¿Tuꞌun tsꞌin te makꞌ skom sweꞌelik te jnopojeletik awuꞌune? —xchiik.
MAT.9.15	La yal te Jesuse:
MAT.9.15	—¿Me ya wan spas te ben triste ay te machꞌatik majanlanbil ta nupunele teme sjoyinej to sba sok te machꞌa ya xnujpune? Pero ya me sta yorail te ya xꞌikꞌot lokꞌel ta yolilik te machꞌa nujpunixe. Jaꞌ to me ya xlijk skom sweꞌelik a te jꞌil-nujpuneletike.
MAT.9.16	“Te pakꞌ te kꞌaꞌixe maꞌyuk machꞌa ya spakꞌan ta achꞌ pak, porke te achꞌ pakꞌe ya stsꞌuj. Jich ya xchꞌiꞌ xan te kꞌaꞌ pakꞌe, y ya xmukꞌub xan a te xchꞌiꞌemale. 
MAT.9.17	Ni ma spas ta pulel te achꞌ bino ta nujkul te kꞌaꞌixe. Teme jich ya yichꞌ pulele, ya me xchꞌiꞌ te nujukule. Jich ya me xchꞌay te binoe sok te nujkule. Por eso ya skꞌan te achꞌ nujkꞌul ya yichꞌ pulel a te achꞌ binoe. Jich ya xtuun ta xcheꞌbal a —xchi te Jesuse.
MAT.9.18	Te kꞌalal jich yipal ta yalel a te Jesuse, tal jtul juriyo winik te ay yaꞌtel ta statal yuꞌunike. La skejan sba ta yok sok la skꞌambe bayal pawor. Jich a yal:
MAT.9.18	—Te kantsil-nichꞌane jchamel to. Pero teme ya xtal akajanbe akꞌab tasjole, jich me ya xchaꞌkux xan —xchi.
MAT.9.19	Jajch bael te Jesuse, la sjoyin bael te winike sok te jnopojeletike. 
MAT.9.20	Jaꞌ tsꞌin to ay jtul ants te ayix lajchayeb jaꞌbil te ma xkom te xchamel ya yile. Tijilaj bael ta spat te Jesuse, la spikbe te skꞌuꞌ-spakꞌe. 
MAT.9.21	Yuꞌun jich a yal ta yoꞌtan: “Te jaꞌuk nax ya jpikbe te skꞌuꞌ-spakꞌe, ya xlekubon a”, xchi ta yoꞌtan.
MAT.9.22	Pero te Jesuse la sujtes sba, la skꞌeluy te antse. Jich a yalbe:
MAT.9.22	—Junuk awoꞌtan kantsil-nichꞌan. Te tutꞌil jich la achꞌuun ta awoꞌtane, jich kolatix —xchi. Mismo tiempo a kol te antse.
MAT.9.23	Te kꞌalal kꞌotix ta sna te statal-juriyoetik, te Jesuse la yil te machꞌatik chapalix sok yamayik ta skꞌintayel te machꞌa ya xmujke, sok te genteetik te xꞌawlajan ta yokꞌetayele. 
MAT.9.24	La yal te Jesuse:
MAT.9.24	—Lokꞌanik bael, yuꞌun te achꞌixe ma chamenuk. Wayal nax —xyut. Te genteetike la stseꞌlayik te Jesuse. 
MAT.9.25	Te kꞌalal la stikonix lokꞌel a te genteetike, och bael te Jesuse. La xchechbe skꞌab, jicha jajch te achꞌixe. 
MAT.9.26	Ta spꞌejel estado pujk skꞌoplal te tuti kꞌot ta pasel yuꞌun te Jesuse.
MAT.9.27	Te kꞌalal lokꞌ bael teꞌa te Jesuse, ay cheb choketik te la stsꞌakliyik bael. Lijk yawutayik:
MAT.9.27	—Kꞌuxutayaotik, jaꞌat te stsꞌumbalat te jDavide —xchiik.
MAT.9.28	Te kꞌalal ochix ta na a te Jesuse, tijilaj tal ta stojol te choketike. Te Jesuse la sjojkꞌobe:
MAT.9.28	—¿Me achꞌuunejik te tutꞌil ya xjuꞌ kuꞌune? —xchi.
MAT.9.28	La yalik:
MAT.9.28	—Jich Kajwal, jchꞌuunejtik —xchiik.
MAT.9.29	Te Jesuse la spikbe te sitike, sok jich a yalbe:
MAT.9.29	—Te tutꞌil jich xchꞌuunej awoꞌtanike jich me ya xkꞌot ta pasel —xchi. 
MAT.9.30	Jicha jam te sitike. Te Jesuse tulan a yaltalanbe bael:
MAT.9.30	—Ila me abaik, ma me machꞌa xꞌawalbeyik —xyut.
MAT.9.31	Pero kꞌalal a lokꞌik bael tsꞌin a, lijk yalik bael ta spꞌejel luwar te tuti spas te Jesuse.
MAT.9.32	Ay machꞌatik la yikꞌik tal ta stojol Jesus jtul winik te ay pukuj ta yoꞌtan te ma xlokꞌ skꞌop yuꞌune. 
MAT.9.33	Te kꞌalal lokꞌix bael te pukuj yuꞌun te Jesuse, lijk kꞌopojuk ta ora te winike. Te genteetike lijk aꞌabiyanuk yoꞌtanik yuꞌun. Jich a yalik:
MAT.9.33	—Ni maꞌyuk ba kilojtik ta Israel jich tutꞌil to —xchiik yuꞌun.
MAT.9.34	Pero te fariseoetike jich a yalik:
MAT.9.34	—Jaꞌ mero statal-pukuj. Jaꞌ yuꞌun ya xjuꞌ yuꞌun te ya slokꞌes te pukujetike —xchiik.
MAT.9.35	Te Jesuse la yokliy spisil te mukꞌul jtejklumetike sok te chꞌin kolonyaetike. Nojpeswan ta sinagogaetik ta jujun jtejklum. La yaltalanbe te lek achꞌ kꞌop yuꞌun te ya xlijkix ta mantal te Diose. Sok la slekuteslanbe tutikuk nax chamelil te ay ta stiꞌbalulike sok spisil te tutik kꞌux ta aꞌiyele. 
MAT.9.36	Te Jesuse, kꞌalal la yil te genteetike, la snaꞌbe yoꞌolil sbaik, yuꞌun jich kꞌoemik a yil te tutꞌil karneraetik te maꞌyuk jkanantawanej yuꞌunike sok te oꞌolsbaik te juju-kojt ayike. 
MAT.9.37	Jich a yalbe te jnopojeletik yuꞌune:
MAT.9.37	—Bayal me te kꞌajoje. Yan te jkꞌajojetike maꞌyuk bayal. 
MAT.9.38	Jaꞌ yuꞌun kꞌanbeyaik te yajwal kꞌajoje aꞌ stikon ta aꞌtel te jkꞌajojetike —xchi te Jesuse.
MAT.10.1	Te Jesuse la yikꞌ tal te lajchaytul jnopojeltik yuꞌune. La yakꞌtalanbe yichꞌ yaꞌtelik ta slokꞌesel pukujetik sok ta slekutesel spisil tutikuk nax chamelil sok te tutik kꞌux ta aꞌiyele. 
MAT.10.2	Jaꞌ sbiilik te lajchaytul jpuk-kꞌopetike: Te machꞌa naile jaꞌ te Simon te jPedro a kꞌot sbiile, sok te yijtsꞌine te jꞌAndres sbiile, sok te Jacobo sok te yijtsꞌin te Juan sbiile te xnichꞌnab Zebedeoe, 
MAT.10.3	sok Felipe, sok jBartolome, sok jTomas, sok jMateo te jkꞌan-tojemale, sok Jacobo te xnichꞌan Alfeoe, sok jLebeo te jTadeo a kꞌot sbiile, 
MAT.10.4	sok te Simone te ay ta skuenta te jkananistaetike, sok te Judas Iscariote te ta patil la yakꞌ entregal te Jesuse.
MAT.10.5	Te Jesuse la stikon bael te lajchaytulike sok la spas bael ta mantal:
MAT.10.5	—Ma me baanik te ba ay te ma israeluke, sok ma me ochanik te ba jtejklumetik yuꞌun te samariaetike. 
MAT.10.6	Teꞌ me xbaex a te ba ay te jꞌisraeletike porke jich kꞌoemik te tutꞌil karneraetik te chꞌayemike. 
MAT.10.7	Baanik, alaik bael: “Nopol ya xlijkix ta mantal te jTatik Diose”, xchaex me. 
MAT.10.8	Sok ya me alekutesik te machꞌatik ayik ta chamele, sok ya me akusesik te machꞌa chamene. Sok ya me achꞌaybe xchamel te jkꞌaꞌel-chameletike, sok ya me alokꞌesik te pukujetike. Te jaꞌexe majtan me la ataik te apoderike. Ma me xꞌakꞌan atojolik a, majtan me xꞌawakꞌik jil euk.
MAT.10.9	“Ma me xꞌawichꞌ atakꞌinik, ni oro, ni plata, ni kobre. 
MAT.10.10	Sok ma me xꞌawichꞌ amoralik, ni ajel-kꞌuꞌ-pakꞌik, ni ajel-wawik, ni anabateꞌik. Te machꞌatik ya xꞌaꞌtejike jich me ya sta sweꞌelik a.
MAT.10.11	“Kꞌalal ya xkꞌoex te ba jtejklum sok ta kolonyaetik, leaik te machꞌa lek yoꞌtane. Teꞌ xꞌainex a te ba snae jaꞌ to teme lokꞌex baele. 
MAT.10.12	Kꞌalal xꞌochex ta snae, patbeya me yoꞌtan te yajwal nae. 
MAT.10.13	Teme lek a yaꞌiy te yajwal nae, ben bujtsꞌan kꞌinal ya xkꞌot yuꞌun. Yan teme ma lek a yaꞌiye, ya me sujt tal ta akuentaik te bujtsꞌan kꞌinal te ya awalbeyike. 
MAT.10.14	Teme maꞌ skꞌan a snajkanexe, sok teme maꞌ skꞌan a yaꞌiybeyex sluwar te akꞌopike, lokꞌanik tel te ba snae, o lokꞌanik bael te ba jtejklume. Tijtina jilel te stanil awokike. 
MAT.10.15	Jamal ya kalbeyex te tut ora ya sta yorail yuꞌun Dios te ya yilbe yaꞌtelik spisil te genteetike, te kastigo ya yichꞌ te jtejklum me to mas tulan ke te ya yichꞌ te jtejklum Sodoma sok Gomorrae.
MAT.10.16	“Ilawilik ya jtikonex bael jich tutꞌil karnera ta yolil te genteetike te pajal sok jweꞌawal teꞌtikil tsꞌiꞌetik ta atojolike. Pꞌijanik me jich tutꞌil pꞌij te chane. Sok manso me xꞌawakꞌ abaik ta stojol te genteetike jich tutꞌil manso te palomae. 
MAT.10.17	Ila me abaik yuꞌun te genteetike, yuꞌun ya me yakꞌex ta skꞌab te juꞌeletike, sok ya me awichꞌik majel ta sinagogaetik, 
MAT.10.18	sok ya me yikꞌelex bael ta stojol juꞌeletik sok ta sit gobierno ta skaj te achꞌuunejikone. Jich me testigo ya xkꞌoex kuꞌun te stojolik sok ta stojol te machꞌa ma snaꞌbeyik sba te Diose. 
MAT.10.19	Pero te kꞌalal ya stekꞌanelex ta skuenta te juꞌeletike, ma me yajtaluk awoꞌtanik te tutꞌil ya skꞌan ya ajakꞌbeyik te skꞌopike sok te tut ya skꞌan xkꞌo awalike. Jich te tut ora ya xkꞌopojexe, Dios me ya yaꞌbeyex xꞌawalik te tut ya awalike. 
MAT.10.20	Jich te tut ya awale ma jaꞌukat akꞌop, jaꞌ ya xkꞌopoj ta awoꞌtanik te Espíritu yuꞌun te jTatike.
MAT.10.21	“Ay me machꞌa ya xꞌakꞌot ta milel yuꞌun te machꞌa jun smeꞌ-stat soke. Sok ay me ya yakꞌ ta milel yal-xnichꞌan te tatile. Sok ay me alnichꞌanetik ya xlijk skontranin te smeꞌ-state sok ya me yakꞌik ta milel ekꞌa. 
MAT.10.22	Ya me spꞌajex spꞌejel te genteetike yuꞌun te achꞌuunejikone. Te machꞌa ya xkujch yuꞌun kꞌalal ta slajibal kꞌaale, ya me xkol. 
MAT.10.23	Te tut ora ya xlijk yilbajinex te jtejklume, ananik bael ta yan jtejklum. Jamal ya kalbeyex, ma to ba ya xjoypꞌe ta ilel awuꞌunik a te mukꞌul jtejklumetik ta Israel te ya xtal te Nichꞌanile.
MAT.10.24	“Ni jtuluk eskuelero te mukꞌ xan ay yuꞌun te yaj-maestroe. Sok ni jtuluk aj-aꞌtelil te mukꞌ xan yuꞌun te yajwale. 
MAT.10.25	Jich te eskueleroe teyuk me ya yaꞌiy a teme pajal ya xkꞌot sok te yaj-maestroe. Sok te aj-aꞌtelile teyuk me ya yaꞌiy a teme pajal ya xkꞌot sok te yajwale. Teme “Beelzebu” xchi jkꞌoplal te joꞌon te Ajwalilon awuꞌunike, jich me ya yalbeyex akꞌoplalik euk te jaꞌexe.
MAT.10.26	“Jaꞌ yuꞌun maꞌ me xiꞌanik yuꞌun te genteetike. Jich maꞌyuk tut nakꞌal te ma xchiknaje, sok maꞌyuk tut mukul te ma xꞌakꞌot ta naꞌel sluwarile. 
MAT.10.27	Te tut ya kalbeyex awaꞌiyik ta ijkꞌal kꞌinale jaꞌ me ya awalik ta sakil kꞌinal. Sok te tut ya kalbeyex ta mukule, jaꞌ me ya awalik ta jamal, jich kꞌoem te tutꞌil tekꞌelex ta tulan kꞌop ta jol na. 
MAT.10.28	Ma me xiꞌanik yuꞌun te machꞌa ya skꞌan smilbeyex te atiꞌbalulike, pero ma xjuꞌ yuꞌunik te ya smilbeyex stukel te achꞌulelike. Jaꞌ me xꞌaxiꞌik te machꞌa ya xjuꞌ yuꞌun te ya yakꞌex ta lajel sok te atiꞌbalulike sok achꞌulel te ba kꞌakꞌ te max tupꞌ sbajtel kꞌinale.
MAT.10.29	“¿Ma wan junuk peso stojol ta chonel ta merkado te chaꞌkojt chꞌin mutetike? Pero ni jkojtuk ma xjuꞌ ya xcham teme ma jichuk skꞌan yoꞌtan te jTatike. 
MAT.10.30	Sok te jaꞌexe asta te stsotsil ajolike yajtaye ta juju-lijk.
MAT.10.31	“Jaꞌ yuꞌun ma me xiꞌanik. Te jaꞌexe mas tulan akꞌoplalik ta yoꞌtan Dios te tutꞌil ay skꞌoplal bayal ta jkojt te chꞌin mutetike.
MAT.10.32	“Spisil te machꞌa ya yal ta jamal ta stojol genteetik te joꞌon Yajwalone, jichon euk jamal me ya kal ta stojol te jTat te ay ta chꞌulchane te tutꞌil ay ta jkuentae. 
MAT.10.33	Yan te machꞌa ma jamaluk ya yalon ta stojol te genteetike, jichon euk te joꞌone ma jamaluk ya kal ta stojol jTat te ay ta chꞌulchan.
MAT.10.34	“Ma me xꞌakuyik te tal kakꞌ bujtsꞌanejuk kꞌinal ta balmilal. Ma jaꞌuk talemon yuꞌun. Tal kakꞌ lijkuk kꞌop. 
MAT.10.35	Te winike ya skontrain te state, te antse ya skontrain te smeꞌe, te alibale ya skontrain te smeꞌ-yalibe. 
MAT.10.36	Yuꞌun jaꞌ skontra ya xkꞌot te machꞌatik ay yuꞌun ta snae.
MAT.10.37	“Te machꞌa ben kꞌux ta yoꞌtan te smeꞌ-state teme ma jichuk kꞌuxon ta yoꞌtane ma snujpꞌuk te kuꞌun ya xkꞌote. Sok te machꞌa ben kꞌux ta yoꞌtan te yuntikile teme ma jichuk kꞌuxukon ta yoꞌtane, ma snujpꞌuk te kuꞌun ya xkꞌote. 
MAT.10.38	Sok te machꞌa ma skꞌan ya skuch skrus kꞌoem te ya stsꞌakliyone, ma spas te kuꞌun ya xkꞌote. 
MAT.10.39	Te machꞌa ya xkꞌuxutay sba sok te xkuxlejale, ya me xchꞌay sok te xkuxlejale. Yan te machꞌa ya xchꞌay xkꞌuxlejal teme joꞌon ta kaje, ya me xkuxuyin stukel.
MAT.10.40	“Te machꞌa ya yikꞌex ta snae, joꞌon a yikꞌonix ta sna euk. Sok te machꞌa ya yikꞌon ta snae, jaꞌ la yikꞌix ta sna euk te machꞌa stikonejon tale. 
MAT.10.41	Te machꞌa ya yikꞌ ta sna jtul jꞌalwanej skaj te jaꞌ jꞌalwanej yuꞌun te Diose, pajal me smajtan ya yichꞌ sok te jꞌalwaneje. Sok te machꞌa ya yikꞌ ta sna te machꞌa lek ta winikile, pajal me smajtan ya yichꞌ sok te machꞌa lek ta winikile. 
MAT.10.42	Sok te machꞌa ya yaꞌbey junuk tasa sikil jaꞌ te machꞌatik chꞌin yakꞌoj sbaik skaj te jnopojel kuꞌune, jamal ya kalbeyex, ay me smajtan ya yichꞌ —xchi te Jesuse.
MAT.11.1	Te kꞌalal laj yoꞌtan te Jesuse ta spasel mantal te lajchaytul jnopojeletik yuꞌune, jajch bael teꞌa. Ba pꞌijuteswanuk sok ba yal skꞌop Dios te ba jtejklumetik teꞌa.
MAT.11.2	Te Juane, te ayix ta prexo ae, la yaꞌibe sluwaril te tut yipal ta spasel te Cristoe. Jich a stikon bael jnopojeletik yuꞌun ba sjojkꞌobe tal sluwaril te Jesuse. 
MAT.11.3	Jicha kꞌo sjojkꞌobe ta stojol:
MAT.11.3	—¿Me jaꞌat te Cristoat te ya xtale? ¿O ay to yan te ya jmalitik xtale? —xchiik.
MAT.11.4	Te Jesus la yaltalanbe:
MAT.11.4	—Baanik, baan albeyaik te Juane te tut la awilike sok te tut la awaꞌibeyik sluwarile. 
MAT.11.5	Albeyaik te yipal ta jamel sit te choketike sok te yipal ta lekubel te koxoetike, sok yipal ta lekubel stiꞌbalulik te kꞌaꞌel-chameletike, sok yipal ta jamel xchikin te machꞌatik ma xyaꞌiy kꞌope, sok yipal ta chaꞌkuxel te machꞌatik chamenikixe, sok yipalix ta albeyel sluwaril te meꞌbaꞌetik te tutꞌil ayix skolelike. 
MAT.11.6	Ben tsaꞌam slekil te machꞌa makꞌ xcheꞌbaj yoꞌtan kuꞌune —xyut bael te Jesuse.
MAT.11.7	Te kꞌalal bajtikix ae, te Jesuse lijk yalbe yaꞌiyik te genteetike te tutꞌil ay te Juane. Jich a yal:
MAT.11.7	—¿Tut xkꞌo awilik tal te ba tꞌantꞌan luware? ¿Me jaꞌ xkꞌo awilik tal te jalal te ya xtijulanot yuꞌun te ikꞌe? 
MAT.11.8	Teme ma jaꞌuke, ¿tut xkꞌo awilik tal tem jichte? ¿O jaꞌ xkꞌo awilik tal te jtul winik te ben tsaꞌam skꞌuꞌ-spakꞌ slapoje? Ya anaꞌik te jaꞌexe te machꞌa ben tsaꞌam skꞌuꞌ-spakꞌ ya slape ay ta sna rey stukelik. 
MAT.11.9	¿Tut a te xkꞌo awilik tal? ¿Meꞌn jaꞌ wan xkꞌo awilik tul jꞌalwanej yuꞌun Dios? Jicha nix a. Sok ya kalbeyex te mas tulan yaꞌtel te tutꞌil jꞌalwanej yuꞌun te Diose. 
MAT.11.10	Yuꞌun jaꞌa nix a te Juan te tsꞌibabil jilel skꞌoplal ta Sjun te Diose:
MAT.11.10	“Ya me jnalates bael ta atojol jtul jꞌalwanej kuꞌun, yuꞌun ya me xchapbeyat abe, xchi me.
MAT.11.11	Jamal ya kalbeyex: Ta spisilik te winketike te kꞌaxix ta balmilale maꞌyuk jtuluk te pajal yaꞌtel sok te Juan Akꞌichꞌjaꞌe. Pero te machꞌa chꞌin ay teꞌa te ba ay ta mantal te Diose, jaꞌ me mukꞌ ay yuꞌun te Juane.
MAT.11.12	“Jaꞌ to te kꞌalal tal te Juan Akꞌichꞌjaꞌe asta ora to, sok sfuersa lijkix ta pasaw ta mantal te Diose. Te genteetik sok yipik ya sten sbaik ochel. 
MAT.11.13	Spisil te jꞌalwanejetik yuꞌun te Diose sok te mantaliletik yuꞌun te jMoises la yalik te tutꞌil ya xtal te machꞌa ya xmantalaje, jaꞌ to kꞌalal tal te Juane. 
MAT.11.14	Sok te yauk xchꞌuun awoꞌtanik te jaꞌexe, te jꞌElias te jtul jꞌalwanej yuꞌun Dios te ya amaliyik xtale, jaꞌix te Juane. 
MAT.11.15	Te machꞌa ay xchikine, aꞌ me yaꞌibeyik sluwaril ta lek.
MAT.11.16	“¿Tut ya jpajtik a te genteetik te kuxulik ta ora to? Jaꞌ pajalik sok te untik te ya snajkan sbaik ta tajmal ta parke. Jich ya yawutayik te sjoꞌtake: 
MAT.11.17	“La kokꞌesintik kamaytik, maꞌ ajkꞌotajex yuꞌun. La jkꞌayojintik te ben triste kꞌayojetik, maꞌ okꞌex yuꞌun”, te xchiike.
MAT.11.18	“Jich te kꞌalal tal te Juane ma weꞌ-uchꞌa ta lek. “Ay pukuj ta yoꞌtan”, xaꞌex yuꞌun. 
MAT.11.19	Teꞌ nax a tal te Nichꞌanile te ya xweꞌ-xꞌuchꞌae. Jich ya awalik te toj ip xweꞌ-xꞌuchꞌa, sok te ya sjoyin jmulawiletik sok jkꞌan-tojemaletik. Yan te spꞌijil yoꞌtan te Diose jaꞌ ya xchiknaj ta skuenta te tut ya yakꞌ kꞌotuk ta pasele —xchi te Jesuse.
MAT.11.20	Te Jesuse lijk yalbe skꞌoplal te jtejklumetik te ba spasoj bayal smilagroe, pero te gentee ma sujtes yoꞌtanik yuꞌun te smulike. Jich a yal:
MAT.11.21	—Te jaꞌat jtejklum Corazin, oꞌol me abaik. Sok te jaꞌat jtejkꞌum Betsaida, oꞌol me abaik euk. Te teꞌuk a yichꞌ pasel a te milagroetik te ba jtejklum Sidon jich tutꞌil te la yichꞌ pasel ta akuentaike, ora me la sujtes yoꞌtanik yuꞌun smulik te jichuke. La me slapik pakꞌ te ya xchꞌixtawane sok la me snajkꞌan sbaik ta tan yuꞌun yajtal yoꞌtanik yuꞌun smulik. 
MAT.11.22	Pero ya kalbeyex: Tulan me kastigo ya yichꞌ te jtejklum Corazin sok te jtejklum Betsaida te tut ora ya xꞌilbot yaꞌtelik yuꞌun Dios te genteetike. Yan te jtejklum Tiro sok Sidon ma sta jich kastigo ya yichꞌ stukelik. 
MAT.11.23	Y jaꞌat jtejklum Capernaum, akuyojik te aꞌbilex ta jkuenta ya kꞌoex ta chꞌulchane. Jaꞌ tsꞌin to ya me awichꞌik chꞌojel ochel kꞌalal ta infierno. Te teꞌuk la yichꞌ pasel a te milagroetike te ba ay jtejklum Sodomae jich tutꞌil te la yichꞌ pasel ta awolilike, chikan to ta balmilal ta ora to te jichuke. 
MAT.11.24	Ya kalbeyex te tulan me kastigo ya yichꞌ te jtejklum Capernaum te tut ora Dios ya yilbe yaꞌtelik spisil genteetike. Yan te jtejklum Sodoma ma sta jich kastigo ya yichꞌ stukel —xchi te Jesuse.
MAT.11.25	Jich yorail a te la yal te Jesuse:
MAT.11.25	—Tat te yajwalat te chꞌulchan sok te balmilale, ben bayal slekil awoꞌtan te jaꞌ la awaꞌbe snaꞌik sluwaril spisil te machꞌatik chꞌin ayike, te ma jaꞌuk la awakꞌbe snaꞌik sluwaril te machꞌatik ay spꞌijilike sok te ya snaꞌik kꞌinale. 
MAT.11.26	Jich Tat te jich a skꞌan awoꞌtan atukele —xchi.
MAT.11.27	Sok la yal xan:
MAT.11.27	—Te jTate yakꞌojbon ta jkꞌab spisil te tutik aye. Maꞌyuk machꞌa ya snaꞌbon jba joꞌon te Nichꞌanilone, jaꞌ nax ya snaꞌbon jba te jTate. Sok maꞌyuk machꞌa ya snaꞌbe sba te jTate, joꞌon nax jtukel te ya jnaꞌbe sbae, sok euk te machꞌa jayeb ya kaꞌbe snaꞌbeyik sbae. 
MAT.11.28	Laꞌik me ta jtojol ta apisilik jaꞌex te lubenex yuꞌun te tulan aꞌtele sok te ijkatsejele. Joꞌon ya kaꞌbeyex akux awoꞌtanik. 
MAT.11.29	Akꞌa ta anukꞌik te jyukue y nopbikon koꞌtan, joꞌon te lek koꞌtan sok te chꞌin kakꞌoj jbae. Jich me ya xkux te awoꞌtanike. 
MAT.11.30	Jich te yuku kuꞌune ma wokoluk ta kuchel stukel. Sok ma aluk ta kuchel ta ijkatsil kuꞌune —xchi te Jesuse.
MAT.12.1	Jich yorail a te Jesus sok te jnopojeletik yuꞌune beenik kꞌaxel ta yol triwualtik ta skꞌaalel kuxo-oꞌtan ae. Te jnopojeletike wiꞌnajik. Jich a lijk skꞌoktalanbeyik sjol te triwue sok la xkꞌuxbeyik te sbakꞌe. 
MAT.12.2	Te fariseoetike la yilik te tut yipalik ta spasele sok jich a yalbeyik te Jesuse:
MAT.12.2	—Ilawil te jnopojeletik awuꞌune. Yipalik ta spasel te tut ma spas ta pasel ta skꞌaalel kuxo-oꞌtane —xchiik.
MAT.12.3	La yal te Jesuse:
MAT.12.3	—¿Ma wan awilojuk ta Sjun Dios te tut la spas te jDavid te kꞌalal ay ta wiꞌnal sok te sjoꞌtake? 
MAT.12.4	Och ta templo yuꞌun te Diose sok la sweꞌik te chꞌul waj te pachal ta stojol te Diose. Pero ma spas ya sweꞌik te chꞌul waje, jaꞌ nax ya spas ya sweꞌik stukel te saserdoteetike. 
MAT.12.5	¿O maꞌyuk awilojik te mantaliletik yuꞌun te jMoisese, te tutꞌil makꞌ skux yoꞌtanik yuꞌun yaꞌtel ta templo ta skꞌaalel kuxo-oꞌtane te saserdoteetike, sok maꞌyuk ta mulil yuꞌun? 
MAT.12.6	Ya kalbeyex te liꞌay to te tut mas mukꞌ yuꞌun te temploe. 
MAT.12.7	Te jaꞌexe ma anaꞌojbeyikuk sluwaril te tut tsꞌibabil ta Sjun te Diose:
MAT.12.7	“Jaꞌ ya jkꞌan te ya xkꞌuxutaywanexe. Ma jaꞌuk ya jkꞌan te milbil majtane”, xchi me.
MAT.12.7	Te yuꞌunuk ya anaꞌbeyik sluwarile, makꞌ ya alebeyik smul te machꞌatik maꞌyuk smulik te jichuke. 
MAT.12.8	Jich te Nichꞌanile, jaꞌ ajwalil yuꞌun te skꞌaalel kuxo-oꞌtane —xchi te Jesuse.
MAT.12.9	Jich a kꞌax bael te Jesuse. Kꞌot te ba sinagoga yuꞌunike. 
MAT.12.10	Ay jtul winik teꞌa te makꞌ snik sba te skꞌabe. Ay machꞌatik yipalik ta smaliyel te tut ya spas te Jesuse. Sok la sjojkꞌobeyik:
MAT.12.10	—¿Me ya wan spas ta lekutesel jchameletik ta skꞌaalel te kuxo-oꞌtane? —xchiik.
MAT.12.11	Te Jesuse la yalbe:
MAT.12.11	—¿Tut xchaex te jaꞌexe? Teme chꞌay koel ta chꞌen kojtuk te akarnerae ta skꞌaalel te kuxo-oꞌtane, ¿me makꞌ wan xba alokꞌesik? 
MAT.12.12	Te jtul winike mas tulan skꞌoplal stukel ke te jkojt karnerae. Jaꞌ yuꞌun ya spas ta pasel te tut lek ta skꞌaalel te kuxo-oꞌtane —xchi te Jesuse. 
MAT.12.13	Jich a yalbe te winike:
MAT.12.13	—Jacha te akꞌabe —xyut.
MAT.12.13	Te kꞌalal la xjach te skꞌabe, jicha lekub. Pajal a kꞌot sok te jchꞌix xan skaꞌbe. 
MAT.12.14	Jich te fariseoetike lokꞌik bael, ba snopik te tut ya yut ya smilik te Jesuse.
MAT.12.15	Kꞌalal la yaꞌibe sluwaril te Jesuse, lok bael teꞌa. Bayal genteetik la stsꞌakliyik bael. Te Jesuse la slekutes spisil chameletik. 
MAT.12.16	Sok la yalbe mantal te genteetike te makꞌ ya spukbeyik skꞌoplale. 
MAT.12.17	Jich a yal skuenta yuꞌun jich ya xkꞌot ta pasel te tut la yalbe jilel skꞌoplal te namey jꞌalwanej yuꞌun Dios te jꞌIsaias sbiile te jich a yale:
MAT.12.18	“Teꞌ ay te kabat te tꞌujbil kuꞌune. Jaꞌ te kꞌux ya kaꞌi ta koꞌtan sok ben jun koꞌtan yuꞌun. Ya me kaꞌbe ta yoꞌtan te Espíritu kuꞌune. Jich me ya spuk ta alel ta stojol spisil nasionetik te tutꞌil toj ta pasele. 
MAT.12.19	Ma ba xꞌawun, makꞌ me stoy skꞌop, ma me xyakꞌ ta aꞌiyel sluwar skꞌop ta kayaetik. 
MAT.12.20	Makꞌ slajin skꞌasel te jalal te kꞌasbilixe. Sok ma slajin stupꞌel te xmechail kꞌakꞌ te kꞌun nax yipal ta tilele. Max laj yoꞌtan jaꞌ to teme la yakꞌix ta pasel te tut toj ta pasele, 
MAT.12.21	jaꞌ to teme yipinej yoꞌtanik spisil te nasionetike ta skuenta te abat kuꞌune”, xchi te Diose —xchi te jꞌIsaiase.
MAT.12.22	Ay a yikꞌik bael ta stojol Jesus jtul winik te ay pukuj ta yoꞌtane. Ma xlokꞌ skꞌop y chokuben yuꞌun. Te Jesuse la slekutes. Jicha kꞌopoj te winike sok la yil kꞌinal. 
MAT.12.23	Spisil te genteetike cham a yaꞌiyik. Jich a lijk yalik:
MAT.12.23	—¿Me jaꞌ wan te stsꞌumbal jDavid te ya jmalitike? —xchiik.
MAT.12.24	Te kꞌalal la yaꞌiybeyik sluwaril te fariseoetike, jich a yalik yuꞌun:
MAT.12.24	—Te winik to jaꞌ ay ta skuenta Beelzebu te mero statal-pukuj. Jicha ya slokꞌes te pukujetike —xchiik.
MAT.12.25	Te Jesuse la snaꞌ te tut ya yal ta yoꞌtanike. Jich a yaltalanbe:
MAT.12.25	—Te machꞌatik jtul nax rey ay yuꞌunike, teme ya xat sbaike sok teme ya slijk skontrain sbaike, te me ya sjim sbaik ta spisilik a. Jaꞌ jich euk te machꞌatik jun nax jtejklum ayike, o te machꞌatik jun nax na ayike, teme ya xat sbaike, ma xjalajik ta balmilal yuꞌun. 
MAT.12.26	Jaꞌ jich euk, ¿me ya wan xjuꞌ ya slokꞌes sba stukel te pukuje? Teme jich ya spase, stukel nax ya skontrain sba abi. ¿Tutꞌil kꞌan jalajuk ta aꞌtel teme jiche? 
MAT.12.27	Te jaꞌexe ya awalik ta skuenta Beelzebu te ya jlokꞌes pukujetike. Teme jich te tut ya awalike, ¿machꞌa ta skuenta te ya slokꞌes pukujetik te jnopojeletik awuꞌunike? Teꞌ chikan a te ma jichuk te tut ya awalike. 
MAT.12.28	Pero te joꞌone ya jlokꞌes pukujetik ta skuenta te Espíritu yuꞌun te Diose. Teꞌ chikanix ta ilel ta jamal a te lijkix ta mantal ta awolilik te Diose.
MAT.12.29	“Jich teme ay machꞌa yoꞌtanuk ya skꞌan yochintaybe sna te kꞌakꞌal winike teme ya skꞌan yichꞌbe bael te tut ay yuꞌune, jaꞌ nail ya xchukbe te yok-skꞌabe. Jich me ya xjuꞌ ya yelkꞌan bael te stutik yuꞌune.
MAT.12.30	“Te machꞌa ma junuk yoꞌtan kuꞌune, yuꞌun nanix skontraon abi. Te machꞌa makꞌ sjoyinon ta tsobawe, ja jimaw abi.
MAT.12.31	“Jaꞌ yuꞌun ya kalbeyex te ya xjuꞌ ya spasbot perdon yuꞌun spisil smulik te ya spas te genteetike sok spisil stoyba-kꞌopik te ya xlokꞌ ta stiꞌike. Yan teme ya stoyba-kꞌoptayik te Chꞌul Espiritue, ma xjuꞌ ya spasbot perdon yuꞌun stukel. 
MAT.12.32	Teme ay machꞌa ya skontra-kꞌoptay te Nichꞌanile, ya xjuꞌ ya spasbot perdon yuꞌun. Yan te machꞌa ya skontra-kꞌoptay te Chꞌul Espiritue ma xjuꞌ ya spasbot perdon yuꞌun stukel te jayeb kꞌaal kuxul liꞌ ba balmilale ni jaꞌuk ta patil ni ta sbajtel kꞌinal.
MAT.12.33	“Chapaik lek te teꞌe, jich me lek te sit ya yakꞌ. Yan teme ma chapbiluk leke, ma tsaꞌamuk sit ya yakꞌ. Jich te teꞌe ya anaꞌbeytik sba ta skuenta te site. 
MAT.12.34	Te jaꞌexe pajalex sok stsꞌumbal tiꞌawal chanetik. ¿Tutꞌil kꞌan lekuk te akꞌopike te ma tsaꞌamuk te awoꞌtanike? Te tut nojel ta koꞌtantike ya xchiknaj ta jkꞌoptik. 
MAT.12.35	Te machꞌa lek te yoꞌtane lek te tut ya yal lokꞌel ta stiꞌe. Yan te machꞌa ma tsaꞌamuk te yoꞌtane ma lekuk te tut ya yal lokꞌel ta stiꞌe. 
MAT.12.36	Sok ya kalbeyex awaꞌiyik, spisil ta jpꞌal kꞌop te ma xtuun te yaloj ta stiꞌ te genteetike ya me xjojkꞌobot te tut ora ya sta yorail yuꞌun Dios te ya xꞌilbot yaꞌtelike. 
MAT.12.37	Jaꞌ chikan te tuti awalojik ta juju-tul ta balmilale teme ya xjilex ta libre yuꞌun, o teme ya xbaex ta kastigo yuꞌune —xchi te Jesuse.
MAT.12.38	Ay fariseoetik sok maestroetik yuꞌun te mantaliletike la yalbeyik te Jesuse:
MAT.12.38	—Maestro ya jkꞌantik te yauk awaꞌbotik kiltik seña milagro —xchiik.
MAT.12.39	La sjakꞌ te Jesuse:
MAT.12.39	—Te genteetik to ma tsaꞌamuk yoꞌtanik sok ma junuk yoꞌtanik ta stojol Dios. Jaꞌ nax ya skꞌan yilik seña milagro. Pero ma xꞌaꞌbot yilik. Jaꞌ seña ta stojolik kꞌoem te Jonas te antibo jꞌalwanej yuꞌun te Diose. 
MAT.12.40	Jich te Jonase anin ta xchꞌujt mukꞌul chay oxeꞌ kꞌaal sok oxeꞌ ajkꞌubal. Jaꞌ jich euk te Nichꞌanile ya me xmujk oxeꞌ kꞌaal sok oxeꞌ ajkꞌubal.
MAT.12.41	“Te kꞌalal ya sta yorail ya xꞌilbot yaꞌtelik te genteetik te kuxulik te ora to, teꞌ me ayik euk te jniniveetike. Jaꞌ me ya yalbeyik smulik kꞌoem, yuꞌun te jniniveetike la sujtes yoꞌtanik yuꞌun smulik te kꞌalal albot yaꞌiyik skꞌop Dios yuꞌun te Jonase. 
MAT.12.42	Sok teꞌ me ay euk te ants te ay ta reyil ta nasion ta stojil sur. Jaꞌ me ya yalbe smulik kꞌoem euk te machꞌatik kuxulik ta balmilal te ora to. Porke lom jakal a tal te antse yuꞌun tal yaꞌi bael tut ay spꞌijil te Salomone. Te machꞌa liꞌ ay te ora to jaꞌ mas mukꞌ ay yuꞌun te Salomone.
MAT.12.43	“Kꞌalal ya xlokꞌ ta yoꞌtan gente te pukuje, ya xbeen ta takin kꞌinal yuꞌun ya sle ba ya xkux yoꞌtan. Teme maꞌ stae, ya snop ta yoꞌtan: 
MAT.12.44	“Ya sujton bael ta jna te ba lokꞌon tale”, xchi. Te kꞌalal sujt bael teꞌae, jochol ya xkꞌo stabey te yoꞌtan te gentee, jich tutꞌil na te lek mesbil sok lek chapbile. 
MAT.12.45	Jich ya xba sle xan tal jukeb xan sjoy te kꞌax ma tsaꞌamuk yaꞌtelik. Spisilik ya xꞌoch snaimbey yoꞌtan te gentee. Kꞌax ma tsaꞌamuk ya sujt te gentee tutꞌil te nail toe. Jich me ya xkꞌot te genteetik te kuxulik ta balmilal te ora to te ma tsaꞌamuk yoꞌtanike —xchi te Jesuse.
MAT.12.46	Te Jesuse yipal to ta kꞌop ta stojol a te bayal genteetike te tal te smeꞌe sok te yijtsꞌinabe. Tekꞌatik jul ta amakꞌ, ya skꞌan ya skꞌoponik te Jesuse. 
MAT.12.47	Ay machꞌa ba yalbe te Jesuse:
MAT.12.47	—Te ameꞌ sok te awijtsꞌinabe tekꞌatik ta amakꞌ. Ya skꞌan skꞌoponat —xchi.
MAT.12.48	Te Jesuse la yalbe te machꞌa ba yale:
MAT.12.48	—¿Machꞌa a te jmeꞌe sok te kijtsꞌinab ya awale? —xchi. 
MAT.12.49	Jich a yakꞌ ta ilel ta skꞌab te jnopojeletik yuꞌune sok la yal:
MAT.12.49	—Jaꞌ to jaꞌ jmeꞌ sok jaꞌ kitsꞌinab ta spisilik. 
MAT.12.50	Porke machꞌauk a te ya spas te tut ya skꞌan yoꞌtan te jTat te ay ta chꞌulchane, jaꞌ kitsꞌinab sok jaꞌ jmeꞌ kꞌoem —xchi te Jesuse.
MAT.13.1	Mismo kꞌaal a te lokꞌ bael ta na te Jesuse kꞌo snajkan sba ta tiꞌmar. 
MAT.13.2	Bayal genteetik la stsob sbaik tal ta stojol te ba aye. Te Jesuse mo ta barko, kꞌo snajkan sba. Yan te genteetike tekꞌatik ta tiꞌmar stukelik. 
MAT.13.3	Te Jesuse bayal tuti lijk yaltalanbe ta seña-kꞌop. Jich a yal:
MAT.13.3	—Ay jtul winik lokꞌ bael ta tsꞌunbajel. 
MAT.13.4	Te kꞌalal lijk ta yawel te stsꞌunube ay pꞌekajtik kꞌoel ta be. Tal te teꞌtikil mutetike, la sweꞌik bael te tsꞌunubile. 
MAT.13.5	Ay a kꞌot ta yolil tonetik te ba maꞌyuk lek slumile. Te tsꞌunubile chꞌij tal ta ora yuꞌun ma pimuk lek te slumile. 
MAT.13.6	Te kꞌalal kꞌuxub tal te kꞌajkꞌale, chikꞌot yuꞌun, porke ma ismajemuk lek. Jicha takej. 
MAT.13.7	Sok ay a kꞌot ta yolil chꞌixetik te tsꞌunubile. Chꞌi moel te chꞌixetike, la stenik te tsꞌunubile. 
MAT.13.8	Pero ay a kꞌot ta lekil lum. Lek a kꞌot te yijkatse. Te pꞌej nax tsꞌunubil ay a yakꞌ ta sien ta pꞌej te sbakꞌe, ye yane la yakꞌ sesenta ta pꞌej, y te yane treinta ta pꞌej. 
MAT.13.9	Te machꞌa ay xchikine a me yaꞌibe sluwar —xchi te Jesuse.
MAT.13.10	Te jnopojeletike tijilajik tal ochel te ba ay te Jesuse. La sjojkꞌobeyik:
MAT.13.10	—¿Tut yuꞌun te ya akꞌopon ta seña-kꞌop te genteetike? —xchiik.
MAT.13.11	Te Jesuse la yaltalanbe:
MAT.13.11	—Te jaꞌexe Dios me ya yaꞌbeyex anaꞌik sluwar te tutꞌil ay ta ajwalinel te Diose, te maꞌyuk ta naꞌel ta nail toe. Yan te yanetike ma xꞌaꞌbot snaꞌbeyik sluwaril stukel. 
MAT.13.12	Jich te machꞌa ay tut ay yuꞌune, ya xꞌaꞌbot xan soy, jich me bayal tut ay yuꞌun ya xkꞌot. Yan te machꞌa maꞌyuk tut ay yuꞌune, ya xpojbot te tut ay yichꞌoj chꞌinuke. 
MAT.13.13	Jaꞌ sluwar te ya jkꞌopon ta seña-kꞌope. Yuꞌun ya yilik ta sitik, pero ma snaꞌbeyik sluwaril te tut ya yilike. Sok ya yaꞌiyik ta xchikinik, pero ma xkꞌot ta yoꞌtanik.
MAT.13.14	Te tutꞌil jich ayike, teꞌ kꞌot ta pasel a te tuti tsꞌibabil yuꞌun te antibo jꞌalwanej Isaiase:
MAT.13.14	“Ya yaꞌiyik sluwar kꞌop ta xchikinik, pero maꞌyuk sluwaril ya xkꞌot ta yoꞌtanik. Ya yilik ta sitik, pero maꞌyuk skꞌoplal ya xkꞌot yuꞌunik. 
MAT.13.15	Yuꞌun kꞌax tulanix yoꞌtanik te gente to. Wokol ya xkꞌot ta xchikinik te kꞌope. Smutsꞌoj sitik yuꞌun ma skꞌan yilik ta sitik, sok ma skꞌan yaꞌibeyik sluwar kꞌop ta xchikinik, sok ma xkꞌot ta yoꞌtanik. Sok ma skꞌan sujtes yoꞌtanik ta jtojol, yuꞌun ma skꞌanik koltayel kuꞌun”, xchi te Diose.
MAT.13.16	“Yan te jaꞌexe ben me tsaꞌam alekilik, porke ya awilik kꞌinal ta asitik sok ya awaꞌiyik sluwar kꞌop ta achikinik. 
MAT.13.17	Jamal ya kalbeyex, bayal jꞌalwanejetik yuꞌun Dios sok bayal genteetik te lek yoꞌtanik ta stojole yoꞌtanuk la yilik te tut yipalex ta yilel te jaꞌexe, pero maꞌ yilik. Yoꞌtanuk lauk yaꞌibeyik sluwaril te tut ya awaꞌiyik sluwar te jaꞌexe, pero maꞌ yaꞌibeyik sluwar stukel.
MAT.13.18	“Aꞌibeya awaꞌiyik sluwar te tut sluwar te seña-kꞌop la kalbeyexe te machꞌa bajt ta awale. 
MAT.13.19	Te machꞌatik ya yaꞌiybe sluwaril te tutꞌil ay ta ajwalinel te Diose sok te ma xkꞌot ta yoꞌtanike, jich kꞌoemik te tutꞌil tsꞌunubil te kꞌot ta bee. Ya xtal te pukuje, ya slokꞌesbey ta yoꞌtanik te skꞌop Dios te tsꞌunbot ta yoꞌtanike. 
MAT.13.20	Te tsꞌunubil te kꞌot ta yolil tonetik pajal kꞌoem sok te machꞌatik ya yaꞌiyik te skꞌop Dios y ben gusto ya skꞌanik. 
MAT.13.21	Pero komo ma bayaluk ismajem ta yoꞌtanik te skꞌop Diose, jich ma xjalajik. Jaꞌ yuꞌun teme ya xkꞌax swokolik o teme ya xtal ilbajinel ta skꞌaj te skꞌop Diose, ora ya xchꞌay te xchꞌuuunel yoꞌtanik yuꞌun. 
MAT.13.22	Te tsꞌunubil te kꞌot ta yolil chꞌixetik pajal kꞌoem sok te machꞌatik ya yaꞌiyik te skꞌop Diose, pero te tutik skuenta balmilal jaꞌ ya smak sbaik a. Te slekil te kꞌulejalile jaꞌ ya xloꞌlaylanot yuꞌun. Spisil to ya xkꞌot ta skuentaik ya smuk te skꞌop Diose, jich ma xyakꞌ sitinuk. 
MAT.13.23	Pero ay machꞌatik ya yaꞌiybe sluwaril sok te ya xkꞌot ta yoꞌtanike, jich kꞌoemik te tutꞌil tsꞌunubil te kꞌot ta lekil lume. Jich me lek ya yakꞌ sit stukel. Ay machꞌa jich a kꞌot tutꞌil mitsꞌojel te pꞌej nax tsꞌunubil ya yakꞌ sien ta pꞌej te site, sok ay ya yakꞌ ta sesenta, sok ay ya yakꞌ ta treinta —xchi te Jesuse.
MAT.13.24	Te Jesuse lijk yalbe yaꞌiyik yan seña kꞌop. Jich a yal:
MAT.13.24	—Te tutꞌil ya xkꞌot ta ajwalinel te Diose, jachik tutꞌil jtul winik te la stsꞌun lekil stsꞌunubil ta slume. 
MAT.13.25	Pero te kꞌalal wayajtikix ae, tal te skontrae. Och stsꞌun te ak te ma tsaꞌamuke te ta yolil triwue. Yo bajt. 
MAT.13.26	Kꞌalal chꞌi te triwue y lijk yakꞌ sjol, teꞌ chiknaj a te akꞌ te ma tsaꞌamuke. 
MAT.13.27	Te jꞌaꞌteletike ba yalbeyik te yajwale: “Kajwal, ¿me lekil tsꞌunubil te ba awakꞌ ta awel ta alume? ¿Tutꞌil a chiknaj te ak te ma tsaꞌamuke?” xchiik. 
MAT.13.28	Te yajwale la yal: “Jaꞌ a spasꞌbon te jkontrae”, xchi. La yalik te jꞌaꞌteletike: “¿Me ya akꞌan te ya xba jbultik lokꞌele? —xchiik. 
MAT.13.29	La yal te yajwale: “Ma xjuꞌ. Teme ya abul lokꞌel te ak te ma tsaꞌamuke, ya me xbul lokꞌel ekꞌa te triwue. 
MAT.13.30	Teꞌ yijubuk a jaꞌ to teme la sta yorail te ya xtuy lokꞌele. Te kꞌalal ya sta skꞌaalele, ya me kalbe te jꞌaꞌteletike te jaꞌ nail ya stsob lokꞌel te ak te ma tsaꞌamuke, aꞌ xchukik ta jujuyom, aꞌ ba xchikꞌik ta kꞌakꞌ. Yan te triwue, ya me stsobikon ochel ta yawil kuꞌun”, xchi me —xchi te Jesuse.
MAT.13.31	Te Jesuse la yaltalanbe yaꞌiy yan seña-kꞌop. Jich a yal:
MAT.13.31	—Te tutꞌil ya xkꞌot ta ajwalinel te Diose, jaꞌ pajal kꞌoem sok jun sbakꞌ mostesiae te la stsꞌun ta slum te jtul winike. 
MAT.13.32	Aunke stukel jaꞌ mas chꞌin ta spisil te tsꞌunubiletike, te kꞌalal ya xchꞌie mas mukꞌ ya xkꞌot yuꞌun te yan boketike. Jich mukꞌ ya xkꞌot jich tutꞌil wol teꞌ. Te teꞌtikil mutetike ya xtal spas xpechechik te ba skꞌabkꞌabe —xchi te Jesuse.
MAT.13.33	Ay yan seña-kꞌop te la yal te Jesuse:
MAT.13.33	—Te tutꞌil ya xkꞌot ta ajwalinel te Diose, ja pajal sok te levadurae te la skap sok oxpꞌis jarina te antse, jaꞌ to te sijtꞌ ta swolol te matsꞌe —xchi te Jesuse.
MAT.13.34	Spisil to te Jesuse la yaltalanbe ta seña-kꞌop te bayal genteetike. Maꞌyuk tuti yaltalanbe teme ma ta seña-kꞌopuke. 
MAT.13.35	Te tutꞌil jich a yal te Jesuse, jaꞌ akꞌot ta pasel te tut yaloj te antibo jꞌalwanej yuꞌun te Diose te jich a yale:
MAT.13.35	“Ya me kal ta seña-kꞌopetik te tut ma naꞌbot sluwaril jaꞌ to te la spas balmilal te Diose”, xchi me.
MAT.13.36	Jich te Jesuse la stikon bael te genteetike y och ta na. Te jnopojeletik yuꞌune tijilajik tal ta stojol y la yalbeyik:
MAT.13.36	—Albotik kaꞌitik xan sluwar te seña-kꞌop te la awale te ak te maꞌ tsaꞌamuke te awot ta yolil te triwualtike —xchiik.
MAT.13.37	Te Jesuse la yaltalanbe:
MAT.13.37	—Te machꞌa la stsꞌun te lekil tsꞌunubile, jaꞌ te Nichꞌanile. 
MAT.13.38	Te triwualtike jaꞌ te genteetik ta balmilale. Te lekil tsꞌunubile jaꞌ te machꞌatik yajwalinejik te Diose. Te ak te ma tsaꞌamuke jaꞌ te machꞌa yajwalinejik te pukuje. 
MAT.13.39	Te jkontra te la stsꞌun te ak te maꞌ tsaꞌamuke, jaꞌ te pukuje. Te yorail kꞌajoje jaꞌ te slajibal kꞌaale. Te jkꞌajojetike jaꞌ te chꞌul angeletik yuꞌun te Diose. 
MAT.13.40	Te ak te ma tsaꞌamuk te la kal te ya yichꞌ tsobele sok te ya yichꞌ chikꞌel ta kꞌakꞌe, jich me ya xkꞌot ta pasel ta slajibal kꞌaal. 
MAT.13.41	Te Nichꞌanile ya me stikon te chꞌul angeletik yuꞌune, ya xtal stsobik lokel ta balmilal te machꞌatik ya syaleswanik ta mulile sok te machꞌatik ma tsaꞌamuk yatꞌelike. 
MAT.13.42	Ya me xchꞌojik ochel te ba yawil kꞌakꞌ te tileme. Teꞌ me ya xkꞌo yokꞌetay sbaik a sok teꞌ me ya xkꞌo skꞌuxilan yeꞌik a. 
MAT.13.43	Te machꞌatik lek yoꞌtanik ta stojol te Diose ya me xchiknaj stsaꞌamulik te ba ay ta ajwalil te jTatike, jich me tutꞌil ya xtil xojobil te kꞌajkꞌale. Te machꞌatik ay xchikine, a me yaꞌibe sluwaril ta lek.
MAT.13.44	“Te tutꞌil ya xkꞌot ta ajwalinel te Diose, jich kꞌoem te tutꞌil bayal oro te mukul ta jlom chꞌin luware. Ay jtul winik te la stae sok la xchaꞌmuk xan jilel teꞌa. Ben jun yoꞌtan a sujt bael yuꞌun. Jicha ba xchon spisil te tut ay yuꞌune y ba sman a te luwar te ba ay mukul te oroe.
MAT.13.45	“Te tutꞌil ya xkꞌot ta ajwalinel te Diose, jich kꞌoem te tutꞌil ay jtul jchonbajel te yipal ta sleel tsaꞌam perlaetik. 
MAT.13.46	Te kꞌalal ya sta junuk perla te ben toyole, ba xchon spisil te tut ay yuꞌune. Jicha ba sman a te perlae.
MAT.13.47	“Te tutꞌil ya xkꞌot ta ajwalinel te Diose, jaꞌ pajal kꞌoem sok te stsajkil-chay te ya xchꞌojot ochel ta mare yuꞌun ya stsak lokꞌel spisil ta kaj te chaye. 
MAT.13.48	Teme noj ta chay te stsajkil-xchayike, te jꞌtsak-chayetike ya snitik lokꞌel ta tiꞌmar. Teꞌ ya snajkan sbaik ta tsael a te chayetike. Te lekil chaye ya skꞌejik ta moch. Yan te ma lekuke, ya xchꞌojik bael. 
MAT.13.49	Jich me ya xkꞌot ta pasel ta slajibal kꞌaal. Ya me xtal te chꞌul angeletike, ya me stꞌujik lokꞌel te machꞌatik ma lekuk ta yolil te machꞌa lek yoꞌtanik ta stojol te Diose. 
MAT.13.50	Te machꞌatik ma lekuke ya me xchꞌojot ochel ta yawil kꞌakꞌ te tileme. Teꞌ me xkꞌo yokꞌetay sbaik a sok teꞌ me ya skꞌuxilan yeꞌik a —xchi te Jesuse.
MAT.13.51	Te Jesuse la sjojkꞌoy:
MAT.13.51	—¿Me kꞌot ta awoꞌtanik spisil te tut la kalixe? —xchi. La yalik:
MAT.13.51	—Jich Kajwal, kꞌot ta koꞌtantik —xchiik.
MAT.13.52	La yal te Jesuse:
MAT.13.52	—Te maestroetik yuꞌun te mantaliletike te snaꞌojbe sluwaril te tutꞌil ay ta ajwalinel te Diose jaꞌ pajal kꞌoem sok te tutꞌil ay te jtul yajwal nae. Te tutik skꞌejoje ya snaꞌ slokꞌesel tal te achꞌ toe sok te tuuntesbilixe —xchi.
MAT.13.53	Te kꞌalal laj yoꞌtan ta yalel spisil te seña-kꞌopetik te Jesuse, lokꞌ bael 
MAT.13.54	y kꞌot ta slumal. Lijk ta pꞌijuteswanej te ba sinagoga yuꞌunike. Te genteetike bayal a aꞌabiyan yoꞌtanik yuꞌun. Jicha lijk yalbe sbaik:
MAT.13.54	—¿Ba snop tal to te spisil ya snaꞌe? ¿Sok tutꞌil ya xjuꞌ yuꞌun spasel te milagroetike? 
MAT.13.55	¿Me ma wan jaꞌuk te xnichꞌan karpinteroe sok ma wan jaꞌ smeꞌ te xMariae? ¿Me ma wan jaꞌuk yijtsꞌinab te Jacoboe sok te Josee sok te Simone sok te Judase? 
MAT.13.56	¿Sok ma wan jaꞌuk yijtsꞌinab euk te antstik te liꞌ ay ta koliltike? ¿Ba snopix tal spisil tsꞌin to? —xchiik. 
MAT.13.57	Jich a ilin yoꞌtanik ta stojol.
MAT.13.57	Pero te Jesuse jich a lijk yaltalanbe:
MAT.13.57	—Spisil genteetik ya yakꞌik ta jkuenta te jꞌalwanej yuꞌun te Diose. Jaꞌ nax ma xꞌakꞌot ta jkuenta yuꞌun te slumale sok te machꞌatik ay yuꞌun ta snae —xchi te Jesuse.
MAT.13.58	Ma bayaluk milagroetik a spas teꞌa te Jesuse, yuꞌun ma xchꞌuunik te genteetike.
MAT.14.1	Jich mismo tiempo a te Herodese te gobierno yuꞌun Galilea la yaꞌibe sluwaril skꞌoplal te Jesuse, 
MAT.14.2	sok jicha lijk yalbe yaꞌiyik te jꞌaꞌteletik yuꞌune:
MAT.14.2	—Jaꞌ me te Juan Akꞌichꞌjaꞌe, te chaꞌkuxemix tal te ba animaetike. Jaꞌ sluwaril te ay spoder ta spasel te milagroetike —xchi.
MAT.14.3	Jich a yal, yuꞌun ayix kꞌaal te la stikon ta tsakel te Juane sok la yakꞌ ta chukel te prexo ta skaj te xHerodias, te yinam Felipe te jaꞌ yijtsꞌine. 
MAT.14.4	Yuꞌun te Juane la yalbe te Herodese:
MAT.14.4	—Ma lekuk te awinaminej te antse —xyut.
MAT.14.5	Jich te Herodese yoꞌtanuk kꞌan smil te Juane, pero ya xiꞌ yuꞌun te genteetike, yuꞌun te genteetike yakꞌojik ta jkuenta te Juane, yuꞌun xchꞌuunejik te jaꞌ jꞌalwanej yuꞌun te Diose. 
MAT.14.6	Te kꞌalal la sta skꞌaalel te lokꞌ ta jaꞌbil te Herodese, la spas kꞌin. Te yantsil-al te xHerodiase tal ajkꞌotajuk ta sit te machꞌatik majanlanbil yuꞌune. Te Herodese bayal a skꞌupin te tutꞌil a ajkꞌotaj te achꞌixe. 
MAT.14.7	Jich a yalbe:
MAT.14.7	—Jamal ya kalbeyat ta stojol Dios, ya kaꞌbeyat chikan te tut ya akꞌanbone —xchi.
MAT.14.8	Te achꞌixe jich albilix yuꞌun a te smeꞌe te jaꞌ ya skꞌanbey ta plato te sjol te Juan Akꞌ-ichꞌjaꞌe. 
MAT.14.9	Te Herodese lom triste kꞌajtaj yuꞌun. Pero komo yalojix ta jamal ta stojol Dios ta sit te smajanabe, la yal mantal te ya xꞌaꞌbot te tut ya skꞌane. 
MAT.14.10	La stikon mantal ta prexo te ya xbojbot ta lokꞌel sjol te Juane.
MAT.14.11	La yakꞌik tal ta plato te sjole, sok la yaꞌbeyik ta skꞌab te achꞌixe. Te achꞌixe ba yaꞌbe ta skꞌab te smeꞌe.
MAT.14.12	Te jnopojeletik yuꞌun te Juane tal yichꞌbeyik bael te stiꞌbalule. Ba smukik jilel. Patil ba yalbeyik yaꞌiy te Jesuse.
MAT.14.13	Te kꞌalal la yaꞌiybe sluwar te Jesuse te tuti kꞌotix ta pasele, och ta barko. Stukel nax a bajt ta jun luwar te jochole. Te genteetike, kꞌalal la snaꞌbeyik sluwaril, lokꞌik tal ta spꞌejel te jtejklumetike, sok beenik bael ta yokik te ba bajt te Jesuse. 
MAT.14.14	Te kꞌalal ko ta barko te Jesuse la yil te bayal genteetik teꞌa. La snaꞌbey yoꞌolil sbaik. Jich a slekutes te jchameletik te yikꞌolanik kꞌale.
MAT.14.15	Te kꞌalal ya xꞌijkꞌubix a te kꞌinale, te jnopojeletik yuꞌun te Jesuse tal skꞌoponik. Jich a yalik:
MAT.14.15	—Mal kꞌaalix. Maꞌyuk machꞌa ay sna liꞌto. Tikonaix bael te genteetike, yuꞌun ya xba sman tut ya sweꞌik lum ba chꞌin kolonyaetike —xchiik.
MAT.14.16	La sjakꞌ te Jesuse:
MAT.14.16	—Ma puersauk ya xlaj bajt. Aꞌbeya sweꞌel atukelik —xchi.
MAT.14.17	La yalik:
MAT.14.17	—Maꞌyuk weꞌelil kichꞌojtik. Jaꞌ nax joꞌpejch waj sok chaꞌkojt chay —xchiik.
MAT.14.18	La yal te Jesuse:
MAT.14.18	—Ichꞌbikon tal abi —xyut. 
MAT.14.19	Y la yaltalanbe te genteetike te ya snajkꞌan sbaik ta stenlejaltike. La stsak ta skꞌab te joꞌpejch waje sok te chaꞌkojt chaye, la skꞌelu moel te chꞌulchane, la yalbe kola yal Dios yuꞌun y la xeꞌtalan te waje. La yaꞌbe ta skꞌab te jnopojeletik yuꞌune y ba spuktalanbe te genteetike. 
MAT.14.20	Spisil a weꞌik asta noj te xchꞌujtike, y ay to xan a jil lajchayeb moch te sobrae. 
MAT.14.21	Te machꞌatik weꞌike ay wan joꞌmil ta jtul winketik. Ma ajtabiluk te antstike sok te untike.
MAT.14.22	Te kꞌalal laj yoꞌtanike, te Jesuse la stikonlan moel ta barko te jnopojeletik yuꞌune, yuꞌun ya xlaj nalaj kꞌaxel te ba mare. Te Jesuse jil to ta skꞌoponel te genteetike. 
MAT.14.23	Te kꞌalal lajix yoꞌtan ta skꞌoponel a te genteetike, mo bael ta wits, ba skꞌopon Dios ta stukel nax. Kꞌalal och te ajkꞌubale, stukel wolol te ba wits te Jesuse. 
MAT.14.24	Yan te barkoe ayix kꞌal ta ol mar a. Ben wokol ay kꞌael yuꞌun yukꞌilanel yuꞌun jaꞌ te barkoe, yuꞌun tulan ya xtenot sujtel yuꞌun te ikꞌe.
MAT.14.25	Te kꞌalal nopol sakubix a te kꞌinale, te Jesuse tijilaj bael te ba ayike, yipal kꞌal ta beel ta baba jaꞌ. 
MAT.14.26	Kꞌalal la yilik te jnopojeletik te yipal ta beel ta baba jaꞌe, xchiik yuꞌun. Xꞌawlajan yuꞌun te xiꞌele, yuꞌun la skuyik ta chꞌulelal. 
MAT.14.27	Te Jesuse la skꞌoponlan ta ora:
MAT.14.27	—Ayuk spuersa awoꞌtanik. Joꞌon ya awile, ma xiꞌanik —xchi.
MAT.14.28	La yal te jPedroe:
MAT.14.28	—Kajwal, teme jaꞌate, ala mantal te ya xbeenon tal ta baba jaꞌ te ba ayate —xchi.
MAT.14.29	—Laꞌ —xchi te Jesuse.
MAT.14.29	Jich a ko bael ta barko te jPedroe, lijk bael ta beel ta baba mar stojliyej bael te Jesuse. 
MAT.14.30	Pero la yil te ben tulan te ikꞌe, tal xiꞌel ta yoꞌtan yuꞌun. Lijk mulek koel ta jaꞌ. Lijk awunuk:
MAT.14.30	—¡Tsakaon Kajwal! —xchi.
MAT.14.31	Te Jesuse tsꞌin a stsakbe skꞌab ta ora, jicha yalbe:
MAT.14.31	—Maꞌyuk lek xchꞌuunel awoꞌtan ya kil. ¿Tuꞌun te ya xꞌaꞌabiyan awoꞌtane? —xchi.
MAT.14.32	Kꞌalal moik bael ta barkoe, kom te ikꞌe. 
MAT.14.33	Jich te machꞌatik ayik ta barkoe la skejan sbaik ta sit te Jesuse. Jich a yalik:
MAT.14.33	—Yuꞌun nanix jaꞌat a te Xnichꞌanat te Diose —xchiik.
MAT.14.34	Te kꞌalal kꞌaxikix bael ta jaꞌ ae, lokꞌik kꞌoel ta slum Genesaret. 
MAT.14.35	Te machꞌatik teꞌeyik ae la snaꞌbeyik sba te jaꞌ te Jesuse. Jicha pujk bael ta alel ta spisil jtejklumetike, sok la yikꞌik tal ta stojol spisil te yaj-chamelike. 
MAT.14.36	La skꞌanbeyik pawor te jipuk nax ya spikbeyik a te stiꞌil te skꞌuꞌ-spakꞌe. Spisil te machꞌatik la spikbeyik te stiꞌil skꞌuꞌ-spakꞌe kolik ta chamel.
MAT.15.1	Ay fariseoetik sok maestroetik yuꞌun te mantaliletike te talemik ta Jerusalen jul skꞌoponik te Jesuse. La sjojkꞌobeyik:
MAT.15.2	—¿Tuꞌun te jnopojeletik awuꞌune te ya xkꞌaxintaybeyik te skostumbre antibo meꞌil-tatiletike? Yuꞌun te kꞌalal ya xweꞌike makꞌ spok skꞌabik nailuk ya kil, jich tutꞌil albil skꞌoplale —xchiik.
MAT.15.3	Te Jesuse la sjojkꞌolanbe:
MAT.15.3	—¿Y tuꞌun tsꞌin jaꞌexte te ya akꞌaxintaybeyik smantal Dios a te kostumbre awuꞌunike? 
MAT.15.4	Porke jich yaloj te Diose: “Chꞌuunbeya smantal te ameꞌ-atatike”, xchi me. Sok yaloj xan: “Te machꞌa ya yixta-kꞌoptay te smeꞌ-state aꞌ chamuk”, xchi me. 
MAT.15.5	Yan te jaꞌexe jich ya awalik: “Teme ay jtul winik te jich ya yalbe te smeꞌ-state: ‘Ma xjuꞌ ya jkoltayat yuꞌun spisil te tut ay kuꞌune la kakꞌix ta smajtan Dios,’ te ya yute, 
MAT.15.6	te machꞌa jich ya yale ma puersauk ya skꞌuxtayix te smeꞌ-state”, te xchaexe. Jich ta skuenta te kostumbre awuꞌunike maꞌyukix skꞌoplal ya xkꞌot ta chꞌuunel a te tut yaloj ta smantal te Diose. 
MAT.15.7	¡Cheb awoꞌtanik te jaꞌexe! Jich a yalbeyex akꞌoplalik te antibo jꞌalwaneje yuꞌun Dios te jꞌIsaiase:
MAT.15.8	“Te jtejkꞌum to ta skꞌop nax te yakꞌojikon ta jkuentae, yan te yoꞌtanike jakal ay ta jtojol. 
MAT.15.9	Jowil nax te ya yal te ya xchꞌuunikone. Te tut ya yakꞌ ta nopele smantal nax winik stukel”, xchi me —xchi te Jesuse.
MAT.15.10	Te Jesuse la yikꞌtalan tal te genteetike y la yalbe:
MAT.15.10	—Aꞌiyaik me sluwaril sok aꞌ me kꞌotuk ta awoꞌtanik te tut ya kalbeyexe: 
MAT.15.11	Te tut ya xꞌoch ta stiꞌ te winike ma jaꞌuk ma tsaꞌamuk ya xkꞌot ta stojol Dios yuꞌun. Jaꞌ ma tsaꞌamuk ya xkꞌoex ta stojol Dios yuꞌun te tut ya xlokꞌ ta atiꞌike —xchi te Jesuse.
MAT.15.12	Te jnopojeletik yuꞌun te Jesuse tijilajik tal ta stojol y la sjojkꞌobeyik:
MAT.15.12	—¿Me la awil te fariseoetik te ilin yuꞌun te tut la awale? —xchiik.
MAT.15.13	La yal te Jesuse:
MAT.15.13	—Spisil te awaltsꞌunubil teme ma jaꞌuk la stsꞌun te jTat te ay ta chꞌulchane ya me xbulot lokꞌel. 
MAT.15.14	Teꞌ yil sbaik a, te ya stojutesik ta be te choketike, pero pajal chok kꞌoem sok. Teme jtul chok ya stojutes ta be te jtul xan choke, pajal me ya xchꞌay sok koel ta chꞌen —xchi te Jesuse.
MAT.15.15	Te jPedroe tal skꞌanbe:
MAT.15.15	—Albotik kaꞌitik te tutꞌil ay te seña te la awale —xchi.
MAT.15.16	La yal te Jesuse:
MAT.15.16	—¿Me yuꞌun wan ma to xkꞌot ta awoꞌtanik euk te jaꞌexe? 
MAT.15.17	¿Meꞌn ma xꞌanaꞌbeyik sluwar te tut ya xꞌoch ta atiꞌike te ya xkꞌot ta achꞌujtike? Patil ya xba awakꞌik jilel ta letrina. 
MAT.15.18	Yan te tut ya xlokꞌ ta atiꞌike, ta awoꞌtanik ya xlijk tal stukel. Jaꞌ ma tsaꞌamuk ya xkꞌoex ta stojol Dios yuꞌun. 
MAT.15.19	Porke ta awoꞌtanik ya xlijk anopik te tut ma tsaꞌamuk ta pasele: jaꞌ te milawe, sok te antsiwejele, sok te lokoubele, sok te elekꞌe, sok te le-kꞌope, sok te aꞌabiyanwaneje. 
MAT.15.20	Spisil to jaꞌ ma tsaꞌamuk ya xkꞌoex ta stojol Dios yuꞌun. Yan te kꞌalal ya xweꞌexe, ma jauk ma tsaꞌamuk ya xkꞌoex yuꞌun teme ma nailuk ya apok akꞌabike jich tutꞌil albil skꞌoplale —xchi te Jesuse.
MAT.15.21	Lokꞌ bael teꞌa te Jesuse, bajt ta slum Tiro sok Sidon. 
MAT.15.22	Ay jtul cananea-ants teꞌey sna a, tulan a kꞌopoj ta skꞌanel pawor:
MAT.15.22	—Kajwal, stsꞌumbalat jDavid, kꞌuxtayaon sok te kachꞌixe, yuꞌun ay pukuj ta yoꞌtan. Ben xꞌilbajinot yuꞌun —xchi.
MAT.15.23	Pero te Jesuse maꞌ sjakꞌbe te skꞌope. Y te jnopojeletik yuꞌune tijilajik tal y la yalbeyik te Jesuse:
MAT.15.23	—Albeya te antse aꞌ bajtuk, porke ben xꞌawetal ta jpatik —xchiik.
MAT.15.24	Te Jesuse la yalbe te antse:
MAT.15.24	—Jaꞌ nax stikonejon Dios ta skoltayel te jꞌisraeletik te jich kꞌoemik tutꞌil karneraetik te chꞌayemike —xchi.
MAT.15.25	Pero te antse ba skejan sba ta stojol. Jich a yal:
MAT.15.25	—Kajwal, koltayaon —xchi.
MAT.15.26	La sjakꞌ te Jesuse:
MAT.15.26	—Ma lek te ya jpojbetik yot te untike te ya kaꞌbeyik sweꞌ te tsꞌiꞌetike —xchi.
MAT.15.27	La yal te antse:
MAT.15.27	—Jich Kajwal, pero te tsꞌiꞌetike ya sweꞌik te stsꞌubil yot te ya xchꞌay koel ta yanil xmexa te yajwale —xchi.
MAT.15.28	La yal te Jesuse:
MAT.15.28	—Ants, bayal tut xchꞌuunej awoꞌtan. Jich me ya xkꞌot ta pasel te tut ya skꞌan awoꞌtane —xchi. Y mismo tiempo a kol te yachꞌixe.
MAT.15.29	Lokꞌ bael teꞌa te Jesuse, kꞌot ta tiꞌtiꞌmar yuꞌun Galilea. Mo bael ta jun wits, teꞌ kꞌo snajkan sba a. 
MAT.15.30	Bayal gente la stsob sbaik tal te ba aye. Yikꞌojik kꞌoel koxoetik, sok choketik, sok umaꞌetik, sok machꞌatik mochꞌol skꞌab, sok bayal xan chameletik. La yakꞌik ta yok te Jesuse, spisil a slekuteslan. 
MAT.15.31	Te genteetike bayal a aꞌabiyan yoꞌtanik yuꞌun la yilik te ya xkꞌopojix te umaꞌetike y lekubenix te machꞌatik mochꞌol skꞌabike, ya xbeenix te koxoetike, y te choketike spas ya yilikix kꞌinal. Lijk yalbeyik kola yal te Dios yuꞌunik te jꞌisraeletike.
MAT.15.32	Te Jesuse la yikꞌ tal te jnopojeletik yuꞌune y la yaltalanbe:
MAT.15.32	—Ya jnaꞌbe yoꞌolil sbaik te genteetik to, yuꞌun yoxebalix kꞌaal te soyinejikone y maꞌyuk tut ya sweꞌik. Ma jkꞌan ya jtikon bael ta snaik te ma weꞌemikuke, porke tam chojpuk yipik ta be —xchi te Jesuse.
MAT.15.33	Te jnopojeletik yuꞌune la yalik:
MAT.15.33	—¿Ba ya xba jtabetik sweꞌel te bayal genteetike, te tutꞌil maꞌyuk machꞌa ay sna liye? —xchiik.
MAT.15.34	Te Jesuse la sjojkꞌolanbe:
MAT.15.34	—¿Jaypejch waj ay awuꞌunik? —xchi.
MAT.15.34	La yalik:
MAT.15.34	—Jukpejch, sok chaꞌoxkojt chꞌin chayetik —xchiik.
MAT.15.35	Te Jesuse la yalbe te genteetike te ya snajkan sbaik ta lume. 
MAT.15.36	La stsak ta skꞌab te jukpejch waje sok te chayetike, la yalbe kola yal Dios yuꞌun. La xeꞌtalan, la yaꞌbe te jnopojeletik yuꞌune y ba spukbeyik te genteetike. 
MAT.15.37	Spisilik a weꞌik asta noj te xchꞌujtike. Y noj to xan jukeb moch te xejtꞌemik sobraile. 
MAT.15.38	Te machꞌatik weꞌike ay chanmil ta jtul winketik. Ma ajtabiluk te antstike sok te untike.
MAT.15.39	Te kꞌalal la skꞌoponlan jilel te genteetik, te Jesuse mo bael ta barko, y bajt ta slum Magdala.
MAT.16.1	Ay fariseoetik sok saduseoetik ba yilik te Jesuse yuꞌun ya skꞌan yilbeyik yoꞌtan. La skꞌanbeyik te yauk spas junuk seña smilagro te ya yakꞌ ta ilel te talem ta stojol Diose. 
MAT.16.2	Pero la sjakꞌbe te Jesuse:
MAT.16.2	—Te jaꞌexe te kꞌalal malix kꞌaal ya awalik: “Kꞌepel kꞌinal pajel”, xchaex, yuꞌun ya awilik tsaj te chꞌulchane. 
MAT.16.3	Sok te kꞌalal sakubix a te kꞌinale ya awalik: “Ora to ya yakꞌ jaꞌal yuꞌun tsaj te chꞌulchane sok ay tokal”, xchaex yuꞌun. Te jaꞌexe cheb awoꞌtanik. Ya anaꞌik te tut yilel te tiempo yuꞌun te chꞌulchane, pero ¿tuꞌun te ma xꞌanaꞌik yilel te señaetik te yipal ta kꞌoel ta pasel te ora to? 
MAT.16.4	Te genteetik to te ma tsaꞌamuk yoꞌtanik sok te ma junuk yoꞌtanik ta stojol te Diose, ya skꞌan yilik seña. Pero ma xꞌaꞌbot yilik. Jaꞌ seña ta stojolik kꞌoem te Jonas te antibo jꞌalwanej yuꞌun te Diose —xchi.
MAT.16.4	Te Jesus la sjileslan y bajt.
MAT.16.5	Te kꞌalal kꞌaxik bael ta jejch mar te jnopojeletike, ma snaꞌ a yichꞌ bael yotik. 
MAT.16.6	Te Jesuse la yaltalanbe:
MAT.16.6	—Ila me abaik yuꞌun te levadura yuꞌun te fariseoetike sok te saduseoetike —xchi.
MAT.16.7	Te jnopojeletike jicha lijk yalbe sbaik yuꞌun:
MAT.16.7	—Jaꞌ yuꞌun te maꞌ jnaꞌtik tal kotike —xchiik.
MAT.16.8	Te Jesuse la snaꞌbe sluwaril te tuti lijk yalbe sbaike, y la yaltalanbe:
MAT.16.8	—¿Tuꞌun ya awalbe abaik te maꞌyuk awichꞌoj awotike? Maꞌyuk lek xchꞌuunel awoꞌtanik te jaꞌexe. 
MAT.16.9	Yuꞌun ma to kꞌoemuk ta awoꞌtanik. ¿Meꞌn makꞌ anaꞌikix te joꞌpejch waj aꞌ weꞌik a te joꞌmil ta jtul winketike? ¿Sok meꞌn chꞌayix ta awoꞌtanik te jayeb xan moch te la spas sobraile? 
MAT.16.10	¿Sok meꞌn chꞌayix ta awoꞌtanik te jukpejch waj te la yichꞌ makꞌlinel a te chanmil ta jtule, y jayeb xan moch anoj te sobraile? 
MAT.16.11	¿Tuꞌun te ma xkꞌot ta awoꞌtanike te ma jaꞌuk waj te la kalbeyex skꞌoplale? Ila me abaik yuꞌun te slevadura te fariseoetike sok te saduseoetike —xchi te Jesuse.
MAT.16.12	Jich a snaꞌik te jnopojeletik te ma jaꞌuk a yal te ya yil sbaik yuꞌun te levadura yuꞌun te pane. Jaꞌ a yal te ya skꞌan ya skanantay sbaik yuꞌun te tut ya yakꞌ ta nopel te fariseoetik sok te saduseoetike.
MAT.16.13	Te kꞌalal kꞌot ta estado yuꞌun Cesarea Filipo sbiile, te Jesuse la sjojkꞌobey te jnopojeletik yuꞌune:
MAT.16.13	—¿Tut ya yalik ya awaꞌiyik te genteetike? ¿Machꞌa ya skuyik a te Nichꞌanile? —xchi. 
MAT.16.14	La yalik:
MAT.16.14	—Ay ya yalik te jaꞌat Juanat te Akꞌichꞌjaꞌe; te yane ya yalik te jaꞌat te jꞌEliasate. Sok te yane ya yalik te jaꞌat te Jeremiasate o yan antibo jꞌalwanej yuꞌun te Diose —xchiik.
MAT.16.15	Te Jesuse la sjojkꞌobe:
MAT.16.15	—Jal tsꞌin jaꞌexte, ¿machꞌa ya akuyikon a? —xchi.
MAT.16.16	La sjakꞌ te Simon Pedroe:
MAT.16.16	—Jaꞌat Cristoat te Xnichꞌanat te kuxul Diose —xchi.
MAT.16.17	La yal te Jesuse:
MAT.16.17	—Ben me tsaꞌam alekil jaꞌat Simon te xnichꞌanat te Jonase. Porke ni jtuluk winik te la yaꞌbeyat anaꞌbe sluwar. Jaꞌ a yaꞌbeyat anaꞌ sluwar te jTat te ay ta chꞌulchane. 
MAT.16.18	Joꞌon ya kal te jaꞌat jPedroat, te pꞌej ton kꞌoemat te ya kakꞌ ipajuk a te jchꞌuuneletik kuꞌune. Te jchꞌuuneletik kuꞌune ma xjuꞌ te ya stsalot yuꞌun yip te lajele. 
MAT.16.19	Joꞌon ya kaꞌbeyat te syaweul te ba ay ta mantal te jTatik Dios te ay ta chꞌulchane. Te tut ya akom ta pasel ta balmilale, jich albilix skꞌoplal ta chꞌulchan abi. Sok te tut ya awakꞌ ta pasel ta balmilale, jich albilix skꞌoplal te chꞌulchan abi —xchi te Jesuse. 
MAT.16.20	Sok la spas ta mantal te jnopojeletik yuꞌune te ma me machꞌa ya yalbe te jaꞌ te Cristoe.
MAT.16.21	Jaꞌ yorail a te Jesuse lijk yalbe te jnopojeletik yuꞌune te ya xbajt ta Jerusalene, y te moletik sok te statal-saserdoteetik sok te maestroetik yuꞌun te mantaliletike ya me yaꞌbeyik xkꞌax bayal swokol. Sok la yal te tutꞌil ya xba mileke, pero ta yoxebal kꞌaal ya xchaꞌkusesot tal.
MAT.16.22	Jich te jPedroe la spit bael chꞌinuk te Jesuse, jicha ba yalbe:
MAT.16.22	—Kajwal, manchuk jichuk ya skꞌan te Diose. Manchuk ya xkꞌot ta pasel ta akuenta —xyut.
MAT.16.23	Te Jesuse la sujtes sba, la yalbe te Pedroe:
MAT.16.23	—Kꞌeja aba ta jtojol, Satanas. Ma me xꞌamakon. Maꞌyuk ta awoꞌtan te tut ya skꞌan yoꞌtan te Diose. Jaꞌ nax ay ta awoꞌtan te tut ya skꞌan yoꞌtan te genteetike —xyut.
MAT.16.24	Te Jesuse jich a yalbe te jnopojeletik yuꞌune:
MAT.16.24	—Te machꞌa ya skꞌan yakꞌ sba ta jnopojel kuꞌune, aꞌ me skoltay sba ta yoꞌtan. Aꞌ me xkuch skrus kꞌoem. Aꞌ me stsꞌakliyon. 
MAT.16.25	Jich te machꞌa ya xkꞌuxutay sba sok te xkuxlejale ya me xchꞌay sok te xkuxlejale. Yan te machꞌa ya xchꞌay xkuxlejal teme joꞌon ta jkaje, ya me sta xkuxlejal stukel. 
MAT.16.26	¿Tut ya xlokꞌ awuꞌun teme ya awuꞌunin spisil te balmilale teme ya xchꞌay te akuxlejale? ¿Jayeb ya xjuꞌ ya atoj a yuꞌun te akuxlejale? 
MAT.16.27	Jich te Nichꞌanile ya me xtal sok slekilal te jTate sok te xchꞌul angeletik yuꞌune. Ya me xtal kaꞌbe stojol juju-tul chikan te tut spasojike. 
MAT.16.28	Jamal ya kalbeyex ay machꞌatik te liꞌ ayik to te ma to xchamik ae jaꞌ to teme ya yilik ya xtal te Nichꞌanile jich tutꞌil rey —xchi te Jesuse.
MAT.17.1	Wakeꞌ kꞌaal ta patil a te Jesuse la yikꞌ bael te jPedro, te Jacoboe sok te yijtsꞌine, jaꞌ te Juane. Parte ikꞌtalanot bael yuꞌun te Jesuse ta jun mukꞌul wits te ben toyole. 
MAT.17.2	Yanej ta sitik teꞌa te Jesuse. Te yelawe xlemet a sujt jich tutꞌil te kꞌajkꞌale y ben sak a sujt te skꞌuꞌ-spakꞌe jich tutꞌil te luse. 
MAT.17.3	Teꞌ chiknaj a te jMoisese sok te jꞌEliase yipalik ta kꞌop sok te Jesuse.
MAT.17.4	Te jPedroe la yalbe te Jesuse:
MAT.17.4	—Kajwal, ben tsaꞌam te liꞌ ayotike. Tem ya akꞌane, ya jpastik oxwol yaxna, jun awuꞌun te jaꞌate jun yuꞌun te jMoisese sok jun yuꞌun te jꞌEliase —xchi. 
MAT.17.5	Te kꞌalal yipal to ta kꞌop a te jPedroe ora mukot ta tokal te xlemet nax xojobile. Ta yolil te tokale ay machꞌa kꞌopoj teꞌa, jich a yal:
MAT.17.5	—Jaꞌ to jaꞌ te jNichꞌan te ben kꞌux ta koꞌtane. Ben jun koꞌtan yuꞌun. Aꞌiybeyaik sluwar te skꞌope —xchi.
MAT.17.6	Te kꞌalal la yaꞌibeyik sluwar te skꞌope, te jnopojeletike toj cham a yaꞌiyik y la skejan sbaik ta lum y la stsꞌinan sbaik. 
MAT.17.7	Tijilaj tal teꞌa te Jesuse, la spik y la yaltalanbe:
MAT.17.7	—Jajchanik, ma me xiꞌanik —xyut.
MAT.17.8	Te kꞌalal la xjach te sitike maꞌyuk machꞌa yilik teꞌa. Jaꞌ nax stukel te Jesuse.
MAT.17.9	Te kꞌalal yipalik tal ta koel te ba witse te Jesuse la stsitstalan te jnopojeletik yuꞌune. Jich a yal:
MAT.17.9	—Ma me machꞌa xꞌawalbeyik te tuti akꞌot awilike jaꞌ to teme chaꞌkux tal Nichꞌanile —xchi.
MAT.17.10	Te jnopojeletike lijk sjojkꞌobeyik te Jesuse:
MAT.17.10	—¿Tut yuꞌun te ya yal te maestroetik yuꞌun te mantaliletike te jaꞌ puersa jaꞌ nail ya xtal te jꞌEliase? —xchiik.
MAT.17.11	La sjakꞌ te Jesuse:
MAT.17.11	—Jich a nix a te nail ya xtal te jꞌEliase, sok stukel ya xchap spisil. 
MAT.17.12	Pero ya kalbeyex te xtalukix te jꞌEliase. Maꞌ snaꞌbeyik sba te genteetike. Jicha kꞌax swokol yuꞌunik chikan te tuti skꞌan a spasbeyike. Jich euk te Nichꞌanile ya me xkꞌax swokol ta skꞌabik euk —xchi te Jesuse.
MAT.17.13	Jicha kꞌot ta yoꞌtanik te jnopojeletik te jaꞌ a yalbe skꞌoplal te Juan Akꞌichꞌjaꞌe.
MAT.17.14	Te kꞌalal kꞌotik ta ba ay te genteetike, tijilaj tal jtul winik ta stojol te Jesuse. Tal skejan sba ta sit sok jich a yalbe:
MAT.17.15	—Kajwal, awokoluk, kꞌuxtaybon te jnichꞌane, yuꞌun sil tiempo ya xtupꞌ yikꞌ. Toj oꞌol sba yuꞌun. Ben ya xchꞌay ta kꞌakꞌ sok ta jaꞌ. 
MAT.17.16	La kikꞌix tal ta stojol te jnopojeletik awuꞌune, pero ma lekub yuꞌunik —xchi.
MAT.17.17	La sjakꞌ te Jesuse:
MAT.17.17	—¿Tuꞌun tut ayex, genteetik te maꞌyuk tut xchꞌuunej awoꞌtanik ta stojol te Diose sok te ma lekuk awoꞌtanike? ¿Jayeb me xan kꞌaal te joyinejexe? ¿Jayeb me xan kꞌaal te ya jtsꞌikbeyex te tutꞌil ayexe? Ikꞌbikon tal te kereme —xchi.
MAT.17.18	Te Jesuse la yalbe mantal te pukuje. Jich a lokꞌ ta yoꞌtan te kereme. Tsꞌin a lekub yuꞌun.
MAT.17.19	Patil te jnopojeletik yuꞌune la skꞌoponik ta stukel nax te Jesuse, la sjojkꞌobeyik:
MAT.17.19	—¿Tut yuꞌun te maꞌ juꞌ kuꞌuntik slokꞌesel joꞌotik te pukuje? —xchiik.
MAT.17.20	La yal te Jesuse:
MAT.17.20	—Yuꞌun maꞌyuk lek xchꞌuunel awoꞌtanik. Jamal ya kalbeyex te ayuk xchꞌuunel awoꞌtanik chꞌinuk jich tutꞌil te sbakꞌ mostesiae te lom chꞌine, ya xjuꞌ ya awalbeyik te wits to: “Lokꞌan ba liye, baan ta yan luwar”, tem ya awute, jich ya xlokꞌ bael te witse. Maꞌyuk tut a te ma xjuꞌ awuꞌunik spasel te jichuke. 
MAT.17.21	Pero ma xjuꞌ ta lokꞌesel pukujetik tem pajal sok tutꞌil to jaꞌ to teme ya akom aweꞌelik ta skꞌoponel Dios yuꞌune —xchi te Jesuse.
MAT.17.22	Te kꞌalal soyinej sbaik kꞌael ta beel ta estado yuꞌun Galilea, te Jesuse jich a yalbe te jnopojeletike:
MAT.17.22	—Te Nichꞌanile ya me xꞌakꞌot ta skꞌab te winketike. 
MAT.17.23	Ya me xmilot, pero ta yoxebal kꞌaal ya me xchaꞌkux tal —xchi. Te jnopojeletike lom triste sujtik yuꞌun te tuti yaꞌiyike.
MAT.17.24	Te kꞌalal kꞌotik ta Capernaum te Jesuse sok te jnopojeletik yuꞌune, te machꞌatik ya skꞌanik tojemal jujun jaꞌbil yuꞌun te mukꞌul templo ta Jerusalen, tal skꞌopon te jPedroe, y la sjojkꞌoyik:
MAT.17.24	—Te maestro awuꞌunike ¿me ya yakꞌ te stojemal yuꞌun te temploe? —xchiik.
MAT.17.25	—Yak, ya stoj —xchi te jPedroe.
MAT.17.25	Te kꞌal och tal ta na te jPedroe, jaꞌ nail a kꞌopoj te Jesuse:
MAT.17.25	—¿Tut xchat yuꞌun, Simon? ¿Machꞌa a te ya xkꞌanbot stojemale sok te skontribusione te ya skꞌan te reyetik ta balmilale? ¿Me jaꞌ ya skꞌanbey te yal-xnichꞌanike, o jaꞌ ya skanbey te yan genteetike? —xchi.
MAT.17.26	La yal te jPedroe:
MAT.17.26	—Jaꞌ te yan genteetike —xchi.
MAT.17.26	Te Jesuse la yalbe:
MAT.17.26	—Jaꞌ yuꞌun te yal-xnichꞌanike libre ay teme jich abi. 
MAT.17.27	Pero yuꞌun ma me machꞌa ma lekuk ya yaꞌiy, baan ta tiꞌmar, chꞌoja ochel te awansueloe. Nita lokꞌel te chay te nail ya atsake. Jachꞌbeya te stiꞌe. Teꞌ me ya ata a te sejp takꞌin te ya xlokꞌ a te kuꞌune sok te awuꞌune. Ichꞌa bael, baan toja jilel —xchi te Jesuse.
MAT.18.1	Jaꞌ mismo a tijilaj tal ta stojol Jesus te jnopojeletike. La sjojkꞌobeyik:
MAT.18.1	—¿Machꞌa a te mas mukꞌ te ba ay ta mantal te Diose? —xchiik.
MAT.18.2	Te Jesuse la yikꞌ tal jtul chꞌin alal, sok la stejkꞌanbe ta yolilik. 
MAT.18.3	La yal:
MAT.18.3	—Jamal ya kalbeyex. Teme ma xjelonexe sok teme ma jichuk chꞌin ya awakꞌ abaik jich tutꞌil te chꞌin untike, ma xjuꞌ ya awajwalinik te Diose. 
MAT.18.4	Jaꞌ yuꞌun te machꞌa chꞌin ya yakꞌ sbae jich tutꞌil te chꞌin untik to, jaꞌ me mukꞌ ya xkꞌot te ba ay ta mantal te Diose. 
MAT.18.5	Sok te machꞌa joꞌon ta jkuenta te ya yikꞌ ta sna jtuluk jich tutꞌil te chꞌin untik to, joꞌon la yikꞌon ta sna abi.
MAT.18.6	“Machꞌauk a te ya yakꞌ yaluk ta mulil jtuluk te machꞌatik chꞌin ayik te xchꞌuunejikone, jaꞌ lek te yauk yichꞌ chukel mukꞌul chaꞌton ta snukꞌ te ya xchꞌojot ochel ta stoylejal te mare.
MAT.18.7	Oꞌol sbaik te genteetike skaj te yalesel ta mulile. Puersa ay machꞌatik ya syaleswan ta mulil, pero oꞌol me sbaik te machꞌa jich ya spase.
MAT.18.8	“Jaꞌ yuꞌun teme jaꞌ ya syalesat ta mulil te akꞌabe o jaꞌ te awoke, boja lokꞌel sok chꞌoja bael. Jaꞌ lek te yauk xꞌochat ta kuxlejal manchuk me koxoat manchuk me mokol akꞌab. Jaꞌ ma lekuk teme xchebal akꞌab sok teme xchebal awok te ya xchꞌojelat ochel ta kꞌakꞌ te ma xtup sbajtel kꞌinale. 
MAT.18.9	Sok teme jaꞌ ya syalesat ta mulil te jpꞌej asite, lokꞌesa sok chꞌoja bael. Yuꞌun jaꞌ lek te yauk xꞌochat ta kuxlejal manchuk me yal jpꞌej te asite. Ja ma lek teme xchebal asit te ya xchꞌojelat ochel ta kꞌakꞌ yuꞌun te kastigoe.
MAT.18.10	“Ila me abaik, ma me ayuk jtuluk te maꞌyuk ta jkuenta awuꞌunik te machꞌatik chꞌin ayike. Ya kalbeyex te sil tiempo tekꞌatik te chꞌul angeletik yuꞌunik ta stojol te jTat te ay ta chꞌulchane. 
MAT.18.11	Jich te Nichꞌanile tal skoltay te tutik chꞌayeme.
MAT.18.12	“¿Tut lek ta pasel ya awaꞌiy? Teme ay jtul winik te ay sien ta jkojt te skarnerae, teme jowi jilel ta be jkojtuke, ¿me ma wan yauk sjiles ta wits te noventa y noeve, yuꞌun ya xba slej tal te jkojt skarnera te chꞌay jile? 
MAT.18.13	Teme la staj tal ta leele, jamal ya kalbeyex, mas ya skꞌupin yoꞌtan yuꞌun te jkojte yuꞌun te noventa y noeve ta jkojt te maꞌ jowibale. 
MAT.18.14	Jich euk te aTatik te ay ta chꞌulchane ma skꞌan teme ya xchꞌay jtuluk te machꞌa chꞌin ayike.
MAT.18.15	“Sok teme ay tut ma tsaꞌamuk a spasbeyat te awermanoe, baan kꞌopona aba sok ta stukel nax. Aꞌbeya snaꞌ te tut ma tsaꞌamuk spasoje. Teme la yaꞌibe sluwar te akꞌope, lek ayatix sok a te awermano abi. 
MAT.18.16	Pero teme maꞌ yaꞌibeyat sluwar te akꞌope, ikꞌa xan bael jtul o chebuk yuꞌun ay me chaꞌoxtul testigoetik ya xkꞌopoj awuꞌunik spisil te tut la awalik teꞌae. 
MAT.18.17	Teme ma skꞌan a yaꞌibe sluwar skꞌopik euk te jtul-chebe, albeya yaꞌiy spisil te hermanoetike. Teme ma skꞌan a yaꞌibe sluwar skꞌopik euk te hermanoetike, jich me aꞌ kꞌotuk awuꞌunik te tutꞌil machꞌa ma xchꞌuunejuk te Diose, sok jich tutꞌil te jkꞌan-tojemale.
MAT.18.18	“Jamal ya kalbeyex te tut ya akomik ta pasel liꞌ ba balmilale, jich kombil ya xkꞌot skꞌoplal ta chꞌulchan. Jich euk te tut ya awakꞌik ta pasel liꞌ ba balmilale, jich albilix skꞌoplal ta chꞌulchan abi.
MAT.18.19	“Sok ya kalbeyex: teme ay chaꞌtulex tem ya achap akꞌopik liꞌ ba balmilale tem ay tut ya akꞌanbeyik te Diose, te jTat te ay ta chꞌulchane ya me yaꞌbeyex. 
MAT.18.20	Jich te ba ya atsob abaik ta cheb-oxeb teme joꞌon ta jkuentae, ayon me ta awolilik —xchi te Jesuse.
MAT.18.21	Te jPedroe tal sjojkꞌobe te Jesuse: —¿Kajwal, jayeb buelta ya skꞌan ya jpasbe perdon teme ay tut ma tsaꞌamuk ya spasbon te kermanoe? ¿Me tey a te jukeb bueltae? —xchi.
MAT.18.22	La sjakꞌ te Jesuse:
MAT.18.22	—Ma xkalbeyat te tey a te jukeb bueltae. Jaꞌ to tey a te setenta ta jmel sietee te ya apasbe perdone.
MAT.18.23	“Jaꞌ yuꞌun te ba ay ta mantal te Diose, jachik kꞌoem te tutꞌil ay jtul ajwalil te la skꞌan yichꞌbe jkuenta sbet te aꞌteletik yuꞌune. 
MAT.18.24	Kꞌalal lijk yichꞌbe jkuenta sbet ta jujutule, ikꞌot ochel jtul winik te bayal ta miyon te sbete. 
MAT.18.25	Te tutꞌil maꞌyuk tut ya stoj a te sbete, la yakꞌ mantal te ajwalile te ya xchonot bael ta mosoile sok yinam sok xnichꞌnab, y spisil te tutik ay yuꞌune, jich me ya xtoj a te sbete.
MAT.18.26	“Jich te jꞌaꞌtele la skejan sba ta sit te yajwale la skanbey pawor: “Kajwal, awokoluk, malibon xan. Ya jtojbeyat spisil ta kꞌun”, xchi ta stojol. 
MAT.18.27	Te ajwalil la snaꞌbe yoꞌolil sba. Jicha spasbey perdon yuꞌun te sbete y libre yakꞌ bael.
MAT.18.28	“Pero kꞌalal lokꞌ bael te jꞌaꞌtele la sta sba sok jtul sjoy ta aꞌtel te ay chꞌinuk sbet yuꞌune. La stsak y la xmichꞌbe snukꞌ. La yalbe: “Tojbon te abete”, xyut.
MAT.18.29	“Te sjoy ta aꞌtele la skejan sba ta sit, la skꞌanbe pawor ta stojol: “Awokoluk, malibon xan. Ya jtojbeyat spisil ta kꞌun”, xchi ta stojol. 
MAT.18.30	Pero ma skꞌan a smalibe. La yakꞌ ta prexo jaꞌ to teme la stoj te sbete.
MAT.18.31	“Kꞌalal la yaꞌiyik te sjoꞌtak ta aꞌtele, bayal a yakꞌ yajtal yoꞌtanik yuꞌun. Jicha ba yalbeyik spisil te tuti kꞌot ta pasel te yajwalike. 
MAT.18.32	Jich te ajwalile la yakꞌ tal ta ikꞌel te jꞌaꞌtele y la yalbe: “Ma tsaꞌamukat. Te joꞌone la jpasbeyat perdon spisil te abete yuꞌun la akꞌanbon pawor. 
MAT.18.33	Jich euk te jaꞌate, jicha skꞌan la apasbe perdon te ajoy ta aꞌtele jich tutꞌil te la jpasbeyat perdone”, xyut. 
MAT.18.34	Te ajwalile ilin yuꞌun. La yakꞌ mantal te ya yichꞌ kastigo jaꞌ to teme la stoj spisil te sbete.
MAT.18.35	“Jaꞌ jich euk te jTat te ay ta chꞌulchane, jich me ya spasbeyex teme makꞌ ya apasbe abaik perdon jujutul ta awoꞌtanik sok te awermanoe —xchi te Jesuse.
MAT.19.1	Kꞌalal laj yoꞌtan ta yalele, te Jesuse lokꞌ bael ta ba estado yuꞌun Galilea y kꞌot ta estado yuꞌun Judea ta stojil xlokꞌ kꞌajkꞌal ta jejch mukꞌul ukꞌum Jordan. 
MAT.19.2	Bayal genteetik a tsꞌakliyot yuꞌun. Teꞌ slekuteslan jchameltik a.
MAT.19.3	Ay fariseoetik tijilaj tal ta stojol te Jesuse yuꞌun ya yilbe yoꞌtan. La sjojkꞌobeyik:
MAT.19.3	—¿Me ya spas te ya xchꞌoj sba sok yinam te winike te maꞌyuk slijkibe? —xchiik.
MAT.19.4	La sjakꞌ te Jesuse:
MAT.19.4	—¿Meꞌn maꞌ awilojikuk te tut ya yal te Sjun Diose? Kꞌalal ta slijkibal te Diose la spas winik sok ants. 
MAT.19.5	Y la yal te Diose: “Jaꞌ sluwar te ya sjiles smeꞌ-stat te winike y ya yikꞌ sba sok te yiname, y jun nax stiꞌbalulik ya xkꞌot ta xchebalik”, xchi me. 
MAT.19.6	Jich ma chebikukix. Jun nax ayikix. Jaꞌ yuꞌun te genteetik ma spas ta pitel yuꞌunik te machꞌatik jun nax a yakꞌ te Diose —xchi te Jesuse.
MAT.19.7	Te fariseoetike la sjojkꞌoyik:
MAT.19.7	—Te jMoisese la yal: “Ya xjuꞌ ya spasbe jlechuk sjunal te tut sluwar te ya xchꞌoj sba sok yinam te winike. Aꞌ yaꞌbe bael ta skꞌab. Aꞌ xchꞌoj sbaik”, te xchie. ¿Tuꞌun tsꞌin te jich a yale? —xchiik.
MAT.19.8	Te Jesuse la yal:
MAT.19.8	—Ta skaj te stulanil awoꞌtanike te jMoisese la yal te ya xjuꞌ ya achꞌoj abaik sok te awinamike. Pero ta slijkibal ma jichuk ay ta pasel. 
MAT.19.9	Joꞌon ya kalbeyex te machꞌa ya xchꞌoj sba sok te yiname, teme ma ta skajuk skreme, teme ya yikꞌ yan antse, yipalix ta antsiwejel abi. Sok te machꞌa ya yikꞌ te ants te chꞌojbile yipal ta antsiwejel abi —xchi te Jesuse.
MAT.19.10	Te jnopojeletik yuꞌune la yalik:
MAT.19.10	—Teme yuꞌun jich ay skꞌoplal te winik sok te yiname, jaꞌ lek te makꞌ xnujpunotik abi —xchiik.
MAT.19.11	La sjakꞌ te Jesuse:
MAT.19.11	—Ma spisiluk ya xkꞌot ta yoꞌtanik, jaꞌ to teme Dios ya xꞌalbot ta yoꞌtanik yuꞌune. 
MAT.19.12	Ay te winketik te ma xjuꞌ xnujpunike yuꞌun jich a ayin sok stiꞌbalulik. Ay yanetik te jicha pasbot te stiꞌbalulik yuꞌun te winketike. Sok ay yan te makꞌ xnujpunike yuꞌun jich ay ta yoꞌtanik te ya xjuꞌ yuꞌunik te ya yajwalinik te Diose. Aꞌ spas jich te machꞌa ya xjuꞌ yuꞌun te jich ya xkꞌot ta yoꞌtane —xchi te Jesuse.
MAT.19.13	Ay a yikꞌik tal untik ta stojol te Jesuse yuꞌun ya skajalanbe skꞌab ta sjolik yuꞌun ya skꞌoponbe Dios. Pero te jnopojeletike kꞌan skomik te machꞌatik yikꞌojik tale.
MAT.19.14	La yal te Jesuse:
MAT.19.14	—Ma me xꞌakomik. Aꞌ taluk ta jtojol te untike. Te machꞌatik jachik yoꞌtanik tutꞌil untik to jaꞌ me ya xꞌoch te ba ay ta mantal te Diose —xchi. 
MAT.19.15	Y te Jesuse la skajanbe skꞌab ta sjol te untike y lokꞌ bael teꞌa.
MAT.19.16	Ay jtul soltero kerem ba yil te Jesuse y la sjojkꞌobe:
MAT.19.16	—Maestro, te ben lekate, ¿Tut lek ya skꞌan ya jpas yuꞌun ya xkuxuyinon sbajtel kꞌinale? —xchi.
MAT.19.17	La sjakꞌ te Jesuse:
MAT.19.17	—¿Tut yuꞌun te ya awalbon te ben lekone? Jtul nax te machꞌa ben leke, jaꞌ nax te Diose. Pero teme ya akꞌan te ya xkuxuyinate, chꞌuuna me spasel te tut ya yal te mantaliletike —xchi te Jesuse.
MAT.19.18	La yal te soltero kereme:
MAT.19.18	—¿Tutik mantaliletik? —xchi.
MAT.19.18	Te Jesuse la yalbe:
MAT.19.18	—Ma me milawanan, ma me antsiwejan, ma me elkꞌajan, ma me machꞌa xꞌale ta kꞌop, 
MAT.19.19	chꞌuunbeya me smantal ameꞌatat, sok kꞌux me xꞌawaꞌi aba sok te ajoy ta genteile, jich tutꞌil kꞌux ya awaꞌi aba atukele, xchi me —xchi te Jesuse.
MAT.19.20	La yal te soltero kereme:
MAT.19.20	—Spisil juꞌem kuꞌun spasel desde chꞌinon to a. ¿Tut xan yan ya skꞌan ya jpas? —xchi.
MAT.19.21	La sjakꞌ te Jesuse:
MAT.19.21	—Teme ya akꞌan te lek ya xkꞌoate, baan, chona spisil te tutik ay awuꞌune. Kꞌebenbeya te meꞌbaꞌetike. Jich me ay akꞌulejal ta chꞌulchan ya xkꞌoat. Y laꞌ me, tsꞌakliyaon tsꞌiin —xchi te Jesuse.
MAT.19.22	Te kꞌalal la yaꞌi te soltero kereme, ben triste bajt yuꞌun, yuꞌun ben jkꞌulej.
MAT.19.23	Te Jesuse lijk yalbe te jnopojeletik yuꞌune:
MAT.19.23	—Jamal ya kalbeyex: Te jkꞌulejetike lom wokol ya yajwalinik te Diose. 
MAT.19.24	Sok ya kalbeyex xan: Jich tutꞌil ma xjuꞌ ta kꞌasesel ta yit tsꞌisonajib jkojtuk te kameyoe, jaꞌ jich euk te jkꞌulejetike ma xjuꞌ yuꞌunik te ya yajwalinik te Diose —xchi.
MAT.19.25	Te kꞌalal ya yaꞌibeyik sluwar te jnopojeletik yuꞌune, cham a yaꞌiyik yuꞌun, y lijk yalbe sbaik:
MAT.19.25	—¿Machꞌa wan xkol tem jichte? —xchiik yuꞌun.
MAT.19.26	Te Jesuse la skꞌelulanbe sit y la sjakꞌbe:
MAT.19.26	—Te genteetike ma xjuꞌ yuꞌunik spasel to. Yan te Diose spisil ya xjuꞌ yuꞌun spasel stukel —xchi.
MAT.19.27	La yal te jPedroe:
MAT.19.27	—Kajwal, te joꞌotike jilemix kuꞌuntik spisil te tutik ay kuꞌuntike y tsꞌakliyejtikatix. ¿Tut ya kichꞌtik yuꞌun? —xchi.
MAT.19.28	Te Jesuse la yaltalanbe:
MAT.19.28	—Jamal ya kalbeyex, te tut ora ya yichꞌ pasel ta achꞌ spisil te tutik aye, te kꞌalal ya snajkan sba te ba ay jlekil jnaktajib te Nichꞌanile, jich euk te jaꞌexe te atsꞌakliyejikone ya me yaꞌbelex anaktajibinik te lajchayeb naktajibaletik, yuꞌun ya ameltsaanik te lajchaytijk israeletike. 
MAT.19.29	Y spisil te machꞌa sjilesej stutik yuꞌun teme joꞌon ta jkuentae, me sna, o sbankiltak, o xwixitak, o yijtsꞌinab, o smeꞌ-stat, o yinam, o yuntikil, o jaꞌ te slume, ya me yichꞌbeyik sjelol sien ta jmel sok ya me xꞌaꞌbot xkuxlejal sbajtel kꞌinal. 
MAT.19.30	Pero te machꞌatik nail a talike, jaꞌ me patil ya xlaj kꞌot. Y bayal te machꞌatik patil ya xlaj tale, jaꞌ me nail ya xlaj kꞌot —xchi.
MAT.20.1	La yal te Jesuse: —Te tutꞌil ay ta ajwalinel te Diose, jaꞌ pajal sok te yajwal pinkae te sakub nax kꞌinal te lokꞌ sle yaj-aꞌtel yuꞌun ya skꞌokbe ochel sit te yawal-stsꞌunube. 
MAT.20.2	La xchap sok te yaj-aꞌtele te ya xtojtalanot jun denario-takꞌin te jun kꞌaale, y la stikonlan bael ta aꞌtel te ba ay te yubailtike.
MAT.20.3	“Las noeve patajel a lokꞌ xan bael y la yil tekꞌatik ta parke te yan winketike te maꞌyuk staoj yaꞌtelike. 
MAT.20.4	La yaltalanbe: “Baanik ta aꞌtel te ba ay te kubailtike. Ya jtojex te tutꞌil ya apasik ganare”, xyut. Y laj bajt ta aꞌtel.
MAT.20.5	“Te yajwal pinkae lokꞌ xan bael ol kꞌaal a, y lok xan bael ta las tres mal kꞌaal. Te jujun buelta lokꞌe jicha spasulan. 
MAT.20.6	Ta las sinko mal kꞌaal a lokꞌ xan bael ta parke y kꞌo sta xan yan te ma to staojuk yaꞌtelike. La sjojkꞌobe: “¿Tuꞌun te liꞌiyex spꞌejel kꞌaale te makꞌ xꞌaꞌtejexe?” xyut. 
MAT.20.7	La yalik: “Yuꞌun maꞌyuk machꞌa yikꞌotik ta aꞌtel”, xchiik. Jicha altalanbot yuꞌun: “Baanik ta aꞌtel te ba kaꞌtele”, xyut.
MAT.20.8	“Te kꞌalal sutꞌetix a te kꞌinale te yajwal pinkae la yalbe te yaj-kaporale: “Ikꞌa tal te jꞌatꞌeletike y tojtalana. Tojtalana nailuk te machꞌatik patil a och ta aꞌtele. Patil ya atojtalan te machꞌa nail a och ta aꞌtele”, xyut.
MAT.20.9	“Jicha laj tal te machꞌatik te las sinko mal kꞌaal te laj och ta aꞌtele. Tsꞌakal a tojtalanot jun denario-takꞌin te jun kꞌaale. 
MAT.20.10	Patil a tojtalanot te machꞌatik nail a och ta aꞌtele. La skuyik te kꞌaxem ya xtojtalanote, pero pajal a tojtalanot jun denario ta kꞌaal te jujutule. 
MAT.20.11	Laj ta tojtalanel, lijk yaꞌabiyanik te yajwal pinkae. 
MAT.20.12	La yalik: “Te winketik to patilix a laj tal. Jun xanix ora laj aꞌtej. ¿Tuꞌun te pajal atojotik soke? Te joꞌotike juꞌ kuꞌuntik spꞌejel kꞌaal te aꞌtele sok te xkꞌuxul kꞌajkꞌale”, xchiik ta kꞌop.
MAT.20.13	“Te yajwal pinkae la sjakꞌbey te jtule: “Kere, ma yuꞌunuk ya jlolayat. ¿Meꞌn ma jichuk a jchaptik te jun denario ya jtojat te jun kꞌaale? 
MAT.20.14	Ichꞌa bael te atojole y baan. Te joꞌone jich a skꞌan koꞌtan te jich a jtoj te machꞌa patil a och ta aꞌtele, jich tutꞌil te la kaꞌbeyat te jaꞌate. 
MAT.20.15	Joꞌon ya jnaꞌ te tut ya jpas sok te jtakꞌine. ¿O yuꞌun ma tsaꞌamuk awoꞌtan yuꞌun te ben lekone?” xyut.
MAT.20.16	“Jaꞌ yuꞌun te machꞌatik patil a laj tale, nail ya xlaj kꞌot stukel. Yan te machꞌatik nail a laj tale, patil me ya xlaj kꞌot stukel. Porke bayal machꞌatik ya xꞌikꞌtalanot. Pero ma bayaluk te machꞌa tsajtalanbile —xchi te Jesuse.
MAT.20.17	Te Jesuse yipal kꞌael ta beel ta sbelel Jerusalen. La yikꞌ tal ta parte te lajchaytul te jnopojeletik yuꞌune. Jicha yaltalanbe:
MAT.20.18	—Aꞌibeyaik awaꞌiy sluwar ora to ya xbotikix ta Jerusalen. Te Nichꞌanile ya me xꞌakꞌot ta skꞌab te statal-saserdoteetike sok ta skꞌab te maestroetik yuꞌun te mantaliletike. Sok ya me xchapik te ya yichꞌ milele. 
MAT.20.19	Ya me xꞌakꞌot ta skꞌab te jyanlumetike y ya me xꞌikꞌtinot. Sok ya me yichꞌ aresial ta nujkul sok ya me xꞌakꞌot ta milel ta krus. Pero ta yoxebal kꞌaal ya me kichꞌ chaꞌkusesel —xchi te Jesuse.
MAT.20.20	Te smeꞌ te yuntikil Zebedeoe tijilaj tal ta stojol te Jesuse. Soyinej tal te cheb yuntikile. Te antse la skejan sba ta sit te Jesuse yuꞌun ay tut ya skꞌanbey. 
MAT.20.21	Te Jesuse la sjojkꞌobe:
MAT.20.21	—¿Tut ya akꞌan? —xchi.
MAT.20.21	La yal te antse:
MAT.20.21	—Te yauk awal mantal te ya xnajkaj jtul ta abatsꞌil sok jtul ta akꞌexom xchebal te kuntikile te kꞌalal ya awichꞌ awaꞌtele —xchi te antse.
MAT.20.22	La sjakꞌbe te Jesuse:
MAT.20.22	—Ma xꞌanaꞌbe sluwar te tut ya akꞌanike. ¿Meꞌn ya wan xjuꞌ awuꞌunik te wokol te ya yaꞌbelone sok te ilbajinel te ya kichꞌ te joꞌone? —xchi.
MAT.20.22	La yalik:
MAT.20.22	—Yak. Ya xjuꞌ kuꞌuntik —xchiik.
MAT.20.23	Te Jesuse la sjakꞌtalanbe:
MAT.20.23	—Jich te jaꞌexe ya yaꞌbelex euk te wokole sok te ilbajinele jich tutꞌil ya kichꞌ te joꞌone. Pero tutꞌil ya akꞌan xnajkajex ta jbatsꞌil sok ta jkꞌexome, ma joꞌukon ay ta jkuenta. Ja chikan stukel te jTate te machꞌatik xchajpoj te ya yakꞌ najkajuk teꞌae —xchi te Jesuse.
MAT.20.24	Te kꞌalal la yaꞌiybeyik sluwar te lajuntul te jnopojeletike, la yilintayik te cheb te jun nax smeꞌ-statike. 
MAT.20.25	Te Jesuse la yikꞌtalan tal y la yaltalanbe:
MAT.20.25	—Te jaꞌexe ya anaꞌik tutꞌil ay te machꞌa ya yichꞌ yaꞌtel yuꞌun te slumale, ya yakꞌ sbaik ta akꞌel ta jkuenta yuꞌun te slumale. Sok te machꞌatik ben mukꞌ ya yakꞌ sba sok te yaꞌtelike tulan ya xmantalejik te ba slumalike. 
MAT.20.26	Ma me ayuk machꞌa jich ay ta awolilik te jaꞌexe. Yan teme ya akꞌan te ya yakꞌelex ta jkuentae, akꞌa me abaik ta abatinel yuꞌun te yane. 
MAT.20.27	Teme ay jaꞌex te ya skꞌan awoꞌtan te mukꞌ akꞌoplal ya xkꞌoate, jaꞌ me moso ya awakꞌ aba ta stojol te yanetike. 
MAT.20.28	Jich tutꞌil te Nichꞌanile ma jaꞌuk a tal yuꞌun teme ay machꞌa ya smantaltese. Jaꞌ a tal yuꞌun te ya yakꞌ sba ta mantaltesel sok te ya yakꞌ sba ta milele. Yuꞌun jich me ya xwejt skolelik a te ipal genteetike —xchi te Jesuse.
MAT.20.29	Te kꞌalal lokꞌik bael ta jtejklum Jerico, bayal genteetik a tsꞌakliyot bael yuꞌun te Jesuse. 
MAT.20.30	Ay cheb choketik nakajtik ta tiꞌbe. Kꞌalal la yaꞌiybeyik sluwar te yipal kꞌael ta kꞌaxel teꞌa te Jesuse, lijk yawutayik:
MAT.20.30	—¡Kajwal, te stsꞌumbalat jDavide, kꞌuxtayaotik! —xchiik.
MAT.20.31	Te genteetike la skomik te manchuk ya xꞌawunike, pero mas tulan a lijkꞌik xan ta aw:
MAT.20.31	—¡Kajwal, te stsꞌumbalat jDavide, kꞌuxtayaotik! —xchiik.
MAT.20.32	Te Jesuse la stejkꞌan sba. La yikꞌ tal te choketike, la sjojkꞌolanbe:
MAT.20.32	—¿Meꞌn ay tut ya akꞌan ya jpasbeyex? —xyut.
MAT.20.33	La sjakꞌik:
MAT.20.33	—Kajwal, ya jkꞌan ya ajambotik jsitik —xchiik.
MAT.20.34	Te Jesuse la snaꞌbe yoꞌolil sbaik. La spikbe te sitike. Ora jam te sitike, y la stsꞌakliyik bael te Jesuse.
MAT.21.1	Nopol xkꞌotikix ta Jerusalen a, och kꞌoel ta chꞌin jtejklum Betfage sbiil te ba wits Olivailtike. Te Jesuse la stikon bael chaꞌtul te jnopojeletik yuꞌune. 
MAT.21.2	La yaltalanbe:
MAT.21.2	—Baanik ba chꞌin kolonya te ya kiltike. Teꞌ chukul ya me xkꞌo ataik jkojt meꞌburu sok xchꞌin yal. Polaik y chechbikon tal. 
MAT.21.3	Teme ay machꞌa ay tut ya yalbeyex yuꞌune, albeyaik: “Jaꞌ ya xtuun yuꞌun te Kajwaltike. Ya me sujtesbeyat tal ta ora”, ya me awutik —xchi te Jesuse.
MAT.21.4	Jich ya xkꞌot ta pasel te tut yaloj jilel te jꞌalwanej yuꞌun te Diose te la stsꞌiba jile:
MAT.21.5	“Albeyaik te mukꞌul jtejklum Sion:
MAT.21.5	‘Ilawilik talix te rey awuꞌunike. Chꞌin yakꞌoj sba. Moem tal ta buru, ta jkojt chꞌin buru, yal te ijkatsom chambalame,’ uta me”, xchi.
MAT.21.6	Jicha bajtik te chaꞌtul nopojeletike. Jich a spasik te tuti altalanbot bael yuꞌun te Jesuse. 
MAT.21.7	La yikꞌik tal te meꞌburue sok te yale. La slimbeyik skꞌuꞌ-spakꞌik ta spat y mo a te Jesuse. 
MAT.21.8	Bayal genteetik teꞌa la slimbeyik skꞌuꞌ-spakꞌik ta be, te yane la sbojik tal skꞌabkꞌab teꞌ la slimik ta be. 
MAT.21.9	Te machꞌatik nailajemik baele sok te machꞌatik patilajemike la yawutayik:
MAT.21.9	—¡Bayal slekilal! ¡Ben tsaꞌam slekil te machꞌa talem ta skuenta te Kajwaletike! ¡Bayal slekilal te chꞌul Dios te ay ta chꞌulchane! —xchiik ta yawutayel.
MAT.21.10	Te kꞌalal och bael ta Jerusalen te Jesuse, xchꞌeꞌet nax lijkel spisil te jtejklume. Ben bayal machꞌa a sjojkꞌoy:
MAT.21.10	—¿Machꞌa me a to? —xchiik.
MAT.21.11	Te genteetike la yalik:
MAT.21.11	—Jaꞌ te jꞌalwanej yuꞌun Dios te Jesus sbiile te talem ta jtejklum Nazaret ta estado yuꞌun Galilea —xchiik.
MAT.21.12	Te Jesuse och bael te ba mukꞌul templo, la sten lokꞌel spisil te machꞌatik yipal ta chonbajel y manbajel teꞌae. La xbalchꞌunbe xmexaik te jel-takꞌinetike, sok la xbalchꞌunbe snaktajib te machꞌatik yipalik ta xchonel palomae. 
MAT.21.13	Y la yaltalanbe:
MAT.21.13	—Jich tsꞌibabil ta Sjun Dios: “Te jnae jaꞌ snaul skꞌoponel Dios sbiil”, xchi me. Pero te jaexe sujtix awuꞌunik ta xchꞌen jꞌelekꞌetik —xyut.
MAT.21.14	Teꞌ ta templo tijilajik tal ta stojol Jesus choketik sok koxoetik, y la slekuteslan. 
MAT.21.15	Te statal-saserdoteetike sok te maestroetik yuꞌun te mantaliletike la yilik te milagroetik te ya spas te Jesuse. Sok ilinik kꞌalal la yaꞌiyik te xꞌawlajan ta templo te chꞌin untike. Jich a yalik ta stojol te Jesuse: “¡Bayal slekilal te stsꞌumbal jDavide!” xchiik.
MAT.21.16	Jich te saserdoteetik la yalbeyik te Jesuse:
MAT.21.16	—¿Me ya awaꞌibe sluwar te tut yipalik ta yalel te chꞌin untike? —xchiik.
MAT.21.16	La sjakꞌbe te Jesuse:
MAT.21.16	—Yak, ya kaꞌi. ¿Meꞌn maꞌyuk awilojik ta Sjun Dios te jich ay skꞌoplal to te jich tsꞌibabil?:
MAT.21.16	“Te skꞌayoj te chꞌin untike sok te chꞌin alaletik te ya to xchuꞌunej ya yalik te ben tsaꞌam ta kꞌayojinel te achꞌul-biile”, xchi me —xchi te Jesuse.
MAT.21.17	Y la sjileslan y bajt ta jtejklum Betania. Teꞌ kꞌax ajkꞌubal yuꞌun a.
MAT.21.18	Pajtajel to a te kꞌalal sujt xan bael ta mukꞌul jtejklum te Jesuse, aꞌbot wiꞌnal. 
MAT.21.19	La yil pejt ikux te ay ta tiꞌbee, tijilaj bael teꞌa. Pero maꞌyuk sit a stabe. Puru yaꞌnimal nax ay. Te Jesuse la yalbe te ikuxe:
MAT.21.19	—Ni jaymel ya awakꞌ asit —la yut. Y tsꞌin a takej te ikuxe.
MAT.21.20	Te kꞌalal jich a yilik te jnopojeletike, cham a yaꞌiyik y la sjojkꞌobeyik te Jesuse:
MAT.21.20	—¿Tuꞌun te ikuxe te tsꞌin a takeje? —xchiik.
MAT.21.21	Te Jesuse la sjakꞌtalanbe:
MAT.21.21	—Jamal ya kalbeyex, teme ay xchꞌuunel awoꞌtanik te jich ya xkꞌot ta pasele sok teme makꞌ ya awal ta awoꞌtanik te ma jichuk ya xkꞌote, ya xkꞌot ta pasel awuꞌunik te tutꞌil la jpasbe te ikuxe. Sok jich ya xkꞌot ta pasel awuꞌunik euk teme ya awalbeyik te wits to: “Lokꞌan bael liye, chꞌoja aba ochel ta mar”, teme ya awute. 
MAT.21.22	Spisil te tut ya akꞌanbeyik te Diose ya yaꞌbelex teme jich xchꞌuunej awoꞌtanike —xchi te Jesuse.
MAT.21.23	Och bael ta templo te Jesuse. Yipal ta pꞌijuteswanej a, tal ta kꞌoponel yuꞌun te statal-saserdoteetike sok te moletik yuꞌun te jtejklume. La sjojkꞌobeyik:
MAT.21.23	—¿Tuti awaꞌtel awichꞌoj ta spasel spisil to? ¿Machꞌa yaꞌbeyat awaꞌtel? —xchiik.
MAT.21.24	La sjakꞌ te Jesuse:
MAT.21.24	—Jichon euk, ay tut ya jojkꞌobeyex: ¿Machꞌa tikonot tal yuꞌun te Juan te la yakꞌ ichꞌjaꞌe? ¿Me jaꞌ te Diose o winketik? 
MAT.21.25	Teme ya awalbikone, ya me kalbeyex euk te tut kaꞌtel kichꞌoj ta spasel to —xchi.
MAT.21.25	Jich a lijk yalbe sbaik stukelik:
MAT.21.25	—Teme ya kaltik te Dios la stikon tale, ya me yalbotik: “¿Tuꞌun te ma la achꞌuunik te tuti yale?” ya me yutotik. 
MAT.21.26	Sok ma spas ya kaltik te winketik a tikonot tal yuꞌune, yuꞌun ya xiꞌtik te jtejklume, yuꞌun ya xchꞌuunik te jaꞌ jꞌalwanej yuꞌun Dios te Juane —xchiik ta yaꞌabiyanel.
MAT.21.27	La yalbeyik tsꞌin te Jesuse:
MAT.21.27	—Ma jnaꞌtik —xchiik.
MAT.21.27	La sjakꞌ euk te Jesuse:
MAT.21.27	—Jichon euk ma xkalbeyex te tut kaꞌtel kichꞌoj ta spasel to —xchi.
MAT.21.28	La sjojkꞌolanbe te Jesuse:
MAT.21.28	—¿Tut ya awalik yuꞌun to? Ay jtul winik te ay cheb xnichꞌnab. Jich a yalbe te jtule: “Jnichꞌan, ya me xbaat ta aꞌtel ora to lum ba kubailtike”, xyut. 
MAT.21.29	La sjakꞌ te xnichꞌane: “Ma jkꞌan”, xchi. Pero ta patil la yakꞌ yajtal yoꞌtan yuꞌun te tuti yalbe te state, y jicha ba aꞌtejuk.
MAT.21.30	“Te tatile ba yalbe xan te jtul xan xnichꞌane. La sjakꞌ te skereme: “Jichuk, tat, ya xboon”, xchi. Pero maꞌ bajt.
MAT.21.31	“¿Machꞌa ta xchebalik ya awaꞌi te la spasbe te tut la skꞌan yoꞌtan te state? —xchi te Jesuse.
MAT.21.31	La sjakꞌik:
MAT.21.31	—Jaꞌ te naile —xchiik.
MAT.21.31	Te Jesuse la yal:
MAT.21.31	—Jamal ya kalbeyex, te jkꞌan-tojemaletike sok te jmulawil-antstike ya me xnalajik ochel awuꞌunik te ba ay ta mantal te Diose. 
MAT.21.32	Jich te Juan Akꞌichꞌjaꞌe tal snojpesex tut a te tsaꞌam ta pasele, pero ma la achꞌuunik te tuti yalbeyexe. Yan te jkꞌan-tojemaletike sok te jmulawil-antstike la xchꞌuunik stukelik. Yan te jaꞌexe manchuk me la awilik te jich yipal kꞌoel ta pasele ma la asujtes awoꞌtanik te yauk achꞌuunike.
MAT.21.33	“Aꞌibeyaik sluwar yan seña-kꞌop: Te yajwal pinkae la stsꞌun yubailtik ta slum y la spasbe smakteꞌul. La xchap jun luwar ba ya spitsꞌbe sit te yubae, sok la spas slotstajib yuꞌun ya skanantay te yubailtike. La yakꞌ jil ta lokꞌel yuꞌun te jmajan-lumetike y bajt ta jakal.
MAT.21.34	“Kꞌalal la staix yora ta tulel sit te yubae, la stikon yaj-mantal ta skꞌanel ta stojolik te jayeb slojkꞌil te slume. 
MAT.21.35	Te jꞌaꞌteletike la stsakik te jmantaletike, la smajik te jtule, jtul a milik, y jtul a swolik ta ton. 
MAT.21.36	Te yajwal lume la stikon xan bayal yan jmantaletik. Te jꞌaꞌteletike jich mismo spasbeyik te tutꞌil la spasbeyik te yane.
MAT.21.37	“Patil te yajwal-lume la stikon bael te batsꞌi xnichꞌane, yuꞌun la yal ta yoꞌtan: “Jaꞌ me ya xꞌakꞌot ta jkuenta te jnichꞌane”, xchi ta yoꞌtan.
MAT.21.38	“Te kꞌalal la yilik te jaꞌ xnichꞌan te yajwal-lum te talemixe, sok la snaꞌik te stukel ya xjil ta skuenta te lume, jicha lijk yalbe sbaik: “Jaꞌ to jaꞌ ya yichꞌ jilel te lume. Jaꞌ lek ya jmiltik yuꞌun joꞌotik ya kichꞌbetik jilel te slume”, xchiik. 
MAT.21.39	Jich a stsakik, la slokꞌesik bael ta spat te ubailtike y la smilik. 
MAT.21.40	¿Tut xchaex te jaꞌexe? ¿Tut ya spasbe ya awaꞌi te aꞌteletik te yajwal-lume te tut ora ya xtale? —xchi te Jesuse.
MAT.21.41	La sjakꞌik:
MAT.21.41	—Ya me xtal smil jilel te jꞌaꞌteletike te ma tsaꞌamuk yoꞌtanik, sok ay me yan jꞌaꞌteletik te ya yaꞌbey smajan te slume te jaꞌ ya snaꞌik yaꞌbeyel slojkꞌil te jujun kosecha te jayeb ya xlokꞌ te yubae —xchiik.
MAT.21.42	Te Jesuse la yaltalanbe:
MAT.21.42	—¿Me ma awilojuk ta Sjun Dios te jich ya yale?:
MAT.21.42	“Te ton te ma tsaꞌamuk a yilik te jꞌalwaniletike, jaꞌ yipajib chikin-na a kꞌotix stukel. Jaꞌ a yakꞌ kꞌotuk ta pasel te Kajwaltike. Ben tsaꞌam slekil ya kiltik”, xchi me.
MAT.21.43	Jaꞌ yuꞌun ya kalbeyex te jaꞌexe, ya me spojbelex awaꞌtelik te ba ay ta mantal te Diose. Jaꞌ me ya xkꞌot ta skuenta te machꞌatik ya snaꞌik spasel te tut ya skꞌan yoꞌtan te Diose. 
MAT.21.44	Te ton te ya kale, tem ay machꞌa ya xtꞌuxaj ta sbae, teꞌ me xkꞌo pꞌuyuk a. Yan teme ya xtenot yuꞌun te tone, mel nax me polvo ya xjil yuꞌun —xchi te Jesuse.
MAT.21.45	Te statal-saserdoteetike sok te fariseoetike te kꞌalal la yaꞌibeyik sluwar te seña-kꞌop te la yal te Jesuse, sujt sjolik te stukel skꞌoplalike. 
MAT.21.46	Yoꞌtanuk kꞌan stsakik te Jesuse, pero ya xchiik yuꞌun te genteetike, yuꞌun kꞌoem ta yoꞌtanik te jaꞌ jꞌalwanej yuꞌun Dios te Jesuse.
MAT.22.1	Te Jesuse lijk xan yaltalanbe ta seña-kꞌop. Jich a yal:
MAT.22.2	—Te tutꞌil ya xkꞌot ta ajwalinel te Diose, jich kꞌoem te tutꞌil jtul rey te la spas kꞌin yuꞌun te ya xnujpun te xnichꞌane. 
MAT.22.3	La stikon bael yaj-mantal te ya xba yikꞌtalan tal te machꞌatik ikꞌtalanbil ta nujpunele. Pero ma skꞌan a laj tal. 
MAT.22.4	La stikon xan bael yan yaj-mantal. La yaltalanbe bael: “Albeyaik te machꞌatik majanlanbile: ‘Chapalix kuꞌun te weꞌelile. La kakꞌix ta milel te toroetik kuꞌune sok te jujpꞌen wakaxetike. Spisil chapalix. Jaꞌ yuꞌun laꞌik me ta ora ta yilel te jnujpunele,’ uta me tal”, xchi te reye.
MAT.22.5	“Te machꞌatik majanlanbile maꞌ chꞌuunik te ikꞌele. Te jtule bajt ta slum. Te yane bajt ta chonbajel. 
MAT.22.6	Te yane la stsakik te jmantaletik yuꞌun te reye, la yilbajinik y la smilik.
MAT.22.7	“Te reye ma tebuk a ilin yuꞌun. Jich a stikon bael soltaroetik yuꞌun ba smilik te jmilawetike sok la xchikꞌbeyik te slumalike.
MAT.22.8	“Te reye la yalbe tsꞌiin te yaj-mantale: “Chapalix spisil te kꞌine, pero te machꞌatik majanlanbile chikan te ma skꞌan a talike. 
MAT.22.9	Jaꞌ yuꞌun, baanik ta mukꞌul kayailtik, ikꞌaik tal ta yilel nujpunel spisil te machꞌa ya ata abaik sok teꞌae”, xyut bael. 
MAT.22.10	Te jꞌmantaletike lokꞌik bael ta kayailtik, la yikꞌik tal spisil te la sta sbaik soke. Kapal a talik sok te machꞌatik ma lekuke sok te machꞌatik lekike. Jich a noj ta yulaꞌ te snae.
MAT.22.11	“Kꞌalal och yil yulaꞌ te reye, la yil jtul winik teꞌa te ma jaꞌuk slapoj te kꞌuꞌul-pakꞌal yuꞌun jnupunele. 
MAT.22.12	La yalbe: “Kamigo, ¿Tutꞌil a ochat tal liye te maꞌ jeltayejuk tal te akꞌuꞌ-apakꞌe?” xyut. Te winike maꞌ kꞌopoj yuꞌun.
MAT.22.13	“Te reye la yalbe te machꞌatik ya xchapik te mexae: “Chukbeyaik yok skꞌab, chꞌojaik lokꞌel ta ijkꞌal kꞌinal te ba jwerae. Teꞌ ya xkꞌo yokꞌetay sba a sok teꞌ ya xkꞌo skꞌuxilan ye a”, xyut.
MAT.22.14	“Porke bayal te machꞌatik ya xꞌikꞌtalanot tale, pero ma bayaluk te machꞌa tꞌujtalanbile —xchi te Jesuse.
MAT.22.15	Ta patil te fariseoetike ba snop skꞌopik te tut ya yut ya xkꞌax skꞌop te Jesuse yuꞌun jich me ya stabeyik smul a. 
MAT.22.16	Jich a stikonik chaꞌoxtul te jnopojeletik yuꞌun te fariseoetik sok chaꞌoxtul te machꞌa jun yoꞌtan sba sok te Herodese. Jicha tal yalbeyik te Jesuse:
MAT.22.16	—Maestro, ya jnaꞌtik te puru batsꞌi jich te tut ya awale, sok te sluwaril ya snojpeswanat te tut ya skꞌan te Diose. Maꞌyuk machꞌa ya xiꞌat ta kꞌop yuꞌun te genteetike. Porke ma tsabiluk nax awuꞌun te machꞌa ya awakꞌ ta jkuentae. 
MAT.22.17	Albotik kaꞌitik te tut kꞌoem ta awoꞌtan yuꞌun te mantaliletike. ¿Me ya xjuꞌ ya jtojtik tojemal yuꞌun te Cesare o ma xjuꞌ? —xchiik.
MAT.22.18	Te Jesuse la snaꞌ te tutꞌil ma tsaꞌamuk te yoꞌtanike. Jich a yaltalanbe:
MAT.22.18	—Ma lekuk te awoꞌtanike. ¿Tut yuꞌun te ya awilbikon koꞌtane? 
MAT.22.19	Akꞌbikon tal kil sejpuk te takꞌin te ya atojik a te atojemalike —xchi. Jich a yaꞌbeyik yil jun denario-takꞌin. 
MAT.22.20	Te Jesuse la sjojkꞌolanbey:
MAT.22.20	—¿Machꞌa slokꞌol ya awilik te liꞌ aye sok machꞌa sbiil te liꞌ tsꞌibabile? —xchi.
MAT.22.21	La yalik:
MAT.22.21	—Jaꞌ te mukꞌul rey Cesare —xchiik.
MAT.22.21	Te Jesuse la yaltalanbe:
MAT.22.21	—Teme jaꞌ yuꞌun te Cesare, aꞌbeyaik me abi. Sok teme jaꞌ yuꞌun te Diose, aꞌbeyaik me euk —xchi te Jesuse.
MAT.22.22	Te kꞌalal la yaꞌiyike, lom cham a yaꞌiyik yuꞌun. La sjilesik y laj bajtik.
MAT.22.23	Mismo kꞌaal a ay chaꞌoxtul saduseoetik tal skꞌoponik te Jesuse. Te saduseoetike kꞌoem ta yoꞌtanik te makꞌ chaꞌkux tal te animaetike. Jich a sojkꞌobeyik sluwaril tsꞌin kꞌop to:
MAT.22.24	—Maestro, la yal jilel te Moisese: “Teme cham jtuluk winik te maꞌyuk jil xnichꞌane, teme maꞌyuk jilel yuntikil soke, aꞌ me yikꞌ yinamin te yijtsꞌine, yuꞌun jich me ay stsꞌumbal ya xkꞌot a te anima-sbankile”, xchi me. 
MAT.22.25	Ay jicha kꞌot ta pasel ta koliltik: Ay juktul winketik te jun nax smeꞌ-statike. Te bankilale nujpun, cham, y maꞌyuk jil tuluk xnichꞌan. La yaꞌbe jilel yinamin yitsꞌin te yiname. 
MAT.22.26	Jicha kꞌot ta skuenta euk te xchebal ijtsꞌinale, sok te yoxebale. Jicha spastalanik ta sjuktululik te la yinaminik te antse. 
MAT.22.27	Ta patil cham euk te antse. 
MAT.22.28	Jaꞌ ya jojkꞌotik: ¿Machꞌa yinam ya xkꞌot te antse ta sjuktululik te kꞌalal ya xchaꞌkuxik tale? Komo spisilik a yinaminik te antse —xchiik.
MAT.22.29	Te Jesuse la sjakꞌtalanbe:
MAT.22.29	—Te jaꞌexe jowiyemex ta kꞌop yuꞌun maꞌ ba kꞌoem ta awoꞌtanik te tut tsꞌibabil jilel ta Sjun te Diose sok maꞌyuk ta awoꞌtanik te tutꞌil ay spoder te Diose. 
MAT.22.30	Te kꞌalal ya xchaꞌkuxik tal spisil te animaetike, te winketike sok te antstike makꞌ xnujpunikix a. Yuꞌun jich ya xkꞌot tutꞌil te chꞌul angeletik te ayik ta chꞌulchane.
MAT.22.31	Te tutꞌil ya ajojkꞌoyik te ya xchaꞌkux te animaetike, ¿Meꞌn ma awilojikuk ta Sjun Dios te tut yaloj jilele?: 
MAT.22.32	“Joꞌon Dioson yuꞌun te jꞌAbrahame te jꞌIsaake sok te Jacobe”, xchi me. Te Diose ma jaꞌuk Dios yuꞌun te machꞌatik chamenike, si jaꞌ Dios yuꞌun te machꞌatik kuxajtike —xchi te Jesuse.
MAT.22.33	Te kꞌalal la yaꞌiybeyik sluwar te genteetike, lom cham a yaꞌiyik yuꞌun te tutiꞌ yakꞌ ta nopel te Jesuse.
MAT.22.34	La yaꞌibeyik sluwar te fariseoetik te tutꞌil tsalotix ta kꞌop te saduseoetike yuꞌun te Jesuse. Jich a stsob sbaik tal. 
MAT.22.35	Ay teꞌa jtul fariseo te maestro yuꞌun te mantaliletike la yilbe yoꞌtan te Jesuse y la sjojkꞌobe:
MAT.22.36	—Maestro, ¿Tut mantalil te ben tulan skꞌoplal ta spisil yuꞌun te mantaliletike? —xchi.
MAT.22.37	La yal te Jesuse:
MAT.22.37	—Jaꞌ i to: “Kꞌux me xꞌawaꞌiy ta awoꞌtan te Kajwaltik Diose sok spꞌejel awoꞌtan sok spisil akuxlejal sok spisil apꞌijil”, xchi me. 
MAT.22.38	Jaꞌ to ben tulan skꞌoplal, jaꞌ nail yuꞌun te mantaliletik. 
MAT.22.39	Sok ay te xchebal te pajal soke te ya yal: “Kꞌux me xꞌawaꞌi ta awoꞌtan te ajoy ta genteile, jich tutꞌil te kꞌux ya awaꞌi aba te jaꞌate”, xchi me. 
MAT.22.40	Te cheb mantaliletik to jaꞌ smukꞌul spisil te mantaliletik yuꞌun te jMoisese sok te tut yaloj te alwanejetik yuꞌun te Diose —xchi te Jesuse.
MAT.22.41	Tsobolik to a te fariseoetike. Te Jesuse la sjojkꞌolanbe:
MAT.22.42	—¿Tut xchaex yuꞌun te Cristoe? ¿Machꞌa stsꞌumbal ya akuyik a? —xchi.
MAT.22.42	La sjakꞌtalanik:
MAT.22.42	—Jaꞌ stsꞌumbal te rey Davide —xchiik.
MAT.22.43	Te Jesuse la yaltalanbe:
MAT.22.43	—¿Tutꞌil ay te la yal te Davide: “Kajwal” xchi me, te jicha albot yuꞌun te Chꞌul Espiritue? Yuꞌun jich a yal te jDavide:
MAT.22.44	“Te Kajwaltik Dios la yalbe te Kajwale: ‘Naklan ta jbatsꞌil jkꞌab jaꞌ to teme la kaꞌbeyat apuchꞌ ta tekꞌel te akontratake,’ xchi te Diose”, xchi me.
MAT.22.45	Albikon cheꞌe: ¿Tutꞌil ay te jaꞌ stsꞌumbal jDavid te Cristoe? Te mismo jDavide la yalbe “Kajwal”, xchi —xyut te Jesuse.
MAT.22.46	Pero ni jtul a juꞌ yuꞌun sjakꞌel jpꞌaluk te skꞌope. Te nax kꞌal a maꞌyukix tuti sjojkꞌobeyik a.
MAT.23.1	Ta patil te Jesuse lijk yaltalanbe te genteetike sok te jnopojeletik yuꞌune:
MAT.23.2	—Te maestroetik yuꞌun te mantaliletike sok te fariseoetike ay ta skuentaik te ya yakꞌ ta nopel te mantaliletik te stsꞌibayoj jilel te jMoisese. 
MAT.23.3	Jaꞌ yuꞌun chꞌuunaik spasel te tut ya yalbeyexe, pero ma me akꞌayinik spasel te tut ya spasik stukelike. Yuꞌun te tut ya yakꞌik ta nopele ma xchꞌuunik spasel stukelik. 
MAT.23.4	Jaꞌ pajal kꞌoemik sok te machꞌatik ya stsꞌalik ijkatsil te lom al ta kuchele, te jaꞌ ya yaꞌbe skuch te genteetike. Yan te stukelike ni ma skꞌan slik chꞌinuk ta yal skꞌabik. 
MAT.23.5	Spisil te tut ya spasike jaꞌ nax ya yakꞌ sbaik ta akꞌel ta jkuenta a yuꞌun te genteetike. Yuꞌun ya skꞌupinik yichꞌel ta yelawik sok ta skꞌabik te chꞌin yawil Sjun Dios te tsꞌibabile, sok ya skꞌupinik te ben najt stsijtsomal te skꞌuꞌ-spakꞌ ya slapike. 
MAT.23.6	Sok ya me smakik ta ora te primero naktajibaletik yuꞌun te ba ya xweꞌike, sok te naktajibaletik ta sinagogaetik yuꞌun ya skꞌanik akꞌel ta jkuenta teꞌa. 
MAT.23.7	Sok ya skꞌupinik te ya xꞌujtsꞌibot skꞌab ta sitil komon te ba kayae. Sok ya skꞌupinik te “maestro” ya xꞌalbot yuꞌun te genteetike.
MAT.23.8	“Yan te jaꞌexe ma me akꞌanik te “maestro” ya yalbeyex te genteetike, yuꞌun awermano abaik ta apisilik sok jun nax maestro ay awuꞌunik ta apisilik, jaꞌ bi joꞌon te Cristoone. 
MAT.23.9	Ma me ayuk jtuluk ta balmilal te ya akuyik ta atatike, porke jtul nax te Atatike, jaꞌ te Machꞌa ay ta chꞌulchane. 
MAT.23.10	Ma me akꞌanik te “ajwalil” te ya yalbeyex te genteetike, yuꞌun jtul nax te Ajwalil awuꞌunike, jaꞌ bi, joꞌon te Cristoone. 
MAT.23.11	Te machꞌa mukꞌ ay ta awolilike jaꞌ te machꞌa ya yakꞌ sba ta abatinel yuꞌun te yanetike. 
MAT.23.12	Jich te machꞌa mukꞌ ya yakꞌ sbae, chꞌin me ya xkꞌot. Yan te machꞌa chꞌin ya yakꞌ sbae, jaꞌ me mukꞌ ya xkꞌot stukel.
MAT.23.13	“Ay pe jal jaꞌex, te maestroex yuꞌun te mantaliletike sok jaꞌex te fariseoexe, jaꞌex te ma tsaꞌamuk awoꞌtanike. Yuꞌun te jaꞌexe atsꞌusojikix ta yawe kꞌoem ta stojol te genteetik te spuertaul te ba ay ta mantal te Diose. Ni makꞌ xꞌochex teꞌa te jaꞌexe, sok ma xꞌawakꞌik te ay machꞌa ya skꞌan ya xꞌochik teꞌae.
MAT.23.14	“Ay pe jal jaꞌex, te maestroex yuꞌun te mantaliletike sok jaꞌex te fariseoexe jaꞌex te ma tsaꞌamuk awoꞌtanike. Yuꞌun te jaꞌexe ya apojbeyik sna sok stutik yuꞌun te meꞌba antstike. Pero jal ya akꞌoponik Dios ta sitil komon yuꞌun ya skuyelex te ben lek awoꞌtanike. Jaꞌ yuꞌun te jaꞌexe mas tulan kastigo ya awichꞌik atukelik.
MAT.23.15	“Ay pe jal jaꞌex, te maestroex yuꞌun te mantaliletike sok jaꞌex te fariseoexe, jaꞌex te ma tsaꞌamuk awoꞌtanike. Yuꞌun te jaꞌexe bayuk nax ya xbeenex yuꞌun ya awaꞌbeyik xchꞌuun Dios ta akꞌopik te genteetike. Pero teme ay la ataik jtuluke, kꞌax jich yuꞌun infierno ya xtꞌot a te tutꞌil jaꞌexe.
MAT.23.16	“Ay pe jal jaꞌex, te chok jtsobawexe te tutꞌil te jich ya awalike: “Teme ay tut ya kaltik te ya jpastike teme jaꞌ a kakꞌtik ta testigo te temploe, ma puersauk te ya jpastike. Yan teme jaꞌ a kakꞌtik ta testigo te oro yuꞌun te temploe, puersa me ya jpastik stukel te tuti kaltike”, xchaex. 
MAT.23.17	Maꞌyuk tut ya xkꞌot ta awoꞌtanik. Jmel ma xꞌawilik kꞌinal te jaꞌexe. ¿Tut a te mas tulan skꞌoplal ya awaꞌiyike? ¿Me jaꞌ te oroe o jaꞌ te temploe te ya yalbe skꞌoplal te oro te teꞌey ae? 
MAT.23.18	Sok jich ya awalik euk te jaꞌexe: “Teme ay tut ya kaltik te ya jpastike, teme jaꞌ ya kakꞌtik ta testigo te xchikꞌojibal smajtan Diose, ma puersauk te ya jpastike. Yan teme jaꞌ a kakꞌtik ta testigo te smajtan Dios te kajaj ay te ba xchikꞌojibale, puersa me ya jpastik stukel”, xchaex. 
MAT.23.19	¡Tulan awoꞌtanik sok chokex! ¿Tut a te ben tulan skꞌoplal ya awaꞌiyike? ¿Me jaꞌ te smajtan Diose o jaꞌ te xchikꞌojibal te ya yaꞌbe skꞌoplal te majtanile? 
MAT.23.20	Te machꞌa la yakꞌ ta testigo xchikꞌojibal smajtan te Diose ma jaꞌuk nax a yakꞌ ta testigo te xchikꞌojibale. Jaꞌ a yakꞌix ta testigo spisil euk te tut ay ta sbae. 
MAT.23.21	Sok te machꞌa la yakꞌ ta testigo te mukꞌul temploe, ma jaꞌuk nax a yakꞌ ta testigo te temploe. Jaꞌ a yakꞌix ta testigo te Dios te teꞌey ae. 
MAT.23.22	Sok euk te machꞌa ya yakꞌ ta testigo te chꞌulchane jaꞌ a yakꞌix ta testigo ekꞌa te smukꞌul snaktajib te Diose. Spisil a yakꞌix ta testigo sok te Dios te nakal teꞌae.
MAT.23.23	“Ay pe jal jaꞌex, te maestroex yuꞌun te mantaliletike sok jaꞌex te fariseoexe, jaꞌex te ma tsaꞌamuk awoꞌtanike. Jich te jaꞌexe ya awaꞌbeyik smajtanin Dios jun ta slajunebal te atulpimil sok te ajoꞌoxe sok te akulantue. Yan te tut tulan skꞌoplal ta pasel te ya yal te mantaliletike, jaꞌ ma tulanuk skꞌoplal ta awoꞌtanik stukel. Jich tutꞌil ya skꞌan pasel te tut leke sok te ya xkꞌuxutaywanotike. Sok te ben jun koꞌtantik ya jchꞌuuntik te Diose. Jaꞌ to jaꞌ ya skꞌan ya apasik sok euk te yan te yipalex ta spasele. 
MAT.23.24	Jaꞌex, chok jtsobawexe, jaꞌ pajal kꞌoemex sok te machꞌa la stsak lokꞌel ta tasa te chꞌin use. Yan te kameyo te teꞌey ae skojtol a sbikꞌ koel stukel.
MAT.23.25	“Ay pe jal jaꞌex, te maestroex yuꞌun te mantaliletike sok jaꞌex te fariseoexe, jaꞌex te ma tsaꞌamuk awoꞌtanike. Te jaꞌexe jaꞌ nax ya apokbeyik te spat te posiyoetike sok te platoetike, pero te yutile teꞌ nojel a te elekꞌe sok te sbikꞌtal awoꞌtanike. 
MAT.23.26	Jaꞌat fariseo te chokate, nail xꞌapokbe yutil te platoe. Jich me pokbil ya xkꞌot euk te spate.
MAT.23.27	“Ay pe jal jaꞌex, te maestroex yuꞌun te mantaliletike sok jaꞌex te fariseoexe, jaꞌex te ma tsaꞌamuk awoꞌtanike. Jaꞌexe jich kꞌoemex te tutꞌil majtanubil snaul animaetik te ben tsaꞌam te spate, pero te yutile nojel ta sbakel animaetik sok yilobal te skꞌaꞌemale. 
MAT.23.28	Jich kꞌoemex te jaꞌexe. Ben lek ta ilel ya yilex te genteetike, pero te yutil awoꞌtanike nojel ta loꞌlawane sok ta skꞌaxintayel mantal.
MAT.23.29	“Ay pe jal jaꞌex, te maestroex yuꞌun te mantaliletike sok jaꞌex te fariseoexe, jaꞌex te ma tsaꞌamuk awoꞌtanike. Te jaꞌexe ya apasbeyik snaul te anima jꞌalwanejetik yuꞌun te Diose. Sok ya achapbeyik snaul te animaetik te machꞌatik ben lek yoꞌtanik a laj kꞌaxe. 
MAT.23.30	Sok jich ya awalik: “Te jaꞌuk kuxulotik a te kꞌax ta balmilal te antibo jmeꞌ-jtatike, ma kakꞌ jbajtik ta smilel te jꞌalwanejetik yuꞌun Dios te jichuke”, xchaex. 
MAT.23.31	Jich ya awakꞌik ta naꞌel te tutꞌil jaꞌex stsꞌumbalex te machꞌatik la smilik te jꞌalwanejetik yuꞌun te Diose. 
MAT.23.32	Jich yuꞌun lajinaik sjuꞌtesel te yaꞌtel te antibo ameꞌ-atatike te lijkem ta pasel yuꞌunike.
MAT.23.33	“Jaꞌ pajalex sok chanetik te stsꞌumbal te jtiꞌawal chane. ¿Tutꞌil kꞌan kolanik te ba kastigoe? 
MAT.23.34	Ja sluwaril te ya jtikonbeyex tal te jꞌalwanejetik sok te machꞌatik ay spꞌijil yoꞌtanike sok te jpꞌijuteswanejetike. Ay ya amilik sok ay ya ajipanik ta krus. Sok ay ya amajik ta sinagogaetik sok ay tojtoj tenel lokꞌel awuꞌunik ta jujun jtejklume. 
MAT.23.35	Jich euk te jaꞌexe ya me akuchbeyik smalel xchꞌichꞌel spisil te machꞌatik ben lek yoꞌtanik te chamik baele. Jaꞌ to ta jꞌAbel te ben lek yoꞌtane jaꞌ to kꞌalal ta Zacarias te xnichꞌan Berequiase, te milot te ba xchikꞌojibal smajtan Dios te ba stiꞌil te temploe. 
MAT.23.36	Jamal ya kalbeyex: Jaꞌ me ya akuchik ta apisilik jaꞌex te kuxulex ta balmilal te ora to.
MAT.23.37	“Jaꞌex jtejklum Jerusalen te kꞌayemex ta smilel te alwanejetik yuꞌun te Diose sok te kꞌayemex ta swolel ta ton te machꞌatik Dios ya stikombeyex tal ta kꞌop ta atojolike. Bayal buelta te kꞌan jtsobex sok te awuntikilike, jich tutꞌil te mut te ya slutsꞌ ta yanil xikꞌ te xchꞌinik yale, pero ma la akꞌanik. 
MAT.23.38	Aꞌibeyaik awaꞌiy sluwar, ya me xjil ta akuenta atukelik te alumalike. 
MAT.23.39	Ya kalbeyex mismo ora to makꞌ me ya awilbikonix jsit a jaꞌ to teme ya awalik: “Ben tsaꞌam slekil te machꞌa tikonbil tal yuꞌun te Kajwaltike”, teme xchaexe —xchi te Jesuse.
MAT.24.1	Te Jesuse yipal bael ta lokꞌel a te ba mukꞌul temploe. Tijilajik tal te jnopojeletik yuꞌune, lijk yaꞌbeyik yil te latsbil ton yichꞌoj te temploe. 
MAT.24.2	Te Jesuse la yaltalanbe:
MAT.24.2	—¿Me yipalex ta yilel spisil to? Jamal ya kalbeyex, spisil me ya xjimot. Ma me ayuk jpꞌejuk ton te kajal ya xjil ta sba te jpꞌej xan tone —xchi te Jesuse.
MAT.24.3	Laj abi, bajtik ta wits Olivailtik. Teꞌ kꞌo snajkan sba a te Jesuse. Te jnopojeletik yuꞌune tal skꞌoponik ta parte. Jich a yalik:
MAT.24.3	—Ya jkꞌantik ya awalbotik te tut ora ya xkꞌot ta pasel te tut la awalbotike. ¿Tut señail ya xchiknaj ta ilel te tut ora ya xchaꞌtalate sok teme jaꞌix te slajibal kꞌaale? —xchiik.
MAT.24.4	Te Jesuse la sjakꞌtalanbe:
MAT.24.4	—Ila me abaik, ma me ayuk machꞌa ya sloꞌlayex. 
MAT.24.5	Porke ay me bayal machꞌatik ya xtal ya skuy sbaik a te joꞌone. Ya me yalik: “Joꞌon Cristoon” xchiik me. Y bayal me genteetik ya sloꞌlaylan. 
MAT.24.6	Te jaꞌexe ya me awaꞌiyik sluwar te ay guerra liꞌto y lum to. Pero ma me xiꞌanik yuꞌun, porke puersa me jich ya xꞌkot ta pasel. Pero ma to me jaꞌuk te slajibal kꞌaale. 
MAT.24.7	Porke te jun nasione ya xlijk yut sbaik sok te jun xane. Sok te rey yuꞌun te jujun nasione ya me xlijkik ta guerra. Sok ya mex tal wiꞌnal sok chamel sok tulan jikichab ta yanetik luwar. 
MAT.24.8	Ta spisil to slijkibal to nax me te wokol ya xtale.
MAT.24.9	“Ya me yakꞌelex ta utel sok ya me yakꞌelex ta milel. Ya me awichꞌik pꞌajel yuꞌun spisil genteetik joꞌon ta jkaj. 
MAT.24.10	Ay me bayal ta jtul ya xchꞌay xchꞌuunel yoꞌtanik yuꞌun. Sok ya me xlijk spꞌaj sbaik, sok talel bael me xlijk yakꞌ sbaik ta kꞌabal. 
MAT.24.11	Sok ya me xchiknaj bayal jlot-alwanejetik y ya me sloꞌlay bayal genteetik. 
MAT.24.12	Sok ay me bayal ta jtul ya xlaj slekil yoꞌtanik ta skaj te bayalix te tut ma tsaꞌamuk ta pasele. 
MAT.24.13	Yan te machꞌa ya xjuꞌ yuꞌun kꞌalal ta slajibale, ya me xkol. 
MAT.24.14	Sok ya me yichꞌ alel ta spisil balmilal te tutꞌil ay ta ajwalinel te Diose, yuꞌun jich me ya yaꞌibe sluwar spisil te genteetik te tutꞌil ay kꞌuxutayel yuꞌun te Diose. Jaꞌ to me ya xtal te slajibal kꞌaale.
MAT.24.15	“Te jꞌalwanej yuꞌun Dios te jDaniel sbiile la yalbe jilel skꞌoplal te tut a te ma tsaꞌamuk te ya xꞌixlanwane. (Te machꞌa ya yil te tut tsꞌibabil liye, aꞌ me snaꞌbe sluwaril). Te kꞌalal ya awilik te ayix ta ba ay te chꞌul luwar te tut a te ma tsaꞌamuk te ya xꞌixlanwane, 
MAT.24.16	te machꞌatik ayik te ba Judea, aꞌ me anikuk bael ta witstikil. 
MAT.24.17	Teme ay machꞌa moem ta sba te snae, ma me xꞌoch ta yut sna ta slokꞌesel te stutik yuꞌune. 
MAT.24.18	Sok teme ay machꞌa baem ta kꞌaltike, ma me wakꞌ sujtuk tal yichꞌel te skꞌuꞌ-spakꞌe. 
MAT.24.19	Oꞌol me sbaik te antstike te ay tut staojik sok teme ay xchꞌin yalik te ya to xchuꞌune. 
MAT.24.20	Kꞌanbeyaik te Diose te manchuk yorailuk sik a, sok te manchuk skꞌaaleluk kuxo-oꞌtan aye. 
MAT.24.21	Porke ya me xtal bayal wokol te maꞌyuk jich kꞌoem ta pasel ta slijkibal te balmilale, sok te patil maꞌyukix jich ya xkꞌot ta pasel a. 
MAT.24.22	Te jichuk makꞌ xatꞌbe skꞌaalel te Diose, maꞌyuk machꞌa ya xkol te jichuke. Pero chapalix yuꞌun te ya yichꞌ komel ta skaj te machꞌatik tꞌujbil yuꞌune.
MAT.24.23	“Teme ay machꞌa ya yalbeyex awaꞌiyik: “Ilawil, liꞌ ayix te Cristoe”, tem xchie, o ay yan ya yal: “Lum ayix to”, tem xchie, ma me achꞌuunik. 
MAT.24.24	Ay me ya xtal lotil Cristoetik sok lotil jꞌalwanejetik. Ya me yakꞌ ta ilel mukꞌ señaetik sok milagroetik. Ya me sloꞌlayik euk te machꞌatik tꞌujbilik yuꞌun Dios te yauk xjuꞌ yuꞌunike. 
MAT.24.25	La me kalbeyex nailuk. 
MAT.24.26	Jaꞌ yuꞌun teme ay machꞌa jich ya yalbeyexe: “Ilawil, lum ayix ba tꞌantꞌan kꞌinale”, tem xchie, ma me baaanik. O teme ya yalik: “Laꞌ ilawilik, liꞌ nakꞌalix ba yutil nae”, tem xchie, ma me achꞌuunik. 
MAT.24.27	Jich te tut ora ya xtal te Nichꞌanile, jich me ya xchiknaj tal te tutꞌil sansewaletik te ya xtil tal te ba xlokꞌ tal kꞌajkꞌale sok ba xchꞌay kꞌajkꞌale. 
MAT.24.28	Jich te tutꞌil ay ta alele: “Te ba pojol stiꞌbalul te tut chamene, teꞌ ya stsob sbaik tal euk te tsaꞌlose”, xchi me.
MAT.24.29	“Teme kꞌaxix skꞌaalel a te wokole sok te ikꞌtinele, ya xꞌijkꞌub te kꞌajkꞌale, sok te ue makꞌ xtilix a. Sok ya me xtꞌuxaj ta koel te ekꞌetik ta chꞌulchane, sok ya me xtijtalanot te tutik ay ta yolil te chꞌulchane. 
MAT.24.30	Jich me ya xchiknaj ta chꞌulchan te seña te Nichꞌanile. Spisil ta jkaj te genteetik te ayik ta balmilale ya me xkꞌo yokꞌetay sbaik, y ya me yilik te Nichꞌanile. Ya me yilik te yipal ta talel ta tokal ta yolil te chꞌulchane sok jpoder sok bayal xojobil te stsaꞌamule. 
MAT.24.31	Te kꞌalal ya xꞌokꞌ tulan te kornetae, ya me stikon bael te chꞌul angeletik yuꞌune, ya me xba stsobik ta xchanmejchel balmilal te machꞌatik tꞌujbil yuꞌune.
MAT.24.32	“Te tut ya kalbeyexe, nopaik te tutꞌil ay te ikuxe. Te kꞌalal ya xꞌachꞌub te skabkꞌabe sok teme yipalix ta yaxubel te yaꞌnimale, jich me ya anaꞌbeyik sluwar te xnopetix te jaꞌleltike. 
MAT.24.33	Jich mismo teme la awilik te yipal ta kꞌoel ta pasel spisil te tuti kalbeyexe, jich me ya anaꞌbeyik sluwar te ayix ta tiꞌpuerta kꞌoem. 
MAT.24.34	Jamal ya kalbeyex, ma to xchamik a te genteetik kuxajtik te ora to te spisil ya xkꞌot ta pasel te tuti kalbeyexe. 
MAT.24.35	Te chꞌulchane sok te balmilale ya me xlaj stukel. Yan te jkꞌope ma xlaj skꞌoplal stukel.
MAT.24.36	“Pero maꞌyuk machꞌa ya snaꞌbey sluwar te tut orae sok te tut kꞌaalil te ya xkꞌot ta pasele ni ma snaꞌ euk te chꞌul angeletike sok ma jnaꞌ euk joꞌon te Nichꞌanilone. Jaꞌ nax ya snaꞌ stukel te jTatik Diose.
MAT.24.37	“Jich tutꞌil ayik a te genteetik ta yorail te jNoee, Jich mismo ayik a te kꞌalal ya xchaꞌsujt tal te Nichꞌanile. 
MAT.24.38	Jich te kꞌalal ma to xtal a te nojel-jaꞌe, ben jun yoꞌtanik yipalik ta weꞌel, uchꞌbajel, sok ta nujpunel, sok yipalik ta chom a, jaꞌ to te la sta skꞌaalel te och ta arka te jNoee. 
MAT.24.39	Maꞌ snaꞌbeyik sluwar te tut ya xkꞌot ta pasele, tal te nojel-jaꞌe. Jicha laj spisilik. Jich me ayik a te genteetik te ya xchaꞌtal te Nichꞌanile. 
MAT.24.40	Jich teme ay cheb winketik ta kꞌaltike, jtul ya xꞌikot bael y jtul ya sjilesot. 
MAT.24.41	Sok ay cheb antstik te yipalik ta juchꞌunele, jtul ya xikꞌot bael y jtul ya sjilesot.
MAT.24.42	“Jaꞌ yuꞌun te jaꞌexe, wikꞌa me asitik, yuꞌun ma xꞌanaꞌik tut ora xtalon joꞌon te awajwalonike. 
MAT.24.43	Jich me xꞌanaꞌik to: Te yajwal nae te yauk snaꞌbe sluwar te tut ora ajkꞌubalil ya xkꞌot te jꞌelekꞌe, xkuxoj yoꞌtan te jichuke, sok maꞌyuk machꞌa ya yakꞌ ochel ta sna te ya xꞌelkꞌanbot bael te stutik yuꞌune. 
MAT.24.44	Jaꞌ yuꞌun te jaꞌexe, chapalukex me ta maliwanej, yuꞌun kꞌalal ma chapalukex ae, jich ora ya xtal te Nichꞌanile.
MAT.24.45	“Jich tutꞌil to te aj-aꞌtelil te jun yoꞌtan sok ay spꞌijil yoꞌtan, aꞌbot skanantay te yanetik jꞌaꞌteliletik ta sna te yajwale. Ya yaꞌbe sweꞌelik ta juju-chꞌoj te ya xweꞌike. 
MAT.24.46	Ben tsaꞌam te aj-aꞌtelil teme jich yipal ta spasel a te ya xjul taek yuꞌun te yajwale. 
MAT.24.47	Jamal ya kalbeyex, te yajwale ya me yaꞌbey skanantay spisil te tutik ay yuꞌune.
MAT.24.48	Yan teme ma tsaꞌamuk yoꞌtan te aj-aꞌtelile, teme ya xlijk yal ta yoꞌtan: “Te kajwale ma to wan xtal ta ora”, tem xchie, 
MAT.24.49	ya xlijk yilbajin te sjoꞌtak ta aꞌtele, sok ya xlijk soyin ta weꞌel-uchꞌbajel te jyakꞌubeletike. 
MAT.24.50	Jich te yajwale jaꞌ me ya xtal a te tut kꞌaalil sok te tut ora chꞌayem yoꞌtan ta maliwanej te aj-aꞌtelile. 
MAT.24.51	Ya me yaꞌbe stoj ta kastigo. Teꞌ me ya xbajt a te ba ya xbajt te machꞌatik ma tsaꞌamuk yoꞌtanike. Teꞌ me ya xkꞌo yokꞌetay sba a sok teꞌ me xkꞌo xkꞌuxilan ye a —xchi te Jesuse.
MAT.25.1	Sok la yal xan te Jesuse:
MAT.25.1	—Te tutꞌil ay ta ajwalinel te Diose, jaꞌ pajal sok te ay lajuntul aꞌchetik te la yichꞌik bael skantilik ta smaliyel ta be te jnujpunele. 
MAT.25.2	Ay joꞌtul te maꞌyuk spꞌijil yoꞌtanike sok ay joꞌtul te ay spꞌijil yoꞌtanike. 
MAT.25.3	Te machꞌatik maꞌyuk spꞌijil yoꞌtanike la yichꞌik bael skantilik, pero maꞌ yichꞌik bael spetrolioik yuꞌun ya snojesik a tem laje. 
MAT.25.4	Yan te machꞌatik ay spꞌijil yoꞌtanike la yichꞌik xan bael spetrolioik ta limeta sok la yichꞌik bael te skantilike.
MAT.25.5	“Pero jalaj te jnujpunele. Lijkik ta nikubajel ta spisilik y och swayelik. 
MAT.25.6	Nopolix ol-ajkꞌubal a la yaꞌiyik tulan kꞌop: “Talix te jnujpunele. Laꞌ me taꞌaik bael”, xchi te kꞌope.
MAT.25.7	“Spisil te aꞌchetik laj jajch. Lijk xchapik te skantilike. 
MAT.25.8	Te joꞌtul te maꞌyuk spꞌijil yoꞌtanike la yalbeyik te joꞌtul te ay spꞌijil yoꞌtanike: “Aꞌbotik chꞌinuk te apetrolioike yuꞌun ya skꞌan xtupꞌix te jkantiltike”, xchiik. 
MAT.25.9	Te aꞌchetik te ay spꞌijil yoꞌtanike la yalik ta spisilik: “Ma xjuꞌ, porke ma xjuꞌotik ekꞌa te joꞌotike ni te jaꞌexe. Jaꞌ lek baan manaik tal awuꞌunik te ba ya xchonote”, xyutik.
MAT.25.10	“Pero baemik tal ta smanel spetrolioik a te joꞌtul aꞌchetik te maꞌyuk spꞌijil yoꞌtanike, jul te jnujpunele. Te joꞌtul aꞌchetik te chapalik sok skantilike la sjoyinik ochel te jnujpunel te ba ya spas kꞌine, y stsꞌusot te puertae.
MAT.25.11	“Ta patil kꞌotik euk te tijk xan aꞌchetike. Jich a yalik: “Kajwal, Kajwal, jeꞌbotik te tiꞌpuertae”, xchiik. 
MAT.25.12	Pero la yal te jnujpunele: “Jamal ya kalbeyex ma jnaꞌbeyex abaik”, xchi.
MAT.25.13	“Jaꞌ yuꞌun te jaꞌexe, kuxuluk me awoꞌtanik, yuꞌun ma xꞌanaꞌik tut ora ni te tut kꞌaalil ya xtal te Nichꞌanile —xchi te Jesuse.
MAT.25.14	Sok la yal xan te Jesuse:
MAT.25.14	—Te tutꞌil ay ta ajwalinel te Diose, jaꞌ pajal sok jtul winik te nopol xbajtix ta yan nasione. La yikꞌtalan tal te aꞌteletike, la yaꞌbe jilel skanantay te stakꞌine. 
MAT.25.15	Te jtule la yaꞌbey jilel joꞌeb talento-takꞌin, te yane la yaꞌbe cheb talento-takꞌin, sok te yane la yaꞌbe jun talento-takꞌin. Jaꞌ chikan te tut yilel ya xjuꞌ yuꞌun skanantayel te jujutule. Bajt tsꞌiin.
MAT.25.16	“Jich te jꞌaꞌtel te la yichꞌ joꞌeb talento-takꞌine la spas xchonbajel a, y jolin xan joꞌeb talento yuꞌun stukel. 
MAT.25.17	Jich euk te machꞌa la yichꞌ cheb talento-takꞌine, jolin xan cheb talento yuꞌun euk. 
MAT.25.18	Yan te machꞌa la yichꞌ jun talento-takꞌine, ba sjokꞌbe xchꞌenal, la smuk ta lum te stakꞌin te yajwale.
MAT.25.19	“Bayalix yuil a ta patil sujt tal te yajwalike. Lijk jojkꞌolanbek te jayeb a jolin yuꞌun te takꞌine. 
MAT.25.20	Jaꞌ nail a kꞌot te machꞌa stsakoj joꞌeb talento-takꞌine, y la yaꞌbe te yajwale joꞌeb talento-takꞌin te jolin yuꞌune. Jich a yal: “Kajwal, jaꞌat la awaꞌbon joꞌeb talento-takꞌin. Liꞌ me ay te joꞌeb xan talento te jolin kuꞌune”, xchi.
MAT.25.21	“Te yajwale la yal: “Lek ay. Te jaꞌate lekil jꞌaꞌtelat sok ben jun awoꞌtan ta jtojol. Te tutꞌil ben jun awoꞌtan la akanantaybon te tuti kaꞌbeyat chꞌinuke, ya me kaꞌbeyat xan akanantaybon mas bayal. Laꞌ me, ochan, joyinaon ta lekilal”, xchi.
MAT.25.22	“Ta patil kꞌot euk te machꞌa stsakoj cheb talento takꞌine. Jich a yal: “Kajwal, jaꞌat la awaꞌbon te cheb talento takꞌine. Liꞌ me ay te cheb xan talento-takꞌin te jolin kuꞌune”, xchi.
MAT.25.23	“Te yajwale la yal: “Lek ay. Jaꞌat lekil jꞌatelat, sok ben jun awoꞌtan ta jtojol. Te tutꞌil ben jun awoꞌtan la akanantaybon te tuti kaꞌbeyat chꞌinuke ya me kaꞌbeyat akanantaybon mas bayal. Laꞌ me, ochan joyinaon ta lekilal”, xchi.
MAT.25.24	“Kꞌalal kꞌot euk te jꞌatel te aꞌbot jun talento-takꞌine, jich a yal: “Kajwal, jnaꞌoj te tulan winikate. Yuꞌun jaꞌat ya akꞌaj te ba ma jaꞌukat atsꞌunoje. Sok ya atsob te ba ma jaꞌukat la awawe. 
MAT.25.25	Jaꞌa xiꞌon yuꞌun. Jich ba jmuk ta lum te takꞌine. Awil, liꞌ me ay to te tut kichꞌojbeyate”, xchi.
MAT.25.26	“La sjakꞌ te yajwale: “Ma lekil jꞌaꞌtelukat, lom chꞌajat. Te jichuk ya anaꞌ te joꞌon ya jkꞌaj te ba ma joꞌukon jtsꞌunoje sok te jaꞌ ya jtsob te ba ma joꞌukon kawoje, 
MAT.25.27	jaꞌ yuꞌun jaꞌ lek te lauk awakꞌ ta majanel ta banko te takꞌine, yuꞌun teme sujton tale ya kichꞌbe sjol te jtakꞌin te jichuke”, xyut.
MAT.25.28	“La yalbe te machꞌatik teꞌeyik aye: “Pojbeyaik te jun talento-takꞌin te yichꞌoje. Aꞌbeyaik te machꞌa yichꞌoj te lajuneb talentoe. 
MAT.25.29	Jich te machꞌa ay tut yichꞌoje, ya me xꞌaꞌbot xan sjoy. Jich me lom bayal ya xkꞌot te tut yichꞌoje. Yan te machꞌa maꞌyuk tut ay yuꞌune, ya me xpojbot te tut ay yichꞌoj chꞌinuke. 
MAT.25.30	Te jꞌatꞌel to te maꞌ tuune chꞌojaik lokꞌel ta ijkꞌal kꞌinal. Teꞌ me ya xkꞌo yokꞌetay sba a sok teꞌ me ya xkꞌo xkꞌuxilan ye a”, xchi te yajwalike.
MAT.25.31	“Sok te kꞌalal ya xtal te Nichꞌanile, joyinbil ya xtal yuꞌun te chꞌul angeletike sok xojobil sok stsaꞌamul. Sok ya xjul snajkan sba ta ajwalil te ba ay te smukꞌul naktajibe. 
MAT.25.32	Spisil ta jkaj te genteetike ya me stsobtalanot tal ta stojol. Y ya me xatꞌalan bael jich tutꞌil te jkanan-karnerae. Jtijk ya yakꞌ te karnerae y jtijk ya yakꞌ te chiboetike. 
MAT.25.33	Ya me kakꞌ ta sbatsꞌil skꞌab te karneraetik kꞌoeme, yan te machꞌa chiboetik kꞌoeme ta xkꞌexom skꞌab ya yakꞌ stukelik.
MAT.25.34	“Te ajwalile ya me yalbe te machꞌatik ay ta sbatsꞌil skꞌabe: “Laꞌik te jaꞌexe te ben tsaꞌam alekilik ta stojol te Jtate. Ochanik, ichꞌaik awaꞌtelik ta ajwalil te chapbil ta akuentaik kꞌalal ta slijkibal to tal te balmilal te la spas te Diose. 
MAT.25.35	Yuꞌun te kꞌalal ay a wiꞌnajone, la awaꞌbikon jweꞌel. Sok te kꞌalal takin koꞌtan ayone, la awaꞌbikon kuchꞌ jaꞌ. Sok te xoyeton la awile, la awikꞌon ochel ta ana. 
MAT.25.36	Sok te maꞌyuk lek jkꞌuꞌ-jpakꞌ la awilike, la awaꞌbikon jkꞌuꞌ-jpakꞌ. Sok te tutꞌil ayon ta chamele, tal awilikon. Sok te tutꞌil ayon ta prexoe, tal awilikon teꞌa”, ya me yut.
MAT.25.37	“Jich te machꞌatik ben lek yoꞌtanike ya sjojkꞌoyik: “¿Kajwal, tut ora te la kiltikat te ayat ta wiꞌnale te la kakꞌtik aweꞌele? ¿Sok tut ora te takin awoꞌtan la kiltik te la kakꞌtik awuchꞌ jaꞌe? 
MAT.25.38	Sok ¿tut ora a kiltikat te xoyetat te la kikꞌtikat ochel ta jnatike? Sok ¿tut ora te maꞌyuk akꞌuꞌ-apakꞌ la kiltik te la kaꞌbetikate? 
MAT.25.39	¿Sok tut ora a kiltikat te ayat ta chamel sok te ayat ta prexo te ba kiltikate?” ya me yutikon.
MAT.25.40	“Ya me yalbe te ajwalile: “Jamal ya kalbeyex te tutꞌil jich la apasbeyik jtuluk te kermanotake te ben chꞌin yakꞌoj sbaike, joꞌon la apasbikon abi”, ya me yut.
MAT.25.41	“Te ajwalile te nax a ya yalbe te machꞌatik ayik ta xkexom skꞌabe: “Kꞌeja abaik ta jtojol, jaꞌex te ma tsaꞌamukexe. Baanik te ba kꞌakꞌ te ma xtupꞌ sbajtel kꞌinal te chapbil te ba ya xkꞌot te pukuje sok spisil te angeletik yuꞌune. 
MAT.25.42	Yuꞌun te tutꞌil ya xwiꞌnajon la awile ma la awaꞌbikon jweꞌel, sok te tutꞌil ben takin koꞌtan aye ma la awaꞌbikon kuchꞌ jaꞌ. 
MAT.25.43	Sok te xoyeton la awile ma la awikꞌikon ochel taꞌ na. Sok te tutꞌil maꞌyuk jkꞌuꞌ-jpakꞌ la awile ma la awaꞌbikon. Sok te tutꞌil ayon ta chamele, sok te tutꞌil ayon ta prexoe, maꞌyuk a tal awilikon teꞌa”, ya me yut.
MAT.25.44	“Jich me ya xlijk sjojkꞌoyik: “¿Ba kiltikat te ayat ta wiꞌnal, sok te ayat ta takin-tiꞌile, sok te xoyetate, sok te maꞌyuk akꞌuꞌ-apakꞌe, sok te ayat ta chamele, sok te ayat ta prexoe te maꞌ jkoltaytikate?” ya me yutik.
MAT.25.45	“Te ajwalile ya me yalbe: “Jamal ya kalbeyex te tutꞌil ma jichuk la apasbeyik jtuluk te machꞌatik chꞌin yakꞌoj sbaike, joꞌonix ma jichuk la apasbikon abi”, ya me yut.
MAT.25.46	“Jich me ya xbajtik ta wokol sbajtel kꞌinal. Yan te machꞌatik lek yaꞌtelike ya me xba kuxuyinikuk sbajtel kꞌinal —xchi te Jesuse.
MAT.26.1	Te kꞌalal lajix yoꞌtan ta yalel spisil a te Jesuse, jicha lijk yaltalanbe te jnopojeletike:
MAT.26.2	—Anaꞌojbeyik sluwar te cheb xanix kꞌaal skꞌan te skꞌin Pascuae. Te Nichꞌanile ya me xꞌakꞌot ta entregal, yuꞌun ya me xmilot ta krus —xchi.
MAT.26.3	Jaꞌ stiempoil a te la stsob sbaik te statal-saserdoteetike sok te maestroetik yuꞌun te mantaliletike sok te moletik yuꞌun te juriyoetike. Teꞌ stsob sbaik a te ba yamakꞌul sna te statal-saserdote Caifase. 
MAT.26.4	Jich a snopik te tut ya yut stsakik ta mukul te Jesuse yuꞌun ya smilik. 
MAT.26.5	Pero la yalik:
MAT.26.5	—Ma me jaꞌuk ya jtsaktik a ta skꞌaalel te kꞌine, yuꞌun me jich makꞌ xlijk kꞌop yuꞌun a te jtejklume —xchiik.
MAT.26.6	Te Jesuse ay ta Betania a ta sna Simon, te sbiilinej te yichꞌoj kꞌaꞌel chamele. 
MAT.26.7	Te tutꞌil nakal ta weꞌel ta mexa a te Jesuse, tijilaj tal ta stsꞌeel jtul ants te yichꞌoj tal jun limeta te pasbil ta alabastro ton nojel tal ta perfume te ben toyol stojole. Teꞌ to nakal ta mexa a te Jesuse, te antse la smalbe ta sjol te perfume.
MAT.26.8	Te jnopojeletike la yilik. Ilinik yuꞌun sok jicha lijk yalik:
MAT.26.8	—¿Tuꞌun te lom nax a chꞌay te perfume to? 
MAT.26.9	Jaꞌ lek te lauk yichꞌ chonel. Bayal takꞌin a lokꞌ a, yuꞌun ya yichꞌ koltayel a te meꞌbaetik te jichuke —xchiik yuꞌun.
MAT.26.10	La yaꞌi te Jesuse, jicha yaltalanbe:
MAT.26.10	—¿Tuꞌun ya awalbeyik kꞌop te ants to? Ben tsaꞌam te tuti spasbone. 
MAT.26.11	Te meꞌbaetike sil tiempo ajoyinejik stukele; yan te joꞌone ma siluk tiempo ajoyinejikon. 
MAT.26.12	Te tutꞌil la smalbonix ta perfume te jtiꞌbalule te ants to, jaꞌ a xchaponix a te tut ora ya xmujkone. 
MAT.26.13	Jamal ya kalbeyex, ta bayuk ta spisil balmilal te ba ya yichꞌ alel te lekil achꞌ kꞌope, te me ya xꞌalot ekꞌa te tuti spasbon te ants to. Jich me ya xnaꞌot yuꞌun te genteetike —xchi te Jesuse.
MAT.26.14	Jtul ta xlajchaytulul te jnopojeletike, te Judas Iscariote sbiile, ba skꞌopon te statal-saserdoteetike. 
MAT.26.15	Jicha kꞌo yal:
MAT.26.15	—¿Jayeb ya awaꞌbikon a ya kaꞌbeyex entregal te Jesuse? —xchi.
MAT.26.15	Jich a yaꞌbey treinta ta sejp plata-takꞌin. 
MAT.26.16	Y ora lijk snop te Judas te tut ya yut ya yakꞌ entregal te Jesuse.
MAT.26.17	Te primero kꞌaal yuꞌun te kꞌin te ya sweꞌik waj te maꞌyuk yichꞌoj lebadurae, te jnopojeletike tijilajik tal ta stojol te Jesuse y la sjojkꞌobeyik:
MAT.26.17	—¿Ba ya akꞌan te ya xba jchaptik weꞌelil yuꞌun te kꞌin Pascua te ya xba jweꞌtike? —xchiik.
MAT.26.18	Te Jesuse la sjak;
MAT.26.18	—Baanik te ba mukꞌul jtejklume. Te ba sna te jtul winike jich me xꞌawalbeyik: “La yal te maestroe: ‘Xnopetix te koraile. Ya me xtalon ta ana yuꞌun teꞌ ya xtal weꞌukon sok a te jnopojeletik kuꞌune ta spasel te kꞌin Pascuae’”, ya me awutik —xchi te Jesuse.
MAT.26.19	Te jnopojeletike jich a spasik te tuti albot bael ta mantal yuꞌun te Jesuse. Teꞌ kꞌo xchapik a te weꞌelil yuꞌun te kꞌin Pascuae.
MAT.26.20	Te kꞌalal ochix a te ajkubale, te Jesuse la snajkan sba ta weꞌel ta mexa sok te lajchaytul jnopojeletik yuꞌune. 
MAT.26.21	Yipalik ta weꞌel a, te Jesus lijk yaltalanbe:
MAT.26.21	—Jamal ya kalbeyex, ay jtul te jaꞌexe te ya yakꞌon entregale —xchi.
MAT.26.22	Ben triste laj kꞌajtajik yuꞌun, y lijk sjojkꞌolanbeyik ta jujutul:
MAT.26.22	—¿Kajwal, me joꞌon wan? —xchiik.
MAT.26.23	Te Jesuse la sjakꞌ:
MAT.26.23	—“Ay jtul te jun nax plato ya xweꞌon soke, jaꞌ me te machꞌa ya yakꞌon entregale. 
MAT.26.24	Jich te Nichꞌanile puersa me jich ya xkꞌot ta skuenta te tutꞌil tsꞌibabil jilel ta Sjun Diose. Pero oꞌol me sba te winik te ya xꞌakꞌot entregal yuꞌune. Jaꞌ lek te jichuk maꞌ pꞌejkaj ta balmilale —xchi te Jesuse.
MAT.26.25	Kꞌopoj euk te Judase, te machꞌa ya xꞌakꞌawan ta entregale y la sjojkꞌoy:
MAT.26.25	—Maestro, ¿Meꞌn joꞌon ya kakꞌat entregal? —xchi.
MAT.26.25	La yal te Jesuse:
MAT.26.25	—Jaꞌat a nix a —xyut.
MAT.26.26	Yipalik to ta weꞌel a, te Jesuse la stsak xan ta skꞌab te waje sok la yalbe kola yal Dios yuꞌun. La xetꞌ te waje y la yaꞌbe te jnopojeletik yuꞌune. La yal:
MAT.26.26	—Weꞌaik. Jaꞌ to jaꞌ jtiꞌbalul —xchi.
MAT.26.27	Sok la stsak ta skꞌab te basoe, sok la yalbe kolayal Dios yuꞌun te yaꞌlel ubae. Y la yaꞌbe xchol sbaik a. Jich a yal:
MAT.26.27	—Uchꞌaik apisilik te tut ay ta basoe. 
MAT.26.28	Jaꞌ to jaꞌ jchꞌichꞌel te ay spuersa ya xkꞌot a te achꞌ tratee te ya yichꞌ malele skuenta xchꞌayil smulik te bayal ta jtule. 
MAT.26.29	Pero ya kalbeyex awaꞌiyik te makꞌ ya kuchꞌix a te yaꞌlel tsꞌusube jaꞌ to me te tut ora ya joyinex ta yuchꞌel ta achꞌ te ba ay ta pasaw ta mantal te jTate —xchi te Jesuse.
MAT.26.30	Te kꞌalal laj yoꞌtanik ta skꞌayojinel te Diose, bajtik ta wits Olivailtik. 
MAT.26.31	Te Jesuse la yaltalanbe yaꞌiyik:
MAT.26.31	—Ta apisilik te jaꞌexe ya me achꞌojikon jilel te ajkꞌubal to. Yuꞌun jich me tsꞌibabil jilel ta Sjun te Diose:
MAT.26.31	“Ya jmil te jkanan-karnerae, yuꞌun jich me ya xpujke bael a te karneraetike”, xchi me.
MAT.26.32	Pero te tut ora ya xchaꞌkuxon tale, ya me xnalajon awuꞌunik ta Galilea —xchi te Jesuse.
MAT.26.33	Te jPedro la yal:
MAT.26.33	—Aunke spisilik ya xchꞌojat jilel, pero te joꞌone makꞌ me ya jchꞌojat jilel —xchi.
MAT.26.34	Te Jesuse la yalbe:
MAT.26.34	—Jamal ya kalbeyat, mismo te ajkꞌubal to te ya amukon ta awoꞌtan oxeꞌ buelta te ma to xꞌokꞌ a te kꞌoꞌe —xchi.
MAT.26.35	Te jPedroe la yal:
MAT.26.35	—Makꞌ jmukat ta koꞌtan. Ya xjuꞌ ya joyinat ta milel —xchi. Y jich a yalik ta spisilik euk te yane.
MAT.26.36	Te Jesuse sok te jnopojeletik yuꞌune bajtik te ba chꞌin luwar Getsemani sbiile. Te Jesus la yaltalanbe:
MAT.26.36	—Naklanik jil liꞌ to. Ya xba jkꞌopon Dios lume —xchi.
MAT.26.37	La yikꞌ xan bael te jPedroe sok te cheb yuntikil te Zebedeoe. Lijk ta ajtal-oꞌtan y lijk ta wokol te Jesuse. 
MAT.26.38	Jich a yal:
MAT.26.38	—Beno yajtal koꞌtan yuꞌun lajelonix ya kaꞌiy. Jilanik liꞌ to te jaꞌexe. Pajal me xꞌawikꞌ asitik ta jtojol —xchi te Jesuse.
MAT.26.39	Been xan bael chꞌinuk te Jesuse. La skejan sba y la stsꞌinan sba koel ta lum sok la skꞌopon Dios. Jich a yal:
MAT.26.39	—Tat, te yauk xjuꞌ te makꞌ xkꞌot ta jkuenta te wokol to, pero ma me jaꞌuk ya xkꞌot te tut ya skꞌan koꞌtane. Jaꞌ me a kꞌotuk te tut ya skꞌan awoꞌtan atukele —xchi.
MAT.26.40	Sujt beel te ba jilem te jnopojeletik yuꞌune. Ochemlan swayel a kꞌo sta. La yalbe te jPedroe:
MAT.26.40	—¿Meꞌn maꞌ juꞌ awuꞌunik junuk ora te ya awik asitik ta jtojole? 
MAT.26.41	Wikꞌa me asitik, kꞌoponaik me Dios yuꞌun. Jich me makꞌ ya ataik il-oꞌtantayel yuꞌun te pukuje. Porke ay spuersa te awoꞌtanike. Jaꞌ nax te atiꞌbalulik te maꞌyuk yipe —xchi.
MAT.26.42	Jicha bajt xan ta xchaꞌmelal ta skꞌoponel te Diose. Jich a yal xan:
MAT.26.42	—Tat, teme puersa ya xkꞌax jwokole, a me pasuk te tut ya skꞌan awoꞌtane —xchi.
MAT.26.43	Chaꞌtal xan te ba jilem te jnopojeletike y ochem xan swayel a kꞌo sta, yuꞌun ben tentalanbil ta wayel. 
MAT.26.44	Jich a sjileslan xan, y ba skꞌopon xan Dios te yoxmelal. Jicha kꞌo yal te tutꞌil yal ta primero. 
MAT.26.45	Sujt xan tal te ba ay te jnopojeletik yuꞌune. Jich a yaltalanbe:
MAT.26.45	—¿Meꞌn ya to xwayex, sok ya to kux awoꞌtanik? Kꞌotix yorail te ya xꞌakꞌot entregal ta skꞌab te jmulawiletike te Nichꞌanile. 
MAT.26.46	Jajchanik, konikik. Talix te machꞌa ya yakꞌon ta entregale —xchi te Jesuse.
MAT.26.47	Yipal to ta kꞌop a te Jesuse, tal te Judase, te jtul ta xlajchaytulul te jnopojeletik yuꞌun te Jesuse. Sjoyinej tal bayal genteetik te chapajtik sok spuñalik sok steꞌik. Jaꞌ tikonlanbil tal yuꞌun te statal-saserdoteetik sok te moletik yuꞌun te juriyoetike. 
MAT.26.48	Te Judas te akꞌawan entregale la yaltalanbe tal ta be tut seña ya yakꞌ ta ilel a te Jesuse. Jicha yal:
MAT.26.48	—Te machꞌa ya xkꞌo kujtsꞌiye, jaꞌ me abi. Chukaik me —xchi.
MAT.26.49	Te Judase tijilaj tal te ba ay te Jesuse. Jicha yal:
MAT.26.49	—Chꞌul ajkꞌubal, maestro —xchi, y la yujtsꞌiy.
MAT.26.50	Te Jesuse la sjakꞌ:
MAT.26.50	—Amigo, ¿tut ya akꞌan? —xchi.
MAT.26.50	Jich a tijilaj tal te yanetik, laj xchukik te Jesuse.
MAT.26.51	Ay jtul sjoꞌtak te Jesuse la stas lokꞌel spuñal ta ora, sok la sbojbe lokꞌel xchikin te yaj-aꞌtel te statal-saserdotee. 
MAT.26.52	Te Jesuse la yalbe:
MAT.26.52	—Kꞌeja ta sna te apuñale. Te machꞌa ya yakꞌ puñale, ta puñal me ya xmilot euk. 
MAT.26.53	¿Meꞌn ma xꞌanaꞌ te ya xjuꞌ kuꞌun te ya jkꞌanbey te jTat te ya skoltayone? Ya me stikonbon tal ta ora mas ta lajchaytijkꞌ te chꞌul angeletik te jichuke. 
MAT.26.54	¿Pero tutꞌil kꞌan kꞌotuk ta pasel te tut tsꞌibabil ta Sjun Dios te ya yal te puersa jich ya xkꞌot ta jkuenta? —xchi te Jesuse.
MAT.26.55	Jich a sjojkꞌolanbe te genteetik te talemik ta tsakawe:
MAT.26.55	—¿Me yuꞌun jꞌelekꞌon te tal atsakikon sok apuñalik sok ateꞌike? Jujun kꞌaal ayon ta pꞌijuteswane ta templo y ma la atsakikon teꞌa. 
MAT.26.56	Pero jaꞌ ya xkꞌot ta pasel spisil te tut tsꞌibabil jilel yuꞌun te jꞌalwanejetik yuꞌun te Diose —xchi te Jesuse.
MAT.26.56	Mismo tiempo a, spisil te jnopojeletik la xchꞌojik jilel te Jesuse y lokꞌik bael ta anel.
MAT.26.57	Te machꞌatik xkꞌo stsakik tal te Jesuse la yikꞌik bael ta sna te statal-saserdote Caifase. Teꞌ stsoboj sbaik a te maestroetik yuꞌun te mantaliletike sok te moletike. 
MAT.26.58	Te jPedroe jakal jakal ay kꞌael ta stsꞌakliyel asta kꞌot te ba yamakꞌul sna te statal-saserdotee. Teꞌ och bael ekꞌa, kꞌo sjoyin ta naklej te jkananetik yuꞌun te temploe, yuꞌun ya yil te tutik ya spasbot te Jesuse.
MAT.26.59	Te statal-saserdoteetik sok te moletik sok spisil te juriyoetik te yichꞌoj yaꞌtelik la sleik palso testigoetik yuꞌun jich ya xjuꞌ ya yakꞌik ta milel a te Jesuse. 
MAT.26.60	Pero maꞌyuk tutꞌil a staik aunke ben bayal genteetik la yalik te tut palsoe. Sok ta slajibal, tal xan chaꞌtul 
MAT.26.61	te la yalik euk:
MAT.26.61	—Te winik to la yal: “Ya xjuꞌ kuꞌun sjimel te templo yuꞌun te Diose, sok ya xjuꞌ kuꞌun te ya jchaꞌpas xan ta oxeb nax kꞌaale”, xchi a kaꞌitik —xchiik.
MAT.26.62	Jich te statal-saserdotee la stejkꞌan sba y la sjojkꞌobe te Jesuse:
MAT.26.62	—¿Meꞌn maꞌyuk tut ya awal yuꞌun te tut ya yalbelat ta atojole? —xyut.
MAT.26.63	Pero te Jesuse ni jpꞌaluik a kꞌopoj. Jich te statal-saserdote la yalbe xan:
MAT.26.63	—Ta sbiil te kuxul Diose ya kalbeyat ya me awal ta jamal teme jaꞌat Cristoat te Xnichꞌanat te Diose —xyut.
MAT.26.64	La sjakꞌ te Jesuse:
MAT.26.64	—Joꞌon abi, jich te tut ya awale. Y joꞌon ya kalbeyex: Ya me awilik te Nichꞌanile, nakal ta sbatsꞌil kꞌab te Dios te spisil ya xjuꞌ yuꞌune, sok te ya xtal ta stokalul chꞌulchan —xchi.
MAT.26.65	Te statal-saserdotee la xchꞌiꞌ skꞌuꞌ-spakꞌ yuꞌun te tuti yal te Jesuse, y la yal:
MAT.26.65	—Te skꞌop winik to ya stoy sba ta stojol te Diose. ¿Tut xan yes kuꞌuntik yan testigoetik abi? Jaꞌex la awaꞌiyik te skꞌop te ya stoy sbae. 
MAT.26.66	¿Tut ya awalik yuꞌun? —xchi.
MAT.26.66	La yalik ta spisilik:
MAT.26.66	—Smul abi, aꞌ chamuk yuꞌun —xchiik. 
MAT.26.67	Jich lijk stubutayik ta sit y lijk smajik. Te yanetik la smakbeyik sit 
MAT.26.68	y la yalbeyik:
MAT.26.68	—Teme jaꞌat te Cristoate ala kaꞌitik te machꞌa smajat ta asite —xyutik.
MAT.26.69	Te jPedroe nakal ta juera te ba yamakꞌul te nae. Tijilaj tal ta stojol teꞌa jtul kriarail y jicha albot yuꞌun:
MAT.26.69	—Te jaꞌate jaꞌ ajoy aba sok te Jesus te talem ta Galilea —xchi.
MAT.26.70	Te jPedroe la smuk ta yoꞌtan ta sit te yanetik, y la yal:
MAT.26.70	—Ma jnaꞌ tut a te ya awalbone —xchi.
MAT.26.71	Te jPedroe lokꞌ bael ta tiꞌpuerta, teꞌ ilot xan yuꞌun jtul kriarail a, y la yalbe te yanetike:
MAT.26.71	—Te winik to jaꞌ sjoy euk te Jesus te talem ta jtejklum Nazarete —xchi.
MAT.26.72	Te jPedroe la smuk xan ta yoꞌtan sok la yakꞌ ta testigo te Diose:
MAT.26.72	—Yilojon Dios te ma jnaꞌbe sba te winik ya awale —xyut.
MAT.26.73	Tsꞌin to nax a tijilajik tal te machꞌatik teꞌ ayik ae, talik te ba ay te jPedroe. Albot yuꞌunik:
MAT.26.73	—Batsꞌi jich a nix a te jaꞌate ajoy aba sok. Jich chikan ta akꞌop te ya xkꞌopojate —xchiik.
MAT.26.74	Jich te jPedroe tulan a lijk kꞌopojuk, y la yakꞌ xan ta testigo te Diose, y la yal:
MAT.26.74	—Yilojon Dios te ma jnaꞌbe sba te winik me to —la yut. Mismo tiempo a okꞌ te tat kꞌoꞌe. 
MAT.26.75	Jich a snaꞌ ta ora te jPedroe te tut albil nail yuꞌun te Jesuse: “Ma to xꞌokꞌ a te tat kꞌoꞌe la amukonix ta awoꞌtan oxmel a” te xchie. Jicha lokꞌ bael teꞌa te jPedroe, ba yokꞌetay sba yuꞌun xpichꞌ yoꞌtan sba.
MAT.27.1	Sakubix kꞌinal a te statal saserdoteetik sok te moletik yuꞌun te juriyoetike ba snop skꞌopik te ya yakꞌik ta milel te Jesuse. 
MAT.27.2	Xchukojik bael sok kꞌo yakꞌik entregal ta skꞌab te Poncio Pilatoe te ay ta gobiernoil yuꞌun a te Romae.
MAT.27.3	Te Judas, te akꞌawan entregale, la yil te tutꞌil chapbotix skꞌoplal ta milel yuꞌunik te Jesuse. Jicha sujt skꞌop. Ba sujtesbey te treinta ta sejp plata-takꞌin te statal-saserdoteetike sok te moletike. 
MAT.27.4	Jich a yal:
MAT.27.4	—Mulawonix yuꞌun la kakꞌix ta entregal ta milel te winik te maꞌyuk smule —xchi.
MAT.27.4	Pero la sjakꞌtalanik:
MAT.27.4	—Ma kocheltikuk te joꞌotike. Jaꞌat ayix ta akuenta —xyutik.
MAT.27.5	Jich te Judase la xchꞌoj jilel ta templo te takꞌine y ba sjojkꞌan sba ta teꞌ y teꞌ cham a.
MAT.27.6	Te statal-saserdoteetike la stamik te takꞌine y jich a yalik:
MAT.27.6	—Te takꞌin to ma spas ya kakꞌtik ta yawil te ofrendae, yuꞌun jaꞌ stojol xchꞌichꞌel jtul winik te chonbil yuꞌun te ya xmilote —xchiik. 
MAT.27.7	La snopik ta komon te ya smanik xejt chꞌin lum te Pakꞌojibal Lum sbiile, yuꞌun jich me ay skampusanoil ekꞌa te machꞌatik talemik ta yan luware. 
MAT.27.8	Jaꞌ yuꞌun te chꞌin lume sbiilinej asta ora to Stenlej yuꞌun Chꞌichꞌ. 
MAT.27.9	Jich a kꞌot ta pasel te tut yaloj te jꞌalwanej yuꞌun Dios te Jeremias sbiile, te jicha yale:
MAT.27.9	“La yichꞌik te treinta ta sejp te plata-takꞌine te jicha kꞌot ta nopel yuꞌun te jꞌisraeletike. 
MAT.27.10	La smanik a te stenlej te Pakꞌojibal Lum sbiile, jich tutꞌil te la spason ta mantal te Kajwaltike”, xchi me.
MAT.27.11	Te Jesuse ikꞌot bael ta stojol te gobiernoe. Jich jojkꞌobot:
MAT.27.11	—¿Me jaꞌat te reyat yuꞌun te juriyoetike? —xchi.
MAT.27.11	La yal te Jesuse:
MAT.27.11	—Jaꞌat te jich ya awale —xyut.
MAT.27.12	Pero te kꞌalal yipalik ta yalel te tut smulinej ta skꞌopik te statal-saserdoteetik sok te moletik, ni jpꞌaluk a sjakꞌ te Jesuse. 
MAT.27.13	Te jPilatoe jich a sjojkꞌobe:
MAT.27.13	—¿Mꞌen ma xꞌawaꞌiy te tut ya yalik ta atojole? —xchi.
MAT.27.14	Pero te Jesuse ni jpaluk a sjakꞌ. Jich bayal a aꞌabiyan yoꞌtan yuꞌun te gobiernoe.
MAT.27.15	Ta jujun kꞌin Pascuae kꞌayem te gobiernoe te ya slokꞌes bael jtul prexojele, chikan te genteetik te machꞌa ya stꞌujik lokꞌele. 
MAT.27.16	Ay jtul jprexojel te pujkem skꞌoplal ta bayuk te Barrabas sbiile. 
MAT.27.17	Te kꞌalal stsoboj sbaikix a te genteetike, te jPilatoe la sjojkꞌolanbe:
MAT.27.17	—¿Machꞌa ya akꞌanik te ya jkoles bael ta prexoe? ¿Me jaꞌ te Barrabase o jaꞌ te Jesus te Cristo skꞌoplale? —xchi.
MAT.27.18	Jicha sjojkꞌolanbe yuꞌun snaꞌojbe sluwar te tutꞌil laꞌoꞌtantaybil yuꞌunik te Jesuse te jaꞌ sluwar te la yakꞌik entregale. 
MAT.27.19	Te tutꞌil nakal te ba smeltsaꞌanwan te jPilatoe, te yiname la stikonbe tal mantal: “Ma me achꞌik aba a te winik me to te maꞌyuk smule. Yuꞌun te ajkꞌubeye ben tulan a wayuchejon yuꞌun”, xchi te skꞌope.
MAT.27.20	Pero te statal-saserdoteetik sok te moletik la yakꞌ kꞌotuk ta yoꞌtanik te genteetike te jaꞌ ya skꞌanik te ya xkol te Barrabase sok te jaꞌuk ta xlaj ta milel te Jesuse. 
MAT.27.21	Te gobiernoe la sjojkꞌolanbe xan te genteetike:
MAT.27.21	—¿Machꞌa a te ta xchebale te ya akꞌanik te ya jkoles baele? —xchi.
MAT.27.21	La yalik:
MAT.27.21	—Jaꞌ te Barrabase —xchiik.
MAT.27.22	Te Pilatoe la sjojkꞌo xan:
MAT.27.22	—¿Tut ya skꞌan ya jpasbe te Jesuse te Cristo xchi skꞌoplale? —xchi.
MAT.27.22	Spisilik la sjakꞌik:
MAT.27.22	—¡Mila ta krus stukel! —xchiik.
MAT.27.23	Te Pilato la yal:
MAT.27.23	—¿Tut a te ma lekuk spasoje? —xchi.
MAT.27.23	Pero mas tulan a lijkik ta aw:
MAT.27.23	—¡Mila ta krus! —xchiik.
MAT.27.24	Te kꞌalal la yil te Pilato te maꞌyuk tut ya xjuꞌ yuꞌune, sok mas tulan xan alijk ta aw te genteetike, la stikon tal ta ichꞌel jaꞌ, y la spok skꞌab ta sit te genteetike. Jich a yal:
MAT.27.24	—Ya me jpok te jkꞌabe yuꞌun jich me ya awilik te makꞌ jchꞌik jba ta smalel xchꞌichꞌel te winik to te maꞌyuk smule. Jaꞌex me ya amulinik atukelik —xchi.
MAT.27.25	Spisil te genteetike la yalik:
MAT.27.25	—Joꞌotik sok te kuntikiltike, ya jmulimbetik te ya xchame —xchiik.
MAT.27.26	Jich te jPilatoe la skoles bael te Barrabase. Pero la yakꞌ ta majel te Jesuse y la yakꞌ ta entregal te ya xba milek ta kruse.
MAT.27.27	Jich te soltaroetik yuꞌun te gobiernoe la yikꞌik ochel ta palasio te Jesuse, y la stsob sbaik tal spisil te soltaroetike y la sjoyik. 
MAT.27.28	La slokꞌesbeyik te skꞌuꞌ-spakꞌ te slapoje. La yaꞌbeyik slap tsajal palala kamixal. 
MAT.27.29	La yaꞌbeyik skoronain jalbil chꞌix ta sjol, sok la yaꞌbeyik sbara jalal ta sbatsꞌil skꞌab. Lijk skejan sbaik ta sit ta ikꞌtinwane. Jicha lijk yalik:
MAT.27.29	—¡Viva te Rey yuꞌun te juriyoetike!
MAT.27.29	—xchiik ta yikꞌtinel.
MAT.27.30	La stubutayik y mismo te sbara jalale la smajbeyik ta sjol. 
MAT.27.31	Te kꞌalal laj yikꞌtinike, la slokꞌesbeyik te tsajal palala kamixal te slapojbeyike, y la yaꞌbeyik slap te skꞌuꞌ-spakꞌ a nix ae. Jich a yikꞌik bael, ba smilik ta krus.
MAT.27.32	Ya to nax xlokꞌik bael a te ba tiꞌil jtejklume, la staik jtul winik te Simon sbiil te Cirene sbiil te slumale. Sujot yuꞌun te soltaroetike yuꞌun ya xkuchbe bael skrus te Jesuse. 
MAT.27.33	Teꞌ kꞌalal laj kꞌot te ba chꞌin stunlej luware Gólgota sbiil, te Yawil Bakeljolol kꞌoem te sbiile. 
MAT.27.34	Kꞌan yaꞌbeyik yuchꞌ bino te kapbil ta chꞌaal wamale, pero te Jesuse la spas prewa y ma skꞌan a yuchꞌ.
MAT.27.35	Te kꞌalal jokꞌolix ta krus yuꞌunik ae, te soltaroetike lijk stsal sbaik ta tajmal yuꞌun ya yilik machꞌa ya xkꞌot ta suerte te skꞌuꞌ-spakꞌ te Jesuse. 
MAT.27.36	Y la snajkan sbaik ta skanantayel te ba yanil skruse. 
MAT.27.37	Te ba yajkꞌol sjol te ba skrusile la yakꞌik jun letrero teꞌa. Teꞌ tsꞌibabil a te tut sluwaril te akꞌot ta milel yuꞌune. Te letreroe jich ya yal: “Jaꞌ to jaꞌ te Jesus te Rey yuꞌun te juriyoetike”, xchi te tsꞌibabile.
MAT.27.38	Sok ay chaꞌtul jꞌelekꞌetik te la yichꞌ jojkꞌanel ta krus sok. Jtul ta sbatsꞌil y jtul ta xkꞌexom. 
MAT.27.39	Te machꞌatik ya xlaj kꞌax teꞌae ya sutilan sjolik ta yikꞌtinel. 
MAT.27.40	La yalik:
MAT.27.40	—Jaꞌat ya awal te ya ajim te temploe sok te oxeb nax kꞌaal ya achaꞌ-apas xan ta akꞌope, koltaya aba atukel kiltik. Teme jich te jaꞌat Xnichꞌanat te Diose, koan tal te ba kruse —xchiik ta yikꞌtinel.
MAT.27.41	Jich a yikꞌtinik euk te statal-saserdoteetike sok te maestroetik yuꞌun te mantaliletike sok te fariseoetike sok te moletike. Jich a yalbe sbaik:
MAT.27.42	—La skoltay te yanetik, pero ma xjuꞌ yuꞌun ya skoltay sba stukel. Teme jich te jaꞌ rey kuꞌuntik joꞌotik te jꞌisraelotike, aꞌ kouk tal te ba kruse. Jich me ya jchꞌuuntik euk. 
MAT.27.43	Teme jaꞌ xchꞌuunej te ya xkoltayot yuꞌun te Diose, aꞌ me koltayek yuꞌun ora to teme jich ya skꞌan te Diose. Jich a yal te jaꞌ Xnichꞌan Dios ta skꞌope —xchiik.
MAT.27.44	Sok la yikꞌtinik Jesus euk te jꞌelekꞌetik te pajal jokꞌajtik ta krus soke.
MAT.27.45	Ol kꞌaal a ijkꞌub spisil te balmilale, jaꞌ to kꞌalal ta las tres mal kꞌaale. 
MAT.27.46	Xnopetix las tres mal kꞌaal a tulan a kꞌopoj te Jesuse:
MAT.27.46	—Eli, Eli, ¿lama sabaktani? —xchi ta kꞌop, jaꞌ bi: —Dios kuꞌun, Dios kuꞌun, ¿tuꞌun te la ajilesone? —xchi te tuti yale.
MAT.27.47	Te machꞌatik teꞌeyik aye la yaꞌibeyik sluwar. Jich a yalik:
MAT.27.47	—Jaꞌ ya yikꞌ tal te jꞌElias te jꞌalwanej yuꞌun te Diose —xchiik yuꞌun.
MAT.27.48	Ay machꞌa animaltik a ba sle tal esponja yuꞌun ya smul ta chꞌaal bino. La slujtanbe moel ta jalal, la stijiltesbe moel yuꞌun ya yuchꞌ te Jesuse. 
MAT.27.49	Te yane la yalik:
MAT.27.49	—Teꞌ yil a. Ya jmalitik me ya xtal koltayek yuꞌun te jEliase —xchiik.
MAT.27.50	Tulan a awun xan te Jesuse y cham. 
MAT.27.51	Mismo tiempo a te spakꞌal templo te makal aye chꞌiꞌ koel ta sba kꞌalal ta yeꞌtal. Nijk te balmilale, sok laj jat te chꞌentikile. 
MAT.27.52	Jam te ba mukajtik te animaetike, sok chaꞌkux tal stiꞌbalulik bayal te machꞌatik jun yoꞌtan xchꞌuunej Dios a laj chame. 
MAT.27.53	Jicha lokꞌik tal te ba mukajtike te kꞌalal chaꞌkuxix a te Jesuse. Ochik bael te ba chꞌul jtejklum Jerusalen. Te kꞌo ilek yuꞌun bayal genteetike a.
MAT.27.54	Te kapitane sok te soltaroetike te yipalik ta skanantayel te Jesuse la yilik te nijk te balmilale sok spisil te tuti kꞌot ta pasele. Jun xiꞌel a yichꞌik. Jich a yalik:
MAT.27.54	—Jicha nix a te jaꞌ Xnichꞌan Dios te winik to —xchiik yuꞌun.
MAT.27.55	Ay bayal antstik te jakal to ayik ta skꞌeluyele. Jaꞌ te machꞌatik a stsꞌakliyik te Jesuse kꞌalal ta Galilea te la yakꞌ sbaik ta abatinel yuꞌune. 
MAT.27.56	Teꞌ ayik sok a te xMaria Magdalena, sok te xMaria te smeꞌ Jacobo sok Jose, sok euk te smeꞌ te yuntikil Zebedeoe.
MAT.27.57	Xꞌijkꞌubix a te kꞌinale kꞌot jtul jkꞌulej winik te Jose sbiile te talem ta jtejklum Arimatea. Jaꞌ mismo euk te la stsꞌakliy te Jesuse. 
MAT.27.58	Te Josee ba skꞌopon te jPilatoe yuꞌun ba skꞌanbe te stiꞌbalul te Jesuse. La yakꞌ mantal te jPilatoe te ya xꞌaꞌbot yichꞌ baele. 
MAT.27.59	Te Josee la yichꞌbe bael te stiꞌbalul te Jesuse, la spotsbe ta achꞌ sakil pakꞌ, 
MAT.27.60	y ba yotses jilel ta achꞌ chꞌen te yakꞌoj ta jutel jpꞌej ton te ba slume. La smakbe jilel te stiꞌil xchꞌenale ta jpꞌej mam mukꞌul ton y bajt. 
MAT.27.61	Te xMaria Magdalenae sok te jtul xan xMariae teꞌ nakajtik jilel te ba stiꞌil te chꞌene.
MAT.27.62	Ta yan kꞌaal te jaꞌix te skꞌaalel kuxo-oꞌtane, te statal-saserdoteetik sok te fariseoetike ba skꞌoponik te jPilatoe. 
MAT.27.63	Jich a yalbeyik:
MAT.27.63	—Ajwalil, ya to jnaꞌtik te la yal te jloꞌlawaneje: “Ya xchaꞌkuxon tal ta yoxebal kꞌaal” xchi te kꞌalal kuxul to aye. 
MAT.27.64	Jich yuꞌun ala mantal te yauk xba kanantayek ta lek oxebuk kꞌaale te ba mujkeme. Repente ya xtal ta ajkꞌubal te jnopojeletik yuꞌune y ya yelkꞌanbeyik bael te stiꞌbalule. Porke teme juꞌ yuꞌunik te ya slokꞌesbeyik te stiꞌbalule, jich me ya xlijk yalbeyik te genteetike: “Chaꞌkuxemix tal te ba animaetike”, tem xchiike. Teme jicha kꞌote, mas pewor me ya xlijk ta loꞌlayel a te genteetike ke te tutꞌil loꞌlalanot te nail toe —xchiik.
MAT.27.65	Te jPilatoe la yal:
MAT.27.65	—Jichuk. Teꞌ ay te soltaroetike te ya xba skanantaye. Baanik sok. Baan makaik lek te ba mukule. Anaꞌojik te tut ya awutike —xyut.
MAT.27.66	Jicha ba yakꞌik ta kanantayel. La smakik lek te ba mukule y la yaꞌbeyik seyo te smajkile, sok la yakꞌik jilel ta skanantayel te soltaroetike.
MAT.28.1	Kꞌaxemix a te skꞌaalel te kuxo-oꞌtane, y sakubix tal a te kꞌinale ta primero kꞌaal yuꞌun te semanae, te xMaria Magdalena sok te jtul xan xMariae ba yilik te ba mukule. 
MAT.28.2	Tal tulan jikichab ta balmilal, yuꞌun jtul chꞌul ángel yuꞌun te Kajwaltike koj tal ta chꞌulchan. Tijilaj tal te ba mukule, la slokꞌes te mam mukꞌul ton te makbil aye y la snajkan sba ta sba te tone. 
MAT.28.3	Te chꞌul ángele xlemet jich tutꞌil te sanselawe. Ben sak te skꞌuꞌ-spakꞌe jich tutꞌil te jome. 
MAT.28.4	Kꞌalal la yilik te soltaroetike lom cham a yaꞌiyik yuꞌun, y chamen a laj jil yuꞌun te xiꞌele. 
MAT.28.5	Te chꞌul ángele la yalbe te antstike:
MAT.28.5	—Ma me xiꞌanik. Ya jnaꞌ te jaꞌ ya aleik te Jesus te milot ta kruse. 
MAT.28.6	Ma liꞌ ayukix to. Chaꞌkuxemix bael, jich tutꞌil te la yale. Laꞌ, ilawilik te ba la yakꞌik jilel te stiꞌbalule. 
MAT.28.7	Baanik ta ora, baan albeyaik te jnopojeletike te chaꞌkuxemix baele. Y ya me xnalaj bael awuꞌunik te ba Galileae. Teꞌ me ya xkꞌo awilik a. Jaꞌ me te tut ya kalbeyex to —xchi te chꞌul ángele.
MAT.28.8	Jich te antstike la sjilesik te ba mukule, bajtik ta ora. Ben jun yoꞌtanik yuꞌun, aunke ya xiꞌik chꞌinuk te tuti altalanbote. Xyalajan kꞌoel ta yalbeyel te jnopojeletike. 
MAT.28.9	Pero te Jesuse la stajtalan ta be y la spatbe yoꞌtanik. Te antstike laj tijilajik tal te ba ay te Jesuse, la skejan sbaik y la skꞌechbeyik te yoke. 
MAT.28.10	Te Jesuse jich a yaltalanbe:
MAT.28.10	—Ma me xiꞌanik. Baanik, albeyaik te kermanotaktike aꞌ me bajtikuk te ba Galileae. Teꞌ me ya xkꞌo yilikon a —xchi te Jesuse.
MAT.28.11	Te kꞌalal yipalik bael ta beel a te antstike, kꞌot euk te ba jtejklum te soltaroetik te skanantayeje te ba mujkeme. Kꞌo xcholbe yaꞌiyik te statal-saserdoteetik spisil te tuti kꞌot ta pasele. 
MAT.28.12	Jich te statal-saserdoteetik ba snop skꞌopik sok te moletik yuꞌun te jtejklume. La yaꞌbeyik bayal takꞌin te soltaroetike, 
MAT.28.13	sok la stsitsik bael:
MAT.28.13	—Te jaꞌexe jich me xꞌawalik: “Te tutꞌil wayalotik ta ajkꞌubal ae, tal te jnopojeletik yuꞌun te Jesuse, la yelkꞌanbeyik bael te stiꞌbalule”, xchaex me. 
MAT.28.14	Sok teme la yaꞌibe sluwaril te gobiernoe, joꞌotik me ya xba kꞌopojukotik awuꞌunik. Jich me makꞌ ya ata awokolik euk te jaꞌexe —xchiik.
MAT.28.15	Jich te soltaroetike la yichꞌik te takꞌine y jicha lijk yalik te tut altalanbile. Te juriyoetike jich sigue ya yalbeyik skꞌoplal asta ora to.
MAT.28.16	Jich te buluchtul jnopojeletik yuꞌun te Jesuse laj bajtik ta slum Galilea te ba wits te altalanbile. 
MAT.28.17	Te kꞌalal la yilik teꞌa te Jesuse, la skejan sbaik ta stojol. Pero ay chaꞌoxtul te ma spisiluk yoꞌtanik la xchꞌuunik te jaꞌ te Jesuse.
MAT.28.18	Te Jesuse tijilaj tal te ba ayike. Jicha yal:
MAT.28.18	—Dios a yaꞌbonix ta jkuenta spisil te chꞌulchan sok te balmilale. 
MAT.28.19	Jich yuꞌun baanik, benanik ta bayuk. Albeyaik te ya xꞌochik ta jnopojel kuꞌune spisil ta jkaj te genteetik ta balmilale. Aꞌbeyaik yichꞌ jaꞌ ta sbiil te jTate sok ta jkuenta euk te Nichꞌanilone, sok ta skuenta te Chꞌul Espiritue. 
MAT.28.20	Sok aꞌbeyaik snopik xchꞌuunel spisil te jmantal te kalojbeyexe. Ma me xchꞌay ta awoꞌtanik te sil tiempo joyinejex ta jujun kꞌaale jaꞌto teme laj te balmilale —xchi te Jesuse. Jichuk.
MRK.1.1	Jich a lijk tal te lekil achꞌ kꞌop yuꞌun te Jesucristoe, jaꞌ te Xnichꞌan Diose.
MRK.1.2	Jich a kꞌot ta pasel te tutꞌil tsꞌibabil jilel yuꞌun te jꞌIsaias te jꞌalwanej yuꞌun te Diose:
MRK.1.2	“Ya me jnailtes bael ta akuenta jtul jꞌalwanej kuꞌun, yuꞌun ya me spasbeyat abe. 
MRK.1.3	Ya me xlijk ta kꞌop ta tꞌantꞌan luwar. Jich me ya yal ta kꞌop:
MRK.1.3	‘Chapaik me te sbe te Kajwaltike, toj me xapasbeyik bael te sbee’, xchi laj.
MRK.1.4	Jaꞌ tsꞌin te Juane tal yakꞌtalanbey yichꞌik jaꞌ ta tꞌatꞌan luwar te genteetike. Sok jich a yalbe te ya me sujtes yoꞌtanik yuꞌun te smulike sok ya me yakꞌ sbaik ta ichꞌjaꞌ, yuꞌun me jich ya spasbot perdon yuꞌun te smulike. 
MRK.1.5	Te genteetik talik ta spꞌejel estado yuꞌun Judea sok ta jtejklum Jerusalen, tal yaꞌiyik tut ya yal te Juane. La me yalik ta jamal te smulike, jich aꞌbot yichꞌik jaꞌ ta ukꞌum Jordan yuꞌun te Juane. 
MRK.1.6	Te skꞌuꞌ-spakꞌ te Juane pasbil ta stsotsil kameyo y xchukꞌoj xchꞌujt ta nujkul. Jaꞌ a sweꞌelin te kꞌulube sok chab yuꞌun wits.
MRK.1.7	Sok jich a yalbe te genteetike:
MRK.1.7	—Te machꞌa ya xtal ta jpate jaꞌ mas tulan xan yichꞌoj yaꞌtel stukel tutꞌil te joꞌone. Jichon ma xjuꞌ te ay tut ya jpas chꞌinuk ta skuentae, ni ya jkujan jba ta spolbeyel te yakil swawe. 
MRK.1.8	Te joꞌone ya kaꞌbeyex awichꞌik jaꞌ ta jaꞌ nax. Yan te stukele ya yaꞌbeyex awikꞌik te Chꞌul Espiritue —xchi te Juane.
MRK.1.9	La sta skꞌaalel te Jesus lokꞌ ta jtejklum Nazaret ta estado Galilea, y aꞌbot yichꞌ jaꞌ yuꞌun Juan ta ukꞌum Jordan. 
MRK.1.10	Te kꞌalal lokꞌ tal ta jaꞌ te Jesuse, la yil yipal ta jamel te chꞌulchane. Sok la yil a koj tal te Espiritue jachik tutꞌil paloma te jul ta skuentae. 
MRK.1.11	Sok ay machꞌa kꞌopoj ta chꞌulchan. Jich a yal:
MRK.1.11	—Jaꞌat jnichꞌanat te jkꞌanojate. Ben tsaꞌam koꞌtan awuꞌun —xchi.
MRK.1.12	Ta patil te Espíritu la yikꞌ bael te Jesuse ta tꞌantꞌan luwar. 
MRK.1.13	Kuarenta kꞌaal teꞌey a, yuꞌun akꞌot ta prewa yuꞌun a te pukuje. Jaꞌ nax teꞌey sok a te teꞌtikil chambalametike, sok tal yakꞌ sbaik ta abatinel te angeletike.
MRK.1.14	Te tut ora otsesot ta prexo te Juane, te Jesuse bajt ta Galilea. Tey kꞌo yalbey a spisil genteetik te lekil kꞌop yuꞌun te Diose. 
MRK.1.15	La yal:
MRK.1.15	—Skꞌaalelix te ya xlijkix ta pasaw ta mantal te Diose. Jaꞌ yuꞌun sujtesa me awoꞌtanik yuꞌun te amulike. Chꞌuunaik sok awoꞌtanik te lekil kꞌope —xchi te Jesuse.
MRK.1.16	Te Jesuse yipal ta beel ta tiꞌjaꞌ yuꞌun Galilea, te la yil te Simone sok te yijtsꞌine, Andres te sbiile. Jaꞌ yaꞌtelik te tsak-chaye, sok yipalik ta xchꞌojel ochel stsajkil-xchayik ta jaꞌ. 
MRK.1.17	La yalbe te Jesuse:
MRK.1.17	—Laꞌ joyinaikon. Ta ora to jaꞌ awaꞌtelik ya xkꞌot te ya atsob tal genteetik te jkuenta —xchi.
MRK.1.18	Jich a sjilesik ta ora te stsajkil-xchayike, y la sjoyinik bael.
MRK.1.19	Been xan bael kꞌajuk te Jesuse, te la yil a te Jacobo sok te yijtsꞌin, jaꞌ te Juane, te yuntikil te Zebedeoe. Teꞌ ayik ta yut barko, yipalik ta spasel te stsajkil-xchayike. 
MRK.1.20	Ikꞌot yuꞌun te Jesuse. Jich a sjilesik ta barko te statik Zebedeo sok te yaj-aꞌtelike, y bajtik sok te Jesuse.
MRK.1.21	Kꞌotik ta jtejklum Capernaum. Ta skꞌaalel kuxo-oꞌtan te Jesuse och bael ta sinagoga, sok lijk ta pꞌijuteswane. 
MRK.1.22	Te genteetik kꞌal ta yoꞌtanik yuꞌun te tut la yal ta pꞌijuteswaneje. Batsꞌi jich la yaꞌiy pꞌijuteswanej ta skuentaik te tutꞌil machꞌa yichꞌoj tulan yaꞌtel, y ma jichuk tutꞌil te maestroetik yuꞌun te mantaliletike.
MRK.1.23	Ay talem ta sinagoga jtul winik te ochem pukuj ta yoꞌtane. Tulan a kꞌopoj:
MRK.1.24	—Jesus Nazaret, ¿tuꞌun te tal awochintayotike? ¿Yuꞌun wan tal amilotik? Ya jnaꞌbeyat aba, jaꞌat te Chꞌul Nichꞌanat te Diose —la yut.
MRK.1.25	Te Jesuse la skom ta kꞌop te pukuje, la yalbe:
MRK.1.25	—¡Chꞌenan! ¡Y lokꞌan ta yoꞌtan te winike! —la yut.
MRK.1.26	Te pukuje la yakꞌ tupꞌuk yikꞌ te winike, sok tulan a awun lokꞌ bael te pukuje. 
MRK.1.27	Spisil te genteetike cham a yaꞌiyik yuꞌun. La sjokꞌobe sbaik:
MRK.1.27	—¿Tut wan a to? Snopeswan ta kaj xan yachꞌil, yuꞌun yichꞌoj tulan yaꞌtel. Yuꞌun ya spas ta mantal te pukujetike sok ya xchꞌuunbot skꞌop yuꞌunik —xchiik.
MRK.1.28	Tsꞌin a aiyot te Jesuse ta spꞌejel estado Galilea.
MRK.1.29	Te kꞌalal lokꞌik bael ta chꞌulna, te Jesuse bajt sok te Jacobo sok te Juane ta sna Simon y Andres. 
MRK.1.30	Te smeꞌniꞌal Simone ay ta wayibal yuꞌun tabil ta kꞌajkꞌ. La yalbeyik te Jesuse te ay ta chamel te meꞌele. 
MRK.1.31	Jaꞌ tsꞌin te Jesuse bajt te ba wayale, la snitbe te skꞌabe y la xach. Ora lekub bael te skꞌakꞌe, lijk ta makliwanej te meꞌele.
MRK.1.32	Ta yochel ajkꞌubal, kꞌalal chꞌayemix a te kꞌakꞌale, te genteetik la yikꞌik bael te ba ay Jesus spisil te jchameletike sok te ochem pukuj ta yoꞌtanike. 
MRK.1.33	Spisil jtejklum la stsob sbaik tal ta tiꞌ puerta. 
MRK.1.34	Te Jesuse lekub yuꞌun ben bayal genteetik ta skajal-skaj chamel yichꞌojik, sok la slokꞌes bayal pukujetik ta yoꞌtanik. Pe ma yakꞌ kꞌopojuk te pukujetike, yuꞌun naꞌbil sba yuꞌunik.
MRK.1.35	Ben sab, ijkꞌ to kꞌinal a, jajch te Jesuse y lokꞌ bael te ta jtejklum, yuꞌun ba skꞌopon Dios ta jun jochol kꞌinal. 
MRK.1.36	Te Simone sok te sjoꞌtake ba sleik te Jesuse. 
MRK.1.37	Te kꞌalal la staike, jich a yalbeyik:
MRK.1.37	—Spisil genteetik yipalat ta leel yuꞌun —xchiik.
MRK.1.38	Pero la yal te Jesuse:
MRK.1.38	—Konik ta yan luwaretik ba tijil naxe, yuꞌun ya xba kaltik teꞌ ekꞌa te skꞌop Diose, porke jaꞌ lokꞌemon tal yuꞌun —xchi.
MRK.1.39	Jich te Jesuse been ta spꞌejel estado yuꞌun Galilea. La yal te skꞌop Dios ta sinagogaetik ta jujun jtejklum, sok la slokꞌeslan pukujetik ta yoꞌtan te genteetike.
MRK.1.40	Tijilaj tal ta xukꞌ Jesus jtul winik yichꞌoj kꞌaꞌel-chamel. La skejan sba ta sit y la yalbe:
MRK.1.40	—Te yakuk ya akꞌane, lokꞌesbon te chamele —xchi.
MRK.1.41	Te Jesuse la snaꞌbe yoꞌolil sba. La spik ta skꞌab, sok la yalbe: —Ya nix jkꞌan a. ¡Kolan ta chamel! —la yut.
MRK.1.42	Tsꞌin nax a lekub te skꞌaꞌel-chamele, y lek a jil te stiꞌbalule. 
MRK.1.43	Te Jesuse la stikon bael y la spas bael ta mantal:
MRK.1.44	—Awaꞌi, ma me machꞌa xꞌawalbe. Jaꞌ nax baan, akꞌa aba ta ilel ta sit te saserdotee. Sok ichꞌbeya bael smajtan Dios yuꞌun te lekubatixe, jich tutꞌil la yal mantal te Moisese. Jich me ya snaꞌik te genteetik te lekubenix te achamele —xꞌutot.
MRK.1.45	Jich a bajt tsꞌin te winike, y ora lijk yalbe spisil genteetik te tutik a kꞌot ta pasele. Jich yuꞌun te Jesuse ma spasix te ya yakꞌ sba ta ilel te ya xꞌoch bael ta ni junuk jtejklum. Teꞌ xanix a been te ba maꞌyuk gentee, pero ta bayuk nax a tal ilek yuꞌun te genteetike.
MRK.2.1	Cheb oxeb kꞌaal a ta patil te Jesuse kꞌot xan ta jtejklum Capernaum. Kꞌalal aiyot te ayix ta nae, 
MRK.2.2	ora nax bayal genteetik la stsob sbaik tal. Jich ma xꞌochikix a te ba puertae. Te Jesuse la yalbe te skꞌop Diose.
MRK.2.3	Jich talik chantul winketik skꞌechojik tal jtul winik te jmel nax makꞌ xnijkix te stiꞌbalule. 
MRK.2.4	Komo ben bayal te gentee, ma spas a kꞌaxik bael te ba ay te Jesuse. Jich a moik bael ta sba te nae, sok la stochbeyik sba te nae. Y komo jeꞌelix a, la skoesik bael sok swayib te jchamele te ba ay te Jesuse. 
MRK.2.5	Te Jesus la yil te ay xchꞌuunel yoꞌtanike te ya xkoltaywane, jich la yalbe te jchamele:
MRK.2.5	—Jnichꞌan, te amule pasbilix perdon —xchi.
MRK.2.6	Teꞌ nakajtik ay chaꞌoxtul te maestroetik yuꞌun te mantaliletike. Jich a yal ta yoꞌtanik: 
MRK.2.7	“¿Tuꞌun te jich ya yale? Te skꞌope ya nax stoy sba ta stojol Dios. Uniko te Diose ya yakꞌ perdon yuꞌun mulil”, xchiik ta yoꞌtanik. 
MRK.2.8	Te Jesuse ora snaꞌ ta yoꞌtan te ay tut yipalik ta yalel ta yoꞌtanike. Y la sjokꞌobe:
MRK.2.8	—¿Tuꞌun te jich ya awal ta awoꞌtanike? 
MRK.2.9	¿Tut a te ma wokoluk ta albeyel te jchamele? ¿Me jaꞌ te “chꞌaybilix amul”, te ya kute? ¿O jaꞌ ma wokoluk ya awaꞌi te: “Jajchan, ichꞌa te awayibe, baan”, te ya kute? 
MRK.2.10	Pues, ya me kaꞌbeyex awilik te tutꞌil tulan yaꞌtel yichꞌoj ta xchꞌayel mulil ta balmilal te Nichꞌanile —xchi te Jesuse.
MRK.2.10	Jich a yalbe te winik te makꞌ xnijkix te stiꞌbalule:
MRK.2.11	—Ya kalbeyat te jaꞌate: Jajchan. Ichꞌa bael te awayibe, baan ta ana —la yut.
MRK.2.12	Jich a jajch te machꞌa ay ta chamele. La xach bael te swayibe. Lokꞌ bael te ba tsobolike. Kꞌelajtik jilel sitik ta spisilik. Bayal aꞌabiyan yoꞌtanik yuꞌun, sok la yalbeyik kola yal Dios yuꞌun. La yalike:
MRK.2.12	—Maꞌyuk ba kilojtik tutꞌil to —xchiik.
MRK.2.13	Te genteetike tijilaj tal te ba aye. Te Jesuse la spꞌijuteslan xan. 
MRK.2.14	Te kꞌalal yipal ta beel te Jesuse, la yil te Levie, xnichꞌan te Alfeoe, te nakal ba ay xkꞌambot stojemal tutik yuꞌun Roma. Jesus la yalbe:
MRK.2.14	—Laꞌ tsꞌakliyaon —la yut.
MRK.2.14	Jajch te Levie, la stsꞌakli bael.
MRK.2.15	Jich te Jesuse yipal ta weꞌel ta sna Levi. La sjoyin ta weꞌel bayal jkꞌan-tojemaletik sok yan gente mulawiletik, y teꞌ nakajtik ekꞌa ba mexae. Sok teꞌ ayik ekꞌa te jnopojeletik yuꞌun te Jesuse, yuꞌun ben bayal te machꞌatik la stsꞌakliyik baele. 
MRK.2.16	Te maestroetik yuꞌun te mantaliletike te ayik ta skuenta te fariseoetike la yilik te yipal ta weꞌel sok te jkꞌan-tojemaletike y sok te jmulawiletike te Jesuse. La sjokꞌobey te jnopojeletike:
MRK.2.16	—¿Tutꞌil ay te maestro awuꞌunike te ya sjoyin ta weꞌel te jkꞌan-tojemaletike sok te jmulawiletike? —xchiik.
MRK.2.17	La yaꞌi tsꞌin to te Jesuse, jich la yalbe:
MRK.2.17	—Te machꞌatik lek ayike maꞌyuk nesesidad yuꞌun te jloktore; jaꞌ nax te machꞌatik ayik ta chamele puersa yuꞌun te jloktore. Ma jaꞌuk tal kikꞌ machꞌatik lekike, jaꞌ a tal kikꞌ te jmulawiletike —xchi te Jesuse.
MRK.2.18	Ay machꞌatik a tal sjojkꞌobeyik te Jesuse:
MRK.2.18	—Te jnopojeletik yuꞌun te Juane y sok te fariseoetike ya skom te sweꞌelik. ¿Tuꞌun ma skom sweꞌelik te jnopojeletik awuꞌune? —xchiik.
MRK.2.19	Te Jesus la sjojkꞌobey:
MRK.2.19	—¿Me ya wan spas skom sweꞌelik te jꞌil-nujpuneletike teme sjoyinej to sba te machꞌa ya xnujpune? Mientras teꞌ to ay a te jnujpunele, ma spas ya skom sweꞌelik. 
MRK.2.20	Pero ya me sta yorail te ya xꞌikꞌot bael te jnujpunele, jaꞌ to me ya skom sweꞌelik a.
MRK.2.21	“Te pakꞌ te kꞌaꞌixe maꞌyuk machꞌa ya spakꞌan ta achꞌ pakꞌ, porke te achꞌ pakꞌe ya stsꞌuj. Jich ya xchꞌiꞌ xan te kꞌaꞌ pakꞌe, y ya xmukꞌub xan a te xchꞌiꞌemale. 
MRK.2.22	Ni ma spas ta pulel te achꞌ bino ta nujkul te kꞌaꞌixe, porke te achꞌ bino ya me xchꞌiꞌ te nujkule. Jich ya me xchꞌay te binoe sok te nujkule. Por eso ya skꞌan te achꞌ nujkul ya yichꞌ pulel a te achꞌ binoe —xchi te Jesuse.
MRK.2.23	Ta skꞌaalel kuxo-oꞌtan, te Jesuse been bael ta triwualtik, y te jnopojeletik yuꞌune lijk skꞌokbeyik sjol triwu te kꞌalal yipalik ta beel tey a. 
MRK.2.24	Te fariseoetike la sjojkꞌobeyik:
MRK.2.24	—Ilawil, ¿tuꞌun ya spasik te jnopojeletik awuꞌune te tut ma lekuk ta pasel ta skꞌaalel kuxo-oꞌtan? —xchiik.
MRK.2.25	La yal te Jesuse:
MRK.2.25	—¿Me yuꞌun ma awilojuk ta Sjun Dios te tut la spas te Davide? Ay jun buelta stukel la yaꞌi wiꞌnal sok te sjoꞌtake. 
MRK.2.26	Jich a och bael ta chꞌulna yuꞌun Dios. Teꞌ ay te statal saserdote te Abiatare. Te Davide la sweꞌ te waj te chꞌultesbil yuꞌun te Diose, te jaꞌ nax ya xjuꞌ ya sweꞌik te saserdoteetike, sok la yaꞌbe ekꞌa te sjoꞌtake —xchi te Jesuse.
MRK.2.27	Sok Jesus la yalbe:
MRK.2.27	—Jaꞌ sluwar te ay skꞌaalel te kuxooꞌtane jich ya xkuxik yoꞌtanik te genteetike. Ma jaꞌuk sluwar te ya xkꞌax swokolik ta skanantayele. 
MRK.2.28	Jaꞌ yuꞌun te Nichꞌanile jaꞌ ajwalil yuꞌun te skꞌaalel kuxo-oꞌtane —xchi te Jesuse.
MRK.3.1	Te Jesuse och xan bael ta sinagoga y ay jtul winik teꞌa te makꞌ snik sba te skꞌabe. 
MRK.3.2	Te genteetik la smaliyik teme ya xkoltaywan ta skꞌaalel kuxo-oꞌtan te Jesuse, y jachik ya stabeyik smul a. 
MRK.3.3	Te Jesuse la yalbe te winik te makꞌ snik sba te skꞌabe:
MRK.3.3	—Jajchan, anan ta olil —la yut.
MRK.3.4	Sok la sjojkꞌobe te yanetike:
MRK.3.4	—¿Tut lek ta pasel ta skꞌaalel kuxo-oꞌtane? ¿Me jaꞌ te leke, o jaꞌ te ma lekuke? ¿Me jaꞌ lek te ay machꞌa ya xkuxuyin kuꞌuntik ae, o jaꞌ te ay machꞌa ya xcham kuꞌuntik ae? —xchi.
MRK.3.4	Y maꞌyuk machꞌa la sjakꞌ. 
MRK.3.5	Te Jesuse la skꞌelulanbe sit te machꞌatik joybil yuꞌune. Ilin yoꞌtan sok ay yajtal yoꞌtan yuꞌun te tutꞌil ben tulan yoꞌtanike. La yalbe tsꞌin te winike:
MRK.3.5	—Jacha te akꞌabe —la yut.
MRK.3.5	Te winike la xjach te skꞌabe y lek a jil. 
MRK.3.6	Jich a lokꞌik bael te fariseoetike, baj snopik sok te sjoꞌtak Herodese te tut ya yut ya smilik te Jesuse.
MRK.3.7	Te Jesuse bajt ta tiꞌjaꞌ sok te jnopojeletik yuꞌune. Tsakꞌliyot bael yuꞌun bayal genteetik talemik ta Galilea. 
MRK.3.8	Kꞌalal la yaꞌiyik te lom mukꞌ tutik ya spas te Jesuse, talik bayal genteetik ta Judea, sok ta jtejklum Jerusalen, sok ta Idumea, sok ta ba ay jechjaꞌ Jordan, sok ta jtejklum Tiro, sok ta jtejklum Sidon. Tal yilik te Jesuse. 
MRK.3.9	Jaꞌ yuꞌun te Jesuse la yalbey te jnopojeletik yuꞌune te ya xchapik jun barko te ta tiꞌjaꞌe, yuꞌun teꞌ ya xꞌoch a teme ya xtenot yuꞌun te genteetike. 
MRK.3.10	Batsꞌi stenten sbaik yuꞌun skꞌan spikik te Jesuse, yuꞌun bayalix te machꞌatik kolemikix ta chamel yuꞌune. 
MRK.3.11	Jaꞌ tsꞌin te pukujetike, jaꞌ nax te la yilik te Jesuse, la skejan sbaik ta skuenta y awunik. Jich a yalik:
MRK.3.11	—Jaꞌat Xnichꞌanat te Diose —xchiik ta aw. 
MRK.3.12	Jaꞌ tsꞌin te Jesuse la skom te manchuk ya yal ta jamal te tutꞌil jaꞌ Xnichꞌan te Diose.
MRK.3.13	Patil mo bael ta wits te Jesuse, y la yikꞌ tal te machꞌa la stꞌuje. Jich a talik ta skuenta. 
MRK.3.14	La stꞌuj ta yolilik te lajchaytul skuenta yuꞌun ya sjoyin ta beel sok yuꞌun ya stikon bael ta yalel te skꞌop Diose. 
MRK.3.15	Sok la yaꞌbe spoderik ta slokꞌesel pukujetik. 
MRK.3.16	Jaꞌ sbiilik te lajchaytul te la stꞌuje: jaꞌ te Simone aꞌbot sbiilin Pedro yuꞌun te Jesuse, 
MRK.3.17	sok te Jacobo, sok te yitsꞌin te Juan sbiile, te jaꞌ yuntikil te Zebedeoe. Boanerges a aꞌbot sbiilin xchebalik yuꞌun te Jesuse, yuꞌun kꞌajkꞌal winiketik jichuk chauk. 
MRK.3.18	Sok la stꞌuj te Andres, sok te Felipe, sok Bartolome, sok Mateo, sok Tomas, sok Jacobo te xnichꞌan Alfeoe, sok Tadeo, sok Simon te ay ta skuenta te jkananistaetike, 
MRK.3.19	sok te Judas Iscariotee te ta patil la yakꞌ entregal te Jesuse.
MRK.3.20	Patil och bael Jesus ta jun na sok te jnopojeletik yuꞌune. Y la stsob sbaik xan tal bayal gente, te ni ma spas xweꞌikix yuꞌun a. 
MRK.3.21	Te tut ora la yaꞌiyik te machꞌatik ay yuꞌun te Jesuse, tal stsakꞌik bael yuꞌun la yalik te ya xjowiye.
MRK.3.22	Jich talik ekꞌa te maestroetik yuꞌun te mantaliletike te lijkemik tal ta Jerusalen. Jich a yalik:
MRK.3.22	—Jaꞌ i winik to ay ta yoꞌtan te Beelzebu te ajwalil yuꞌun te pukuj. Jaꞌ yakꞌojbey spoder yuꞌun slokꞌesel te pukujetike —xchiik.
MRK.3.23	Jaꞌ yuꞌun te Jesuse la yikꞌ tal ta spisilik. La yalbey jun seña-kꞌop. Jich a yal:
MRK.3.23	—¿Tut ya spas te Satanas te ya sten lokꞌel te mismo Satanase? 
MRK.3.24	Jun pais, teme ya xatꞌ sbaike sok teme ya skontrain sbaike, ma xjalajik. 
MRK.3.25	Jachik te jun nax smeꞌ statike, teme ya xatꞌ sbaike, jich ma xjuꞌ xjalajik. 
MRK.3.26	Jachik ekꞌa te pukuje teme ya xatꞌ sbaik sok ya skontrain sbaik, ma xjuꞌ te ya xjalaj. Te ya xkꞌo lajuk a.
MRK.3.27	“Sok maꞌyuk machꞌa xjuꞌ xꞌoch a te ba sna jtul kꞌajkꞌal winik. Teme ya skꞌan yelkꞌanbe te tut ay yuꞌune, puersa me nail ya xchuk. Jich ya xjuꞌ yuꞌun ya yichꞌbey bael te tut ay yuꞌune.
MRK.3.28	“Jamal ya kalbeyex, te Diose ya yaꞌbe perdon te winketik yuꞌun spꞌejel te smulike sok spꞌejel te ma tsaꞌamuk te ya yalike. 
MRK.3.29	Yan te machꞌa ya yixlan ta kꞌop te Chꞌul Espiritue, ma sta perdon stukel. Te skuchoj smul sbajtel kꞌinal —xchi te Jesuse.
MRK.3.30	Jich a yal te Jesuse ta skaj te la yalik te ay pukuj ta yoꞌtane.
MRK.3.31	Kꞌot te smeꞌe sok te yitsꞌinab te Jesuse. Tekꞌajtik julel ta amakꞌ sok la yakꞌik tal ta ikꞌel te Jesuse. 
MRK.3.32	Te gente te sjoyik ta naklej te Jesuse jich a yalbeyik:
MRK.3.32	—Te ameꞌe sok te awitsꞌinabe lum ayik ba amakꞌe yuꞌun ya sleat —la yutik.
MRK.3.33	La yal te Jesuse:
MRK.3.33	—¿Machꞌa a te jmeꞌe sok te kitsꞌinabe te ya awalike? —xchi.
MRK.3.34	La skꞌeluy te machꞌatik sjoy ta naklej. Jich a yal to:
MRK.3.34	—Jaꞌ to jaꞌ jmeꞌ sok jaꞌ kitsꞌinab ta spisilik to. 
MRK.3.35	Machꞌauk a te ya spas te tut ya skꞌan te Diose, jaꞌ kitsꞌin sok jaꞌ jmeꞌ —xchi te Jesuse.
MRK.4.1	Lijk xan ta pꞌijuteswane Jesus ta tiꞌmar. La stsob sbaik tal bayal genteetik y te Jesuse ba snakan sba ta barko te ay ta tiꞌmare. Spisil te genteetike tekꞌatik jilel ta tiꞌjaꞌ. 
MRK.4.2	Yo lijk ta nopeswane bayal tutik ta seña-kꞌop. Jich a yal ta nojpeswane:
MRK.4.3	—Aꞌiya awaꞌiyik to: Ay jtul winik te bajt ta tsꞌunbajel. 
MRK.4.4	Te yipal ta swajel a te stsꞌunube, ay pꞌekajtik kꞌoel ta be. Tal tsꞌiin te teꞌtikil mutetike, la sweꞌik bael te tsꞌunubile. 
MRK.4.5	Yan kꞌot ta yolil tonetik te ba maꞌyuk lek slumile. Te tsꞌunubile chꞌi tal ta ora yuꞌun maꞌyuk lek slumil a. 
MRK.4.6	Kꞌalal lokꞌ tal te kꞌajkꞌale la xchikꞌ, yuꞌun maꞌyuk lek yisim. Tsꞌin a takej. 
MRK.4.7	Te yan tsꞌunubile kꞌot ta chꞌixetik. Y chꞌi te chꞌixetike y la stenik te tsꞌunubile. Ma yakꞌ sit tsꞌiin. 
MRK.4.8	Te yan tsꞌunubile kꞌot ta lekil lum. Chꞌi moel y toj lek a yakꞌ sit. Ay la yakꞌ treinta ta jpꞌej ta jun tsꞌunubil, te yane la yakꞌ sesenta ta jpꞌej, y te yane sien ta pꞌej —xchi te Jesuse.
MRK.4.9	La yal tsꞌiin te Jesuse:
MRK.4.9	—Machꞌa ay xchikin a me yaꞌi te sluwar —xchi te Jesuse.
MRK.4.10	Kꞌalal xchꞌul tukel a jil te Jesuse, te machꞌatik tijil ay soke y sok te lajchaytul jnopojeletik lijk sjojkꞌobeyik tutꞌil ay sluwaril te seña-kꞌop te la yale. 
MRK.4.11	Te Jesuse la yalbe:
MRK.4.11	—Te jaꞌexe, Dios ya yaꞌbeyex anaꞌik te tutꞌil ay ta ajwalinel te maꞌyuk ta naꞌel skꞌoplal ta nail toe. Jaꞌ tsꞌiin te machꞌatik ayik ta afuera ya xꞌaltalanbot puru ta seña-kꞌop, 
MRK.4.12	yuꞌun jayebuk te ya yilik ta sitik, maꞌ snaꞌbeyik sluwaril, sok yuꞌun jayebuk buelta te ya xꞌalbote ma xkꞌot ta yoꞌtanik. Jich ma sujtes yoꞌtanik ta skuenta Dios sok makꞌ spasbot perdon a —xchi te Jesuse.
MRK.4.13	Jich a yalbe:
MRK.4.13	—¿Ma xꞌanaꞌbeyik sluwaril te seña-kꞌop to? ¿Tutꞌil me ya anaꞌbeyik sluwaril te yanetik seña-kꞌop to? 
MRK.4.14	Te machꞌa ya stsꞌun te tsꞌunubile jajchik kꞌoem te machꞌa ya yal te skꞌop Diose. 
MRK.4.15	Te tsꞌunubil te kꞌot ta bee pajal kꞌoem sok te machꞌatik ya yaꞌiyik te skꞌop Diose, pero laj to nax yoꞌtanik ta yaꞌiyel a, ya xtal te Satanase, ya spojbe te skꞌop Dios te tsꞌunbot ta yoꞌtane. 
MRK.4.16	Te tsꞌunubil te kꞌot ta yolil tonetik pajal kꞌoem sok te machꞌatik ya yaꞌiyik te skꞌop Dios y ben gusto ya skꞌanik. 
MRK.4.17	Pero komo ma bayaluk ismajem ta yoꞌtanik te skꞌop Diose, jich ma xjalajik. Jaꞌ yuꞌun teme ya xkꞌax swokolik o teme ya xtal ilbajinel ta skaj te skꞌop Diose, ora ya xchꞌay te xchꞌuunel yoꞌtanik yuꞌun. 
MRK.4.18	Te tsꞌunubil te kꞌot ta yolil chꞌixetik pajal kꞌoem sok te machꞌatik ya yaꞌiyik te skꞌop Diose, 
MRK.4.19	pero te tutik skuenta balmilal jaꞌ ya smak sbaik a. Te slekil te kꞌulejalile jaꞌ ya xloꞌlaylanot yuꞌun, sok jaꞌ ya xbikꞌtaj yoꞌtanik yuꞌun spisil te tutik aye. Spisil to ya xkꞌot ta skuentaik ya smuk te skꞌop Diose jich ma xyakꞌ sitinuk. 
MRK.4.20	Pero ay yanetik ya yaꞌiyik te skꞌop Diose y ya xchꞌuunik sok ya yakꞌ lek sit, jich kꞌoem tutꞌil te tsꞌunubil te kꞌot ta lekil lume. Ay machꞌa jich a kꞌot tutꞌil mitsꞌojel te ya yakꞌ treinta ta pꞌej jun tsꞌunubil, te yane ya yakꞌ sesenta, y te yane ya yakꞌ sien ta pꞌej —xchi te Jesuse.
MRK.4.21	Sok la yalbe xan:
MRK.4.21	—Teme ya awichꞌ tal kantil, ¿me ya wan spas te ya atsꞌus ta kajon o ta yanil wayibal? Ma spas. Jun kantil toyol ya skꞌan tujchanel yuꞌun ya sakutes kꞌinal a. 
MRK.4.22	Jich mismo tsꞌin ekꞌa, maꞌyuk tut nakꞌal te ma xkꞌot ta chiknajele, sok maꞌyuk tut mukul a te ma xkꞌo yakꞌ sba ta chiknajele. 
MRK.4.23	Te machꞌa ay xchikinik, a me yaꞌi —xchi te Jesuse.
MRK.4.24	Sok la yalbe xan:
MRK.4.24	—Akꞌa me ta awoꞌtanik te tut yipalex ta yaꞌiyele. Mismo te spꞌisil te tut ya apꞌisik ae, mismo jachik ya spꞌisbeyex ekꞌa te Diose, y ya me yaꞌbeyex ta mas to xan a. 
MRK.4.25	Pues te machꞌa te ay yuꞌune, ya xꞌaꞌbot xan ta mas. Pero te machꞌa maꞌyuk yuꞌune, spisil te chꞌin nax ay yuꞌune ya xpojbot sujtel —xchi te Jesuse.
MRK.4.26	Jesus la yal xan:
MRK.4.26	—Te tutꞌil ya xkꞌot ta ajwalil te Diose pajal kꞌoem sok te jtul winik te ya stsꞌun tsꞌunubil ta slum. 
MRK.4.27	Te winike ya xway ta ajkꞌubal sok ya xjajch ta sakubel kꞌinal, y te tsꞌunubile ya xchꞌi tal lokꞌel. Te winike maꞌyuk ta naꞌel yuꞌun te tutꞌil yipal tal ta chꞌiele. 
MRK.4.28	Jaꞌ te lume te ya yakꞌ chꞌiuk stukel. Nail ya xlokꞌ yaꞌnimal, patil ya yakꞌ sit, ta patil te site ya xyijub. 
MRK.4.29	Kꞌalal yijix a te site, ya xkꞌax ta tsobel, yuꞌun kꞌotix skꞌaalel a te kꞌajoje —xchi te Jesuse.
MRK.4.30	La yal xan te Jesuse:
MRK.4.30	—¿Tut a te pajal kꞌoem sok te tutꞌil ya xkꞌot ta ajwalinel te Diose? ¿Tut ya jpatik sok a? 
MRK.4.31	Pajal sok jun sbakꞌ mostesiae te ya xtsꞌunot ta lume. Jaꞌ mas chꞌin yuꞌun spisil te tsꞌunubil te ay ta balmilale. 
MRK.4.32	Teme ya xtsꞌunote ya xchꞌi y mas mukꞌ ya xkꞌot yuꞌun spisil wamaletik te ba ortalisae. Mukꞌ ya xkꞌot skꞌabkꞌabe asta ya xtal yakꞌ xpechechik te teꞌtikil mutetik ta yanil te yaꞌnimal —xchi te Jesuse.
MRK.4.33	Jich a yal ta pꞌijuteswanej ta skꞌop Dios te Jesuse ta puro ta seña kꞌop chikan te ba kꞌalal la yaꞌiybeyik sluware. 
MRK.4.34	Pero maꞌyuk a yal te ma ta seña-kꞌopuke. Yan te jnopojeletik klaro la yalbe spisil ta parte.
MRK.4.35	Ta yochel ajkꞌubal ja mismo kꞌaal, Jesus la yalbe te jnopojeletik yuꞌune:
MRK.4.35	—Konik ta jechjaꞌ —xchi.
MRK.4.36	Jaꞌ yuꞌun la sjilesik tsꞌin te genteetike y la yikꞌik bael ta barko te Jesuse. Sok ay xan barkoetik te ya sjoyinik baele. 
MRK.4.37	Jich a tal ben tulan ikꞌ tsꞌiin, asta och jaꞌ ekꞌa te ta yutil te barkoe, asta kꞌan nojuk ta jaꞌ. 
MRK.4.38	Te Jesuse wayal ta yit barko sok yichꞌoj stsꞌamjol. Te jnopojeletik la stijik y la yalbeyik:
MRK.4.38	—¡Maestro! ¿Meꞌn ma yajtaluk awoꞌtan te yipalotik ta mujkele? —xchiik.
MRK.4.39	Jajch tsꞌiin te Jesuse. La yalbe mantal te ikꞌe sok la yalbe ekꞌa te mare:
MRK.4.39	—¡Chꞌenan, senan aba! —la yut.
MRK.4.39	Kom tsꞌiin te ikꞌe, y ben tsaꞌam a jil. 
MRK.4.40	Patil la yalbe Jesus te nopojeletike:
MRK.4.40	—¿Tuꞌun bayal xiꞌexe? ¿Me yuꞌun ma to ayuk xchꞌuunel awoꞌtanik? —xchi.
MRK.4.41	Pero te stukelike bayal xiꞌel ay ta yoꞌtanik. La sjokꞌobey sbaik:
MRK.4.41	—¿Machꞌa wan a to, asta ikꞌ sok mar ya xchꞌuumbot smantal yuꞌun? —xchiik.
MRK.5.1	Kꞌoik ta jech mar ta slumal Gadaraetik. 
MRK.5.2	Te kꞌalal kojtal ta barko te Jesuse, ora tal tul winik te ay pukuj ta yoꞌtane. Teꞌ lokꞌem tal ta kampo sano 
MRK.5.3	yuꞌun te nainem a. Maꞌyuk machꞌa juꞌ yuꞌun xchukel ni tuluk niꞌuk ta kadena. 
MRK.5.4	Bayal buelta la xchukbeyik yok skꞌab ta kadena, pero tsꞌin ya stuchꞌtalan. Maꞌyuk machꞌa juꞌ yuꞌun stsalel. 
MRK.5.5	Bayuk nax a been ta kꞌajkꞌal ajkꞌubal ta ba witstikil sok ba kampo sano. Ya xꞌawun sok ya skujtalan sba ta ton. 
MRK.5.6	Jakal to ay a te winike, la yil te tekꞌel te Jesuse. Tsꞌin xyaletal, tal skejan sba ta yok te Jesuse. 
MRK.5.7	Jich xꞌawet ta yalel:
MRK.5.7	—Jesus, ¿tuꞌun a tal awochintayon?, jaꞌat te Xnichꞌanat te kuxul Dios te ay ta chꞌulchane. Ya kalbeyat wokol sok Dios, ma me xawilbajinon —xchi ta aw.
MRK.5.8	Jich a yal te winike yuꞌun te pukuje albotix yuꞌun Jesus te ya xlokꞌ ta yoꞌtan te winike.
MRK.5.9	Jesus la sjokꞌobe:
MRK.5.9	—¿Tuti biil? —la yut.
MRK.5.9	La yal:
MRK.5.9	—Te joꞌone Bayalon xchi te jbiile, yuꞌun ben bayalotik —xchi te winike.
MRK.5.10	Te winike la skꞌanbe pawor te Jesuse te ma me stikon lokꞌel te pukujetik te ba luware. 
MRK.5.11	Ay bayal chitametik te tijil nax yipalik ta weꞌel a te ba ay chꞌuchꞌujt witse. 
MRK.5.12	Te pukujetik la skꞌanbeyik pawor te Jesuse:
MRK.5.12	—Awokoluk, tikunaotik bael ba ay chitametike, te xba ochukotik a ba yoꞌtanike —xchiik.
MRK.5.13	La yakꞌ permiso te Jesuse. Jich te pukujetik lokꞌik bael ta yoꞌtan te winike ba ochuk ta yoꞌtan te chitametike. Tsꞌin te chitametik lijkik ta animal koel asta kꞌalal ta yut jaꞌ. Te kꞌo sjikꞌtalan jaꞌ a. Ay nopol dos mil ta kojt te chitametike.
MRK.5.14	Te jkanan-chitametike lokꞌik bael ta anel yuꞌun xiꞌel. Tsꞌin a ba spujkutesik ta alel ta jtejklum sok ta kꞌalkꞌaltik. Tsꞌin te genteetik tal yilik te tutꞌil kꞌot ta pasele. 
MRK.5.15	Te kꞌalal kꞌoik te ba ay te Jesuse, te kꞌo yilik nakal a te winike, slapojix a te skꞌuꞌ-spakꞌe, sok ya snaꞌix kꞌinal a. Ma yanuk, jaꞌ te machꞌa ay bayal pukujetik ta yoꞌtan ta nail toe. Te genteetik bayal a xiꞌik yuꞌun. 
MRK.5.16	Te machꞌatik la yilik te tutꞌil pasbot te winik te ay pukujetik ta yoꞌtan sok te chitametike, kꞌa yalbeyik te yanetike. 
MRK.5.17	Jich tsꞌin te genteetik ba skꞌambeyik pawor te Jesuse te yauk xlokꞌ bael te ba slumalike.
MRK.5.18	Te ya xꞌochix ta barko a te Jesuse, ba wokoletuk te winike te lokꞌemix pukujetik ta yoꞌtane, yuꞌun ya skꞌan te yakuk sjoyin baele. 
MRK.5.19	Te Jesus ma skꞌan a yikꞌ bael. Jich a yalbe:
MRK.5.19	—Baan ta ana. Ban albeya yaꞌiyik te machꞌatik jilem awuꞌune spisil te tutꞌil la spasbeyat te Awajwale, y sok te la skꞌuxutayate —xyut.
MRK.5.20	Jich bajt tsꞌin te winike. Lijk yaltalan te ba ay te jtejklumetik yuꞌun Decapolis te tutꞌil pasbot yuꞌun te Jesuse. Bayal aꞌabiyan yoꞌtanik yuꞌun spisil te genteetik.
MRK.5.21	Kꞌalal sujtix tal ta barko te xkꞌotuk ta jechjaꞌ a te Jesuse, la stsob sba bayal genteetik ta ba jul komuk te barkoe, y te Jesuse teꞌ nax a jil te ba stiꞌil te mare. 
MRK.5.22	Te jtul winik te ay yaꞌtel ta sinagoga te sbiile Jairo, te kꞌalal la yilbe sit te Jesuse, la skejan sba ta yok. 
MRK.5.23	La skꞌanbe bayal pawor:
MRK.5.23	—Te kantsil-nichꞌane ya xchamix. Ya kalbeyat te ya xba akajanbon akꞌab ta sjol yuꞌun jich ya xlekub a y sok ya xkuxuyin a —xchi.
MRK.5.24	Te Jesuse bajt sok te winike, sok bayal genteetik a tsꞌakliyot bael yuꞌun. Stenten sbaik kꞌael ta spat. 
MRK.5.25	Te ta yolil te genteetike ay jtul ants te yichꞌoj chamel. Ayix lajchayeb jaꞌbil te max kom te xchamel ya yile. 
MRK.5.26	Bayal a kꞌaxix swokol ta skꞌab te jloktoretike. Lajix bael yuꞌun spisil te tutik ay yuꞌune, pero ma me ayuk chꞌinuk te ya xlekub yuꞌune. Mas yipal ta bajtsꞌejel. 
MRK.5.27	Yuꞌun la yaꞌiybe sluwaril skꞌoplal te Jesuse, te antse tsꞌin bajt ta spat ta yolil te genteetike. La spikbe te skꞌuꞌ-spakꞌe. 
MRK.5.28	Yuꞌun jich a yal ta yoꞌtan: “Te jaꞌuk nax ya jpikbe te skꞌuꞌ spakꞌe, ya xlekubon a”, xchi ta yoꞌtan. 
MRK.5.29	Tsꞌin nax a majk te xchamele. La yaꞌi ta stiꞌbalul te kolemixe. 
MRK.5.30	Te Jesuse la yaꞌi te ay a lokꞌ bael te spodere. Tsꞌin a sutes sba ta yilel te genteetike, y la sjokꞌobe:
MRK.5.30	—¿Machꞌa a te la spikbon te jkꞌuꞌ-jpakꞌe? —xchi.
MRK.5.31	La yalik te nopojeletike:
MRK.5.31	—¿Machꞌa me a te ya spikbeyat te akꞌuꞌ-apakꞌe? Ilawil te genteetik te ya stenten sba tal ta axuke —xchiik.
MRK.5.32	Te Jesuse yipal ta skꞌueluyel, yuꞌun ya skꞌan yil te machꞌa pikot yuꞌune. 
MRK.5.33	Te antse lijk abeksik yuꞌun te xiꞌele, yuꞌun la snaꞌ te tutꞌil a spase. Jich a tal skejan sba ta yok, sok la yal ta jamal te tutꞌil aye. 
MRK.5.34	Te Jesuse la yalbe:
MRK.5.34	—Kantsil-nichꞌan, te tutꞌil jich la achꞌuun ta awoꞌtane, jich kolatix. Kontento xbaat. Kolatix ta chamel —xchi te Jesuse.
MRK.5.35	Yipal to ta kꞌop a te Jesuse, kꞌotik chaꞌoxtul te ba ay sna te statal yuꞌun te sinagogae. Jich a yalbeyik te stat te achꞌixe:
MRK.5.35	—Te awantsil-nichꞌane chamix. ¿Tuꞌun xan ya awulilan a te Maestroe? —xchiik.
MRK.5.36	Te Jesuse la yaꞌibe sluwaril te tut la yalike, y la yalbe te statal yuꞌun te sinagogae:
MRK.5.36	—Ma me xiꞌan. Joꞌon nax me xꞌachꞌuunon —xchi te Jesuse.
MRK.5.37	Te Jesuse ma skꞌan te ya stsꞌakliyot bael yuꞌun te genteetike. Jaꞌ nax a yikꞌ bael te Pedro sok Jacobo sok Juan te yitsꞌin te Jacoboe. 
MRK.5.38	Te kꞌalal kꞌoik ta sna te statal yuꞌun te sinagogaae, te Jesuse kꞌo yil te xꞌuylajan ta okꞌel sok xꞌawlajan te genteetike. 
MRK.5.39	Och bael ta na te Jesuse. La yalbe te genteetike:
MRK.5.39	—¿Tuꞌun te xniketex nax ta okꞌele? Te achꞌixe ma chamenuk. Wayal nax —xchi.
MRK.5.40	Te genteetik lijk stseꞌlayik te Jesuse. Jich tsꞌin te Jesuse la stikon lokꞌel spisilik. La yikꞌ ochel te smeꞌ stat te achꞌixe sok te machꞌatik soyinej tale. Ochik bael te ba ay te achꞌixe. 
MRK.5.41	La stsakbe te skꞌabe y la yalbe:
MRK.5.41	—Talita kumi —xchi. Jaꞌ bi, “Aꞌchix, ya kalbeyat, jajchan tal”, xchi kꞌoem.
MRK.5.42	Te achꞌixe jajch ta ora sok lijk ta beel. Ay lajchayeb jaꞌbil yaꞌbilal te achꞌixe. Te genteetik ben yan a yilik. 
MRK.5.43	Te Jesuse tulan a yal mantal te ma me machꞌa ya yalbeyik ni tuluk. Sok la yalbe te ya me yaꞌbeyik sweꞌel te achꞌixe.
MRK.6.1	Lokꞌ bael teꞌ a te Jesuse. Bajt ta slumal. La sjoyin bael te jnopojeletik yuꞌune. 
MRK.6.2	Kꞌalal kꞌot skꞌaalel te kuxo-oꞌtane, lijk ta pꞌijuteswane te ba sinagogae. Bayal te machꞌa la yaꞌibe te skꞌope y cham a yaꞌiyik yuꞌun. La sjokꞌobe sbaik:
MRK.6.2	—¿Ba snop tal spꞌejel tutik i winik to? —xchiik. ¿Ba sta tal te spꞌijile? ¿Sok ba sta spoder yuꞌun spasel milagroetik to? 
MRK.6.3	Karpintero te winike, te yal te xMariae. Sok jaꞌ yitsꞌinab te Jacobe, te Josee, te Judase sok te Simone. Sok jaꞌ yitsꞌinab ekꞌa te achꞌixetike te liꞌ ayik ba koliltike, xchiik.
MRK.6.3	Jich ma yakꞌik ta kuenta. 
MRK.6.4	Te Jesuse la yalbe: —Spisil genteetik ya yakꞌik ta kuenta te jꞌalwanej yuꞌun Dios. Yan tsꞌin te ba slumale, ma xkꞌanot yuꞌun te sbersinae sok te machꞌatik ba snae —xchi.
MRK.6.5	Jich ma spas milagroetik teꞌa. Jaꞌ nax jtul cheb chameletik la skajanbe skꞌab ta sjolik y la skolutes jilel. 
MRK.6.6	Te Jesuse bayal yajtal yoꞌtan yuꞌun te tutꞌil ma xchꞌuunot yuꞌun te genteetike. Been ta chꞌin kolonyaetik te tijilik, sok la spꞌijuteslan jilel te genteetike.
MRK.6.7	La yikꞌ tal te lajchaytul jnopojeletik yuꞌune. Lijk stikon bael ta cheb cheb, sok la yaꞌbe spoder ta slokꞌesel te pukujetike. 
MRK.6.8	Sok la yalbe te ma me tut ya yichꞌik bael ta beel, jaꞌ nax me a yichꞌik te snabateꞌe. Ma skꞌan ya yichꞌik bolsa, ni potsꞌuk yot, niuk stakꞌin. 
MRK.6.9	A me slapik xanabik. Pero ma me wak yichꞌ bael sjel-wex, jaꞌ nax me te slapoj xbajte. 
MRK.6.10	Jesus la yalbe:
MRK.6.10	—Kꞌalal xꞌochex ta pꞌej na, olananik teꞌa ja to kꞌalal xbaex ta yan luwar. 
MRK.6.11	Teme ay jtejklum te ma skꞌan yikꞌexe sok ma skꞌan yaꞌiyik te tut ya awalike, lokꞌanik bael tsꞌin teꞌa. Sok tijtina jilel te stanil awoke. Jaꞌ seña ya yilik te ay ta skuentaik te ma skꞌan xchꞌuunike —xchi te Jesuse.
MRK.6.12	Jich lokꞌik bael te jnopojeletik, ba yalbe te genteetik te a me sujtes yoꞌtanik yuꞌun te smulike. 
MRK.6.13	Y la slokꞌeslan jilel bayal pukujetik, sok la yakꞌtalanbe aseite ta sjol bayal chameletik, jich a kolik a.
MRK.6.14	Te rey Herodes la yaꞌi te tut yipal ta yalel te Jesuse, yuꞌun pujkix skꞌoplal ta bayuk nax. La yal tsꞌin te Herodese:
MRK.6.14	—Te Juan Akꞌichꞌjaꞌe chaꞌkuxemix tal. Jaꞌ yuꞌun ben bayalix spoder ta spasel milagro —xchi.
MRK.6.15	Ay yanetik la yalik:
MRK.6.15	—Jaꞌ te Eliase te jꞌalwanej yuꞌun te Diose —xchiik.
MRK.6.15	Y yanetik la yalik:
MRK.6.15	—Jaꞌ te jꞌalwanej yuꞌun Dios te nameye —xchiik.
MRK.6.16	Te Herodes la yaꞌi te tutik ya yalike. Jich a yal:
MRK.6.16	—Jaꞌ te Juane. Joꞌon a kakꞌ ta bojbeyel lokꞌel te sjole. Ora to chaꞌkuxemix tal —xchi.
MRK.6.17	Te Herodese la yakꞌ ta tsakel ta nail to te Juane y la yakꞌ ta chukel ta kadena ta yutil prexo. Jaꞌ la spas ta skaj te Herodiase te jaꞌ yinam te Felipe te yitsꞌin te Herodese. Te Herodese la yikꞌ sba sok te antse. 
MRK.6.18	Te Juane la yalbe te Herodese:
MRK.6.18	—Ma lekuk te la awikꞌbe te yinam awitsꞌine —la yut.
MRK.6.19	Jich te Herodias ilin yuꞌun te tut la yal te Juane. Yoꞌtanuk nax kꞌan smil ta ora, pero maꞌ juꞌ yuꞌun. 
MRK.6.20	Yuꞌun te Herodese la xiꞌ te Juane. La snaꞌ te toj ta winikil sok te maꞌyuk smul. Yo la yakꞌ ta kanantayel tsꞌin. Te Herodese la skꞌupin te ya yaꞌi te tutik ya yal te Juane, pero ay bayal tut ma kꞌot ta yoꞌtan.
MRK.6.21	La sta skꞌaalel te la spas kꞌin te Herodes yuꞌun lokꞌ jabil te yaꞌbilale. Jich ora te Herodias la sta tutꞌil ya smil tsꞌin a te Juane. Te Herodes la yikꞌ ta weꞌel te sjoꞌtak ta ajwalil sok te komandanteetike y sok te machꞌatik aꞌbilik ta jkuenta ta Galileae. 
MRK.6.22	Te yal te Herodiase och bael ta ajkꞌot te ba yipalik ta weꞌele. Te kꞌalal yipal ta ajkꞌot te achꞌixe ben tsaꞌam a yil te Herodese sok te sjoꞌtake te jun nax yipalik ta weꞌele. Te Herodes la yalbe te achꞌixe:
MRK.6.22	—Kꞌanbon te tut yak akꞌane, y ya kaꞌbeyat —xchi.
MRK.6.23	Asta la yakꞌ ta testigo te Diose:
MRK.6.23	—Batsꞌi jich kal, tutikuk te ya akꞌanbone ya kaꞌbeyat, miluk me ya akꞌanbon oliluk te estadoetik kuꞌune —xchi.
MRK.6.24	Te achꞌix lokꞌ tal, jul sjokꞌobe te smeꞌe:
MRK.6.24	—¿Tut ya jkꞌanbe? —xchi.
MRK.6.24	La yal tsꞌin te smeꞌe: —Kꞌanbeya te sjol te Juan Akꞌichꞌjaꞌe —xchi.
MRK.6.25	Te achꞌixe och bael ta ora te ba ay te reye y la yalbe:
MRK.6.25	—Jaꞌ ya jkꞌan te ya awaꞌbon tal ta plato te sjol te Juan Akꞌichꞌjaꞌe —xyut.
MRK.6.26	Te reye bayal a och te pensar. Pe komo yalojix ta stojol Dios a, sok la yaꞌiyik ekꞌ te sjoꞌtak ta weꞌele, jich maꞌ kom yuꞌun te tut kꞌanbote. 
MRK.6.27	Jich la stikon bael tul soltaro. La yalbe mantal te ya yichꞌ tal te sjol te Juane. 
MRK.6.28	Te soltaroe bajt ta prexo, te ya xbojbot ta lokꞌel te sjol te Juane y la yichꞌbe tal ta jun plato. Aꞌbot te achꞌixe, y tsꞌin te achꞌixe ba yaꞌbe ta skꞌab te smeꞌe.
MRK.6.29	Tut ora la yaꞌiyik te jnopojeletik yuꞌun te Juane, la yichꞌbeyik bael te stiꞌbalule. Ba smukbeyik jilel.
MRK.6.30	Ta patil te puk-kꞌopetike la stsob sbaik sok te Jesuse y la yalbe spꞌejel te tut la spasike sok te tut la yakꞌik ta nopele. 
MRK.6.31	Te Jesuse la yalbe:
MRK.6.31	—Laꞌik, konik joꞌukotik nax ya xba kux koꞌtantik chꞌinuk ta junuk luwar te jochole —xchi te Jesuse.
MRK.6.31	Yuꞌun te genteetik xtal xbajtik nax. Ni tsꞌinuk maꞌyuk stiempoik ta weꞌel. 
MRK.6.32	Jich tsꞌin te Jesuse sok te puk-kꞌopetik yuꞌune bajtik ta jun barko ta yan luwar te parte aye. 
MRK.6.33	Pero bayal machꞌa yil a bajtik, y naꞌbot sbaik yuꞌunik. Jich tsꞌin te genteetike lokꞌik tal ta spꞌejel te jtejklumetike. Stsꞌitet a bajtik y nail kꞌotik teꞌa. 
MRK.6.34	Kꞌalal koik tal ta barko te Jesuse la yil te ayix bayal te genteetik teꞌa. La xpich yoꞌtanin ta spꞌejelik, yuꞌun jachik tutꞌil te karneraetik te maꞌyuk machꞌa xkanantayot yuꞌune. Y lijk ta spꞌijuteslanel. Bayal tutik a yaꞌbe snop jilel. 
MRK.6.35	Kꞌalal malix kꞌaal a, lajtijilaj tal te jnopojeletik yuꞌune y la yalbeyik:
MRK.6.35	—Malix me kꞌaal y ma me machꞌa ay sna ba luwar to. 
MRK.6.36	Tikonlanaix bael te genteetike, a ba sletalanix sweꞌelik ba stenleje y ba chꞌin kolonyaetik te tijil ayike —xchiik.
MRK.6.37	La yal tsꞌin te Jesuse:
MRK.6.37	—Aꞌbeya sweꞌel atukelik —xchi.
MRK.6.37	La sutesik tsꞌin te kꞌope:
MRK.6.37	—¿Ba jtatik dosientos denario takꞌin yuꞌun ya jmanbetik waj yuꞌun ya xweꞌik? —xchiik.
MRK.6.38	Jesus la yal:
MRK.6.38	—¿Jayeb waj ay awuꞌunik? Baan ilawilik tal —xchi.
MRK.6.38	Kꞌalal la yilik tal, la yalik:
MRK.6.38	—Ay joꞌpejch waj sok chaꞌkojt chay —xchiik.
MRK.6.39	Jich te Jesuse la yalbe te genteetike a naklikuk ta stikꞌil tikꞌ te ba yax akiltike. 
MRK.6.40	Jich nakajik ta stikꞌil tikꞌ ta sien ta jtul sok ta sinkuenta ta jtul. 
MRK.6.41	Te Jesuse la stsak te joꞌpejch waj sok te chaꞌkojt chaye y la skꞌelu moel ta chꞌulchane, la yalbe kola yal Dios yuꞌun. La xeꞌtalan te waje, la yakꞌtalanbe te jnopojeletik yuꞌune yuꞌun ya spukbe te genteetike. Sok la yakꞌ ta pukel euk te chaꞌkojt chaye. 
MRK.6.42	Spisil a weꞌik asta ba kꞌalal te nojike. 
MRK.6.43	Y la xan stsob sba lajchayeb moch te xejtꞌelel sobrail te waje sok te chaye. 
MRK.6.44	Ay joꞌmil ta jtul te winketik te la sweꞌik te waje.
MRK.6.45	Patil to, Jesus la yalbe te jnopojeletik yuꞌune te a moꞌuk ta ba barko yuꞌun ya xkꞌaxik bael ta jtejklum Betsaida stukelik. Te Jesuse jil to ta skꞌoponel jilel te genteetike. 
MRK.6.46	Te kꞌalal laj yoꞌtan ta skꞌoponel te genteetike, te Jesuse ba skꞌopon jTatik Dios ta wits. 
MRK.6.47	Kꞌalal och te ajkꞌubale, ayix kꞌal ta ol mar te barkoe. Te Jesuse teꞌey jilel stukel ba lume. 
MRK.6.48	La yil te ay swokolik ta swetꞌel bael te barkoe, yuꞌun ben tulan te ikꞌe. Te kꞌalal nopol sakubix tal a, te Jesuse been kꞌaxel ta baba jaꞌ. Toj kꞌan kꞌaxuk bael yilel. 
MRK.6.49	Te jnopojeletik la yilik te yipal ta beel ta baba jaꞌe te Jesuse. La skuyik ta chꞌulelal, y awunik. 
MRK.6.50	Spꞌejelik la yilik y bayal a xiꞌik yuꞌun. Te Jesuse la skꞌopon ta ora:
MRK.6.50	—Ayuk me yip awoꞌtanik. Joꞌon me. Ma me xiꞌanik —xchi.
MRK.6.51	Mo bael ta barko te Jesuse y kom ta ora te ikꞌe. Bayal aꞌabiyan yoꞌtanik yuꞌun. 
MRK.6.52	Yuꞌun ma kꞌot ta yoꞌtanik te smilagro te Jesuse te la sbayaltes te waje, yuꞌun ben tulan to yoꞌtanik.
MRK.6.53	Kꞌalal kꞌaxik bael ta jech jaꞌ, kꞌotik ta slum Genesaret. La xchukik jilel te sbarkoik te ba stiꞌil te jaꞌe. 
MRK.6.54	Ora nax a koik ba barko, te Jesuse naꞌbot sba yuꞌun te genteetike. 
MRK.6.55	Pujk skꞌoplal ta spꞌejel jtejklum te teꞌey a te Jesuse. Jich lijk skꞌechik tal ta swayib te chameletike, ya xkꞌo yakꞌik te ba ay te Jesuse. 
MRK.6.56	Bayuk nax a kꞌax te Jesuse, ta chꞌin kolonyaetik, ta jtejklumetik sok ta stenlejiltik, la yakꞌtalanik ta be te chameletike, sok la skꞌanbeyik te Jesuse te yakuk spikbey te xkamix te Jesuse. Te jayeb a stabe ta pikel te xkamixe, kolik jilel ta chamel.
MRK.7.1	Ay a talik kꞌalal ta Jerusalen fariseoetik sok maestroetik yuꞌun te mantaliletike. La stsob sbaik te ba ay te Jesuse. 
MRK.7.2	La yilik te ma pokoluk skꞌabik ta skuenta Dios te ochik ta weꞌel chaꞌox-tul te jnopojeletik yuꞌun te Jesuse, yuꞌun ma jichuk la spok skꞌabik te tutꞌil albil skꞌoplale. Jich a lijk yalik te ma lekuk te tut ya spasike. 
MRK.7.3	Jich spisil te judioetik xchꞌuunejik spasel te kostumbre te lijkem ta pasel yuꞌun te antiboetike, te ma xweꞌik teme ma nailuk ya spok skꞌabik te tutꞌil albil skꞌoplale. Jaꞌ bayal skꞌoplal ta pasel ta skꞌopik te fariseoetike. 
MRK.7.4	Jaꞌ nax jich te kꞌalal ya sujtik tal ta merkadoe, makꞌ xweꞌik teme ma nailuk ya spokik te skꞌabike. Ay yuꞌunik yanetik skostumbreik, jich tutꞌil ay ta sapel basoetik, xaruetik, takꞌin pꞌinetik sok wayibaletik. 
MRK.7.5	Jaꞌ sluwar te lijk sjojkꞌobeyik Jesus te fariseoetik sok te maestroetik yuꞌun te mantaliletike:
MRK.7.5	—¿Tuꞌun te jnopojeletik awuꞌun te makꞌ xchꞌuunik te kostumbreetik yuꞌun te antiboetike, te ma spokojuk skꞌabik ta skuenta Dios ya xweꞌik ya kil? —xchiik.
MRK.7.6	Te Jesus la yalbe:
MRK.7.6	—Jich a nix a te ma tsaꞌamuk awoꞌtanik jaꞌexe, jich te tutꞌil la yalbeyex akꞌoplalik ta namey te jꞌalwanej Isaiase, te la stsꞌibaye:
MRK.7.6	“Te jtejklum to ya nax yalik te ya xchꞌuunonik ta skꞌopike, yan te yoꞌtanike jakal ay ta jkuenta. 
MRK.7.7	Lom nax te ya xtal xchꞌuunonike. Skꞌop nax gente te mantal ya yakꞌik ta nopele”, te xchie.
MRK.7.8	Jich te jaꞌexe jilix awuꞌunik te smantal te Diose. Jaꞌ baem awoꞌtanik ta spasel te tutꞌil kostumbreetik yuꞌun te genteetike, jaꞌ te tutꞌil ay skꞌoplal ta sapel awuꞌunik xaruetik sok basoetik sok te tutꞌil xan bayal skꞌoplal ta pasel awuꞌunike —xchi te Jesuse.
MRK.7.9	Sok la yalbe xan:
MRK.7.9	—Te jaꞌexe ya ajiles ta apatik te smantal Diose, skuenta yuꞌun jich ya xjuꞌ ta pasel a te kostumbreetik awuꞌunike. 
MRK.7.10	La yal te Moisese: “Akꞌa ta jkuenta te ameꞌ atate” te xchie, sok la yal xan: “Te machꞌa ya sbolkꞌoptay te state o jaꞌ te smeꞌe, ya me xcham”, te xchie. 
MRK.7.11	Yan te jaꞌexe jich ya awalik: “Teme ay machꞌa ya yalbey te state o jaꞌ te smeꞌe: ‘Ma xjuꞌ kuꞌun te ya jkoltayate, porke spisil te tut ay kuꞌune jaꞌ Corban’, teme ya yute, 
MRK.7.12	libre ayix, ma puersauk ya skoltay te smeꞌstate”, te xaꞌexe. (Te Corban te xchie, smajtꞌan Dios xchi kꞌoem). 
MRK.7.13	Jich ta skuenta te kostumbreetik te jilem ta akuentaik maꞌyuk skꞌoplal ya xkꞌot ta chꞌuunel awuꞌunik te tutꞌil yaloj ta mantal te Diose. Sok ay bayal tut ya apasik te pajal soke —xchi te Jesuse.
MRK.7.14	Te Jesuse la yikꞌ tal ta skuenta te genteetike, jich a yalbe:
MRK.7.14	—Aꞌiyaikon apꞌejelik sok a kꞌotuk ta awoꞌtanik te tut ya kalbeyexe: 
MRK.7.15	Ma jaꞌuk ma tsaꞌamuk ya xkꞌoex ta skuenta te tut ya aweꞌike. Jaꞌ ma tsaꞌamuk ya xkꞌoex ta skuenta Dios yuꞌun te tut ya xlokꞌ tal ta awoꞌtanike. 
MRK.7.16	Teme ay achikinike, aꞌiyaik me lek sluwaril —xchi te Jesuse.
MRK.7.17	Te kꞌalal jil yuꞌun a te genteetike sok ayix ta na a te Jesuse, te jnopojeletike la sjojkꞌobey te kꞌop a yale. 
MRK.7.18	Jich a yal te Jesuse:
MRK.7.18	—¿Meꞌn ma kꞌot ta awoꞌtanik ekꞌa te jaꞌexe? ¿Yuꞌun wan ma xkꞌot ta awoꞌtanik te ma jaꞌuk ma tsaꞌamuk ya xkꞌoex ta skuenta Dios yuꞌun te tut ya aweꞌike? 
MRK.7.19	Yuꞌun ma ta awoꞌtanikuk ya xꞌoch bael te aweꞌelike, ta achꞌujtik nax ya xꞌoch. Patil ya xlokꞌ bael ta atiꞌbalulik —xchi te Jesuse. Jich la yakꞌ ta naꞌel te lek sluwaril yuꞌun Dios spisil te weꞌeliletike.
MRK.7.20	Sok la yal xan:
MRK.7.20	—Te tut ya xlokꞌ tal ta awoꞌtanik, jaꞌ ma tsaꞌamuk ya xkꞌoex ta skuenta Dios yuꞌun stukel. 
MRK.7.21	Jich ta yutil awoꞌtanik ya anopik spisil te tut ma tsaꞌamuke. Teꞌ ya xlokꞌ tal a te ya apasik antsiwejele, sok te elekꞌe, sok milaw, 
MRK.7.22	sok mulil, sok kꞌupinwane, sok utawane, sok loꞌlawane, sok te tut ma tsaꞌamuk ta pasel te kꞌupinbil sbae, sok pꞌajawane, sok aꞌabiyej, sok toybajel, sok maꞌ tsaꞌamuk-oꞌtanil. 
MRK.7.23	Spisil tutik ma tsaꞌamuk, ta yutil awoꞌtanik ya xlokꞌ tal. Jaꞌ ma tsaꞌamuk ya xkꞌoex ta skuenta Dios yuꞌun —xchi te Jesuse.
MRK.7.24	Lokꞌ bael teꞌ a te Jesuse, bajt ta jtejklum Tiro sok jtejklum Sidon. Och ta na te a te Jesuse. Ma skꞌan te ay machꞌa ya yaꞌi te ba aye, pero ma juꞌ yuꞌun te la snakꞌ sbae. 
MRK.7.25	Ay tul ants te ay pukuj ta yoꞌtan te yantsil-ale, la yaꞌibe skꞌoplal ta ora te Jesuse. Jich a tal skejan sba ta yok te Jesuse. 
MRK.7.26	Ma juriouk te antse, jaꞌ slumal Sirofenicia. Tal skꞌanbe te Jesus te yauk slokꞌesbe te pukuj te ay ta yoꞌtan te yantsil-ale.
MRK.7.27	Te Jesuse la yalbe:
MRK.7.27	—A weꞌuk nail te untike, porke ma spas teme ya jpojbeytik yot te untike te ya kaꞌbeytik sweꞌ te tsꞌiꞌetike —xchi te Jesuse.
MRK.7.28	La sjakꞌ te antse:
MRK.7.28	—Jich a nix a Kajwal. Pero te tsꞌiꞌetik te ay ta yanil mexae ya me sweꞌbe te stsꞌubil yot ya xchꞌay koel yuꞌun te untike —xchi.
MRK.7.29	Te Jesuse la yalbe:
MRK.7.29	—Lek te tut la awale. Ya spas ya xbaat. Te pukuje lokꞌix bael ta yoꞌtan te awachꞌixe —xchi.
MRK.7.30	Te kꞌalal kꞌot ta sna te antse, kꞌo sta ta swayib te achꞌixe, pero te pukuje lokꞌemix bael ta yoꞌtan.
MRK.7.31	Te Jesus lokꞌ bael ta slumal te jtejklum Tiro. Kꞌax bael ta jtejklum Sidon sok ta slumal Decapolis. Kꞌot ta tiꞌjaꞌ yuꞌun Galilea. 
MRK.7.32	Tey la yikꞌik tal jtul winik te ma xyaꞌi kꞌop sok ma xlokꞌ skꞌop. La skꞌanbeyik te yauk skajanbe skꞌab ta sjole. 
MRK.7.33	Te Jesus la yikꞌ bael ta jejch te winike, la sjiles chꞌinuk te genteetike. Tey la yotsesbe ochel yal skꞌab ta xchikin te winike, y la stubutay skꞌab sok la spikbe yakꞌ a te winike. 
MRK.7.34	Yo la skꞌeluy ta chꞌulchan te Jesuse sok la sjikꞌ yoꞌtan. Jich a yal:
MRK.7.34	—Efata —xchi. Jaꞌ bi, “Jamuk”, xchi kꞌoem.
MRK.7.35	Ora jam xchikin te winike, sok lekub te yakꞌe. Jich a kꞌopoj ta lek. 
MRK.7.36	Jesus la yalbe mantal te genteetik te ma me machꞌa ya yalbeyik ni tuluk. Manchuk me jich a spasulan ta mantal, mas a spukbeyik skꞌoplal. 
MRK.7.37	Cham a yaꞌiyik te tut a kꞌot ta pasel. Jich la yalik:
MRK.7.37	—Spisil tsaꞌam te tut ya spase. Asta te machꞌa ma xyaꞌi kꞌope, ya yaꞌi kꞌop yuꞌun. Sok te machꞌa ma xlokꞌ skꞌope, ya xkꞌopoj yuꞌun —xchiik.
MRK.8.1	Jun kꞌaal yan buelta la stsob sbaik tal bayal gente y maꞌyuk tut yichꞌojik te ya sweꞌike. Te Jesuse la yikꞌ tal te jnopojeletik yuꞌune. Jich a yalbe:
MRK.8.2	—Ya jnaꞌbe yoꞌolil sbaik i gente to, yuꞌun ayix yoxebal kꞌaal te sjoyinejonik liꞌto y maꞌyukix tut ya sweꞌik. 
MRK.8.3	Pero teme ya jtikon bael y maꞌyuk tut sweꞌojik ya xbajtik ta snaike, ya me xboya kꞌinal yaꞌiyik ta be, porke ay machꞌatik te jakal talemike —xchi.
MRK.8.4	Te jnopojeletik la yalik:
MRK.8.4	—¿Ba ya xba jtabetik sweꞌelik ta jun luwar tutꞌil liꞌto? Maꞌyuk machꞌa ay sna ta tijile —xchiik.
MRK.8.5	Jesus la sjojkꞌobe:
MRK.8.5	—¿Jayeb xan waj ay awuꞌunik? —xchi.
MRK.8.5	La yalik:
MRK.8.5	—Jukpejch nax —xchiik.
MRK.8.6	Te Jesuse la yalbe mantal te genteetike te ya snakan sbaik ta lume. La stsak ta skꞌab te jukpejch waje, la yalbe kola yal Dios yuꞌun. La xetalan, la yaꞌbe te jnopojeletik yuꞌune, y stukelik a ba spukbeyik te genteetike. 
MRK.8.7	Sok ay yichꞌojik chaꞌoxkojt chꞌinik chay. Te Jesuse la yalbe kola yal Dios yuꞌun y la yakꞌ xan ta pukel. 
MRK.8.8	Spisil a weꞌik jaꞌ to chikan noj te xchꞌujtike. Patil a noj xan jukeb moch sok te sobraile. 
MRK.8.9	Te jaytul te weꞌike ay wan chanmil ta jtul. Te tsꞌin abi te Jesuse la stikon bael te genteetike. 
MRK.8.10	Te Jesuse och xan bael ta barko sok te jnopojeletik yuꞌune, bajtik ta slum Dalmanuta.
MRK.8.11	Talik te fariseoetik lijk sapu sbaik ta kꞌop sok te Jesuse. Lijk skꞌanbeyik junuk seña milagro ya yakꞌ ta ilel te talem ta chꞌulchane, yuꞌun ya yilbeyik yoꞌtan a. 
MRK.8.12	Te Jesuse la sjikꞌ yoꞌtan yuꞌun sok jich a yal:
MRK.8.12	—¿Tuꞌun te ya skꞌan yilik jun seña i genteetik to? Jamal ya kal te maꞌyuk ni junuk seña ya xꞌaꞌbot yilik —xchi te Jesuse.
MRK.8.13	Jich la sjiles. Och xan bael ta barko y bajt ta jech mar.
MRK.8.14	Te jnopojeletik ma snaꞌik a yichꞌik bael sweelik, jip ay yuꞌunik pejch waj te ba barkoe. 
MRK.8.15	Te Jesuse la spas ta mantal:
MRK.8.15	—Ila me awilik, ila me abaik sok te lebadura yuꞌun te fariseoetik sok te lebadura yuꞌun te Herodese —la yut.
MRK.8.16	Te jnopojeletik lijk yalbe sbaik:
MRK.8.16	—Jaꞌ yuꞌun te maꞌyuk te kotike —xchiik.
MRK.8.17	Te Jesuse la snaꞌ te tutꞌil te ya yalike. Jich a yal:
MRK.8.17	—¿Tuꞌun te ya awalbe abaik te maꞌyukix awotike? Ni ma xkꞌot ta awoꞌtanik, ni makꞌ ya anaꞌikix. Mel ma xkꞌot ta apensarike. 
MRK.8.18	Ay asit y ma xꞌawilik kꞌinal. Ay achikin y ma xꞌawaꞌiyik sluwaril kꞌop sok. ¿Yuꞌun ben xchꞌay ta awoꞌtanik 
MRK.8.19	jal te la jxatbey joꞌpejch waj yuꞌun te joꞌmil ta jtule? ¿Jayeb moch a noj xan a te sobrail la atsobike? —xchi.
MRK.8.19	La sjakꞌik:
MRK.8.19	—Lajchayeb —xchiik.
MRK.8.20	Sok la yal te Jesuse:
MRK.8.20	—Jal te la jxatbey te jukpejch waj yuꞌun te chanmil ta tule, ¿jayeb moch a noj awuꞌunik te stsꞌubil te la atsobike? —xchi.
MRK.8.20	La sjakꞌik:
MRK.8.20	—Jukeb —xchiik.
MRK.8.21	Jich a yalbey:
MRK.8.21	—¿Meꞌn ma to xanaꞌbeyik sluwaril? —xchi te Jesuse.
MRK.8.22	Patil kꞌoik ta Betsaida. Ay machꞌatik la yikꞌik tal tul chok te ba Jesus. La yalbe wokol te yakuk spikbe ta skꞌab. 
MRK.8.23	Te Jesuse la stsakbe skꞌab te choke y la slokꞌes bael ta tiꞌ jtejklum. La yajtsesbey sit ta yaꞌlel stiꞌ y la spik ta skꞌab. La sjojkꞌobe:
MRK.8.23	—¿Me ya awilix chꞌinuk? —xchi.
MRK.8.24	Te choke lijk yil kꞌinal, y la yal:
MRK.8.24	—Ya kil te winketike, jich yilel te teꞌetik te ya xbeene —xchi.
MRK.8.25	Te Jesuse la spikbe xan ta skꞌab te site. Te winike lijk yil xan te kꞌinale, y mel nax a lekub jilel. Spisil klaroix ta ilel ya yil a. 
MRK.8.26	Te Jesuse la stikon bael ta sna y la yalbe:
MRK.8.26	—Ma me sujtan te ba jtejklum, sok ma me machꞌa xꞌawalbe teꞌa —xchi.
MRK.8.27	Ta patil to te Jesuse lokꞌ bael sok te jnopojeletik yuꞌune, bajtik ta chꞌin kolonyaetik te ba ay te jtejklum Cesarea Filipo sbiile. Kꞌalal yipalik bael ta beele, te Jesuse la sjojkꞌobe te jnopojeletike:
MRK.8.27	—¿Machꞌa a te ya yalik te genteetike te machꞌaon ae? —xchi.
MRK.8.28	La sjakꞌik te jnopojeletike:
MRK.8.28	—Ay ya yalik te jaꞌat Juanat te Akꞌichꞌjaꞌe. Te yanetik ya yalik te jaꞌat Eliasat, sok ay yanetik ya yalik te jaꞌat tulukat te alwanejetik yuꞌun Dios —xchiik.
MRK.8.29	Jesus la sjojkꞌobe:
MRK.8.29	—Jal tsꞌin te jaꞌexte, ¿Tut ya awalik? ¿Machꞌa ya akuyonik a? —xchi.
MRK.8.29	Pedro la yal:
MRK.8.29	—Jaꞌat te Cristoate —xchi.
MRK.8.30	Te Jesus la skom ta spisilik te ma me machꞌa yalbeyik ni tuluk.
MRK.8.31	Te Jesuse lijk snojpeslan te jnopojeletike te ya xkꞌax bayal swokole. Jich a yalbe:
MRK.8.31	—Te Nichꞌanile ya me xkꞌax bayal swokol. Ya me spꞌajik te mamaletike sok te statal-saserdoteetike sok te maestroetik yuꞌun te mantaliletike. Ya me yakꞌik ta milel, pero ya me xchaꞌkux ta yoxebal kꞌaal —xchi te Jesuse.
MRK.8.32	Jaꞌ la yaltalanbey ta jamal. Te Pedro la yikꞌ bael ta parte y lijk skom ta kꞌop. 
MRK.8.33	Pero te Jesuse la sutes sba ta yilel te jnopojeletike, sok la skom te Pedroe. Jich a yalbe:
MRK.8.33	—¡Kꞌeja aba ta jkuenta, Satanas! Maꞌyuk ta awoꞌtan te tut ya skꞌan yoꞌtan te Diose. Jaꞌ ay ta awoꞌtan te tut ya skꞌan yoꞌtanik te genteetike —la yut.
MRK.8.34	Te tsꞌin abi te Jesuse la yikꞌ tal te gentee y sok euk te jnopojeletike. Jich a yalbe:
MRK.8.34	—Teme ay jtuluk machꞌa ya skꞌan xꞌoch ta jnopojel kuꞌune, a me skoltay sba ta yoꞌtan, a me skuch skrus, y a me stsakliyon. 
MRK.8.35	Spisil te machꞌa ya skꞌuxutay sba sok te skuxlejale, ya me xchꞌay sok te skuxlejal. Yan te machꞌa ya xchꞌay skuxlejal teme joꞌon ta jkaje y sok ta skuenta te lek yachꞌil kꞌope, jaꞌ me xkuxuyin stukel. 
MRK.8.36	¿Tut yax lokꞌ awuꞌun a teme ya awuꞌunin spisil te balmilale teme ya xchꞌay te akuxlejale? 
MRK.8.37	¿Jayeb ya xjuꞌ ya atoj a yuꞌun te akuxlejale? 
MRK.8.38	Teme ya xkꞌexawex kuꞌun sok teme ya xkꞌexawex yuꞌun te jkꞌope ta sit te genteetik te machꞌatik ma junuk yoꞌtanik ta skuenta Dios sok te kꞌayemik ta mulile, jichek te Nichꞌanile ya me xkꞌexaw awuꞌunik euk te tut ora ya xtal sok stsaꞌamul te Jtate y sok stsaꞌamul te chꞌul angeletike —xchi te Jesuse.
MRK.9.1	Jesus la yalbe xan:
MRK.9.1	—Jamal ya kalbeyex, ay jtul cheb te liꞌ ayike te ma to xchamik a jaꞌ to te ya yilik te ya xtal sok spoder a te Kajwaltik Diose —xchi te Jesuse.
MRK.9.2	Wakeb kꞌaal ta patil te Jesuse bajt ta jol wits. La yikꞌ bael te Pedroe, te Jacoboe y te Juane. Teꞌ yanej a yilik a te Jesuse. 
MRK.9.3	Te skꞌuꞌ spakꞌe xlemet a sut, ben sak a kꞌot jich tutꞌil maꞌyuk machꞌa jich ta balmilal te ya xjuꞌ yuꞌun sakꞌutesele. 
MRK.9.4	Y la yilik Elias sok Moises te yipalik ta aꞌabiyej sok te Jesuse. 
MRK.9.5	Te Pedro la yalbe tsꞌin te Jesuse:
MRK.9.5	—Maestro, ben snix kaꞌiytik te liꞌ ayotike. Ya me jpastik oxwol yax-na, jun awuꞌun, jun yuꞌun Moises y jun yuꞌun Elias —xchi.
MRK.9.6	Te Pedroe ma snaꞌ tut ya yal, yuꞌun ben ayik ta xiꞌel sok te jnopojeletike. 
MRK.9.7	Y teꞌ nax koj tal tokal, jul axintesek yuꞌun. Y teꞌ ta tokale ay machꞌa kꞌopoj, jich a yal:
MRK.9.7	—Jaꞌ me jNichꞌan to te ben xpich ta koꞌtane. Aꞌiybeyaik me te tut ya yale —xchi. 
MRK.9.8	Ora nax te la yilike maꞌyuk machꞌa sjoyinejix a. Stukel xanix a te Jesuse.
MRK.9.9	Koik tal tsꞌin ba witse, te Jesuse la yalbe mantal:
MRK.9.9	—Ma me machꞌa xꞌawalbeyik te tut a te la awilike, jaꞌ to te tut kꞌaalil te ya xchaꞌkux tal te ba ay te animaetike te Nichꞌanile —xchi.
MRK.9.10	Te jnopojeletike la nax skꞌej ta yoꞌtanik te tut la yilike, aunke lijk sjojkꞌobe sbaik tut xyal te ya xchaꞌkux tal te ba ay te animaetike. 
MRK.9.11	La sjojkꞌobeyik te Jesuse:
MRK.9.11	—¿Tuꞌun te ya yalik te maestroetik yuꞌun te mantaliletik te jaꞌ nail ya xtal te Elisae? —xchiik.
MRK.9.12	La sjakꞌ tsꞌin te Jesuse:
MRK.9.12	—Jich te jaꞌ nail ya xtal te Eliase, yuꞌun stukel ya xchap spisil. Y tsꞌibabil jilel skꞌoplal ta Sjun Dios te Nichꞌanile te ya xkꞌax bayal swokol y ma xkꞌanote. 
MRK.9.13	Pero ya kalbeyex, xtalukix te Eliase, y la spasbeyik te tut a te la skꞌan yoꞌtanike, jich te tutꞌil tsꞌibabil jilel skꞌoplal ta Sjun Dios —xchi te Jesuse.
MRK.9.14	Te kꞌalal kꞌoik te ba ay te yan xan jnopojeletike, la yilik te jumbil ta bayal genteetik. Ay maestroetik yuꞌun te mantaliletik te yipalik sok ta tulan kꞌop te jnopojeletike. 
MRK.9.15	Kꞌalal la yilik te Jesuse, spisil te genteetike stsꞌitlajanik tal, tal spatbe yoꞌtan, yuꞌun cham a yaꞌiyik te tale. 
MRK.9.16	Te Jesuse la sjojkꞌobe:
MRK.9.16	—¿Tut a te ya awalbe abaik soke? —xchi.
MRK.9.17	Te jtule la yal:
MRK.9.17	—Maestro, la kikꞌ tal ta akuenta te jnichꞌane yuꞌun ay pukuj ta yoꞌtan te ma xkꞌopoj yuꞌune. 
MRK.9.18	Bayuk nax ya xꞌilbajinot yuꞌun te pukuje. Ya xbalchꞌunot ta lum yuꞌun, ya xbulan yaꞌlel stiꞌ, ya xkꞌuxuxan ye y ya xteꞌub jilel te stiꞌbalule. La kalbeyix te jnopojeletik awuꞌune te yauk slokꞌesbikon ta yoꞌtan te pukuje, pe ma juꞌ yuꞌunik slokꞌesel —xchi te mamale.
MRK.9.19	La sjakꞌ tsꞌin te Jesuse:
MRK.9.19	—Jal jaꞌex genteetik maꞌyuk xchꞌuunel awoꞌtanik. ¿Jayeb xan kꞌaal te joyinejexe? ¿Jayeb xan kꞌaal te ya jtsikꞌbeyex te tutꞌil ayexe? Ikꞌbonik tal te kereme —xchi.
MRK.9.20	Jich a yikꞌik tal te ba ay te Jesuse. Te pukuj la yil ta ora te Jesuse. La stupꞌesbe yikꞌ te kereme. Balchꞌo koel ta lum, xbalawet nax yuꞌun, y lijk lokꞌuk yaꞌlel stiꞌ. 
MRK.9.21	Te Jesuse la sjokꞌobe tsꞌin te state:
MRK.9.21	—¿Sjayebalix jabil lijk te tut aye? —xchi.
MRK.9.21	La yal te state:
MRK.9.21	—Ta yalalil to a. 
MRK.9.22	Benoix a chꞌojot ochel ta kꞌajkꞌ yuꞌun te pukuje sok ta jaꞌ, yuꞌun skꞌan smil. Jaꞌ yuꞌun, teme ya xjuꞌ awuꞌune, naꞌbotik yoꞌolil jbajtik y koltayaon sok —xchi.
MRK.9.23	La yal te Jesuse:
MRK.9.23	—¿Tut a te ma xjuꞌ kuꞌune? Te machꞌa ya xchꞌuune spisil ya xjuꞌ ta pasel —xchi.
MRK.9.24	Te stat te kereme awun ta kꞌop:
MRK.9.24	—Ya jchꞌuun. Koltayaon ta xchꞌuunel ta mas —xchi.
MRK.9.25	La yil te Jesus te ya stsob sbaix tal bayal genteetik. La skom te pukuje, jich a yal:
MRK.9.25	—Jaꞌat pukuj, umaat sok ma xꞌawaꞌi kꞌop, ya kalbeyat te ya xlokꞌat tal ta yoꞌtan te kereme, sok ma me chaꞌochanix tal a —xchi te Jesuse.
MRK.9.26	Awun te pukuje, y la stupꞌesbe jilel yikꞌ te kereme. Jich lokꞌ bael y la sjiles komo jchamel te kereme. Ay bayalik te la yalik te chamixe. 
MRK.9.27	Pero te Jesuse la xchechbe te skꞌabe, la xjach. Ja yuꞌun la stejkꞌan sba te kereme.
MRK.9.28	Tsꞌin a och ta jun na te Jesuse, y te jnopojeletike la sjokꞌobeyik ta stukel nax:
MRK.9.28	—¿Tuꞌun te ma juꞌ kuꞌuntik slokꞌesel li pukuj to? —xchiik.
MRK.9.29	La yal te Jesuse:
MRK.9.29	—Jaꞌ li pukujetik to jaꞌ to ya xjuꞌ ta lokꞌesel ta skuenta skꞌoponel Dios sok teme ya akom aweꞌelike —xchi.
MRK.9.30	Lokꞌik bael te ba ayike, kꞌaxik bael ta Galilea. Te Jesuse ma skꞌan te ay machꞌa ya yaꞌi te kꞌotix ae, 
MRK.9.31	yuꞌun yipal ta spꞌijutesel a te jnopojeletik yuꞌune. La yalbe:
MRK.9.31	—Te Nichꞌanile, ya me yakꞌik ta skꞌab winketik, y ya me smilik. Pero ta yoxebal kꞌaal ya me xchaꞌkux tal —xchi te Jesuse.
MRK.9.32	Pero te jnopojeletike ma yaꞌiybeyik sluwaril te tutꞌi altalanbote, sok la xiꞌik ta sjokꞌobeyel xan tsꞌin.
MRK.9.33	Kꞌotik ta jtejklum Capernaum. Kꞌalal ayix ta na, te Jesuse la sjokꞌobey te jnopojeletike:
MRK.9.33	—¿Tut a te yipalex ta yaꞌbiyanel ta bee? —xchi.
MRK.9.34	Maꞌyuk machꞌa sjakꞌ tsꞌin, yuꞌun yipalik ta yaꞌbiyanel ta be te machꞌa ta spisilik te mukꞌ ya xkꞌote. 
MRK.9.35	Te Jesuse la snajkan sba, la yikꞌ tal te lajchaytul jnopojeletik. Jich a yalbe:
MRK.9.35	—Teme ay machꞌa nail nail ya skꞌan ya xkꞌote, último me skꞌan ya yakꞌ sba, sok a me yakꞌ sba ta mantaltesel sok te sjoꞌtake —xchi.
MRK.9.36	Y la yikꞌ tal jtul alal, la stejkꞌan ta yolilik y la skꞌech ta skꞌab. Jich a yalbe yaꞌiyik:
MRK.9.37	—Te machꞌa ya yikꞌ ta sna ta joꞌon jbiil jich tutꞌil alal to, joꞌon me la yikꞌonix abi. Te machꞌa ya yikꞌon ta snae ma joꞌokon nax te ya yikꞌone, jaꞌ la yikꞌix ekꞌa te Machꞌa la stikonon tale —xchi te Jesuse.
MRK.9.38	Te Juane la yal:
MRK.9.38	—Maestro, la kiltik tul te yipal ta slokꞌesel pukuj ta abiil. Komo ma joytikuk, jaꞌ yuꞌun la kalbeytik te ya skom sbae —xchi.
MRK.9.39	La sjakꞌ tsꞌin te Jesuse:
MRK.9.39	—Ma me komik, porke te machꞌa ya spas milagro joꞌon ta jkuenta, makꞌ me yixta-kꞌoptayon tsꞌiin. 
MRK.9.40	Te machꞌa makꞌ skontrainotike, jaꞌ joy batik sok me abi. 
MRK.9.41	Machꞌauk a te ya yaꞌbeyex junuk baso jaꞌ te ayex ta jkuenta te Cristoone, jamal ya kalbeyex ay me smajtꞌan ya yichꞌ —xchi.
MRK.9.42	Jich a yal xan te Jesuse:
MRK.9.42	—Machꞌauk a te ya yakꞌ yaluk ta mulil tuluk te machꞌa pekꞌ ayik te xchꞌuunejikone, jaꞌ lek yauk yichꞌ chꞌojel ta mar sok junuk mukꞌul chaꞌ ton chukul ta snukꞌ. 
MRK.9.43	Teme akꞌab ya yakꞌat ta mulile, boja lokꞌel. Jaꞌ mas lek te mokol akꞌab te ya xkꞌo ata te akuxlejale. Jaꞌ mas ma lekuk teme xchebal akꞌab te ya xbaat sok ta kꞌajkꞌ te ma xtupꞌ sbajtel kꞌinale, 
MRK.9.44	te ba ma xcham sjaul te machꞌatik ya sle smulike, sok te ba kꞌajkꞌ nunka xtupꞌ sbajtel kꞌinal. 
MRK.9.45	O teme jaꞌ awok te ya yakꞌat ta mulile, setꞌa lokꞌel. Jaꞌ mas lek te chꞌix nax awok ya xkꞌo ata te akuxlejale. Jaꞌ mas ma lekuk teme xchebal awok te ya xbaat sok ta kꞌajkꞌ sbajtel kꞌinale 
MRK.9.46	te ba ma xcham te sjaule sok ma xtupꞌ te kꞌajkꞌe. 
MRK.9.47	O teme sbaꞌ asit te ya yakꞌat ta mulile, lokꞌesa. Jaꞌ mas lek te pꞌej nax asit ya xbaat sok te Diose. Jaꞌ mas ma lekuk te xchebal asit ya xbaat sok ta kꞌajkꞌ sbajtel kꞌinal, 
MRK.9.48	te ba ma xcham te sjaule sok ma xtupꞌ te kꞌajkꞌe.
MRK.9.49	“Spisilik ya me yichꞌ chaptalanel ta kꞌajkꞌ kꞌoem, jich tutꞌil te ya yichꞌ chaptalanel ta atsꞌam te milbil smajtꞌan te Diose. 
MRK.9.50	Te atsꞌame lek ay. Pero teme chꞌay te xchiꞌile, ¿tut xan kꞌan taluk awuꞌunik te xchiꞌile? Ayuk me awatsꞌamulik, y junuk me awoꞌtan abaik jujutulex —xchi te Jesuse.
MRK.10.1	Te Jesuse lokꞌ bael te ta Capernaume y bajt ta estado yuꞌun Judea sok ta lum te ba ya xlokꞌ tal kꞌajkꞌal ta jechjaꞌ Jordan. Te stsob sba xan tal a te genteetike. Te Jesuse lijk nojpeswanuk xan jachik tutꞌil ya spasulan ae. 
MRK.10.2	Ay fariseoetik tijilajik tal ta stojol te Jesuse, yuꞌun ya yilbeyik yoꞌtan. La sjojkꞌobeyik:
MRK.10.2	—¿Te winikulile me spas te ya xchꞌoj sba sok te yiname? —xchiik.
MRK.10.3	La sjakꞌ te Jesuse:
MRK.10.3	—¿Tut xchi te smantal te Moisese? —xchi.
MRK.10.4	La yalik:
MRK.10.4	—Moises la yal te ya xjuꞌ xchꞌoj sba sok yinam teme ya yaꞌbey lejchuk sjunil yuꞌun chꞌojtombajel —xchiik.
MRK.10.5	Yo la yal te Jesuse:
MRK.10.5	—Te Moises la nax stsꞌibabeyex jilel te mantale yuꞌun ta skaj te ben tulan te awoꞌtanike. 
MRK.10.6	Pero ta slijkibal, kꞌalal Dios la spas spꞌejel te tutik aye, la spas winik sok ants. 
MRK.10.7	Jaꞌ yuꞌun te winike ya sjiles te smeꞌstate, sok ya staj sba sok te yiname, 
MRK.10.8	y ta xchebal jun nax stiꞌbalulik ya xkꞌotik. Jaꞌ yuꞌun ma chebukix a, junik nax a kꞌot a. 
MRK.10.9	Jaꞌ yuꞌun te winike ma spas ta jimel te machꞌatik jun nax a akꞌot yuꞌun te Diose —xchi te Jesuse.
MRK.10.10	Te kꞌalal ayikix ta na a, te jnopojeletik yuꞌune la sjojkꞌobeyik xan te kꞌop to. 
MRK.10.11	Te Jesuse la yalbe:
MRK.10.11	—Te machꞌa ya sjiles te yiname y ya yikꞌ sba sok yane, yantsinejix kꞌoem a. 
MRK.10.12	Y teme jaꞌ te ants ya sjiles te swinikule y ya yikꞌ sba sok yane, kremiwejix kꞌoem ekꞌa.
MRK.10.13	Ay la yikꞌik tal untik ta stojol te Jesuse, yuꞌun ya skajanbe skꞌab ta sjolik. Pe tsꞌin te jnopojeletike kꞌan skomik te machꞌatik yikꞌojik tale. 
MRK.10.14	La yil tsꞌin te Jesuse, ma tsaꞌamuk la yaꞌi, y la yal:
MRK.10.14	—Taluk ta jkuenta te untike. Ma me komik, porke te machꞌa jachik yoꞌtanik tutꞌil untik to, ya xjuꞌ ya xꞌoch te ba ay te Diose. 
MRK.10.15	Jamal ya kalbeyex, te machꞌa ma jichuk yoꞌtan tutꞌil te untike ma xjuꞌ ya yajwalin te Diose —xchi te Jesuse.
MRK.10.16	La skꞌechtalan te untike, y la skajanlanbe skꞌab ta sjolik, sok la yaꞌbe bendision ta stojolik.
MRK.10.17	Te kꞌalal xlijkꞌ xan ta beel te Jesuse, tsꞌin xyaletal jtul winik. Jul skejan sba ta yok te Jesuse y la sjokꞌobe:
MRK.10.17	—Maestro te ben lekate, ¿tut lek ya jpas yuꞌun ya xkuxiyinon sbajtel kꞌinale? —xchi julel.
MRK.10.18	Albot yuꞌun te Jesuse:
MRK.10.18	—¿Tuꞌun ya awal te lekil winikone? Jtul nax ay te machꞌa leke, jaꞌ te Diose. 
MRK.10.19	Anaꞌojix te mantaliletik: “Ma me milawanan, ma me antsiwejan, ma me elkꞌajan, ma me leawanan ta kꞌop, ma me loꞌlawanan, sok chꞌuunbeya smantal ameꞌatat” —xchi te Jesuse.
MRK.10.20	La yal te winike:
MRK.10.20	—Maestro, me to jchꞌuunej spasel desde bikꞌiton to ae —xchi.
MRK.10.21	Te Jesuse la yilbey sit sok xpich ta yoꞌtan, y la yalbe:
MRK.10.21	—Ay to jkaj xan te tut skꞌan ya apase. Baan, chona spꞌejel te tutik ay awuꞌune y akꞌtalanbeya te meꞌbaetike. Jich me ay akꞌulejal ta chꞌulchan ya xkꞌoat a. Yoꞌtik laꞌ me, tsꞌakliyaon tal —xchi.
MRK.10.22	Te winike kꞌal ta yoꞌtan te kꞌalal la yaꞌiy, y toj triste a bajt porke beno skꞌulejal.
MRK.10.23	Te Jesuse la yiltalanbe sit te jnopojeletike sok jich a yalbe:
MRK.10.23	—Te kꞌulejetike wokol ya yajwalinik te Diose —xchi.
MRK.10.24	Te jnopojeletike bayal aꞌabiyan yoꞌtanik yuꞌun te tut la yale. Altalanbot xan yuꞌun te Jesuse:
MRK.10.24	—Jnichꞌnab, ben wokol ya yajwalinik Dios te kꞌulejetike. 
MRK.10.25	Jachik tutꞌil te ma xkꞌax ta yit tsꞌisonajib te jkojt kameyoe, jachik te jtul kꞌulej ma xjuꞌ ya yajwalin te Diose —xchi te Jesuse.
MRK.10.26	Te kꞌalal la yaꞌiyik, bayal aꞌabiyan yoꞌtanik yuꞌun. La sjojkꞌobey sbaik:
MRK.10.26	—¿Machꞌa wan xjuꞌ ya xkol tsꞌiin? —xchiik yuꞌun.
MRK.10.27	Te Jesus la yiltalanbe xan te sitike sok la yalbe xan:
MRK.10.27	—Maꞌyuk tut xjuꞌ yuꞌun te genteetike. Yan te Diose ya xjuꞌ yuꞌun stukel, batsꞌi maꞌyuk tut ma xjuꞌ yuꞌun stukel te Diose —xchi.
MRK.10.28	Lijk yalbe te Pedroe:
MRK.10.28	—Kajwal, te joꞌotike la jilestik te tutik ay kuꞌuntike, sok la jtsꞌaklitikat —xchi.
MRK.10.29	La yal te Jesuse:
MRK.10.29	—Jamal ya kalbeyex, te machꞌa ya sjiles ta jkuenta sok ta skuenta te lek yachꞌil kꞌope jaꞌ teme sna, o sbankiltak, o xwixitak, o yitsꞌinab, o smeꞌstat, o yinam, o yuntikil, o jaꞌ te slume, 
MRK.10.30	sien ta jmel ya xꞌaꞌbot sjelol liꞌ ta balmilale, chikan teme sna, o sbankiltak, o xwixitak, o yijtsꞌinab, o smeꞌ, o yuntikil, o slum. Aunke ya yichꞌ ilbajinel, pero ta patil bael ya me xꞌaꞌbot xkuxlejalik ta sbajtel kꞌinal yuꞌun. 
MRK.10.31	Pero te machꞌatik nail a talike, jaꞌ me patil ya xlaj kꞌot. Y bayal te machꞌatik patil ya xlaj tale, jaꞌ me nail ya xlaj kꞌot —xchi te Jesuse.
MRK.10.32	Yipalik ta beel bael ta sbelel Jerusalen. Nail bael te Jesuse, patil ay stukel te jnopojeletike. Bayal yipal ta aꞌabiyel te yoꞌtanike. Yan te yanetik tsꞌakliwanejetik yipalik ta xiꞌel stukelike. Te Jesuse la stsob xan ta stukel nax te lajchaytul jnopojeletik yuꞌune. Lijk yalbe xan te tut ya xkꞌot ta pasel ta skuentae. 
MRK.10.33	Jich a yal to:
MRK.10.33	—Aꞌiya awaꞌiyik sluwaril, yipalotikix ta moel bael ta Jerusalen. Pero te Nichꞌanile teꞌ me ya xꞌakꞌot ta skꞌab te statal-saserdoteetik sok te maestroetik yuꞌun te mantaliletike. Sok ya me xchapbot skꞌoplal ta milel, sok ya me xꞌakꞌot ta skꞌab te yanlumetike. 
MRK.10.34	Ya me yikꞌtinik, sok ya me stubutayik, sok ya me smajik, sok ya me smilik. Pero ta yoxebal kꞌaal, ya me xchaꞌkux tal —xchi te Jesuse.
MRK.10.35	Te Jacobo sok te Juane te yuntikil te Zebedeoe tijilajik tal te ba ay te Jesuse, y la yalbeyik:
MRK.10.35	—Maestro, ya jkꞌantik pawor ta atojol te jichuk ya apasbotik te tut ya jkꞌantike —xchiik.
MRK.10.36	Te Jesuse la sjokꞌobe:
MRK.10.36	—¿Tut a te ya akꞌanik te ya jpasbeyexe? —xchi.
MRK.10.37	La yalik:
MRK.10.37	—Jaꞌ ya jkꞌantik te ya awaꞌbotik te tut ora ya xꞌochat ta mukꞌul ajwalile ya xnaklotik jtul ta sbatsꞌil akꞌab y tul ta akꞌexom —xchiik.
MRK.10.38	La sjakꞌ te Jesuse:
MRK.10.38	—Te jaꞌexe ma xꞌanaꞌik te tut ya akꞌanike. ¿Me xjuꞌ wan awuꞌunik te wokolajel te ya yaꞌbelone? Sok, ¿ya wan xjuꞌ awuꞌunik te ikꞌtinel te ya kichꞌ te joꞌone? —xchi.
MRK.10.39	La yalik:
MRK.10.39	—Yak. Ya xjuꞌ kuꞌuntik —xchiik.
MRK.10.39	Jesus la yalbe:
MRK.10.39	—Jich a nix a te ya yaꞌbeyex te wokole, sok te ya awichꞌik ikꞌtinel jachik te tutꞌil ya kichꞌ te joꞌone. 
MRK.10.40	Pero te tutꞌil ya akꞌanik te ya xnajkꞌajex ta sbatsꞌil jkꞌab sok ta skꞌexome, ma joꞌukon ay ta jkuenta. Jaꞌ chikan stukel te Jtate te machꞌatik chapalix skꞌoplalike te ya yakꞌ najkꞌajuk teꞌae —xchi te Jesuse.
MRK.10.41	Te kꞌalal la yaꞌiyik te lajuntul jnopojeletike, la yilintayik te Jacoboe sok te Juane. 
MRK.10.42	Te Jesuse la yikꞌtalan tal sok la yalbe:
MRK.10.42	—Te jaꞌexe anaꞌojik te ya yakꞌ sbaik ta ajwalil yuꞌun slumal te machꞌatik aꞌbilik ta kuenta yuꞌunike. Sok te machꞌatik toyol ayike tulan ya xmantalajik ta skuenta te jtejklume. 
MRK.10.43	Pero te jaꞌexe ma me apasik jich. Yan teme ya akꞌan te ayat ta kuenta, akꞌa me aba ta abatinel yuꞌun te yanetike. 
MRK.10.44	Sok teme ya akꞌan te mukꞌ akꞌoplal ya xkꞌoate, jaꞌ me moso ya awakꞌ aba ta stojol te yanetike. 
MRK.10.45	Jich te Nichꞌanile ma jaꞌuk talem yuꞌun ay machꞌa ya smantaltes. Jaꞌ talem yuꞌun te ya yakꞌ sba ta mantaltesel sok te ya yakꞌ sba ta lajel skuenta yuꞌun jich ya xwejtꞌ skolelik a ipal genteetike —xchi te Jesuse.
MRK.10.46	Kꞌotik ta jtejklum Jerico. Te kalal lokꞌ bael ta jtejklum te Jesuse, sjoyinej te jnopojeletik yuꞌune sok te bayal genteetike. Ay jtul chok winik, Bartimeo sbiil xnichꞌan Timeo, nakal ta tiꞌ be. 
MRK.10.47	La yaꞌi te jaꞌ Jesus Nazaret te yipal ta kꞌaxel teꞌae. Lijk yawutay:
MRK.10.47	—¡Jesus, te stsꞌumbal Davide, kꞌuxtayaon! —xchi ta aw.
MRK.10.48	Ay bayal machꞌa xkomot yuꞌun te yauk komuk ta awe, pero mas tulan xan yipal ta aw a.
MRK.10.48	—¡Stsꞌumbal David, kꞌuxtayaon! —xchi ta aw.
MRK.10.49	Yo tejkꞌaj tsꞌiin te Jesuse, sok la yal:
MRK.10.49	—Ikꞌaik tal —xchi. Jich a yikꞌik tal te chok winike. Albot yuꞌunik:
MRK.10.49	—Junuk awoꞌtan. Jajchan. Ya yikꞌatix —xchiik.
MRK.10.50	Te chok winik la skꞌojtsan jilel te skꞌotone, y wil jajchel. Ba sta te Jesuse. 
MRK.10.51	Te Jesuse la sjojkꞌobey:
MRK.10.51	—¿Tut ya akꞌan te ya jpasbeyate? —xchi.
MRK.10.51	La yal te chok winike:
MRK.10.51	—Maestro, ya jkꞌan te ya ajambon te jsite —xchi.
MRK.10.52	Albot yuꞌun te Jesuse:
MRK.10.52	—Baanix. Lekix ay te asite yuꞌun la xchꞌuun awoꞌtan te ya jkoltayate —xchi te Jesuse. Ta ora nax lekub te sit te chok winike, sok la stsꞌakliy bael ta be te Jesuse.
MRK.11.1	Te Jesuse sok te jnopojeletik yuꞌune tijil ayikix a ba Jerusalen. Kꞌojtik ta wits Olivailtik te ba ay cheb chꞌin jtejklum Betfage sok Betania. Te Jesuse la stikon bael chaꞌtul te jnopojeletik yuꞌune. 
MRK.11.2	Jich la yalbe:
MRK.11.2	—Baanik te ba jtejklum te chikan ta ilele. Te ba ochibal bael ya xkꞌo ataik kojtꞌ alal-buru te chukul a, te ma to ayuk machꞌa moem junuk buelta ae. Polaik sok ikꞌaik tal. 
MRK.11.3	Teme ay machꞌa ya sjojkꞌobeyex: ¿tuꞌun jich ya apasike?, albeyaik: “Jaꞌ ya xtuun yuꞌun te Kajwaltike. Ya sujtesbeyat tal ta ora liꞌ to”, ya me awutik —xchi te Jesuse.
MRK.11.4	Jich a bajtik y kꞌo staik te alal-burue chukul te ba kaye ta xuk tiꞌ puerta, y la spolik tal. 
MRK.11.5	Ay machꞌatik tey ayik a, y la sjojkꞌoik:
MRK.11.5	—¿Tut ya apasik? ¿Tuꞌun ya apolik te burue? —xchiik.
MRK.11.6	Te jnopojeletik jich a yalik te tut albot bael yuꞌun te Jesuse. Jich a aꞌbot tal. 
MRK.11.7	La xchechik bael te ba ay te Jesuse. La slimbey skꞌuꞌik ta spat te alal-burue. Jich mo skajtajibin te Jesuse. 
MRK.11.8	Ben bayal machꞌatik la slimik skꞌuꞌ-spakꞌik ta be, sok te yanetik la sbojtalanik tal skꞌab teꞌetik te la slimik bael ta bee. 
MRK.11.9	Te machꞌatik nailajemik baele sok te machꞌatik patilajemike xꞌawlajanik:
MRK.11.9	—¡Bayal slekilal! ¡Ben me tsaꞌam te machꞌa talemix ta skuenta te Kajwaltike! 
MRK.11.10	¡Ben me tsaꞌam te machꞌa xlijk ta mantale te stsꞌumbal te jtatik Davide! ¡Bayal slekilal te Chꞌul Dios te ay ta chꞌulchane! —xchiik ta aw.
MRK.11.11	Jich och bael ta Jerusalen te Jesuse, y toj a bajt ta mukꞌul templo. La skꞌelulan ta soylejal spisil te tutik ay teꞌae. Y malix kꞌaal a, sujt bael ta Betania sok te lajchaytul jnopojeletik yuꞌune.
MRK.11.12	Ta yan kꞌaal lokꞌik bael ta Betaniae. Ben xwiꞌnaj te Jesuse. 
MRK.11.13	Jakal to a la yil bael jwol ikux-teꞌ te ay yaꞌnimale. Ba yil me ay sit, pero úniko a kꞌo stabe yaꞌnimal, yuꞌun ma yorailuk te ya yakꞌ sit te ikuxe. 
MRK.11.14	Te Jesus la yalbe te ikux-teꞌe:
MRK.11.14	—Ma me ayuk machꞌa ya sloꞌbeyat asit sbajtel kꞌinal —la yut.
MRK.11.14	Te jnopojeletik yuꞌune la yaꞌiyik te tut la yalbe te teꞌe.
MRK.11.15	Te tut ora a kꞌotik ta Jerusalen, och bael ta templo te Jesuse, y lijk xchꞌojtalan lokꞌel te machꞌatik yipalik ta chombajel y mambajel teꞌae. La sbutkꞌinlanbey xmexaik te jel-takꞌinetike, sok la sbutkꞌinlanbey snaktajib te machꞌatik yipalik ta xchonel palomaetike. 
MRK.11.16	Y ma xyakꞌ te ya xkꞌaxik bael ni tuluk te genteetik sok stutik yuꞌunik te bay te temploe. 
MRK.11.17	Jich a yal ta pꞌijuteswane te Jesuse:
MRK.11.17	—Jich tsꞌibabil ta Sjun Dios: “Te jnae jich albil te jaꞌ snaul skꞌoponel Dios yuꞌun spisil te genteetike.” Pero te jaꞌexe la awakꞌikix ta xchꞌen elekꞌetik —xchi te Jesuse.
MRK.11.18	Te statal-saserdoteetik sok te maestroetik yuꞌun te mantaliletike la yaꞌiyik sluwaril te tut la yale. Jich lijkik ta sleel te tutꞌil ya smilik te Jesuse, yuꞌun la xiꞌik te Jesuse, yuꞌun spisil te gente ben tsaꞌam ya yaꞌiyik te pꞌijutesel yuꞌune. 
MRK.11.19	Kꞌalal te ya xꞌikꞌubix a te kꞌinale, te Jesus sok te jnopojeletik yuꞌune lokꞌik bael te ba mukꞌul jtejklume.
MRK.11.20	Ta sab ta yan kꞌaal, kꞌaxik xan te ba ay te ikux-teꞌ, y la yilik te takejemix kꞌal ta yisim a. 
MRK.11.21	Te Pedroe la snaꞌ te tut albot te teꞌe. Jich a yalbe:
MRK.11.21	—Maestro, ilawil te ikux-teꞌe te la awut jilel. Takejix —xchi.
MRK.11.22	La sjakꞌ te Jesuse:
MRK.11.22	—Ayuk me xchꞌuunel awoꞌtanik sok te Diose. 
MRK.11.23	Jamal ya kalbeyex, teme ya awalbeyik te wits to: “Lokꞌan teꞌa me to, chꞌoja aba ochel ta mar”, teme ya awute, jich me ya xkꞌot ta pasel, teme makꞌ ya awal ta awoꞌtan te ma jichuk ya xkꞌote sok teme jich xchꞌuunej awoꞌtane. 
MRK.11.24	Ja sluwaril te ya kalbeyex te ya skꞌan ya xchꞌuun awoꞌtanik te ya yaꞌbeyat te Diose spisil te tut ya akꞌan ta skuentae. Jich me ya awichꞌik te tut ya akꞌanbeye. 
MRK.11.25	Te tut ora ya akꞌoponik te Diose, pasbeyaik perdon nailuk te machꞌa ay sla awoꞌtanik soke. Yuꞌun jich me ya spasbeyex perdon yuꞌun amulik euk te jTatik te ay ta chꞌulchane. 
MRK.11.26	Yan teme ma xꞌapasik perdon te jaꞌexe, jich ekꞌa te aTatik te ay ta chꞌulchane makꞌ me spasbeyex perdon ekꞌa yuꞌun te amulike —xchi te Jesuse.
MRK.11.27	Ta patil sujtik xan bael ta Jerusalen. Te yipal ta beel ta templo te Jesuse, tijilajik tal ta stsꞌeel te statal-saserdoteetik sok te maestroetik yuꞌun te mantaliletike sok xan euk te mamaletik yuꞌun te jtejklume. 
MRK.11.28	La sjokꞌobeyik te Jesuse:
MRK.11.28	—¿Tuti awaꞌtel awichꞌoj ta spasel spisil to? ¿Machꞌa yaꞌbeyat awichꞌ awaꞌtel ta spasel to? —xchiik.
MRK.11.29	La yal euk te Jesuse:
MRK.11.29	—Jichon, ay tut ya jojkꞌobeyex. Teme ya awaꞌbon sutib te jkꞌope ya me kalbeyex tsꞌin ekꞌa te machꞌa stikonejon ta spasel i to. 
MRK.11.30	Albikon. ¿Machꞌa stikon tal ta yakꞌel ichꞌjaꞌ te Juane? ¿Me jaꞌ wan te Diose o jaꞌ te winketike? Ya me awalbikon tsꞌin —xchi te Jesuse.
MRK.11.31	Jich a lijkik ta snopel stukelik:
MRK.11.31	—Teme ya kaltik te Dios la stikon tale, ya me yalbotik: “¿Tuꞌun ma la achꞌuunik te tut la yale?”, ya me yutotik. 
MRK.11.32	¿Y tut ya xba kaltik te jaꞌ winketik a tikonot tal yuꞌunik? —xchiik ta snopel. Ayik ta xiꞌel yuꞌun te genteetike, yuꞌun spisil xchꞌuunejik ta jaꞌ jꞌalwanej yuꞌun Dios te Juane. 
MRK.11.33	Jaꞌ yuꞌun te saserdoteetik la yalbeyik te Jesuse:
MRK.11.33	—Ma jnaꞌtik —xchiik.
MRK.11.33	Jich te Jesuse la yalbe:
MRK.11.33	—Jichon euk ma xkalbeyex te tut kaꞌtel kichꞌoj ta spasel spisil to —xchi.
MRK.12.1	Jesus lijk yalbe yaꞌiyik seña kꞌopetik. Jich a yal:
MRK.12.1	—Ay jtul winik la stsꞌun tsꞌusubiltik y la smak ta makteꞌ. La spasbe yawil te ba ya yichꞌ lokꞌesel yaꞌlel sit te stsꞌusube, y la spas jun lojtsajibal yuꞌun ya yichꞌ kanantayel te tsꞌusubiltike. La yakꞌ ta majanel yuꞌun aꞌteletik te tsꞌusubiltik yuꞌune sok bajt ta jakal luwar. 
MRK.12.2	Te tut ora ya skꞌan tulel sit te tsꞌusube, la stikon bael tul yaj-mantal, yuꞌun ya xba skꞌanbe te aꞌteletike te jayeb ya xkꞌot ta skuenta te stsꞌusube. 
MRK.12.3	Pero tsꞌin to la stsakik sok la smajik, y la stikonik sujtel. Maꞌyuk tut a yaꞌbeyik bael chꞌinuk. 
MRK.12.4	Jaꞌ yuꞌun te yajwal tsꞌusubiltike la stikon bael yan yaj-mantal, pero te aꞌteletike la yechꞌentesbeyik sjol. Ma yakꞌik ta kuenta chꞌinuk. 
MRK.12.5	Te yajwal tsꞌusubiltike la stikon xan bael yan abat, pero lek a smilik. Y ta patil la stikon xan bael bayal abatetik. Ay tul cheb la yichꞌ majel y ay la yichꞌ milel.
MRK.12.6	“Pero ay to jilem tul xan abat yuꞌun, jaꞌ te batsꞌi xnichꞌane te toj kꞌux ta yoꞌtane. Jaꞌ slajibalix a la stikon bael. Yuꞌun la yal ta yoꞌtan: “Te jnichꞌane ya me yakꞌikix ta kuenta a”, xchi ta yoꞌtan. 
MRK.12.7	Pero te aꞌteletike la yalbe sbaik: “Jaꞌ i to, jaꞌ te machꞌa ya xjil ta skuenta te lume. Jaꞌ lek ya jmiltik, yuꞌun joꞌotik me ya kichꞌbeytik jilel te slume”, xchiik. 
MRK.12.8	Jaꞌ yuꞌun la stsakik, la smilik y la xchꞌojik lokꞌel ta spat tsꞌusubiltik te stibalule.
MRK.12.9	“¿Tut me ya spas te yajwal tsꞌusubiltike? Ya kalbeyex te ya me xtal smil jilel te aꞌteletike, sok ay me yan aꞌteletik ya yaꞌbey jilel ta skuentaik.
MRK.12.10	“¿Me maꞌyuk awilojikuk ta Sjun Dios te jich ya yale?:
MRK.12.10	“Te ton te ma tsaꞌamuk ya yilik te alwaniletike jaꞌ yiptajib chikin-na kꞌotix stukel. 
MRK.12.11	Jaꞌ la yakꞌ kꞌotuk ta pasel te Kajwaltike. Ben tsaꞌam slekil la kiltik”, te xchie
MRK.12.11	—xchi te Jesuse.
MRK.12.12	Jich kꞌan stsakik te Jesuse, yuꞌun kꞌot ta yoꞌtanik te jaꞌ skꞌoplalik te seña kꞌop la yale. Pero la xiꞌik te genteetike. Jaꞌ yuꞌun la sjilesik y bajtik.
MRK.12.13	La stikonik bael te ba ay te Jesuse chaꞌoxtul te fariseoetik sok te machꞌatik sjoy sbaik sok te Herodese, skuenta yuꞌun ay tut ya sjojkꞌobeyik, yuꞌun te me ya stabeyik smul a. 
MRK.12.14	Jich a tal yalbeyik:
MRK.12.14	—Maestro, ya jnaꞌtik te puru batsꞌi jich te tut ya awale. Maꞌyuk machꞌa ya xiꞌat ta kꞌop yuꞌun, porke ma tsabiluk nax awuꞌun te machꞌa ya awakꞌ ta jkuentae. Te jaꞌate sluwaril ya snojpeswanat te tut ya skꞌan te Diose. Albotik kaꞌiytik: ¿Me lek te ya jtojtik stojemal yuꞌun te ajwalil Cesare? ¿Me lek ya jtojtik o ma xjuꞌ jtojtik? —xchiik.
MRK.12.15	Te Jesuse la snaꞌbe sluwar te maꞌ lekuk yoꞌtanike. Jich a yalbe:
MRK.12.15	—¿Tut yuꞌun te ya awilbikon koꞌtane? Ichꞌbikon tal kil sejpuk denario-takꞌin —xchi.
MRK.12.16	La yichꞌbeyik tal sejpuk. Kꞌalal la yil te Jesuse, la sjojkꞌoy yaꞌiy:
MRK.12.16	—¿Machꞌa slokꞌol te ya awilik ae, sok machꞌa sbiil te liꞌ tsꞌibabile? —xchi.
MRK.12.16	La sjakꞌik:
MRK.12.16	—Jaꞌ te mukꞌ ajwalil Cesare —xchiik.
MRK.12.17	Te Jesuse la yalbe yaꞌiyik:
MRK.12.17	—Teme jaꞌ yuꞌun te Cesare, aꞌbeyaik me abi, sok teme jaꞌ yuꞌun te Diose, aꞌbeyaik me euk —xchi.
MRK.12.17	Cham a yaꞌiyik yuꞌun te tut la yale.
MRK.12.18	Ay saduseoetik te tal skꞌoponik te Jesuse. Te saduseoetike kꞌoem ta yoꞌtanik te ma xchaꞌkux tal te animaetike. Jich a yalbeyik:
MRK.12.19	—Maestro, te Moisese la stsꞌibabotik jilel: “Teme ay cham tuluk winik teme kuxul jilel yiname, teme maꞌyuk jilel yuntikil soke, a me yikꞌ yinamin te yijtsꞌine yuꞌun me jich ay stsꞌumbal ya xkꞌot a te anima-sbankile”, te xchie. 
MRK.12.20	Jaꞌ tsꞌin to, ay juktulik winketik te jun smeꞌ statike. Te bankilale nujpun sok tul ants y ora cham. Maꞌyuk jilel tuluk xnichꞌan. 
MRK.12.21	Jich te xchebal ijtsꞌinale la yikꞌ yinamin te biudae. Ja tsꞌin to, cham euk. Mismo maꞌyuk jilel tuluk xnichꞌan. Jachik euk te yoxebal ijtsꞌinale. 
MRK.12.22	Ta sjuktululik pajal maꞌyuk jilel xnichꞌanik. Ta patil cham euk te antse. 
MRK.12.23	Te tut ora ya sta yorail te ya xchaꞌkux tal spisil te animaetike sok te ya xchaꞌkuxik tal euke, ¿machꞌa me yinam ya xkꞌot te antse? Komo ta sjuktululik la yinaminik ta spisilik —xchiik.
MRK.12.24	Te Jesuse jich a yalbe yaꞌiyik:
MRK.12.24	—Te jaꞌexe ma kꞌoemuk ta awoꞌtanik te tut tsꞌibabil jilel ta Sjun te Diose, sok maꞌyuk ta awoꞌtanik te tutꞌil ay spoder te Diose. ¿Me ma wan jaꞌuk skuentail te jowiyemex ta kꞌope? 
MRK.12.25	Te tut ora ya xchaꞌkuxik tal spisil te animaetike, ma xnupunikix a, sok ma xbajtikix ta ichꞌel a, yuꞌun jich ya xkꞌotik tutꞌil te xchꞌul angeletik te ayik ta chꞌulchane. 
MRK.12.26	Te tutꞌil ya ajojkꞌoyik te machꞌatik ya xchaꞌkuxik tale, ¿yuꞌun wan ma ba awilojik te tut tsꞌibabil jilel yuꞌun Moises te ba la yalbe skꞌoplal te pejtꞌ chꞌixteꞌ te yipal ta tilele? Jich a yal teꞌa te Diose: “Joꞌon Dioson yuꞌun te Abrahame sok te Isaake sok te Jacobe”, te xchie. 
MRK.12.27	Te Diose maꞌ jaꞌuk Dios yuꞌun te machꞌatik chamenike, si jaꞌ Dios yuꞌun te machꞌatik kuxajtike. Jaꞌ yuꞌun te jaꞌexe bayal jowiyemex ta kꞌop —xchi te Jesuse.
MRK.12.28	Ay tul maestro yuꞌun te mantaliletike te tal ta stseꞌel te Jesuse. La yaꞌi sluwar te tut a yalbey sbaike sok la yil te lek a sujtesbe te skꞌopike. Jich a sjojkꞌobe euk:
MRK.12.28	—Ta spisil te mantaliletike, ¿ba me ay te tulan skꞌoplal ta pasele? —xchi.
MRK.12.29	La yal te Jesuse:
MRK.12.29	—Jaꞌ ay bayal skꞌoplal i to: “Aꞌiya awaꞌiyik sluwar, Israeletik: Jun nax Kajwaltik ay kuꞌuntik, jaꞌ te Kajwaltik Diose. 
MRK.12.30	Kꞌux me xawaꞌiy ta awoꞌtan te Kajwaltik Dios sok spꞌejel awoꞌtan, sok spisil akuxlejal, sok spisil apꞌijil, sok spisil afuerza. Jaꞌ te mantal te ben tulan skꞌoplal to. 
MRK.12.31	Sok ay yan te pajal soke: “Kꞌux me xawaꞌiy ta awoꞌtan te ajoy ta krixianoile, jich te tutꞌil kꞌux ya awaꞌiy aba te jaꞌate”, te xchie. Maꞌyuk yan mantal te kꞌaxem jich ay skꞌoplal —xchi te Jesuse.
MRK.12.32	La yal te maestroe:
MRK.12.32	—Ben lek te tut la awal, Maestro. Batsꞌi jich te tutꞌil ya awale te jun nax Dios aye, maꞌyuk yan. 
MRK.12.33	Sok te tutꞌil la awal te kꞌux me ya kaꞌiytik ta koꞌtantik sok spisil koꞌtantik, sok spisil jpꞌijiltik, sok spisil jkꞌuxlejaltik, sok spisil te jfuersatike. Y sok te tutꞌil kꞌux me ya kaꞌiytik ta koꞌtantik te joytik ta krixianoile, jich te tutꞌil kꞌux ya kaꞌi bajtik te joꞌotike. Jaꞌ tulan skꞌoplal ta pasel stukel. Jaꞌ pekꞌ me skꞌoplal kꞌoem spisil te tut ya kaꞌbeytik smajtꞌan te Diose sok spisil smajtꞌan te ya yichꞌ chikꞌel te ba xchikꞌojibal te smajtꞌane —xchi te winike.
MRK.12.34	La yil te Jesus te la snaꞌbe lek sluwaril ta sujtesele. Jich a yalbe:
MRK.12.34	—Chꞌin xanix skꞌan ya awajwalin te Diose —xchi.
MRK.12.34	Spisilik maꞌyuk machꞌa juꞌ xan yuꞌunik sjojkꞌoyel yan aꞌabiyej a.
MRK.12.35	Te kꞌalal yipal ta pꞌijuteswanej ta templo te Jesuse, jich a yal to:
MRK.12.35	—¿Tuꞌun te ya yalik te maestroetik yuꞌun te mantaliletik te jaꞌ stsꞌumbal David te Cristoe? 
MRK.12.36	Jaꞌ mismo David te la yal ta skuenta te Chꞌul Espiritue:
MRK.12.36	“Te Kajwaltik Dios la yalbey te Kajwale: ‘Naklan ta jbatsꞌi kꞌab, jaꞌ to teme ya kaꞌbeyat apechꞌ ta tekꞌel te akontrae’, xchi te Diose”, te xchie.
MRK.12.37	¿Tutꞌil ay a te jaꞌ stsꞌumbal David te Cristoe te mismo David la yal “Kajwal”? —xchi te Jesuse.
MRK.12.37	Lom bayal te genteetik ben jun yoꞌtanik la yaꞌiybeyik spisil te tut la yal te Jesuse.
MRK.12.38	Te kꞌalal yipal ta pꞌijuteswanej te Jesuse la yal:
MRK.12.38	—Ila me abaik sok te maestroetik yuꞌun te mantaliletike. Ya skꞌupin yoꞌtanik yuꞌun te ya slapik ta beel te snajtꞌil skꞌuꞌ-spakꞌike sok ya skꞌupin yoꞌtanik yuꞌun te ya xpatbot yoꞌtanik ta komonsitil te ba yolil jtejklum. 
MRK.12.39	Sok ya skꞌupin yoꞌtanik yuꞌun te ya snajkꞌan sbaik ta primera naktajibaletik ta chꞌulnaetik. Sok ya smakik ta ora te primero naktajibaletik te ba ya stsob sbaik ta weꞌel. 
MRK.12.40	Sok ya spojbeyik sna sok stutik te biudaetike. Sok jal ya skꞌoponik Dios ta komonsitil, yuꞌun jich me ya xkuyot ta lek a. Jaꞌik me te mas tulan kastigo ya xꞌaꞌbotik —xchi te Jesuse.
MRK.12.41	Jesus la snajkan sba ta templo te ba stsꞌeel xkaxail smajtꞌan te Diose. Yipal ta yilel tutꞌil ya yakꞌik ochel stakꞌinik teꞌa te genteetike. Ay bayal kꞌulejetik te bayal stakꞌinik la yakꞌik ochel teꞌa. 
MRK.12.42	Sok tal tul biuda te maꞌyuk tut ay yuꞌune, la yakꞌ ochel ta xkaxail cheb beinte sentabo te maꞌyuk tut ya xman bayal ae. 
MRK.12.43	Te Jesus la yikꞌ tal te jnopojeletik yuꞌune. Jich a yalbe:
MRK.12.43	—Jamal ya kalbeyex, te biuda to te maꞌyuk tut ay yuꞌune, kꞌaxem jich la yakꞌ kꞌoem stukel te tutꞌil la yakꞌik te yanetike. 
MRK.12.44	Puru sobrail stakꞌinik te la yakꞌik stukelike. Yan te biudae, manchuk te maꞌyuk tut ay yuꞌune, spisil la yakꞌ ochel stukel te tut ya smakꞌlin sba ae —xchi te Jesuse.
MRK.13.1	Te kꞌalal lokꞌ bael ta templo te Jesuse, ay jtul nopojel yuꞌun te jich la yal:
MRK.13.1	—Maestro, ilawil ben mukꞌ te tonetik sok ben tsaꞌam te naetik yuꞌun te temploe —xchi.
MRK.13.2	La yal te Jesuse:
MRK.13.2	—Kꞌeluya me bael ta lek te naetik to te ben tsaꞌam pasbile. Spisil me ya xjim. Ni pꞌejuk ton kajal ya xjil ta sba yan ton —xchi.
MRK.13.3	Yo moik bael ta Wits Olivailtik. Kꞌo snajkan sba te Jesuse ta yelaw te temploe. Te Pedro sok Jacobo sok Juan sok Andres tal skꞌoponik ta stukelik nax. 
MRK.13.4	Jich a yalik:
MRK.13.4	—¿Tut ora ya xkꞌot ta pasel te tut la awale? ¿Y tut señail ya xchiknaj te xnopet ya xkꞌot ta pasel spisil liꞌ to? —xchiik.
MRK.13.5	La yal te Jesuse:
MRK.13.5	—Ila me abaik, ma me machꞌa ya sloꞌlayex. 
MRK.13.6	Porke bayal me machꞌa xtal skuy sbaik ta joꞌon. Ya me yalik: “Joꞌon Cristoon”, xchiik me. Ya me xloꞌlayot bayal genteetik.
MRK.13.7	“Yan te jaꞌexe te kꞌalal ya awaꞌiyik te ay guerra ta jakal, ma me xiꞌanik yuꞌun. Puersa me jich ya xkꞌot ta pasel, y ma to me jaꞌuk a te slajibal kꞌaale. 
MRK.13.8	Porke jun nasion ya me skontrain yan nasion, sok te gobiernoetik ya me spasik guerra. Ya me xtal jikichab ta bayuk nax luwar, y ya me xtal bayal wiꞌnal. Jaꞌ me slijkibal to nax te wokol ya xtale.
MRK.13.9	“Ila me abaik te jaꞌexe. Ya me yakꞌelex ta skꞌab te juꞌeletike, y ya me awichꞌik majel ta chꞌulnaetik. Ya me stejkꞌanelex ta sit juꞌeletik sok ta sit gobierno ta skaj te achꞌuunejikone. Jich me kaj-testigoex ya xkꞌoex kuꞌun ta yolilik. 
MRK.13.10	Ma to me xtal te slajibal kꞌaale, puersa nail me ya yichꞌ alel te skꞌoplal kolele ta skuenta spisil ta tsojb genteetik ta spꞌejel balmilal. 
MRK.13.11	Te kꞌalal ya stekꞌanelex ta skuenta te juꞌeletike, ma me yajtaluk awoꞌtanik te tut ya awalik. Jaꞌ me ya awalik te tut ya yalbeyex ta awoꞌtanik te Diose te tut ora ya yikꞌelexe. Porke ma jaꞌukex te ya xkꞌopojexe; jaꞌ me ya xkꞌopoj te Chꞌul Espiritue. 
MRK.13.12	Ay me machꞌa ya xꞌakꞌot ta milel yuꞌun te machꞌa jun smeꞌ-stat soke; sok te tatile ay me ya yakꞌ ta milel te xnichꞌane. Sok ay untiketik ya me skontrain te smeꞌ-stat sok ay me ya yakꞌik ta milel ekꞌa. 
MRK.13.13	Ya me spꞌajelex spꞌejel te genteetik yuꞌun te achꞌuunejikone. Te machꞌa ya xkujchꞌ yuꞌun kꞌal ta slajibal kꞌaale, ya me xkol.
MRK.13.14	“Te alwanej yuꞌun Dios te Daniel sbiile la yalbey jilel sluwaril te tut a te ma tsaꞌamuk te ya xꞌixlanwane. (Te machꞌa ya yil te tut tsꞌibabil liꞌe, a me snaꞌbe sluwaril). Te tut ora ya awilik te ochemix te ba ma jaꞌuk sluwaril, a me anikuk bael ta wits te machꞌatik ayik ta Judea. 
MRK.13.15	Te machꞌa ay moem ta sba snae, teme koj tale, ma me xꞌoch ta yut sna ta yichꞌel te tutik ay yuꞌune. 
MRK.13.16	Te machꞌa ay ta skꞌale, ma me wakꞌ sujtuk ta sna ta yichꞌel skꞌuꞌ-spakꞌ. 
MRK.13.17	Ay me swokolik te antsetik te ay tut staojike sok teme ay xchꞌin yalik te ya to xchuꞌune. 
MRK.13.18	Kꞌanbeyaik Dios te manchuk ayuk sik a te tut ora te ya xꞌanex baele. 
MRK.13.19	Porke ma me ayuk wokol jich kꞌoem ta pasel te kꞌalal pas tal te balmilal yuꞌun Dios. Sok maꞌyukix jich ta mas patil a. 
MRK.13.20	Te manchuk skomobey skꞌaalel te Kajwaltike, ni tuluk machꞌa ya xkuxuyin a. Pero chapalix yuꞌun te ya skombey skꞌaalel ta skuenta yuꞌun te machꞌatik tꞌujtalanbil yuꞌune.
MRK.13.21	“Teme ay machꞌa jich ya yalbeyexe: “Ilawil, liꞌ ayix te Cristoe”, teme xchie, o teme yan ya yal: “Lum ayix to”, teme xchiꞌe, ma me chꞌuunik. 
MRK.13.22	Porke ay me ya xchiknaj lotil-cristoetik y lotil-alwanejetik. Ya me yakꞌ ta ilel señailetik sok milagroetik. Ya me sloꞌlayik ekꞌa te machꞌatik tꞌujtalanbilik yuꞌun te Diose te yauk xjuꞌ yuꞌunike. 
MRK.13.23	Ila me abaik. Spꞌejel nail la me kalbeyex.
MRK.13.24	“Te tut ora kꞌalal kꞌaxix a te wokolajele, te kꞌajkꞌale ya me xꞌikꞌub, te ue makꞌ me yakꞌix sakilel a, 
MRK.13.25	sok te ekꞌetike ya me xchꞌay ta koel ta chꞌulchan. Sok ya xnikot te tutik ay spuersa ta yolil te chꞌulchane. 
MRK.13.26	Jich me ya xchiknaj tal ta tokal ta yolil chꞌulchan te Nichꞌanile, te ya xtal sok bayal spoder sok te xojobil te slekilale. 
MRK.13.27	Ya me stikon bael te chꞌul angeletik yuꞌune, ya xba stsobik tal ta xchan-mejchꞌelul balmilal sok ta sjoylejal chꞌulchan balmilal te machꞌatik tꞌujbilik yuꞌune.
MRK.13.28	“Te tut a te la kalbeyexe, nopaik ta skuenta te tutꞌil ay te ikuxe. Teme yipalix ta achꞌubel te skꞌabkꞌabe, sok teme yipal ta yaxubel te yaꞌnimale, jich me ya anaꞌik sluwaril te xnopet te jaꞌleltike. 
MRK.13.29	Jaꞌ nax jich te kꞌalal ya awilik te yipal ta kꞌoel ta pasel spisil te tutik la kalbeyexe, jich me ya anaꞌik te xtijilajonix tale, ayonix me ta tiꞌ puerta kꞌoem a. 
MRK.13.30	Jamal me ya kalbeyex, ma to me xchamik a te genteetik te kuxajtik ta balmilal te ya xkꞌot ta pasel spisil te tut a te la kalbeyexe. 
MRK.13.31	Ya me xlaj te chꞌulchan sok balmilal. Yan te jkꞌope, maꞌyuk bay ya xlaj skꞌoplal stukel.
MRK.13.32	“Pero ni jtuluk machꞌa ya sna te tut ora sok tut kꞌaalil ya xkꞌot ta pasel. Ni ma snaꞌ euk te chꞌul angeletike, sok ma snaꞌ te Nichꞌanile. Jaꞌ nax ya snaꞌ stukel te jTatik Diose.
MRK.13.33	“Jaꞌ yuꞌun ma me wayanik. Wikꞌiluk me asitik, y kꞌoponaik me Dios, porke ma xꞌanaꞌik te tut ora ya xkꞌot te yoraile. 
MRK.13.34	Jich me kꞌoem te tutꞌil jtul winik te jakal a bajt ta yan luware. La spas jilel ta mantal te yaj-aꞌteltake yuꞌun ya skanantay te nae. Jujutul la yaꞌbe jilel yaꞌtel, sok la yalbe jilel te jkanan-nae te ma me xwaye. 
MRK.13.35	Jich te jaꞌexe wikꞌiluk me asitik porke ma xꞌanaꞌik tut ora ya xjul te yajwal nae, me ta yochel akꞌubal, o ta ol akꞌubal, o ta sba yokꞌelal mut, o ta nopol sakubel kꞌinal. 
MRK.13.36	Ma me chꞌayemuk awoꞌtanik a te tut ora ya xtale, teme ay tutꞌil tal ta orae. 
MRK.13.37	Ya kalbeyex te jaꞌexe sok te yanetike: Wikꞌiluk me asitik ta sil tiempo —xchi te Jesuse.
MRK.14.1	Cheb xanix kꞌaal ya skꞌan xlijk a te kꞌin Pascua sok te ya sweꞌik te waj te maꞌyuk levadura yichꞌoje. Te statal-saserdoteetike sok te maestroetik yuꞌun te mantaliletike yipalik ta snopel tutꞌil ya stsakik te Jesuse yuꞌun ya smilik ta ora nax. 
MRK.14.2	Sok ay la yalik:
MRK.14.2	—Ma me ta yorailuk kꞌin ya jtsaktik, yuꞌun jich makꞌ xlijkik ta kꞌop te genteetike —xchiik.
MRK.14.3	Ay ta Betania te Jesuse ta sna Simon te sbiilinej te yichꞌoj kꞌaꞌel-chamel. Nakal ta mexa a, kꞌot tul ants yichꞌoj tal limeta te pasbil ta alabastro te nojel ta perfume te nardo sbiile, te ben toyol stojol. La skꞌajbe stiꞌil te limetae sok la smalbe ta sjol Jesus te perfume. 
MRK.14.4	Ay chaꞌoxtul te machꞌatik te ayik ae ilinik yuꞌun. La yalbe sbaik:
MRK.14.4	—¿Tuꞌun te jich nax a chꞌay te perfumee? 
MRK.14.5	Jaꞌ lek te lajuk yichꞌ chonel bael ta tresientos denarios, yuꞌun jich ya yichꞌ koltayel meꞌbaetik a te jichuke —xchiik. Ben bayal la yaꞌbiyanik te antse.
MRK.14.6	Pero la yal te Jesuse:
MRK.14.6	—Ijkitayaikix. ¿Tuꞌun ya awutike? Batsꞌi ben lek te tut la spasbone. 
MRK.14.7	Te meꞌbaetike sil tiempo ay ta awolilik. Ya xjuꞌ ta kꞌuxutayel awuꞌunik ta sil tiempo. Yan te joꞌone ma siluk tiempo te ya joyinexe. 
MRK.14.8	Jal ants to la spas tutꞌil a juꞌ yuꞌune. La yaꞌbe perfume te jtiꞌbalule skuenta xmujkone. 
MRK.14.9	Jamal ya kalbeyex, ta bayuk ta spꞌejel balmilal te ba ya yichꞌ alel te lek yachꞌil kꞌope, teꞌ me ya yichꞌ alel ekꞌa te tut la spasbon jal ants to skuenta yuꞌun jich me ya xnaꞌot yuꞌun spisil genteetike —xchi te Jesuse.
MRK.14.10	Te Judas Iscariote, te jtul ta slajchaytululik te jnopojeletik yuꞌun te Jesuse, ba skꞌopon te statal-saserdoteetike. Teꞌ la xchapik te ya yaꞌbe ta skꞌabik te Jesuse. 
MRK.14.11	Kꞌalal la yaꞌiyik, ben jun yoꞌtanik yuꞌun, sok la yalbeyik te ya yaꞌbeyik takꞌin te Judase. Jich lijk sle te Judase tut ya yut ya yakꞌ ta entregal te Jesuse.
MRK.14.12	Jaꞌ te primero kꞌaal yuꞌun te kꞌine te ya sweꞌik te waj te maꞌyuk lebadura yichꞌoje, sok te tut ora ya yichꞌ milel te alal-karnera te skuenta kꞌin Pascua, te jnopojeletike la sjojkꞌobeyik te Jesuse:
MRK.14.12	—¿Ba ya skꞌan awoꞌtan te ya xba jchaptik te weꞌelil skuenta kꞌin Pascua te ya aweꞌe? —xchiik.
MRK.14.13	Yo la stikon bael cheb te jnopojeletike. Jich a yalbe:
MRK.14.13	—Baanik, ochanik bael ta mukꞌul jtejklum. Teꞌ ya xkꞌo ataik jtul winik te skuchoj bael skꞌib. Tsꞌakliyaik bael tsꞌiin. 
MRK.14.14	Te na te ba ya xꞌoch baele, kꞌoponbeyaik te yajwal te nae. Jich me xꞌawalbe: “Te Maestro ya sjojkꞌoy: ‘¿Ba ay te kuarto te ya xweꞌon sok te kaj-nopojeletik yuꞌun te skꞌinul Pascuae?’ xchi me”, uta me. 
MRK.14.15	stukel ya me yaꞌbeyat awilik jun mukꞌul kuarto ta xchaꞌkajal na te ben chapalixe. Teꞌ me xꞌachapik a te jweꞌeltike —xchi te Jesuse.
MRK.14.16	Jich bajtik te cheb jnopojeletik yuꞌune sok ochik bael te ba jtejklume. Jich a kꞌo staik te tutꞌil albil yuꞌun te Jesuse. Te kꞌo xchapik a te weꞌelil yuꞌun te kꞌin Pascuae.
MRK.14.17	Te kꞌalal ochix a te ajkꞌubale, jul tal te Jesuse sok te jnopojeletik yuꞌune. 
MRK.14.18	Te tutꞌil yipalik ta weꞌel ta mexa, jich a yal te Jesuse:
MRK.14.18	—Jamal ya kalbeyex, te ay jtul te jaꞌexe te yipal ta weꞌel sok te joꞌone, ya yakꞌon ta kꞌabal —xchi.
MRK.14.19	Ta spisilik ochik ta ajtal-oꞌtan. Lijk sjokꞌoyik ta jujutul:
MRK.14.19	—¿Me joꞌon wan? —xchiik.
MRK.14.20	La yal te Jesuse:
MRK.14.20	—Ay jtul te ta alajchaytululik te pajal ya jmul sok jwaj liꞌ ba plato to. 
MRK.14.21	Te Nichꞌanile puersa me jich ya xkꞌot ta skuenta te tutꞌil tsꞌibabil jilel ta Sjun te Diose, pero te winik te ya yakꞌ ta kꞌabale oꞌol me sba. Jaꞌ lek te manchuk ayinuk ta balmilal —xchi te Jesuse.
MRK.14.22	Te tut ora yipalikix ta weꞌel ae, te Jesuse la stsak te waje. La yalbe kolayal jTatik Dios yuꞌun. La xetꞌ sok la yaꞌbe te jnopojeletik yuꞌune. Jich a yal:
MRK.14.22	—Ichꞌaik, jaꞌ me te jtiꞌbalule —xchi.
MRK.14.23	Sok la stsak te basoe. La yalbe xan kolayal jTatik Dios yuꞌun te yaꞌlel tsꞌusube y la skꞌaseslanbey te jnopojel etik yuꞌune, sok la yuchꞌik ta spisilik. 
MRK.14.24	Y la yaltalanbey:
MRK.14.24	—Jaꞌ te jchꞌichꞌel te ya sta yip a jun yachꞌil trato. Ya yichꞌ malel skuenta skolel bayal ta tul genteetik. 
MRK.14.25	Jamal ya kalbeyex, te makꞌ ya jkuchꞌix te yaꞌlel tsꞌusube ja to tut ora ya jkuchꞌ ta yachꞌil te ba ay ta mantal te mukꞌ ajwalil te Diose —xchi te Jesuse.
MRK.14.26	Te kꞌalal laj yoꞌtanik ta skꞌayojinel te salmoetik, bajtik ta ba ay Wits Olivos. 
MRK.14.27	Jesus la yaltalanbey:
MRK.14.27	—Apisilik te jaꞌexe ya xchꞌay te xchꞌuunel awoꞌtanik ta jtojole. Jich tsꞌibabil jilel ta Sjun te Diose: “Ya jmil te kanankarnerae, jich me ya xpujkik bael ta anel spisil te karneraetike” te xchie. 
MRK.14.28	Pero patil te kꞌalal chaꞌkuxonix tal ae, ya me xnailajon bael awuꞌunik ta Galilea —xchi te Jesuse.
MRK.14.29	Pedro la yal:
MRK.14.29	—Manchuk me spisilik ya sjilesat, yan te joꞌone makꞌ jilesat —xchi.
MRK.14.30	Jesus la yalbe:
MRK.14.30	—Jamal ya kalbeyat, jaꞌ mismo ajkꞌubal to ya amukon ta awoꞌtan oxeb buelta te ma to xꞌokꞌ cheb buelta te kꞌoꞌe —xchi.
MRK.14.31	Pero la yal xan te Pedroe:
MRK.14.31	—Kajwal, makꞌ jmukat ta koꞌtan jtukel. Ya xjuꞌ ya joinat ta lajel —xchi.
MRK.14.31	Jich a yalik ta spisilik euk te yanetike.
MRK.14.32	Teꞌ nax a bajtik ta jun luwar Getsemani sbiil. Te Jesuse la yalbe jilel te jnopojeletik yuꞌune:
MRK.14.32	—Naklanik liꞌ to, jaꞌ to teme laj koꞌtan ta skꞌoponel te Diose —xchi.
MRK.14.33	La yikꞌ xan bael te Pedroe, te Jacoboe, sok te Juane. Te Jesuse lijk ta ajtal-oꞌtan sok ben triste. 
MRK.14.34	Jich a yal:
MRK.14.34	—Bayal ayon ta ajtal-oꞌtan. Ya xlajonix yuꞌun ya kaꞌi. Jilanik liꞌ nax to te jaꞌexe, sok wikꞌa me asitik —xchi.
MRK.14.35	Been xan bael chꞌinuk te Jesuse. La skejan sba ta lum ta skꞌoponel Dios. La skꞌanbe Dios te yakuk xjuꞌ te mak xkꞌax swokole. 
MRK.14.36	Jich a yal ta skꞌoponel Dios:
MRK.14.36	—Jtat, te spisil ya xjuꞌ awuꞌune, te yakuk akꞌejbon bael te wokol to. Pero ma me jaꞌuk ya xkꞌot ta pasel te tut skꞌan koꞌtane, jaꞌ akꞌa pasuk te tut skꞌan awoꞌtan atukele —xchi.
MRK.14.37	Jich sujt tal te ba ay te jnopojeletik yuꞌune. Wayajtik a kꞌo statalan. La yalbe te Pedroe:
MRK.14.37	—Simon, ¿me wayalat? ¿Me ma juꞌ awuꞌun te laꞌuk awikꞌ asit junuk orae? 
MRK.14.38	Wikꞌa me asitik, kꞌoponaik Dios, yuꞌun jich me makꞌ stsalex a te loꞌlayele. Te jaꞌexe ben bayal sbujtsꞌ te awoꞌtanike. Jaꞌ nax te atiꞌbalulike te maꞌyuk spuersae —xchi.
MRK.14.39	Bajt xan ta skꞌoponel Dios y jich mismo kꞌo yal xan ta skꞌoponel Dios te tutꞌil la yalixe. 
MRK.14.40	Sujt xan te ba ay te jnopojeletike, y jaꞌ nax jich wayajtik kꞌo sta, yuꞌun te sitike mutsꞌtalanbot yuꞌun te wayele. Jich ma snaꞌik sujtesel a te skꞌope.
MRK.14.41	Te Jesuse kꞌot xan ta yoxebal buelta. Jich la yaltalanbe:
MRK.14.41	—¿Me wayalex to sok ya to wan akux awoꞌtanik? Teyix a te wayele, kꞌotix yorail te ya xꞌakꞌot ta kꞌabal yuꞌun te jmulawiletike te Nichꞌanile. 
MRK.14.42	Jajchanik, konikik. Tijilajix tal te machꞌa ya yakꞌon ta kꞌabale —xchi te Jesuse.
MRK.14.43	Yipal to ta kꞌop a te Jesuse, tijilaj tal te Judase, te jaꞌ jtul te slajchaytulul te jnopojeletike. Sjoyinej tal bayal genteetik chapalik tal sok spuñalik y sok steꞌik. Jaꞌ tikonbilik tal yuꞌun te statal-saserdoteetik, sok te maestroetik yuꞌun te mantaliletik, sok euk te moletike. 
MRK.14.44	Te Judase, te akꞌawanej ta kꞌabale, la yalix tal ta be te tutꞌil seña ya yakꞌbe yilik a te Jesuse:
MRK.14.44	—Jaꞌ te machꞌa ya xkꞌo kujtsꞌiye, jaꞌ me abi. Tsakaik me ta ora, lek me xꞌachukik bael —xchi.
MRK.14.45	Te kꞌalal kꞌot te Judase, la sta sba sok te Jesuse, sok la yalbe:
MRK.14.45	—Talon, Maestro —xchi.
MRK.14.45	Sok la yujtsꞌi. 
MRK.14.46	Ora la stsakik te Jesuse, la xchukik bael.
MRK.14.47	Ay jtul te machꞌa tey ay ae te la slokꞌes te spuñale sok la sbojbey lokꞌel jun xchikin te yaj-aꞌtel te statal-saserdotee. 
MRK.14.48	Te Jesuse la sjokꞌobe te genteetike:
MRK.14.48	—¿Me yuꞌun elekꞌon te tal atsakonik sok apuñalik sok ateꞌik? 
MRK.14.49	Jujun kꞌaal la jnojpesex ta templo y ma la atsakonik teꞌa. Jaꞌ jich ya xkꞌot ta pasel te tutꞌil tsꞌibabil jilel ta Sjun te Diose —xchi te Jesuse.
MRK.14.50	Te jnopojeletike stukel nax a sjiles te Jesuse. Spisil a lokꞌik bael ta anel.
MRK.14.51	Sok ay jtul soltero kerem la stsꞌakli bael te Jesuse. Sbetsꞌoj sba ta jlik chꞌin pakꞌ. La stsakꞌik euk, 
MRK.14.52	pero kol bael ta skꞌabik. Jaꞌ nax yichꞌojik jilel te pakꞌe. Tꞌaxal a lokꞌ bael ta anel te kereme.
MRK.14.53	Te tsakawetike la yikꞌik bael te Jesuse ta stojol te statal-saserdotee. La stsob sbaik tal spisil te statal-saserdoteetik, sok te moletik y sok te maestroetik yuꞌun te mantaliletike. 
MRK.14.54	Te Pedro jakal stsꞌaktsun bael asta kꞌot kꞌalal ta yamakꞌul sna te statal-saserdotee. La sjoyin ta naklej ta kꞌatimal te kananetik yuꞌun te temploe.
MRK.14.55	Te statal-saserdoteetik sok spisil te juriyoetik te yichꞌojik yaꞌtelike la slebeyik smul te Jesuse te tutꞌil ya smilik, pe ma stabeyik te smule. 
MRK.14.56	Aunke me ben bayalik la yalik ta lotil kꞌop te ay smule, pero ma pajaluk kꞌot te skꞌopike. 
MRK.14.57	Ay jtul cheb tal stejkꞌan sba ta yalel lotil testigo:
MRK.14.58	—Te joꞌotike la kaꞌiytik sluwaril te jich a yal: “Joꞌon ya jim te templo te pasbil yuꞌun te genteetike. Ta oxeb nax kꞌaal ya jpas yan templo te ma pasbiluk yuꞌun te genteetike”, xchi ta yalel la kaꞌiytik —xchiik.
MRK.14.59	Pero ni ma jaꞌuk pajal a te tut la yalike. 
MRK.14.60	Jich tsꞌiin te statal-saserdote la stejkꞌan sba ta yolil te genteetike, sok la sjojkꞌobe te Jesuse:
MRK.14.60	—¿Tuꞌun ma xꞌajakꞌ te kꞌope? Albotik kaꞌiytik te tutꞌil te ya yalbelat te akꞌoplale —xchi.
MRK.14.61	Te Jesuse ni pꞌaluk a kꞌopoj, ni maꞌyuk tuti yal. Jich te statal-saserdote la sjokꞌobe xan:
MRK.14.61	—¿Jaꞌat wan Cristoat te Xnichꞌan Diose te kꞌaxem stsaꞌamule? —xchi.
MRK.14.62	La yal te Jesuse:
MRK.14.62	—Joꞌon abi. Y te jaꞌexe ya me awilik te Nichꞌanil te nakal ta sbatsꞌil skꞌab te Dios te ay bayal spodere, y te ya xtal ta stokalul te chꞌulchan —xchi.
MRK.14.63	Jich tsꞌiin te statal-saserdote la xchꞌiꞌ te xkamixe yuꞌun te tut la yal te Jesuse, sok la yal:
MRK.14.63	—¿Tut xan yes yan testigoetik a? 
MRK.14.64	Jaꞌex la awaꞌiyikix te tutꞌil la yale te la stoy sba ta stojol Dios. ¿Tut ya awalik yuꞌun? —xchi.
MRK.14.64	La snopik ta spisilik:
MRK.14.64	—Ya skꞌan ya xlaj yuꞌun te smule —xchiik.
MRK.14.65	Ay lijkik ta stubutayel, sok la smakbeyik sit ta pakꞌ, sok lijkik ta smajel. Jich a yalbeyik:
MRK.14.65	—Ala kaꞌiytik te machꞌa la smajate —xchiik. Sok euk te jkanan-temploe la smajbeyik sit.
MRK.14.66	Te Pedroe ay ta alan te ba ay yamakꞌul te nae. Tal jtul skriada te statal-saserdotee, 
MRK.14.67	la yil te Pedroe te yipalik ta kꞌatimal teꞌa. La skꞌelubey sit sok la yalbe:
MRK.14.67	—Te jaꞌate jaꞌ ajoy aba sok te Jesus Nazarete —xchi.
MRK.14.68	Te Pedro maꞌ yal sba. Jich a yal:
MRK.14.68	—Juꞌu, ma jnaꞌbe sba ni ya jnaꞌ te tut ya awalbone —xchi.
MRK.14.68	Jich a lokꞌ bael te Pedroe. Ba stejkꞌan sba te ba ay te amakꞌe. Te nax abi okꞌ te tat kꞌoꞌe. 
MRK.14.69	Te Pedro ilot xan yuꞌun te kriada. Lijk yalbe xan te yanetike:
MRK.14.69	—Te winik to jaꞌ te yaj-nopojele —xchi.
MRK.14.70	Te Pedro la smuk xan ta yoꞌtan. Chꞌin tsꞌin a, te machꞌatik teꞌ ayik a lijk yalbeyik te Pedroe:
MRK.14.70	—Batsꞌi jich te jaꞌat ajoy aba soke, batsꞌi Galilea-winikat —xchiik.
MRK.14.71	Jich te Pedro kꞌajkꞌub ta kꞌop asta la yakꞌ ta testigo te Diose:
MRK.14.71	—Ma jnaꞌbe sba te winik meto te ya ajojkꞌobikone —la yut.
MRK.14.72	Lajel to yoꞌtan ta kꞌop a te okꞌ ta xchaꞌmelal te kꞌoꞌe. La snaꞌ te Pedroe te tut albil yuꞌun te Jesuse: “Ya amukon ta awoꞌtan oxeb buelta te ma to xꞌokꞌ cheb buelta te kꞌoꞌe”, te xchie. Te kꞌalal la snaꞌ ta yoꞌtan, lijk ta okꞌel te Pedroe.
MRK.15.1	Sakubix tal kꞌinal a tal stsob sbaik ta xchapel skꞌopik te statal-saserdoteetike sok te moletike sok te maestroetik yuꞌun te mantaliletike sok taspisil te machꞌatik yichꞌojik yaꞌtelike. Jich la xchukik bael te Jesuse. Ba yaꞌbeyik ta skꞌab te Pilatoe. 
MRK.15.2	Te Pilatoe la sjojkꞌobe te Jesuse:
MRK.15.2	—¿Me jaꞌat te Mukꞌul Reyat yuꞌun te Juriyoetike? —xchi.
MRK.15.2	La yal te Jesuse:
MRK.15.2	—Jaꞌat te jich ya awale —xchi.
MRK.15.3	Te statal-saserdoteetike bayal te tut la yalik te tut smulinej ta skꞌopike. 
MRK.15.4	Jaꞌ yuꞌun te Pilato la yal xan tsꞌin:
MRK.15.4	—¿Tut la apas te ma xꞌajakꞌe? ¿Meꞌn ma xꞌawaꞌiy te jayeb tut yipalik ta yalel ta akuentae? —xchi.
MRK.15.5	Te Jesuse ni pꞌaluk a sjakꞌ. Jich bayal aꞌabiyan yoꞌtan yuꞌun te Pilatoe.
MRK.15.6	Te Pilatoe kꞌayem ta skoltayel jtul chukel ta jujun kꞌin Pascua. Chikan te genteetik te machꞌa ya yichꞌ koltayel yuꞌune. 
MRK.15.7	Ay ta prexo jtul winik Barrabas sbiil, te jun nax ay ta prexo sok yan xan te milawanemikixe y skontrainejik te ajwalile. 
MRK.15.8	Jich tal te genteetike, lijk skꞌanbeyik te Pilatoe te tut la kꞌayem ta spasel jujun jaꞌbil ta yorail te kꞌin Pascuae. 
MRK.15.9	Jaꞌ tsꞌin te Pilatoe la sjojkꞌobe:
MRK.15.9	—¿Me ya wan akꞌanik te jaꞌ ya jkoles bael te mam rey yuꞌun te juriyoetike? —xchi. 
MRK.15.10	Yuꞌun la snaꞌbe sluwar te Pilato te ben slaꞌ yoꞌtanik te Jesuse, te jaꞌ sluwaril te akꞌot ta kꞌabal yuꞌun te statal-saserdoteetike.
MRK.15.11	Pero te saserdoteetik la yalbe konsejo te genteetik te jaꞌuk ya skꞌanik te ya slokꞌes bael ta prexo te Barrabase. 
MRK.15.12	Y tsꞌin te Pilato la sjojkꞌobe xan te genteetike:
MRK.15.12	—Jal tsꞌin te machꞌa mam rey yuꞌun te juriyoetik ya awalike, ¿tut ya jpasbe? —xchi.
MRK.15.13	Xꞌawlajanik ta yalel:
MRK.15.13	—¡Mila ta krus! —xchiik.
MRK.15.14	La yal te Pilatoe:
MRK.15.14	—¿Tut yuꞌun? ¿Meꞌn ay tut ma tsaꞌamuk spasoj? —xchi.
MRK.15.14	Mas tulan a awunik xan:
MRK.15.14	—¡Mila ta krus! —xchiik.
MRK.15.15	Jaꞌ yuꞌun te Pilatoe la skoles bael te Barrabase, yuꞌun ya xpajt yoꞌtan te lekuk yoꞌtanik te genteetik yuꞌune. Sok la yal mantal te ya xlijk ta majel ta nujkul te Jesuse sok te ya xba milek ta krus.
MRK.15.16	Jich tsꞌin te soltaroetike la yikꞌik ochel te Jesus ta yutil yamakꞌul te palasioe, sok la stsobik tal ta stijkꞌil te soltaroetike. 
MRK.15.17	La slapbeyik tsajal kꞌuꞌul sok ta yaꞌbey skoronain xotbil chꞌix ta sjol. 
MRK.15.18	Y lijk yawutayik:
MRK.15.18	—Mero mam reyat yuꞌun te judioetike —xchiik ta yikꞌtinel.
MRK.15.19	La smajbeyik yaxal teꞌ ta sjol, sok la stubutayik. Sok la skejan sbaik ta stsꞌeel yuꞌun ya yakꞌik ta kuenta ta skꞌopik. 
MRK.15.20	Kꞌalal laj yoꞌtanik ta yikꞌtinel te Jesuse, la slokꞌesbeyik te tsajal kꞌuꞌile, sok la xchaꞌlapbeyik xan te xkamixe. La yikꞌik lokꞌel tsꞌin sok ba smilik ta krus.
MRK.15.21	La stsakik ta xkuchel bael skrus Jesus tul winik te yipal ta kꞌaxel bael te xkꞌotuk ta kꞌalkꞌaltike. Te winike Simon sbiil, jaꞌ te stat te Alejandro sok Rufoe te Cirene sbiil te slumale. 
MRK.15.22	La yikꞌik bael tsꞌin te Jesuse te ba jun luwar Gólgota sbiil te Yawil Bakeljolol xchi kꞌoeme. 
MRK.15.23	La yaꞌbe yuchꞌ bino te kapal sok mirra, jaꞌ tsꞌin to ma la skꞌan yuchꞌ. 
MRK.15.24	Yo la sjojkꞌanik ta krus. Te soltaroetik lijk yakꞌik ta suerte tajmal yuꞌun ya yilik machꞌa ya xkꞌot ta skuenta jujutul yuꞌun te skꞌuꞌ spakꞌe.
MRK.15.25	Baluneb ora a ta spatajelul te la yichꞌ jokꞌanel ta krus te Jesuse. 
MRK.15.26	Sok la yakꞌik letrero chꞌujteb ta sjol kruse te tsꞌibabil a te tut sluwaril te akꞌot ta lajele. “Jaꞌ te mam Rey yuꞌun Juriyoetik”, xchi te tsꞌibabile. 
MRK.15.27	Sok ay cheb elekꞌetik te la yichꞌik jokꞌanel ta krus soke, jtul ta sbatsꞌil sok jtul ta xkꞌexom. 
MRK.15.28	Jich a kꞌot ta pasel te tut tsꞌibabil ta Sjun Diose te “Ya me sjoyin ta ajtayel te chꞌay-mantaliletike”, te xchie.
MRK.15.29	Te machꞌatik yipalik ta kꞌaxel baele la sutilan sjolik ta yikꞌtinel:
MRK.15.29	—Ilawil, jaꞌat te la awal te ya ajim te templo sok ta yoxebal kꞌaal ya achaꞌ-apas xan ta akꞌope, 
MRK.15.30	koltaya aba y koan tal te ba kruse —xchiik.
MRK.15.31	Jaꞌ nax jich la yikꞌtinik Jesus euk te statal-saserdoteetike sok te maestroetik yuꞌun te mantaliletike. Jich la yalbe sbaik:
MRK.15.31	—La skolta te yanetike, jaꞌ tsꞌin to ma xjuꞌ ya skolta sba stukel. 
MRK.15.32	Teme batsꞌil jaꞌ Cristo te mam rey kuꞌuntik joꞌotik te israelotike, koꞌuk tal ta krus ta ora kiltik. Jich me ya jchꞌuuntik tsꞌiin —xchiik.
MRK.15.32	Sok te Jesuse ikꞌtinot yuꞌun te machꞌatik pajal jokꞌajtik ta krus soke.
MRK.15.33	Olkꞌaal a ijkꞌub kꞌinal ta spꞌejel balmilal, jaꞌ to ta las tres malkꞌaal.
MRK.15.34	Ta las tres malkꞌaal tulan kꞌopoj te Jesuse:
MRK.15.34	—“Eloi, Eloi, ¿lama sabaktani? —xchi. Ya yal te kꞌop abi: “Dios kuꞌun, Dios kuꞌun, ¿tuꞌun te la ajilesone?”
MRK.15.35	Ay la yaꞌiybeyik sluwar te machꞌatik te ayik ae, y la yalik:
MRK.15.35	—Aꞌiyaik, jaꞌ ya yikꞌ tal te Elias te jꞌalwanej yuꞌun te Diose —xchiik.
MRK.15.36	Ay jtul te animal a ba smul ta chaꞌal bino te esponjae. La xchuk ta jalal sok la slujtan moel yuꞌun ya yuchꞌ te Jesuse. Jich la yalbe te yanetike:
MRK.15.36	—Ya jmalitik me jaꞌ ya xtal skoes ta krus yuꞌun te Eliase —xchi.
MRK.15.37	Te Jesus tulan a awun, y cham. 
MRK.15.38	Jich ora chꞌiꞌ koel te pakꞌ makbil a te templo kꞌal ta sba y kꞌal ta yetꞌal.
MRK.15.39	Te statal-soltaro te tekꞌel a ba jokꞌol te Jesuse, te kꞌalal la yil te tutꞌil chamixe, jich a yal:
MRK.15.39	—Batsꞌi jich a nix a te jaꞌ Xnichꞌan Dios te winik to —xchi.
MRK.15.40	Ay antsetik te jakal nax ya yilike. Teꞌa ekꞌa te xMaria Magdalenae sok xMaria te smeꞌ te ijtsꞌinal Jacobe sok te Josee, sok xan te Salomee. 
MRK.15.41	Jaꞌ antsetik to jaꞌ te la sjoyinik ta beel te Jesuse te kꞌalal ay to ta Galilea, sok la yakꞌ sbaik ta abatinel yuꞌun. Sok ay xan bayal antsetik te sjoinejik moel ta Jerusalen.
MRK.15.42	Jaꞌ skꞌaalel te ya xchap sbaik te Judioetik te tutꞌil pajel xanix te skꞌaalel kuxo-oꞌtan yuꞌunike, sok malix kꞌaal a. 
MRK.15.43	Ay tul winik Jose sbiil te lijkem tal ta chꞌin jtejklum Arimatea te yichꞌoj yaꞌtel yuꞌun te lume, sok aꞌbil ta kuenta yuꞌune. Te Jose yipal ta smaliyel te ya xlijkix ta mantal te mukꞌ ajwalil te Diose. Jaꞌ ba skꞌopon te Pilatoe. Ma xiꞌ yuꞌun te ya skꞌanbe te stiꞌbalul te Jesuse. 
MRK.15.44	Te Pilatoe kꞌal ta yoꞌtan yuꞌun te chamenixe. Jich la yikꞌ tal te statal-soltaroe yuꞌun ya sjojkꞌobe me batsꞌi jich te chamenixe. 
MRK.15.45	Jaꞌ to te albot yuꞌun te soltaro te batsꞌi jiche, jich te Pilato la yalbe tsꞌin te Josee te ya yichꞌbe bael te stiꞌbalule. 
MRK.15.46	La sman sabana pakꞌ tsꞌin te Josee, la skoesbe te stiꞌbalule sok la spotsbe ta pakꞌ. Jich ba smukbe jilel ta jun mam ton jutbil ochel, sok la smakbe jilel stiꞌil ta mukꞌul ton. 
MRK.15.47	Te xMaria Magdalena sok te xMaria te smeꞌ te Josee la yilik te ba mukul jilele.
MRK.16.1	Kꞌalal kꞌaxemix a te skꞌaalel kuxo-oꞌtane, bajtik ta smanel perfume te ben tsaꞌam yikꞌe te xMaria Magdalenae sok te jtul xan xMaria te smeꞌ te Jacobe, sok te Salomee, yuꞌun ya xba yaꞌbeyik te stiꞌbalul te Jesuse. 
MRK.16.2	Ta primer kꞌaal yuꞌun te semanae, sab to a bajtik te ba mujkeme. Ya to nax xlokꞌ tal kꞌaal a. 
MRK.16.3	Jich a yalbe sbaik:
MRK.16.3	—¿Machꞌa wan ya slokꞌesbotik te ton te makal stiꞌil a te ba mujkeme? —xchiik.
MRK.16.4	Pero te kꞌalal la yilike, tselbilix lokꞌel a te mam mukꞌul ton te la smakik jilel a te stiꞌile. 
MRK.16.5	Kꞌalal ochik bael ta yutil te ba mujkeme, te la yilik a jtul chꞌiel kerem nakal ta sbatsꞌil te ba mujkeme. Ben najt y ben sak te skꞌuꞌ spakꞌe. Te antsetike cham a yaꞌiyik. 
MRK.16.6	Pero kꞌoponlanot yuꞌun:
MRK.16.6	—Ma me xiꞌanik. Te jaꞌexe yipalex ta sleel te Jesus Nazarete te la yichꞌ milel ta kruse. Pero chaꞌkuxemix bael. Ma liꞌiyukix to. Ilawilik ba yakꞌojik jilel te stiꞌbalule. 
MRK.16.7	Baan, albeyaik te jnopojeletik sok euk te Pedroe te ya xnailaj bael awuꞌunik te ba Galilea te Jesuse. Teꞌ me ya xkꞌo awilik a, jich te tutꞌil la yalbeyexe —xchi.
MRK.16.8	Jaꞌ tsꞌin te antsetike lokꞌik bael te ba mujkeme, anik bael sok xmetlajanik bael ta sik yuꞌun xiꞌel. Maꞌyuk machꞌa yalbeyik ni jtuluk, yuꞌun ayik ta xiꞌel.
MRK.16.9	Te kꞌalal chaꞌkuxemix tal a te Jesuse, ta ben sab ta primer kꞌaal yuꞌun te semanae, jaꞌ nail la yakꞌ sba ta ilel yuꞌun te xMaria Magdalena te lokꞌesbil jukeb pukujetik ta yoꞌtan yuꞌune. 
MRK.16.10	Jich te xMaria ba yalbe yaꞌiyik te machꞌatik la sjoyinik ta beel te Jesuse, yuꞌun bayal ayik ta ajtal-oꞌtan sok ta okꞌel yuꞌun. 
MRK.16.11	Kꞌalal la yaꞌiyik sluwaril te tutꞌil kuxulix te Jesuse, sok te tutꞌil la yilix te xMariae, ma skꞌan xchꞌuunik.
MRK.16.12	Patil te Jesuse ay yan tutꞌil la yakꞌ sba ta ilel yuꞌun te chaꞌtul yipalik bael ta beel ta stenleje. 
MRK.16.13	Te chaꞌtule ba yalbe yaꞌiyik te yanetike; jaꞌ nax jich ma skꞌan xchꞌuunbeyik te skꞌopike.
MRK.16.14	Ta patil to xan Jesus la yakꞌ sba ta ilel yuꞌun te buluchtul jnopojeletike te kꞌalal yipalik ta weꞌele. La yalbe ta jamal te maꞌyuk tut ya skꞌan xchꞌuunike sok te ben tulan yoꞌtanike, yuꞌun ma skꞌan xchꞌuumbeyik skꞌop te machꞌatik la yilikix te chaꞌkuxemix tale. 
MRK.16.15	Sok altalanbot yuꞌun:
MRK.16.15	—Baanik ta bayuk ta spꞌejel balmilal. Albeyaik spisil te genteetik te lek yachꞌil kꞌope. 
MRK.16.16	Te machꞌa ya xchꞌuun sok ya yichꞌ jaꞌe, ya me xkol. Yan te machꞌa ma xchꞌuune ya me xꞌaꞌbot stoj smul stukel. 
MRK.16.17	Sok ya me xchiknaj señailetik ta skuentaik te machꞌatik ya xchꞌuunike. Joꞌon ta jkuenta ay me ya slokꞌesik pukujetik, sok ay me ya xkꞌopoj ta yan kꞌopetik, 
MRK.16.18	sok ay me ya stsak ta skꞌabik tiꞌawal chanetik, sok aunke ya yuchꞌik benenoe, ma tut ya spasbot yuꞌun. Sok ya me skajanbe skꞌabik ta sjol te jchameletike y ya xkol yuꞌunik —xchi te Jesuse.
MRK.16.19	Lajix yoꞌtan ta skꞌoponel a te jnopojeletik yuꞌune, te ikꞌot moel ta chꞌulchan te Kajwaltik Jesuse. Kꞌo nakajuk ta sbatsꞌil skꞌab te Diose. 
MRK.16.20	Te jnopojeletike lokꞌik bael ta yalel te lek yachꞌil kꞌope ta bayuk nax. Jaꞌ koltalanot ta aꞌtel yuꞌun te Kajwaltike. Sok te tut la yalike ay bayal spuersa ta skuenta te señailetik te chiknaj ta skuentaike. Jichuk.
LUK.1.1	Ayix bayal machꞌa la stsꞌibayik ta jun ta skajalskaj te tut kꞌot ta pasel ta jtojoltike. 
LUK.1.2	La stsꞌibayikix jilel te tuti yalbelotik kaꞌitik ta jpisiltik yuꞌun te machꞌatik la yilik ta sitik ta slijkibale te la yichꞌik yaꞌtelik ta yalel ta bayuk te tuti kꞌot ta pasel ta slijkibal tale. 
LUK.1.3	Jich euk te joꞌone, Teófilo te ben lek awoꞌtane, la kalix ta koꞌtan te jaꞌ lek ya jtsꞌibabeyat awil spisil te tut skajalskaj te kꞌot ta pasele. La jojkꞌoyix ta lek te tutꞌil ay ta slijkibal tale. 
LUK.1.4	Jich me yaꞌ anaꞌbe sluwaril ta lek te tut batsꞌi jich nojpesbilate.
LUK.1.5	Te kꞌalal ochem ta reyil a te jHerodes te ba Judeae, ay jtul saserdote te Zacarias sbiile te jaꞌ sgrupo te jꞌAbiase. Te yiname sꞌElisabet sbiil, te jaꞌ stsꞌumbal te antibo saserdote jꞌAarone. 
LUK.1.6	Ta xchebalik lek yaꞌtelik ta stojol te Diose. Xchꞌuunejbeyik spisil te smantal te Kajwaltike, jaꞌ yuꞌun ma xwejtꞌ ta leel te smulike. 
LUK.1.7	Pero maꞌyuk yuntikilik, yuꞌun ma xꞌalaj te sꞌElisabete. Lom mamalix y lom meꞌelix ta xchebalik.
LUK.1.8	Ay jun kꞌaal la sta sturno ta abatinel ta stojol Dios te ba templo te Zacarias sok te jtijkꞌ saserdoteetik yuꞌune. 
LUK.1.9	Jich tutꞌil skostumbreik te saserdoteetike, la yichꞌ tsael ta numeroetik te Zacariase te ya xꞌoch ta xchikꞌel pom ta yutil templo yuꞌun te Kajwaltike. 
LUK.1.10	Yipal ta xchikꞌel a te pome, sok spisil te jtejklume yipalik ta skꞌoponel Dios ta yamakꞌul te temploe, 
LUK.1.11	ay jtul chꞌul ángel yuꞌun te Kajwaltik chiknaj ta stojol te Zacarias teꞌae. Tekꞌel ta sbatsꞌil skajanibal xchijkꞌil pom. 
LUK.1.12	Te kꞌalal la yil te chꞌul ángele, te Zacariase toj cham a yaꞌi, y xtꞌuxtꞌun lijkel yoꞌtan. 
LUK.1.13	Pero te chꞌul ángele la yal:
LUK.1.13	—Zacarias, ma me xiꞌan, yuꞌun te Diose yaꞌiyojbeyatix te akꞌope. Te awinam sꞌElisabete ya mex ayin xchꞌin yal, y te xchꞌin yale Juan me ya awaꞌbe sbiilin. 
LUK.1.14	Ben me sniꞌ xꞌawaꞌiy yuꞌun, y bayal me machꞌa ben sniꞌ xyaꞌiyik yuꞌun te tut ora ya xꞌayine. 
LUK.1.15	Yuꞌun te anichꞌane mukꞌ me ya xkꞌot ta sit te Diose. Makꞌ me yuchꞌ bino sok te yanetik uchꞌbalile. Nojelix ta yoꞌtan te Chꞌul Espíritu te tut ora ya xꞌayine. 
LUK.1.16	Ya me sujtesbe yoꞌtan bayal ta jtul te alumal Israel ta stojol te Kajwaltik Dios awuꞌunike. 
LUK.1.17	Te Juane ya me xnalaj ta yalel skꞌoplal te Kajwaltike. Jich me yoꞌtan te tutꞌil te jꞌElias te antibo jꞌalwaneje, y pajal me yaꞌtel sok. Ya me yakꞌ jelonuk xkuxlejalik te meꞌil-tatiletike sok te yuntikilike, sok ya me yaꞌbe snopik xchꞌuunel mantal te jkꞌaxintayej-mantaliletike. Jich me chapalix yoꞌtanik a te jtejklume te ya smaliyik a te Kajwaltike —xchi te chꞌul ángele.
LUK.1.18	Te Zacariase la sojkꞌobe te chꞌul ángele:
LUK.1.18	—¿Tutꞌil ya jnaꞌbe sluwaril teme jich ya xkꞌot ta pasele? Yuꞌun lom mamalonix y lom meꞌelix euk te kiname —xchi.
LUK.1.19	Te chꞌul ángele la sjakꞌ:
LUK.1.19	—Joꞌon Gabrielon te ayon ta abatinel yuꞌun te Diose. Stukel a stikonon tal ta atojol yuꞌun tal kalbeyat te tut lek ya xꞌkot ta pasel ta atojole. 
LUK.1.20	Pero ma la achꞌuun. Jaꞌ yuꞌun ya me xkꞌajtajat ta umaꞌ. Ma xlokꞌ akꞌop jaꞌ to te tut ora ya sta skꞌaalel te tuti kalixe —xchi te chꞌul ángele.
LUK.1.21	Yan te genteetik yuꞌun te jtejklume yipalik ta smaliyel ta yamakꞌul templo te ya xlokꞌ tal te Zacariase. Lijk sojkꞌobe sbaik yuꞌun ma xlokꞌ tal ta ora te ba yutil temploe. 
LUK.1.22	Kꞌalal lokꞌ tal tsꞌin te Zacariase, ma lokꞌix skꞌop ta skꞌoponel a te jtejklume. Jich a snaꞌbeyik sluwar te yuꞌun ay tuti yil ta yutil te temploe. La xanix xbechulan skꞌab ta seña ya yil te jtejklume, jich a spasulan yuꞌun ma xlokꞌix skꞌop a.
LUK.1.23	Kꞌalal tsꞌakay te jayeb kꞌaal ay ta abatinel ta temploe, te Zacariase sujt bael ta sna. 
LUK.1.24	Te nax abi te yinam sꞌElizabet sbiile ay tuti sta. Joꞌeb u maꞌyuk a lokꞌ ta sna. Jich la yal ta yoꞌtan: 
LUK.1.25	“Te Kajwaltike ay tut yakꞌojbonix te ora to. Te genteetike makꞌ spꞌajikonix a”, xchi te yoꞌtane.
LUK.1.26	Ayix wakeb u a te tut staoj te sꞌElisbete, tikunot xan yuꞌun Dios te chꞌul ángel Gabriel ta jtejklum Nazaret te ay ta estado Galileae. 
LUK.1.27	Ba skꞌopon jtul soltera achꞌix teꞌa te xMaria sbiile, te makbilix yuꞌun jtul winik te ya xnujpun soke te Jose sbiil te stsꞌumbal te rey Davide. 
LUK.1.28	Te kꞌalal och kꞌoel te chꞌul ángel te ba ay te xMaria, jicha kꞌo yalbe:
LUK.1.28	—Xkoltanukat, jaꞌat te kꞌuxutaybilat yuꞌun te Diose. Te Kajwaltike sjoyinejat. Maꞌyuk yan ants jich aꞌbil bendision ta stojol te tutꞌilate —xchi.
LUK.1.29	Te xMaria la yakꞌ yajtal yoꞌtan yuꞌun te tuti yal te chꞌul ángele, y bayal a yal ta yoꞌtan tut sluwar te spajtil yoꞌtan yuꞌun te chꞌul ángele. 
LUK.1.30	Albot xan yuꞌun:
LUK.1.30	—Maria, ma me xiꞌan. Ya me awichꞌ kꞌuxutayel yuꞌun te Diose. 
LUK.1.31	Ora to ay me tut ya ata. Ya me xꞌayin achꞌin kerem. Jesus me sbiil ya awaꞌbe. 
LUK.1.32	Mukꞌ me ya xkꞌot sok Xnichꞌan te Chꞌul Dios ay ta chꞌulchan xchi te sbiil ya xkꞌote. Te Kajwaltik Diose ya me yaꞌbe yaꞌtel ta reyil. Jaꞌ me sjelol ya xkꞌot te antibo rey David te jaꞌ stsꞌumbale. 
LUK.1.33	Sbajtel me kꞌinal ay ta reyil ta stojol te nasion Israele. Maꞌyuk tut ora ya xlaj yaꞌtel ta reyil —xchi te chꞌul ángele.
LUK.1.34	Te xMariae la sjojkꞌobe te chꞌul ángele:
LUK.1.34	—¿Tutꞌil ay sluwar te jich ya awalbone? Ma to ayuk jmamlal —xchi.
LUK.1.35	Te chꞌul ángele la sjakꞌ:
LUK.1.35	—Ya me xjul ta akuenta te Chꞌul Espiritue. Ya me yaxintesat ta spoder te Chꞌul Dios te ay ta chꞌulchane. Jich te alal te ya xꞌayin awuꞌune, yuꞌun Dios stukel sok Xnichꞌan Dios ya xkꞌot te sbiile. 
LUK.1.36	Sok ya kalbeyat awaꞌi: Te awermana sꞌElisabete ay me tut staojix euk, aunke lom meꞌelix. Manchuk me albil skꞌoplal te makꞌ xꞌalajixe, pero swakebalix u te ay tut staoje. 
LUK.1.37	Te Diose maꞌyuk tut ma xjuꞌ yuꞌun stukel —xchi te chꞌul ángele.
LUK.1.38	Te xMariae la yal:
LUK.1.38	—Lek ay, yabaton te Kajwaltike. Jicha wakꞌ spasbon Dios te tut ya awalbone —xchi te xMariae.
LUK.1.38	Jicha sujt bael te chꞌul ángele.
LUK.1.39	Ma jaluk kꞌaal ta patil te bajt ta jtejklum ta witstikil ta estado Judea te xMariae. 
LUK.1.40	Och kꞌoel ta sna te Zacariase, kꞌo spatbe yoꞌtan te sꞌElisabete. 
LUK.1.41	Te kꞌalal patbot yoꞌtan te sꞌElisabete, la snik sba te xchꞌin-baale. Te sꞌElisabete noj ta yoꞌtan te Chꞌul Espiritue, 
LUK.1.42	y ben tulan a kꞌopoj. Jich a yal:
LUK.1.42	—Dios yakꞌojbeyat bendision ke te yan antstike. Sok yichꞌoj bendision euk te achꞌin-wale. 
LUK.1.43	¿Tutꞌil ayon a te jaꞌat a tal awuluꞌtayone te smeꞌat te Kajwale? 
LUK.1.44	Yuꞌun te kꞌalal jul apatbon koꞌtane, te jchꞌin kal te kikꞌoje nijk yuꞌun sbujtsꞌ yoꞌtan. 
LUK.1.45	Ben me tsaꞌam alekil yuꞌun te la achꞌuumbe skꞌop te Kajwaltike. Jich me ya xkꞌot ta pasel te tuti yalixe —xchi te sꞌElisabete.
LUK.1.46	Te xMariae la yal:
LUK.1.46	—Te koꞌtane ya skꞌayojimbe slekil te Kajwale.
LUK.1.47	Ben jun koꞌtan ta stojol te Dios te jkoltawane kuꞌune. Porke Dios teꞌe sit a te ba ayone, manchuk me chꞌin ayon te yabatone.
LUK.1.48	Ta ora bael to spisil te genteetike ya me yalik te ben tsaꞌam jlekile.
LUK.1.49	Porke te Dios te spisil ya xjuꞌ yuꞌune mukꞌ te tutik yakꞌojbone. Chꞌul Dios sbiil stukel.
LUK.1.50	Ya me skꞌuxutay spisil ta jkaj te genteetik teme ya xꞌakꞌot ta jkuenta yuꞌune.
LUK.1.51	Yuꞌun mukꞌ te tut spasoj ta spodere. La sjimbeyix te tut snopoj te machꞌatik te ya stoy sbaik ta yoꞌtanike.
LUK.1.52	La skoesix ta snaktajib te reyetike, yan te machꞌatik chꞌin ayike la smukꞌutesbeyix skꞌoplal stukele.
LUK.1.53	Te machꞌatik ayik ta wiꞌnale la snojesbeyix xchꞌujtꞌik ta lekil weꞌelil. Yan te machꞌatik jkꞌulejetike maꞌyukix tutiꞌ yaꞌbe bael ta skꞌab.
LUK.1.54	La skoltay te jtejklum Israel te yaj-aꞌtele, y ma chꞌay ta yoꞌtan te ya to xkꞌuxutaye.
LUK.1.55	Jich yalojbe euk te antibo jmeꞌ-jtatike, jaꞌ to te jꞌAbrahame sok spisil te stsꞌumbal sbajtel kꞌinale —xchi te xMariae.
LUK.1.56	Te xMariae ay wan oxeꞌ u a soyin te sꞌElisabete. Patil a sujt bael ta sna.
LUK.1.57	La sta yuil te ya xꞌayin xchꞌin yal te sꞌElisbete. Kerem te xchꞌin yale. 
LUK.1.58	Kꞌalal la yaꞌiyik te sbersinatake sok te machꞌatik ma yanuke te tutꞌil bayal kꞌuxutaybil yuꞌun te Kajwaltike, ba yuluꞌtayik. Ben jun yoꞌtanik sok te sꞌElisabete. 
LUK.1.59	Waxkebix kꞌaal a la yikꞌik bael ta yichꞌel sirkunsision ta stiꞌbalul te chꞌin kereme. Kꞌan yaꞌbeyik sjelolin sbiil te state, jaꞌ te Zacariase. 
LUK.1.60	Yan te smeꞌ te alale la yal:
LUK.1.60	—Njuꞌu. Puersa Juan ya sbiilin —xchi.
LUK.1.61	La sjakꞌik:
LUK.1.61	—¿Tuꞌun te jich ya awaꞌbe sbiile? Yuꞌun maꞌyuk machꞌa jich sbiil te machꞌa ay awuꞌune —xchiik.
LUK.1.62	Jicha sjojkꞌobeyik te state ta seña skꞌabik te tut sbiil ya yaꞌbe te xnichꞌane. 
LUK.1.63	Jich te state la skꞌan tal jlejch chꞌujteb, yuꞌun ya stsꞌibay a te tut sbiil ya xkꞌote. Teꞌ stsꞌibay a: “Juan xchi te sbiile.” Spisilik toj cham a yaꞌiyik. 
LUK.1.64	Te kꞌalal laj yoꞌtan ta stsꞌibayele te Zacariase, jam stiꞌ. Lijk yalbe kola yal te Diose. 
LUK.1.65	Spisil te sbersinatake aꞌabiyan yoꞌtanik yuꞌun. Pujk skꞌoplal ta spisil witstikil ta estado Judea te tutꞌil jicha kꞌot ta pasele. 
LUK.1.66	Spisil te machꞌatik la yaꞌiybe sluware la snaꞌulan ta yoꞌtanik sok la sjojkꞌobe sbaik:
LUK.1.66	—¿Tut me yilel ya xkꞌot ta patil te chꞌin alal to? —xchiik. Porke la snaꞌbeyik sluwar te joyimbil yuꞌun te Kajwaltik te chꞌin alale.
LUK.1.67	Te Zacariase te stat te chꞌin alale, noj ta yoꞌtan te Chꞌul Espiritue. Lijk yalbey ta skuenta te Diose, jich a yal:
LUK.1.68	Ben tsaꞌam slekil te Kajwaltik Dios yuꞌun te Israele. Yuꞌun tal slebotik jkoleltik joꞌotik te jtejklumotik yuꞌune.
LUK.1.69	La stikombotik tal jkoltawane te ay spodere te jaꞌ stsꞌumbal te jDavid te yaj-aꞌtele.
LUK.1.70	Jich te tutꞌil yaloj ta stojol te antibo chꞌul jꞌalwanejetik yuꞌune
LUK.1.71	te ya skoltayotik lokꞌel ta skꞌab te jkontratike sok ta skꞌab te machꞌatik ya spꞌajotike.
LUK.1.72	Yaloj te ya xkꞌuxutay te antibo jmeꞌjtatike, sok te ma xchꞌay ta yoꞌtan te chꞌul trate yaloje.
LUK.1.73	Jaꞌ te jmel nax yaloj ta stojol te antibo jtatik Abrahame
LUK.1.74	te ya me skoltayotik tal lokꞌel ta skꞌab te jkontratike. Jich me maꞌyuk machꞌa ya xiꞌotik yuꞌun teme ya kakꞌ jbatik ta mantaltesel yuꞌune.
LUK.1.75	Jich lek kaꞌteltik sok jun koꞌtantik ta stojol te jayeb kꞌaal kuxulotike.
LUK.1.76	I te jaꞌate, jchꞌin-nichꞌan, jꞌalwanej ya xkꞌoat yuꞌun te Chꞌul Dios te ay ta chꞌulchane. Ya me xnalajat bael ta xchapbeyel sbe te Kajwaltike.
LUK.1.77	Ya me awaꞌbe snaꞌik sluwar te jtejklum yuꞌune te tutꞌil ya spastalanbot perdon yuꞌun te smulike. Jich me ya sta skolelik sbajtel kꞌinal.
LUK.1.78	Porke te Dios kuꞌuntike, ta skuenta te slekil yoꞌtane, ya yakꞌ lokꞌuk tal kꞌalal ta chꞌulchan te machꞌa ya yakꞌ sakubuk kꞌinal ta jtojoltike.
LUK.1.79	Ya me yakꞌ sakubuk kꞌinal ta stojol te machꞌatik ayik ta ijkꞌal kꞌinal sok ayik ta yaxinal lajele. Sok ya me stojutesotik bael ta sbelel te sbujtsꞌan kꞌinale
LUK.1.79	—xchi te Zacariase.
LUK.1.80	Chꞌi te chꞌin kereme, y la yichꞌ spuersa te yoꞌtane. Bajt ta tꞌantꞌan luwar jaꞌto te kꞌalal la yakꞌ sba ta ilel ta stojol te jꞌisraeletike.
LUK.2.1	Jaꞌ stiempo a te la yal mantal te mukꞌul rey César Agusto te ya yichꞌ pasel senso ta spisil te nasion yuꞌune. 
LUK.2.2	Jaꞌ primero senso te la spas te ay yaꞌtel ta gobiernoil ta estado Siria te Cirenio sbiile. 
LUK.2.3	Spisil genteetik puersa ba yakꞌ ta najkanel sbiilik te ba slumal te smeꞌ-statike. 
LUK.2.4	Jich te Josee lokꞌ bael ta jtejklum Nazaret te ay ta estado yuꞌun Galilea. Bajt ta Belen ta estado Judea, yuꞌun jaꞌ slumal te antibo rey David, sok jaꞌ stsꞌumbal jDavid te Josee. 
LUK.2.5	Teꞌ ba yakꞌ ta najkanel sbiil a sok te xMariae te trate ya xnujpun soke, te ayix tut staoje. 
LUK.2.6	Te tutꞌil ayik ta Belen ae, la sta skꞌaalel te ya xpajt yoꞌtan te xMariae. 
LUK.2.7	Teꞌ ayin a te xchꞌin ba-yale. La sbetsꞌ ta pakꞌ y la swayan ta yawil sweꞌel wakax, yuꞌun ma staikix ta majanel te lekil nae te ba ya xwaye.
LUK.2.8	Nopol ta jtejklum Belen ay jkanan-karneraetik. Spꞌejel ajkꞌubal yipalik ta skanantayel skarneraik ta stenle. 
LUK.2.9	Ora chiknaj tal ta stojolik jtul chꞌul ángel yuꞌun te Kajwaltike. Xlemet julel xojobil te Kajwaltik ta sjoylejal te ba ayike. Beno xiꞌik yuꞌun. 
LUK.2.10	Pero altalanbot yuꞌun te chꞌul ángele:
LUK.2.10	—Ma me xiꞌanik, porke ay me tut kichꞌojbeyex tal te ben tsaꞌam ya kalbeyexe. Ben me sniꞌ xꞌawaꞌiyik yuꞌun ta apisilik. 
LUK.2.11	Tsꞌin to nax a ayin te ba slumal jDavid te jkoltawane awuꞌunike, jaꞌ te Kajwaltik Cristoe. 
LUK.2.12	Jaꞌ seña xkꞌo awilik te alale te potsbil ta pakꞌ y wayal ta yawil sweꞌel wakax te ba sna te wakaxe —xchi te chꞌul ángele.
LUK.2.13	Ora nax a chiknaj tal ta xujk te jtul chꞌul ángel bayal chꞌul angeletik yuꞌun te chꞌulchane. Yipalik ta skꞌayojinel te Diose, jich a yalik:
LUK.2.14	“¡Ben tsaꞌam slekil te Dios te ay ta chꞌulchane! Ya yakꞌ bujtsꞌan kꞌinal ta balmilal ta stojol te machꞌatik ayik ta kꞌuxutayel yuꞌune”, xchiik.
LUK.2.15	Kꞌalal laj sujt bael ta chꞌulchan te chꞌul angeletike, te jkanan-karneraetike lijk yalbe sbaik ta jujutul:
LUK.2.15	—Konik ta Belen abi. Yax ba kiltik te tut kꞌoemix ta pasel te la yalbotikix te Kajwaltike —xchiik.
LUK.2.16	Jicha laj bajt ta ora. Y kꞌo staik te xMariae sok te Josee y sok te chꞌin alale te wayal ta sna wakaxe. 
LUK.2.17	Te kꞌalal la yilike lijk yaꞌabiyanbeyik te tuti altalanbot yuꞌun chꞌul ángel te skꞌoplal chꞌin alale. 
LUK.2.18	Spisil te machꞌatik la yaꞌibe sluware toj cham a yaꞌiyik yuꞌun te tuti yal te jkanan-karneraetike. 
LUK.2.19	Yan te xMariae spisil a snaꞌulan ta yoꞌtan sok la snopilan te tut kꞌoem ta stojole. 
LUK.2.20	Te jkanan-karneraetike kꞌalal sujtik baele la skꞌayojimbeyik slekilal te Diose yuꞌun te tuti yaꞌibeyik sluwarile sok te tuti yilik ta sitike. Yuꞌun spisil a kꞌot ta pasel te tuti altalanbot yaꞌiyike.
LUK.2.21	Ayix waxkeb kꞌaal a te ayin te chꞌin alale, la yaꞌbeyik sirkunsision ta stiꞌbalul. Jesus a yaꞌbeyik sbiilin, jich te tut albil yuꞌun chꞌul ángel te xMariae te kꞌalal ma to ayuk tut staoj aye.
LUK.2.22	Te kꞌalal kꞌaxix a te jayeb kꞌaal te ya skanantay sba, jich tutꞌil ya yal te mantal yuꞌun te jMoisese, la yikꞌik bael ta Jerusalen te alale yuꞌun ba yakꞌik ta stojol te Kajwaltike. 
LUK.2.23	Jicha kꞌo spasik, yuꞌun jich tsꞌibabil jilel ta smantal te Kajwaltike: “Spisil ba alal te ya xꞌayine teme kereme jaꞌ me yuꞌun te Kajwaltike”, xchi me. 
LUK.2.24	Jicha kꞌo yaꞌbeyik smajtan Dios te tut ya yal ta smantal te Kajwaltike, chikan teme chaꞌkojt purise o chaꞌkojt paloma.
LUK.2.25	Ay jtul mamal te ay ta Jerusalen te Simeon sbiile. Toj ta mamalil, sok lek xchꞌuunej te Diose. Jun yoꞌtan yipal ta smaliyel te tut ora ya xkoltayot te jꞌisraeletike. Te Simeone joyimbil yuꞌun te Chꞌul Espiritue. 
LUK.2.26	Aꞌbot snaꞌbe sluwar yuꞌun te ma to xcham a te ya yilbe sit te Cristo te ya xtikonot tal yuꞌun te Kajwaltike. 
LUK.2.27	Jicha ikꞌot tal ta templo yuꞌun te Chꞌul Espíritu te mam Simeone te tut kꞌaalil a laj tal te smeꞌ-stat te alal Jesuse, tal spasbeyik te tut ya yal te mantaliletike. 
LUK.2.28	Te mam Simeone la spet te alale y la yalbe slekilal yaꞌtel te Diose. Jich la yal:
LUK.2.29	—Te ora to Kajwal, kꞌotix ta pasel te tuti awalojbone. Jun koꞌtan xchamon joꞌon te awaj-aꞌtelone.
LUK.2.30	Porke la kilix ta sit te tutꞌil ay te jkoleltik awuꞌune.
LUK.2.31	Chapalix awuꞌun ta stojol spisil te nasionetike.
LUK.2.32	Ya me sakub kꞌinal yuꞌun te ba ay te yan jtejklumetike, y ay me slekilal ya xkꞌot yuꞌun te jtejklum Israel awuꞌune
LUK.2.32	—xchi te mam Simeone.
LUK.2.33	Te Jose sok te smeꞌ te Jesuse lom cham a yaꞌiyik yuꞌun te tuti yal te mam Simeon yuꞌun te alale. 
LUK.2.34	Te mam Simeone la skꞌambe bendision ta stojolik, sok la yalbe te xMaria te smeꞌ te alal Jesuse:
LUK.2.34	—Aꞌiybeya awaꞌi sluwar, ta skuenta te alal to ay me bayal te jꞌisraeletike ya xjim yuꞌun, y ay me bayal ya xtojob yuꞌun. Te alale jaꞌ seña yakꞌoj Dios te bayal machꞌa ya xpꞌajot yuꞌune. 
LUK.2.35	Ya mex chiknaj te tut ay ta yoꞌtanik te jujutule. Y te jaꞌate ya me xkꞌax awokol ta ajtal-oꞌtan yuꞌun. Jaꞌ me pajal kꞌoem sok ya awaꞌi te lowel ta puñale —xchi te mam Simeone.
LUK.2.36	Sok ay jtul ants teꞌa te xꞌAna sbiile te jꞌalwanej yuꞌun te Diose. Jaꞌ yantsil-nichꞌan te Fanuele te stsꞌumbal Asere. Lom meꞌelix. Te kꞌalal bikꞌit to ae nujpun, pero ma jalaj sok te smamlale. Yal jukeb jaꞌbil a kuxuyin sok. 
LUK.2.37	Ayix 84 jaꞌbil yaꞌbilal a te jil ta biudae. Sil tiempo ay ta templo. Kꞌajkꞌal ajkꞌubal ay ta abatinel yuꞌun te Kajwaltike y ya skomilan sweꞌel ta skꞌoponel te Diose. 
LUK.2.38	Te kꞌalal yipal ta kꞌop a te mam Simeone, tal euk te xꞌAnae. La yalbe kola yal Dios yuꞌun te alal Jesuse. Sok la yalbe skꞌoplal te alal ta stojol spisil te machꞌatik yipal ta smaliyel te tutꞌil ya xkol te Jerusalene.
LUK.2.39	Kalal juꞌ yuꞌunik spasel spisil te tut ya yal ta smantal te Kajwaltike, jich a sujtik bael ta Galilea te ba slumalik, jaꞌ te jtejklum Nazarete. 
LUK.2.40	Yipal ta chꞌiel te alale y yipal ta yichꞌel spuersa, y yipal ta pꞌijubel. Y yichꞌoj bayal bendision yuꞌun te Diose.
LUK.2.41	Te smeꞌ-stat te Jesuse kꞌayemik te jujun jaꞌbil ya xbajtik ta spasel kꞌin Pascua ta Jerusalen. 
LUK.2.42	Jich te kꞌalal lokꞌ lajchayeb jaꞌbil yaꞌbilal te Jesuse, bajtik ta il-kꞌin ta Jerusalen, jich tutꞌil kꞌayemik ta spasel te smeꞌ-state. 
LUK.2.43	Te kꞌalal kꞌaxemix cheꞌoxeb kꞌaal a te kꞌine, sujtik bael. Yan te chꞌin kerem Jesuse jil ta Jerusalen. Te smeꞌ-state makꞌ snaꞌ me teꞌ jil a. 
LUK.2.44	La skuyik te ay kꞌael ta yolil genteetik te Jesuse. Jicha beenikix bael jun kꞌaal a. Lijk sleik te ba sbersinatake y sok te machꞌatik ya xnaꞌbot sba yuꞌune. 
LUK.2.45	Pero ma staik teꞌa. Jicha sujtik bael ta Jerusalen, ba sleik tal.
LUK.2.46	Ta yoxebal to kꞌaal a kꞌo staik ta templo nakal sok te maestroeetik yuꞌun te mantaliletike. Te Jesuse yipal ta yaꞌiyel te tut ya yalike sok ya sjojkꞌobeyik sluwar. 
LUK.2.47	Spisil te machꞌatik la yaꞌibeyik sluwar skꞌop te Jesuse, lom cham a yaꞌiyik, yuꞌun beno spꞌijil ta sjakꞌel te aꞌabiyeje. 
LUK.2.48	Te kꞌalal ilot yuꞌun te smeꞌ-state, la sjikꞌ yoꞌtanik yuꞌun. Jicha albot yuꞌun te smeꞌe:
LUK.2.48	—Jchꞌin kal, ¿tuꞌun te jich la apasbotik to? Te atate sok te joꞌone beno yajtal koꞌtantik ya jlejtikat —xchi.
LUK.2.49	La sjakꞌ te Jesuse:
LUK.2.49	—¿Tuꞌun te ya aleikone? ¿Me yuꞌun ma xꞌanaꞌik te ya skꞌan ya kaꞌtelin te tut ay yuꞌun te Jtate? —xchi te Jesuse. 
LUK.2.50	Pero maꞌ snaꞌik te tuti altalanbot yuꞌune.
LUK.2.51	Jich te Jesuse la sjoyin sujtel ta Nazaret. Jun yoꞌtan a xchꞌuun mantal ta stojolik. Te smeꞌe la snaꞌulan ta yoꞌtan spisil te tuti kꞌot ta pasele. 
LUK.2.52	Yanyan yipal ta chꞌiel te Jesuse, sok yanyan ta pꞌijubel. Yanyan yipal ta mukꞌubel slekil yoꞌtan ta stojol Dios sok ta stojol te genteetike.
LUK.3.1	Ayix kinse jaꞌbil ochem ta mukꞌ rey a te jTiberio Cesare, te Poncio Pilatoe jaꞌ ay ta gobiernoil ta estado Judea a, te jHerodese ay ta gobierno ta estado Galilea a, sok ay ta gobiernoil ta estado Iturea sok ta estado Traconite te Felipe, yitsꞌin te jꞌHerodese. Sok jaꞌ ay ta gobiernoil ta estado Abilinia te Lisaniase. 
LUK.3.2	Sok ay ta statal saserdote a te jꞌAnas sok te Caifase. Jaꞌ stiempo a kꞌoponot yuꞌun Dios ta tꞌantꞌan kꞌinal te Juan te xnichꞌan mam Zacariase. 
LUK.3.3	Te Juane la yokli spisil te tiꞌtiꞌjaꞌ Jordane. La yalbe spisil te genteetik te a me sujtes yoꞌtanik yuꞌun te smulike sok a me yichꞌik jaꞌ, yuꞌun jich me ya spasbot perdon yuꞌun Dios te smulike. 
LUK.3.4	Jich a kꞌot ta pasel te tut tsꞌibabil jilel yuꞌun te jꞌalwanej Isaiase:
LUK.3.4	“Ya me xjilk ta tulan kꞌop ta tꞌantꞌan kꞌinal, jich me ya yal ta kꞌop: ‘Chapbeyaik me sbe te Kajwaltike, toj me xꞌajamik te sbee.
LUK.3.5	“A me yichꞌ butꞌel te ba lomajtike, sok a me yichꞌ pajel te ba butajtike. A me yichꞌ tojutesel te kurva beetike, sok a me yichꞌ pajel te ba nelajtike.
LUK.3.6	“Spisil genteetik ya me yil ta sitik te tutꞌil ay kolel yuꞌun te Diose,’ xchi me ta kꞌop”, xchi te jꞌIsaiase.
LUK.3.7	Ay bayal genteetik talik ta stojol te Juane yuꞌun kꞌan skꞌanik ichꞌjaꞌ. Jich a yaltalanbe:
LUK.3.7	—Te jaꞌexe jaꞌ stsꞌumbal kꞌoemex te jtiꞌawal chanetike. ¿Machꞌa kꞌa yalbeyex awaꞌiyik te ya xjuꞌ ya akoltay abaik lokꞌel te ba tulan kastigo te ya xtalixe? 
LUK.3.8	A me chiknajuk ta ilel ta awaꞌtelik te tutꞌil sujtemix awoꞌtanik yuꞌun te amulike. Ma me xꞌawalik: “Te joꞌotike stsꞌumbalotik Abraham”, ma me xchanik. Yuꞌun jamal ya kalbeyex te ya xjuꞌ yuꞌun te Diose te ya sujtes ta stsꞌumbal jꞌAbraham te tonetik to. 
LUK.3.9	Pajal kꞌoemex sok te teꞌetik te chapalix yechejul ta tsꞌetele. Spisil ta jwol teꞌ te ma tsaꞌamuk sit ya yakꞌe ya me yichꞌ tsꞌetel sok ya me yichꞌ chikꞌel ta kꞌajkꞌ —xchi te Juane.
LUK.3.10	Jich te genteetike la sjojkꞌoyik:
LUK.3.10	—¿Tut ya skꞌan ya jpastik tem jiche? —xchiik.
LUK.3.11	La sjakꞌ te Juane:
LUK.3.11	—Te machꞌa ay chaꞌlijk skꞌuꞌ-spakꞌe aꞌ yaꞌbe jlijkuk te machꞌa ni maꞌyuk yuꞌune. Jich euk te machꞌa ay tut ya sweꞌe ya skꞌan ya yaꞌbe te machꞌa maꞌyuk yuꞌune —xchi.
LUK.3.12	Ay a tal skꞌanik ichꞌjaꞌ euk te jkꞌan-tojemaletik yuꞌun Romae. La sjojkꞌobeyik te Juane:
LUK.3.12	—Maestro, ¿Tut ya skꞌan ya jpastik euk te joꞌtike? —xchiik.
LUK.3.13	Te Juane la yaltalanbe:
LUK.3.13	—Te tojemal ya akꞌanike ma me kꞌaxemuk ya akꞌanik te tutꞌil mantal awichꞌojike —xyut.
LUK.3.14	Ay a laj tal soltaroetik. Tal sjojkꞌoyik euk:
LUK.3.14	—Jal tsꞌin joꞌotik, ¿tut ya skꞌan jpastik? —xchiik.
LUK.3.14	La sjakꞌtalanbe:
LUK.3.14	—Ma me machꞌa xꞌapojbeyik stutik yuꞌun ta akꞌajkꞌalik. Sok ma me xꞌalebeyik smul te machꞌa maꞌyuk tut spasoje. Teyukex me a te atojolik te ya yaꞌbelexe —xyut.
LUK.3.15	Te genteetike la smaliy yilik machꞌa a te Juane, yuꞌun ya yal ta yoꞌtanik teme jaꞌix te Cristoe. 
LUK.3.16	Pero te Juane la yaltalanbe spisil te genteetike:
LUK.3.16	—Te joꞌon jaꞌ nax ya kaꞌbeyex awichꞌik jaꞌ ta jaꞌ nax. Yan te machꞌa ya xtale jaꞌ me ya yaꞌbeyex awikꞌik te Chꞌul Espiritue sok kꞌajkꞌ. Mas tulan yaꞌtel yichꞌoj stukel ke te joꞌone. Jichon ma xjuꞌ te ay tut ya jpas chꞌinuk ta skuentae, ni ya jkujan jba ta spolbeyel te yakꞌil swawe. 
LUK.3.17	Te machꞌa ya xtale jich kꞌoem te tutꞌil machꞌa xbichoj spala-teꞌ ta skꞌab te ya yikꞌabe lokꞌel skꞌaꞌpalel a te striwue. Patil ya skꞌej ochel ta yawil te sbakꞌe. Yan te skꞌaꞌpalele ya me xchikꞌ ta kꞌajkꞌ te ma xtupꞌ sbajtel kꞌinale —xchi te Juane.
LUK.3.18	Jich a yal ta stojol te genteetike, sok ay to xan bayal te tuti yalbe ta stojolik ta skuenta te lek yachꞌil kꞌope. 
LUK.3.19	Sok la yalbe ta jamal smul te gobierno Herodese, yuꞌun la yikꞌ yinamin te yinam yijtsꞌin Felipee, te xHerodias sbiile. Sok la yalbe spisil te tutik ma tsaꞌamuk spasoje. 
LUK.3.20	Pero te jHerodese la sle xan smul a te tutꞌil ba yakꞌ ta prexo te Juane.
LUK.3.21	Te kꞌalal yipal to ta yaꞌbeyel yichꞌ jaꞌ a te genteetik te Juane, tal skꞌan yichꞌ jaꞌ euk te Jesuse. Kalal yipal ta skꞌoponel Dios a te Jesuse, jam te chꞌulchane. 
LUK.3.22	Jicha koj tal te Chꞌul Espíritu ta stojol te Jesuse, chiknaj ta ilel jich tutꞌil te palomae. Sok ay a aꞌiyot kꞌop ta chꞌulchan te jich a yale:
LUK.3.22	—Jaꞌat Jnichꞌanat te ben kꞌuxat ta koꞌtane. Ben tsaꞌam koꞌtan awuꞌun —xchi.
LUK.3.23	Kꞌalal ayix treinta jaꞌbil yaꞌbilal a te Jesuse, lijk ta aꞌtel. Kuybil te jaꞌ xnichꞌan te Josee. Jich skajalskaj te stsꞌumbale: 
LUK.3.24	Eli, Matat, Levi, Melqui, Jana, Jose, 
LUK.3.25	Matatias, Amos, Nahum, Esli, Nagai, 
LUK.3.26	Maat, Matatias, Semei, Jose, Juda, 
LUK.3.27	Joanan, Resa, Zorobabel, Salatiel, Neri, 
LUK.3.28	Melqui, Adi, Cosam, Elmadam, Er, 
LUK.3.29	Josue, Eliezer, Jorim, Matat, 
LUK.3.30	Levi, Simeon, Juda, Jose, Jonam, Eliaquim, 
LUK.3.31	Melea, Mena, Matata, Natan, 
LUK.3.32	David, Isai, Obed, Booz, Sala, Naason, 
LUK.3.33	Aminadab, Admin, Arni, Esrom, Fares, Juda, 
LUK.3.34	Jacob, Isaac, Abraham, Tare, Nacor, 
LUK.3.35	Serug, Ragau, Peleg, Heber, Sala, 
LUK.3.36	Cainan, Arfaxad, Sem, Noe, Lamec, 
LUK.3.37	Matusalen, Enoc, Jared, Mahalaleel, Cainan, 
LUK.3.38	Enos, Set, Adan, Dios.
LUK.4.1	Te Jesuse nojel ta yoꞌtan te Chꞌul Espiritue. Jil yuꞌun te ukꞌum Jordane, ikꞌot bael ta tꞌantꞌan kꞌinal yuꞌun te Espiritue. 
LUK.4.2	Kuarenta kꞌaal teꞌey a, sok ay ta ilel yoꞌtan yuꞌun te pukuje. Ni maꞌyuk a weꞌ te jich yipal kꞌaale. Ta patil aꞌbot wiꞌnal. 
LUK.4.3	Te pukuje jicha albot yuꞌun:
LUK.4.3	—Teme jich te jaꞌat Xnichꞌanat te Diose, albeya te tonetik to aꞌ kꞌajtajuk ta waj —xchi.
LUK.4.4	La sjakꞌ te Jesuse:
LUK.4.4	—Tsꞌibabil ta Sjun Dios te “ma ta wajuk nax kuxulik te genteetike. Jaꞌ ya xkuxuyinik yuꞌun spisil te tut yaloj ta stiꞌ te Diose”, xchi me —xchi te Jesuse.
LUK.4.5	Ikꞌot xan bael ta jol wits yuꞌun te pukuje. Tsꞌina ba aꞌbek yil spisil te stsaꞌamul te balmilale. 
LUK.4.6	Te pukuje la yal:
LUK.4.6	—Ya kaꞌbeyat ta akuenta spisil te stsaꞌamul skꞌulejal te balmilale, porke joꞌon ay ta jkuenta spisil. Joꞌon chikanon jtukel te machꞌa ya kaꞌbeye. 
LUK.4.7	Jaꞌ yuꞌun teme ya akejan aba ta jtojole, spisil awuꞌun ya xkꞌot —xchi.
LUK.4.8	Te Jesuse la sjakꞌbe:
LUK.4.8	—Kꞌeja aba ta jtojol Satanas, porke tsꞌibabil jilel ta Sjun Dios: “Jaꞌ nax me ya akejana aba ta stojol te Kajwaltik Dios awuꞌune. Sok jaꞌ nax me xꞌawakꞌ aba ta mantaltesel yuꞌun stukel”, xchi me —xchi.
LUK.4.9	Patil ikꞌot xan bael ta Jerusalen yuꞌun te pukuje. Jich ikꞌot moel ta jol templo te ba mas toyole. Jicha albot yuꞌun te pukuje:
LUK.4.9	—Teme jaꞌat Xnichꞌanat te Diose, chꞌoja aba koel liye. 
LUK.4.10	Porke tsꞌibabil ta Sjun Te Diose:
LUK.4.10	“Te Diose ya stikon tal te chꞌul angeletik yuꞌune, ya skanantayat y ya skoltayat. 
LUK.4.11	“Ya me xchoyat ta skꞌabik, jich me makꞌ xko kꞌaj awok ta ton”, xchi me
LUK.4.11	—xchi te pukuje.
LUK.4.12	Te Jesus la sjakꞌbe:
LUK.4.12	—Sok jich ya yal euk te Sjun Diose: “Ma me xꞌawilbe yoꞌtan te Kajwaltik Dios awuꞌune”, xchi me —xchi.
LUK.4.13	Kꞌalal ma sta tut ya yilbe xan yoꞌtan te Jesus te pukuje, jich a yijkitay jilel jun chebuk kꞌaal.
LUK.4.14	Te Jesuse sujt bael ta Galilea ta skuenta spoder te Chꞌul Espiritue. Pujk skꞌoplal ta sjoylejal ta spisil te estadoe. 
LUK.4.15	Nojpeswan ta sinagoga ta jujun jtejklum, y spisilik ben jun yoꞌtanik yuꞌun.
LUK.4.16	Te Jesuse bajt ta jtejklum Nazaret te ba chꞌie. Ta skꞌaalel kuxo-oꞌtan bajt ta sinagoga jich te tutꞌil kꞌayem ta spasele, y la stejkꞌan sba ta yilel te Sjun Diose. 
LUK.4.17	Aꞌbot ta skꞌab te Sjun Isaias te antibo jꞌalwanej yuꞌun te Diose. La sjam te june, jaꞌ a sta ta ilel te tut tsꞌibabil jilele:
LUK.4.18	“Te Espíritu yuꞌun te Kajwaltike julix ta jtojol, yuꞌun tsabilon ta yalel te lek achꞌ kꞌop ta stojol te meꞌbaꞌetike. Tikonbilon tal ta skoltayel te machꞌatik ay swokolik ta ajtal-oꞌtane. Sok tikonbilon tal yuꞌun tal kalbey tutꞌil ya xkolik ta libre te machꞌatik ayik ta prexoe, sok te ya jambe sitik te choketike, sok ya jkoltay te machꞌatik mosoimbile, 
LUK.4.19	sok te ya jpuk ta alel te yorailix kolel yuꞌun te Kajwaltike” xchi me,
LUK.4.19	—xchi ta yalel te Jesuse.
LUK.4.20	La stsꞌus te jun te la yile, la yaꞌbey te machꞌa skanantayej te junetik yuꞌun te sinagogae, y la snajkan sba. Spisilik te machꞌatik ayik ta sinagogae la skꞌelubeyik sit te Jesuse. 
LUK.4.21	Te Jesuse lijk ta kꞌop, jich a yal:
LUK.4.21	—Te kꞌaal to jaꞌa kꞌotix ta pasel ta atojolik te tut la awaꞌibeyik sluwar te tsꞌibabil jilel ta Sjun te Diose —xchi.
LUK.4.22	Spisilik lek skꞌoplal yuꞌunik te Jesuse, sok toj cham a yaꞌiyik yuꞌun te ben tsaꞌam te skꞌope. Sok la sjojkꞌobe sbaik:
LUK.4.22	—¿Me ma wan jaꞌuk te xnichꞌan Jose te winik to? —xchiik.
LUK.4.23	Te Jesuse lijk yaltalanbe:
LUK.4.23	—Jich me ya awalbikon ta puersa: “Te tutꞌil ya akuy aba ta jpoxtawaneje, poxtaya aba atukel”, xchaex me. “Te tut la apas ta Capernaum te la kaꞌitike, jich me xꞌapas euk liꞌ ba alumale”, ya me awutikon —xchi te Jesuse.
LUK.4.24	Sok la yaltalanbe:
LUK.4.24	—Jamal ya kalbeyex, ma xꞌakꞌot ta jkuenta ta slumal te machꞌa jꞌalwanej yuꞌun te Diose. 
LUK.4.25	Batsꞌi jich ya kalbeyex, ay bayal meꞌbaꞌ-antstik ta Israel te kꞌalal ay ta jꞌalwanej a te jꞌEliase, te kꞌalal maꞌyuk a yakꞌ jaꞌal oxeꞌ jaꞌbil sok olil y tal bayal wiꞌnal ta spisil balmilal. 
LUK.4.26	Pero te jꞌEliase ma teyuka tikonot bael te ba ay te meꞌbaꞌ-antstik te ayik ta Israele. Teꞌ tikonot bael yuꞌun Dios te ba sna jtul meꞌbaꞌ-ants te ay ta jtejklum Sarepta te nopol ay sok Sidon. 
LUK.4.27	Jaꞌ jich ekꞌa te kꞌalal ay ta jꞌalwanej te Eliseoe. Bayal machꞌa staoj kꞌaꞌel-chamel te ba Israele. Pero jtul nax te machꞌa lekutesote, jaꞌ nax te jNaamane te talem ta nasion Siriae —xchi te Jesuse.
LUK.4.28	Kꞌalal la yaꞌiybeyik sluwar te jich a yal te Kajwaltike, laj ilin yuꞌun spisil te machꞌatik ayik ta sinagogae.
LUK.4.29	Jajch stenik lokꞌel ta tiꞌ jtejklum te Jesuse. La yikꞌik bael ta mera jol wits, yuꞌun ta wits ay te jtejklume, yuꞌun teꞌ kꞌan xchꞌojik koel a. 
LUK.4.30	Pero te Jesuse kꞌax bael ta yolil te genteetike y bajt.
LUK.4.31	Te Jesuse koj bael ta jtejklum Capernaum te ay ta estado Galileae. Ta skaalel kuxo-oꞌtan la spꞌijuteslan te genteetike. 
LUK.4.32	Lom cham a yaꞌiyik yuꞌun te tuti yal ta pꞌijuteswaneje, yuꞌun jicha kꞌopoj te tutꞌil machꞌa yichꞌoj tulan yaꞌtele.
LUK.4.33	Ay talem ta sinagoga jtul winik te ochem pukuj ta yoꞌtane. Tulan a awun:
LUK.4.34	—Jesus Nazaret, ¿tut yuꞌun tal awochintayotike? ¿Meꞌn tal amilotik? Ya jnaꞌbeyat aba te jaꞌat te Chꞌul Nichꞌanat te Diose —xchi ta aw.
LUK.4.35	Te Jesuse la skom ta kꞌop te pukuje, jich a yalbe:
LUK.4.35	—¡Chꞌenan! ¡Lokꞌan tal te ba yoꞌtan te winike! xyut.
LUK.4.35	Te winike chꞌojot ta lum yuꞌun te pukuje te ba yolil te genteetike, jicha lokꞌ ta yoꞌtan te winike. Maꞌyuk a ejchenaj jilel. 
LUK.4.36	Spisilik a xiꞌik yuꞌun, y lijk yalbe sbaik:
LUK.4.36	—¿Tut skꞌopil a to? Te winik to yichꞌoj yaꞌtel sok ay spoder yuꞌun slokꞌesel pukujetik, yuꞌun ya nax yal mantal y ora ya xlokꞌ —xchiik. 
LUK.4.37	Pujk skꞌoplal Jesus ta bayuk nax te ba estadoe.
LUK.4.38	Lokꞌ tal ta sinagoga te Jesuse, bajt ta sna Simon. Te smeꞌnial te Simone ben tulan tabil ta kꞌajkꞌ. La skꞌambeyik pawor te Jesuse te yauk slekutesbe te skꞌajkꞌe. 
LUK.4.39	Te Jesuse la snijan sba, la skꞌelube sit, la skombe te skꞌajkꞌe, y ora lekub. Tsꞌina jajch te meꞌele, lijk ta makꞌlinwanej.
LUK.4.40	Te kꞌalal xchꞌayix a te kꞌajkꞌale, spisil te machꞌatik ay yaj-chamelike te tutikuk nax chamelil yichꞌojike la yikꞌik tal ta stojol te Jesuse. La skajanbe skꞌab ta sjol jujutul, jicha lekub te xchamelike. 
LUK.4.41	Sok lokꞌ pukujetik ta yoꞌtanik te machꞌatik ayik ta chamele. Awun te pukujetike:
LUK.4.41	—Jaꞌat Xnichꞌanat te Diose —xchiik ta aw.
LUK.4.41	Pero te Jesuse la skom ta kꞌop te pukujetike, yuꞌun snaꞌojik ta jaꞌ te Cristoe.
LUK.4.42	Kꞌalal sakubix a te kꞌinale, lokꞌ bael ta jtejklum te Jesuse. Bajt te ba jochol te luware. Pero te genteetike lijk sleik. Te kꞌalal la staik te ba aye, kꞌan skomik te manchuk ya xbajte. 
LUK.4.43	Pero te Jesuse la yaltalanbe:
LUK.4.43	—Puersa ya xba kal te ba jtejklumetik te lek achꞌ kꞌop yuꞌun Diose te ya xlijkix ta mantale, porke jaꞌ sluwar te tikonbilon tal yuꞌune —xchi.
LUK.4.44	Jicha lijk yal bael te Jesus te lek achꞌ kꞌop ta sinagogailtik te ay ta spꞌejel estado Galileae.
LUK.5.1	Ay jun buelta te ay ta tiꞌmar Genesaret sbiil te Jesuse. Teꞌ kꞌo stsob sbaik a te bayal genteetike. Kꞌan skujik te Jesuse yuꞌun ya skꞌan yaꞌiyik sluwar te skꞌop Diose. 
LUK.5.2	Te Jesuse la yil te ay cheb jojchol barkoetik ta tiꞌjaꞌ, jochajtik yuꞌun koemik bael te yajwale, te yipalik ta sapel te stsajkil xchayike. 
LUK.5.3	Jicha kꞌo mouk a te Jesuse. Jaꞌ sbarko te Simone. La yalbey yauk yochyochtes ochel te ba jaꞌe. Jich a snajkan sba ta yutil barko te Jesuse. Lijk spꞌijutes te genteetike. 
LUK.5.4	Kꞌalal laj yoꞌtan ta kꞌope, jich a yalbe te Simone:
LUK.5.4	—Wetꞌa ochel te abarko te ba toyol te jaꞌe. Teꞌ me ya achꞌojik ochel a te stsajkil achayike —xchi.
LUK.5.5	La sjakꞌ te Simone:
LUK.5.5	—Ma wan, Maestro. Yuꞌun spꞌejel ajkꞌubal a aꞌtejotikix, ni jkojtuk a jtajtik. Pero yuꞌun te jaꞌat ya awale, ya me xba jchꞌoj ochel abi —xchi.
LUK.5.6	Te kꞌalal la xchꞌojik ochele, bayal chay a stsakik, asta kꞌan tuchꞌuk yuꞌun te stsajkil-xchayike. 
LUK.5.7	Jich a xbechkꞌabta tal te sjoꞌtak te aylan ta yan barkoe te yauk xta koltayek yuꞌune. Jicha laj talik y noj xchebal te barkoetik yuꞌun te chaye. Kꞌan mulek ta jaꞌ yuꞌun te yalale. 
LUK.5.8	Kꞌalal la yil te Simon Pedro te jicha kꞌot ta pasel, la skejan sba ta stojol te Jesuse. Jich a yal:
LUK.5.8	—Kajwal, ma spas ya joyinat, yuꞌun jmulawilon —xchi.
LUK.5.9	Yuꞌun te Simone sok te sjoꞌtake la xiꞌ yuꞌun te bayal chay a stsakike. 
LUK.5.10	Jich ekꞌa te Jacobe sok te Juane te xnichꞌnab Zebedeoe te sjoy sbaik ta aꞌtel sok te Simone. Pero te Jesuse la yalbe te Simone:
LUK.5.10	—Ma me xiꞌan. Te ora to jaꞌ awaꞌtelik ya xkꞌot te ya awikꞌ tal te genteetike —xchi.
LUK.5.11	Jicha lokꞌik tal ta juera sok te sbarkoike, la sjilesik spisil, y bajtik sok te Jesuse.
LUK.5.12	Ay jun kꞌaal laj kꞌot ta jun jtejkꞌum te Jesuse, tal jtul winik ta stojol te skojtol yichꞌoj kꞌaꞌel-chamele. Kꞌalal la yil te Jesuse, te winike jul skejan sba ta stojol. Lijk skꞌambe pawor:
LUK.5.12	—Kajwal, te jichuk skꞌan awoꞌtan ya alekutesbon te jchamele —xchi.
LUK.5.13	Te Jesuse la skajambe skꞌab ta sjol, jich a yalbe:
LUK.5.13	—Jichuk. Ya xlekub te achamele —xchi. Tsꞌina chꞌay bael te skꞌaꞌel-chamel te winike. 
LUK.5.14	Te Jesuse la yalbe bael:
LUK.5.14	—Ma me ayuk machꞌa xꞌawalbe yaꞌi. Uniko baan, ban akꞌa aba ta ilel yuꞌun te saserdotee. Sok aꞌbeya smajtan Dios jich tutꞌil yaloj te jMoisese te tutꞌil lekubatixe. Jich me ya snaꞌbe sluwar te genteetik te lekubix te achamele —xchi te Jesuse.
LUK.5.15	Jicha pujk ta mas skꞌoplal te Jesuse. Bayal genteetik a laj tal yaꞌibeyik te skꞌope, sok la yakꞌik ta lekutesel te xchamelike. 
LUK.5.16	Pero te Jesuse la spit sba bael ta skꞌoponel Dios te ba jochol te luware.
LUK.5.17	Jun kꞌaal te Jesuse yipal ta pꞌijuteswane, teꞌ nakajtik ekꞌa te fariseoetike sok te maestroetik yuꞌun te mantaliletike. Teꞌ talemik ta jtejklumetik ta estado Galilea, sok ta estado Judea, sok ta jtejklum Jerusalen. Te spoder te Diose ya xchiknaj ta skuenta te Jesuse te ya slekutes te jchameletike. 
LUK.5.18	Jicha laj kꞌot cheꞌoxeb winketik xchꞌoyojik tal ta kꞌabalteꞌ jtul te machꞌa kꞌolbil xchial yok-skꞌabe. Kꞌan yikꞌik ochel ta yut na te ba ay te Jesuse, 
LUK.5.19	pero ma staik ba ya xꞌochik yuꞌun ben bayal te genteetike. Jicha laj mo bael ta sba te nae. La sjambeyik te xtexaule, sok la slijkanik koel te jchamele sok te skꞌabalteꞌe ta yolil te genteetike te ba ay te Jesuse. 
LUK.5.20	Kꞌalal la yil te Jesuse te tutꞌil xchꞌuunej yoꞌtanik te ya xlekuteswane, jich a yalbe te jchamele:
LUK.5.20	—Winik, pasbil perdon te amule —xchi.
LUK.5.21	Jich te maestroetik yuꞌun te mantaliletike sok te fariseoetike lijk yal ta yoꞌtanik: “¿Machꞌa me winikil to te yipal ta xkꞌaxintayel te skꞌop te Diose? Jaꞌ nax stukel te Dios te ya spas perdon yuꞌun te mulile”, xchiik.
LUK.5.22	Pero te Jesuse la snaꞌ te tut yipalik ta yalel ta yoꞌtanike, y la sjojkꞌolanbe:
LUK.5.22	—¿Tut yuꞌun te jich ya awal ta awoꞌtanike? 
LUK.5.23	¿Tut a te pasil ta alel ta stojol te jchamele? ¿Meꞌn jaꞌ pasil ta alel te “Pasbil perdon te amul”, ya kute? ¿O jaꞌ lek ya awaꞌiy te “Jajchan, beenan”, te ya kute? 
LUK.5.24	Pero ya me kaꞌbeyex awilik te tutꞌil tulan yaꞌtel yichꞌoj te Nichꞌanil ta spasel perdon yuꞌun mulil ta balmilal —xchi.
LUK.5.24	Jich a yalbe te machꞌa kꞌolbil xchial yok-skꞌabe:
LUK.5.24	—Ya kalbeyat te jaꞌate, jajchan, ichꞌa bael te akꞌabalteꞌale. Baan ta ana —xyut.
LUK.5.25	Ora nax a jajch te machꞌa kꞌolbil xchial yok-skꞌabe te ba yolil te genteetike. La xchoy jajchel te skꞌabalteꞌal te wayal tal ae, y bajt ta sna. Ya yalbe kꞌael kola yal te Diose. 
LUK.5.26	Spisil te genteetike lom cham a yaꞌiyik. La yalbeyik kola yal Dios yuꞌun, y xiꞌik yuꞌun. Jich a yalik:
LUK.5.26	—Ora to la kiltik te tut ben tulan a kꞌot ta pasele —xchiik.
LUK.5.27	Ta patil te Jesuse lokꞌ bael. La yil jtul jkꞌan-tojemal te jLevi sbiile nakal te ba ya xtojot stojemal te tutike. Te Jesuse la yalbe:
LUK.5.27	—Laꞌ tsꞌakliyaon —xyut.
LUK.5.28	Jich te jLevie la stejkꞌan sba jajchel, la sjileslan spisil, sok la stsꞌakli bael te Jesuse.
LUK.5.29	Patil la spas mukꞌul kꞌin ta skuenta te Jesuse. Jich a yikꞌ tal ta weꞌel ta sna bayal jkꞌan-tojemaletik sok yan genteetik te pajal nakajtik ta mesa sok te Jesuse. 
LUK.5.30	Pero te fariseoetike sok te maestroetik yuꞌun te mantaliletike lijk yaꞌabiyanik te jnopojeletik yuꞌun te Jesuse. Jich a yalbeyik:
LUK.5.30	—¿Tuꞌun te ya ajoyinik ta weꞌel-uchꞌajel te jkꞌan-tojemaletike sok te jmulawiletike? —xchiik.
LUK.5.31	Te Jesuse la sjakꞌtalanbe:
LUK.5.31	—Te machꞌatik lek bujtsꞌan kꞌinal ya yaꞌiyik sok te stibalulike ma puersauk yuꞌunik te jloktore. Jaꞌ nax puersa yuꞌunik jloktor te machꞌatik ayik ta chamele. 
LUK.5.32	Ma jaꞌuka tal kikꞌ te machꞌatik lek ayik ta skꞌopike. Jaꞌa tal kikꞌ te jmulawiletike yuꞌun ya sujtes yoꞌtanik yuꞌun te smulike —xchi.
LUK.5.33	La yalbeyik xan te Jesuse:
LUK.5.33	—Te jnopojeletik yuꞌun te Juane talel bael ya skomilan sweꞌelik ta skꞌoponel te Diose, y jich euk te jnopojeletik yuꞌun te fariseoetike. Pero te jnopojeletik awuꞌune ya xweꞌ-xꞌuchꞌajik ya kiltik —xchiik.
LUK.5.34	Te Jesuse la sjakꞌtalanbe:
LUK.5.34	—¿Me ya wan spas ya awaꞌbe skom sweꞌelik te machꞌatik majanbil ta nujpunele te sjoyinej to te machꞌa ya xnujpune? 
LUK.5.35	Pero ya me sta yorail te ya xꞌikꞌot lokꞌel te machꞌa nujpunixe. Jaꞌto me ya xlijk skomilan sweꞌelik a —xchi.
LUK.5.36	Sok lijk yalbe seña-kꞌop:
LUK.5.36	—Maꞌyuk machꞌa ya xchꞌiꞌ lokꞌel xejtꞌuk achꞌ tsekel yuꞌun ya spakꞌan a te kꞌaꞌ tsekele. Teme jich ya spase ya yakꞌ ixtaꞌajuk te achꞌ tsekele. Jich mismo euk te xejtꞌelel achꞌ pakꞌe ma snujpꞌuk xkꞌot te kꞌaꞌ tsekele. 
LUK.5.37	Ni ma spas ta pulel te achꞌ bino ta nujkul te kꞌaꞌixe, porke te achꞌ binoe ya me xchꞌiꞌ te nujkule. Jich me ya xchꞌay te binoe sok te nujkule. 
LUK.5.38	Por eso ya skꞌan te achꞌ nujkul ya yichꞌ pulel a te achꞌ binoe. Jich me ya xtuun ta xchebal a. 
LUK.5.39	Te machꞌa kꞌayem ta yuchꞌel te bino nameyix pasbile, ma xyuchꞌix a te achꞌ binoe. Yuꞌun ya yal te jaꞌ bujtsꞌan te bino nameyix pasbile —xchi te Jesuse.
LUK.6.1	Ta skꞌaalel kuxo-oꞌtan te Jesuse been kꞌaxel ta triwualtik. Te jnopojeletik yuꞌune lijk skꞌokbeyik sjol te triwue. La skꞌut ta skꞌabik yuꞌun ya xkꞌuxbeyik te sbakꞌe. 
LUK.6.2	Te fariseoetike la sjojkꞌobeyik:
LUK.6.2	—¿Tuꞌun ya apasik te jaꞌexe te tut ma lek ta pasel ta skꞌaalel te kuxo-oꞌtane? —xchiik.
LUK.6.3	Te Jesuse la sjakꞌtalanbe:
LUK.6.3	—¿Me yuꞌun ma awilojikuk ta Sjun Dios te tuti spas te jDavide jun buelta kꞌalal wiꞌnaj sok te sjoꞌtake? 
LUK.6.4	Jicha och bael ta templo yuꞌun te Diose, sok la stsak y la sweꞌ te chꞌul pan te pajchanbil ta stojol te Diose, sok la yaꞌbey ekꞌa te sjoꞌtake. Yuꞌun jaꞌ nax ya sweꞌ te saserdoteetik te pane —xchi.
LUK.6.5	Y la yalbe xan:
LUK.6.5	—Te Nichꞌanile, jaꞌ ajwalil yuꞌun te skꞌaalel kuxo-oꞌtane —xchi te Jesuse.
LUK.6.6	Ta yan skꞌaalel kuxo-oꞌtan te Jesuse och bael ta sinagoga. Teꞌ lijk nojpeswanuk a. Ay jtul winik teꞌa te jmel makꞌ snik sba te sbatsꞌil skaꞌbe. 
LUK.6.7	Te maestroetik yuꞌun te mantaliletik sok te fariseoetike yipalik ta smaliyel me ya slekutes a te ta skꞌaalel kuxo-oꞌtane, yuꞌun jich ya xjuꞌ ya slebeyik smul ta skꞌopik a te Jesuse. 
LUK.6.8	Pero te Jesuse snaꞌoj te jich ay te yoꞌtanike. La yalbe te winik te mel makꞌ snik sba te skꞌabe:
LUK.6.8	—Jajchan, tekꞌlan te ba olile —xchi.
LUK.6.8	Te winike jajch, la stejkꞌan sba. 
LUK.6.9	Te Jesuse la yalbe te yanetike:
LUK.6.9	—Ay tut ya jojkꞌobeyex: ¿Tut a te lek ta pasel ta skꞌaalel te kuxo-oꞌtane? ¿Me jaꞌ te tut leke, o jaꞌ te tut ma lekuke? ¿Me jaꞌ lek te ay machꞌa ya xkuxuyine, o jaꞌ lek te ay machꞌa ya xchame? —xchi.
LUK.6.10	Te Jesuse la skꞌelulambe sitik te machꞌatik stsoboj sbaike, y la yalbe te winike:
LUK.6.10	—Jacha moel te akꞌabe —xchi.
LUK.6.10	Te winike jich a spas te tuti albote. Jicha lekub te skꞌabe. 
LUK.6.11	Te machꞌatik teꞌey ae beno laj ilinik yuꞌun. Lijk sjojkꞌobe sbaik te tut ya yutik te Jesuse.
LUK.6.12	Jaꞌ skꞌaalel a te ba skꞌopon Dios ta wits te Jesuse; spꞌejel ajkꞌubal la skꞌopon Dios teꞌa. 
LUK.6.13	Kꞌalal sakubix a te kꞌinale la yikꞌtalan tal te jnopojeletik yuꞌune. La stsa lajchaytul, sok la yaꞌbe yaꞌtel ta jpuk-kꞌopetik. 
LUK.6.14	Jich ay te sbiilike: Jaꞌ te Simon te jPedro a aꞌbot sbiil yuꞌun te Jesuse, sok te jꞌAndres te yijtsꞌin te Simone, sok Jacobo, sok Juan, sok jFelipe sok jBartolome, 
LUK.6.15	sok jMateo, sok jTomas, sok Jacobo te xnichꞌan Alfeoe, sok te Simon te ay ta skuenta te jkananistaetike, 
LUK.6.16	sok Judas te yijtsꞌin Jacoboe, sok te Judas Iscariote te la yakꞌ entregal ta patil te Jesuse.
LUK.6.17	Te Jesuse kojtal te ba wits sok te jnopojeletik yuꞌune, tekꞌel julel ta slomle. Teꞌ stsoboj sbaik bayal a te machꞌatik tsꞌaklibil yuꞌune, sok bayal genteetik te talemik ta estado yuꞌun Judea, sok ta Jerusalen, sok ta jtejklum Tiro sok ta jtejklum Sidon te ayik ta tiꞌmare. Yuꞌun tal yaꞌibeyik sluwaril skꞌop te Jesuse sok tal yakꞌ ta lekutesel te xchamelike. 
LUK.6.18	Te machꞌatik ayik ta wokol yuꞌun te pukuje laj lekubik ekꞌa. 
LUK.6.19	Spisil te genteetike yoꞌtanuk ya spikik te Jesuse, jich a slekutes ta spoder spisil te jchameletike.
LUK.6.20	Te Jesuse la skꞌeluy te jnopojeletik yuꞌune, jich a yaltalanbe:
LUK.6.20	—Ben me tsaꞌam alekilik jaꞌex te meꞌbaꞌexe, porke jaꞌ ajwalilix awuꞌunik te Diose.
LUK.6.21	Ben me tsaꞌam alekilik jaꞌex te ayex ta wiꞌnal te ora to, ben jun awoꞌtanik ya smakꞌlinelex.
LUK.6.21	Ben me tsaꞌam alekilik jaꞌex te yipalex ta okꞌel te ora to, ta patil ya me stseꞌnex.
LUK.6.22	Ben me tsaꞌam alekilik jaꞌex teme ayex ta ilintayel yuꞌun te genteetike, sok teme ya stenex lokꞌele, sok teme ya sbol-kꞌoptayexe, sok teme ya spꞌajex te tutꞌil ma tsaꞌamukex ta skꞌopike teme jaꞌ ta skaj te Nichꞌanile.
LUK.6.23	Benuk me jun awoꞌtanik te kꞌalal ya xkꞌot ta pasel ta atojolike. Ben bujtsꞌanuk me kꞌinal ya awaꞌiyik yuꞌun. Porke ya me xkꞌo awichꞌik amajtanik ta chꞌulchan yuꞌun. Yuꞌun te antibo smeꞌ-statik te genteetik to jicha spasbeyik te jꞌalwanejetik yuꞌun te Diose.
LUK.6.24	Yan te jaꞌex te jkꞌulejexe oꞌol me abaik yuꞌun ben butsꞌan kꞌinal ya awaꞌiyik ta atukelik nax.
LUK.6.25	Oꞌol me abaik jaꞌex te nojel achꞌujtꞌik te ora to yuꞌun ya me awilik wiꞌnal. Oꞌol me abaik jaꞌex te ya stseꞌnex te ora to, yuꞌun ya me xba okꞌanik yuꞌun te ajtal-oꞌtane.
LUK.6.26	Oꞌol me abaik jaꞌex te lek akꞌoplalik yuꞌun spisil te genteetike, yuꞌun te antibo smeꞌstatik te genteetik to jich lek skꞌoplal a yalbeyik euk te jlot-alwanejetike.
LUK.6.27	Yan te jaꞌex te ya awaꞌibikon sluwar te jkꞌope ya kalbeyex: Kꞌux me xꞌawaꞌiyik te machꞌatik ya skontrainexe sok pasbeyaik te tut lek te machꞌatik ya spꞌajexe. 
LUK.6.28	Sok lek skꞌoplal xꞌawalbeyik te machꞌatik ma tsaꞌamuk akꞌoplal ya yalbeyexe. Sok kꞌoponbeyaik Dios te machꞌatik ya sbolkꞌoptayexe. 
LUK.6.29	Teme ay machꞌa ya smajbeyat te jmejch achoe, aꞌbeya smaj te jmejch xane. Sok teme ay machꞌa ya spojbeyat te akotone, a me yichꞌ bael euk ta akamixe, ma me tuti awal yuꞌun. 
LUK.6.30	Machꞌauk a teme ay tut ya skꞌanbeyexe, aꞌbeyaik. Sok teme ay machꞌa ya spojbeyex te tut ay awuꞌunike, ma me akꞌambeyik sujtel. 
LUK.6.31	Te tut ya skꞌan awoꞌtanik te ya spasbelex yuꞌun te yane, jich me xꞌapasbeyik euk.
LUK.6.32	Teme jaꞌ nax kꞌux ya awaꞌiyik te machꞌatik kꞌux ya yaꞌiyexe, ¿machꞌa ya yalbeyex lek akꞌoplalik yuꞌun? Asta te machꞌatik ma snaꞌbeyik sba te Diose jich ya spasbe sbaik euk. 
LUK.6.33	Teme jaꞌ nax ay tut lek ya apasbeyik te machꞌatik tut lek ya spasbeyexe, ¿machꞌa ya yalbeyex lek akꞌoplalik yuꞌun? Asta te machꞌatik ma snaꞌbeyik sba te Diose jich ya spasbe sbaik euk. 
LUK.6.34	Sok teme jaꞌ nax ay tut ya awaꞌbeyik smajan te machꞌatik ay tut ya yaꞌbeyat ta majanele, ¿machꞌa ya yalbeyex lek akꞌoplalik yuꞌun? Jich te machꞌatik ma snaꞌbeyik sba te Diose jich ya smajanbe sbaik euk te tut ay yuꞌunike, yuꞌun ya snaꞌ te tsꞌakal ya sujtesbot sjelol yuꞌune. 
LUK.6.35	Yan te jaꞌexe kꞌux me xꞌawaꞌiyik ta awoꞌtanik te machꞌatik ya skontrainexe. Pasbeyaik te tut leke, sok aꞌbeyaik smajan te tut ay awuꞌunike. Ma me akꞌambeyik sjelol. Jich me bayal amajtanik ya awichꞌik yuꞌun, sok yal-xnichꞌanex ya xkꞌoex te Chꞌul Dios te ay ta chꞌulchane. Porke Dios kꞌux ta yoꞌtan te machꞌatik ma snaꞌik yalel kola yale sok te machꞌatik ma tsaꞌamuk yoꞌtanike. 
LUK.6.36	Jich yuꞌun te jaꞌexe kꞌuxutaywananik me euk, jich tutꞌil ya xkꞌuxutaywan te Atatike.
LUK.6.37	Ma me xꞌawichꞌbe jkuenta yaꞌtel te yane. Jich me makꞌ yichꞌbeyex jkuenta euk te Diose. Ma me xꞌalebe smul te yane. Jich me makꞌ stabeyat amul euk te Diose. Akꞌaik perdon. Jich me ya yaꞌbeyex perdon euk te Diose. 
LUK.6.38	Aꞌbeyaik te tut maꞌyuk yuꞌun te yane. Jich me ya yaꞌbeyex euk te Diose te lek pꞌisbil, te lek tembil ta nojesel, te yukꞌilanbil, kꞌeba nax me koel te ba yawile. Te Diose jich me ya spꞌisbeyex ta mismo pꞌisil te tut ya apꞌisike —xchi te Jesuse.
LUK.6.39	Te Jesuse la spaj sok te seña-kꞌop to:
LUK.6.39	—¿Me ya wan xjuꞌ yuꞌun te ya xchech sbaik ta beel te machꞌa pajal chokike? ¿Me makꞌ wan xchꞌay koel ta chꞌen xchebalik? 
LUK.6.40	Sok ni jtuluk eskuelero te ya xkꞌaxintay te yaj-nopeswaneje. Jaꞌ to pajal ya xkꞌot sok teme juꞌ yuꞌun te lek pꞌijutesele.
LUK.6.41	¿Tuꞌun te jaꞌ ya awil te chꞌin kꞌaꞌpal te ay ta sit te awermanoe? Yan te mukꞌul troso te kꞌatal ta asite, makꞌ ya awil stukel. 
LUK.6.42	Tutꞌil ya xjuꞌ awuꞌun te ya awalbe te awermanoe: “Hermano, aꞌbon jlokꞌes te chꞌin kꞌaꞌpal te ay ta asite, teme ya awute. ¿Meꞌn makꞌ anaꞌ te ay mukꞌul troso te kꞌatal ta asite? Te jaꞌexe ma tsaꞌamuk awoꞌtanik. Lokꞌesa nailuk te mukꞌul troso te kꞌatal ta asite. Jich ya xjuꞌ awuꞌun yilel lek te chꞌin kꞌaꞌpal ya alokꞌesbe ta sit te awermanoe.
LUK.6.43	Maꞌyuk lekil teꞌ te ma tsaꞌamuk sit ya yakꞌe, sok maꞌyuk ma tsaꞌamuk teꞌ te tsaꞌam sit ya yakꞌe. 
LUK.6.44	Te juju-pejt teꞌe ya xnaꞌbot sba a tut yilel te site. Jich tutꞌil maꞌyuk ya jtajtik ta kꞌokel ikux te ba chꞌixtikile, sok maꞌyuk ya jkꞌoktik tsꞌusub ta yolil te makumaltike. 
LUK.6.45	Te winik te lek yoꞌtane lek te tut ya yal lokꞌel ta stiꞌe, yuꞌun lek te tut ay ta yoꞌtane. Yan te winik te ma tsaꞌamuk yoꞌtane, ma lekuk te tut ya yal lokꞌel ta stiꞌe, yuꞌun ma tsaꞌamuk te tut ay ta yoꞌtane. Jich ta jkꞌoptik ya xchiknaj te tut ma tsaꞌamuk ay ta koꞌtantike.
LUK.6.46	¿Tuꞌun te “Kajwal, Kajwal”, ya awutikone y makꞌ ya apasik te tut ya kalbeyexe? 
LUK.6.47	Ya kalbeyex awaꞌiyik te tut yilel kꞌoem te machꞌa ya xtal yaꞌibon sluwar te jkꞌope sok ya spas te tut ya kale. 
LUK.6.48	Jich kꞌoem te tutꞌil jtul winik te la spas snae. Toyol a sjokꞌbe koel te xchꞌenale, jaꞌ to te la sta te limlim tone. Teꞌ stsꞌun tal moel a te yipajib snae. Kꞌalal tal te nojel jaꞌe, te xwilawet kꞌaxel a te ba snae, ma nijk yuꞌun, yuꞌun ipajem lek sok te limlim tone. 
LUK.6.49	Yan te machꞌa ya yaꞌibon sluwar te jkꞌope, teme makꞌ spas te tut ya kale, jaꞌ pajal kꞌoem sok tutꞌil jtul winik te ta ba lum nax a spas te snae te maꞌyuk yipajibe. Kꞌalal tal te nojel jaꞌe, xwilawet kꞌaxel teꞌa te ba spasoj te snae. Butkꞌej yuꞌun, jmel a jim ta nae —xchi te Jesuse.
LUK.7.1	Te kꞌalal laj yoꞌtan ta skꞌoponel te genteetike, bajt ta jtejklum Capernaum te Jesuse. 
LUK.7.2	Ay jtul statal soltaro yuꞌun Roma teꞌa te ay yaj-aꞌtel te ben kꞌux ta yoꞌtane. Ay ta chamel, y ya xchamix. 
LUK.7.3	Te kꞌalal la yaꞌibe skꞌoplal te Jesus te statal soltaroe, jich a stikon bael cheꞌoxeb moletik yuꞌun te juriyoetik ba skambeyik pawor te Jesuse te yauk xtal slekutesbe xchamel te yaj-aꞌtele. 
LUK.7.4	Jich xwokoletik kꞌoel te ba ay te Jesuse. Jich ya yalik:
LUK.7.4	—Yauk akoltabotik te statal soltaroe yuꞌun ben lek yoꞌtan, 
LUK.7.5	yuꞌun ben kꞌux ta yoꞌtan te jlumaltike, sok jaꞌ mismo a stejkꞌambotik te sinagoga kuꞌuntike —xchiik.
LUK.7.6	Jich te Jesuse la soyinlan bael. Te kꞌalal nopol xkꞌotikix a te ba snae, te statal soltaroe la stikon tal chaꞌoxtul yamigotak, tal yalbeyik te Jesuse:
LUK.7.6	—Kajwal, jich a yal tal te statal soltaroe: ma laj me xꞌawakꞌ awokol. Ma la spas te ya xbaat ta snae, porke kꞌax chꞌin laj ya yaꞌi sba ta atojol stukel. 
LUK.7.7	Jaꞌ yuꞌun ma la skan stoy sba te tal sleat stukele. Pero tey laj a teme ya awal mantal te ya xkol te yaj-aꞌtele. 
LUK.7.8	Porke te statal soltaroe jaꞌ nax ay ta xchꞌuunel mantal ta stojol te machꞌa statal yuꞌune, sok ay laj ta skuenta spasel ta mantal te soltaroetike. Te kꞌalal jich ya yalbe te jtule: “Baan”, teme ya yute, tsꞌin ya xbajt. Teme “Laꞌ” ya yut te yane, ya xtal. Y te kꞌalal ya stikon ta mantal te yaj-aꞌtele, teme ay tut ya xba yaꞌbe spase, ya spas. Jich a stikonotik tal ta kaltik ta atojol —xchiik.
LUK.7.9	Te kꞌalal la yaꞌi te Jesuse, aꞌabiyan yoꞌtan yuꞌun. La skꞌelube sit te machꞌatik tsꞌaklibil yuꞌune, jich a yal:
LUK.7.9	—Jamal ya kalbeyex, ni jtuluk jtaoj ta Israel te jich xchꞌuunej yoꞌtan te spisil ya xjuꞌ ta pasel kuꞌune, jich tutꞌil te winik to —xchi te Jesuse.
LUK.7.10	Jicha sujtik bael ta na te machꞌatik tikonbilik tale. Lekix a kꞌo staik a te yaj-aꞌtele.
LUK.7.11	Ta patil te Jesuse bajt ta jun jtejklum Nain sbiil. Sjoyinej kꞌael te jnopojeletik yuꞌune sok bayal genteetik. 
LUK.7.12	Nopol xlaj kꞌotix a, te ba tiꞌ jtejklume la yil choybil kꞌael jtul anima yuꞌun xbajt ta mukel. Te smeꞌe meꞌbaꞌ ants. Jip a te jtul yale. Joyinbil kꞌael yuꞌun bayal genteetik yuꞌun te jtejklume. 
LUK.7.13	La yil te Kajwaltike sok la snaꞌbe yoꞌolil sba te meꞌba antse. Jich a yalbe:
LUK.7.13	—Ma okꞌan —xyut.
LUK.7.14	Jicha tijilaj bael te Jesuse. La spikbey te skajonil te animae. Te machꞌatik xchoyojik kꞌale kꞌo stejkꞌan sbaik. Te Jesuse la yalbe te animae:
LUK.7.14	—Kere, ya kalbeyat, jajchan —xyut.
LUK.7.15	Jich te animae la snajkan sba, y lijk ta kꞌop. Te Jesuse la yaꞌbe entregal te smeꞌe. 
LUK.7.16	Te kꞌalal la yilik te genteetike, spisilik a xiꞌik yuꞌun, y lijk yalbeyik kola yal Dios yuꞌun. La yalik:
LUK.7.16	—Batsꞌi mukꞌ jꞌalwanej te chikanix ta koliltike —xchiik.
LUK.7.16	Sok la yalik:
LUK.7.16	—Dios a tal skoltayix te jtejklum yuꞌune —xchiik. 
LUK.7.17	Pujk skꞌoplal te sjoylejal estado Judea sok ta bayuk nax te tuti spas te Jesuse.
LUK.7.18	Te Juane albot yuꞌun te jnopojeletik yuꞌune te tut yipal ta spasel te Jesuse. Jich a yikꞌ tal cheb te jnopojeletik yuꞌune. 
LUK.7.19	La stikon bael ta jojkꞌoyel ta stojol te Jesuse me batsꞌi jaꞌix te Cristo te ya xtale o ay to xan yan ya xtal. 
LUK.7.20	Te machꞌatik la stikon bael te Juane, la jtijilaj bael te ba ay te Jesuse. Jich a yalbeyik:
LUK.7.20	—Te Juan Akꞌichꞌjaꞌe la stikonotik tal ta sjojkꞌoyel ta atojol me jaꞌat te Cristoat te ya xtale, o teme ay to yan te ya jmalitike —xchiik kꞌoel.
LUK.7.21	Te kꞌalal teꞌ ayik ae la yilik te tutꞌil yipal ta slekutesel bayal genteetik te ayik ta chamele sok te ayik ta wokole. Sok yipal ta slokꞌesel pukuj ta yoꞌtanik te machꞌatik ay pukuj ta yoꞌtanike. Sok ya sjambe sit te bayal choketike. 
LUK.7.22	Te Jesuse la yaltalanbe:
LUK.7.22	—Baanik, ban albeyaik te Juane spisil te tut la awilike sok te tut la awaꞌibeyik sluware. Kꞌo albeyaik te yipal ta jamel sit te choketike, sok yipal ta lekubel te koxoetike, sok yipal ta lekubel stibalulik te machꞌatik ayik ta kꞌaꞌel-chamele, sok yipal ta jamel xchikin te machꞌatik ma xyaꞌiyik kꞌope, sok yipal ta chaꞌkuxel te animaetike, sok yipalix ta alel ta stojol meꞌbaetik te tutꞌil ayix te skolelike. 
LUK.7.23	Ben tsaꞌam slekil te machꞌa ma xchebaj yoꞌtan kuꞌune —xyut bael te Jesuse.
LUK.7.24	Kalal sujtikix bael a te machꞌatik stikonej tal te Juane, te Jesuse lijk yaltalanbe te machꞌatik stsobo sbaike te tutꞌil ay te Juane. Jich a yal:
LUK.7.24	—¿Tut a te kꞌo awilik tal ta ba jojchol kꞌinale? ¿Me jaꞌ xkꞌo awilik tal te jalal te xmeylajan yuꞌun te ikꞌe? 
LUK.7.25	Teme ma jaꞌuke, ¿tut a te xkꞌo awilik teꞌae? ¿O jaꞌ xkꞌo awilik te jtul winik te ben tsaꞌam te skꞌuꞌ-spakꞌ slapoje? Anaꞌojik te machꞌatik ben tsaꞌam skꞌuꞌ-spakꞌ ya slape sok te ben lek uts ya xweꞌe, ay ta sna reyetik stukel. 
LUK.7.26	¿Tut a te xkꞌo awilik tale? ¿Mꞌen jaꞌ wan xkꞌo awilik jtul jꞌalwanej yuꞌun Dios? Jicha nix a. Sok ya kalbeyex te mas tulan yaꞌtel te tutꞌil jꞌalwanej yuꞌun te Diose. 
LUK.7.27	Yuꞌun jaꞌa nix a te Juan te jich tsꞌibubil jilel skꞌoplal ta Sjun te Diose:
LUK.7.27	“Ya me jnalates bael ta atojol jtul jꞌalwanej kuꞌun, yuꞌun ya xba xchapbeyat abe”, xchi me.
LUK.7.28	Ya kalbeyex te maꞌyuk jtuluk jꞌalwanej chiknajem ta yolil genteetik te pajal yaꞌtel sok te Juan Akꞌichꞌjaꞌe. Pero te machꞌa chꞌin ay te ba ay ta ajwalil te Jtatik Diose, jaꞌ me mukꞌ ay yuꞌun te Juane —xchi te Jesuse.
LUK.7.29	Spisil te genteetike te la yaꞌibeyik skꞌop te Juane, sok te jkꞌan-tojemaletik yuꞌun te Roma te akꞌtalanbot yichꞌik jaꞌ yuꞌun te Juane, la yalik te tutꞌil lek yaꞌtel stukel te Diose. 
LUK.7.30	Yan te fariseoetike sok te maestroetik yuꞌun te mantaliletike te ma akꞌtalanbot ichꞌjaꞌ yuꞌun te Juane la spꞌajik te tutꞌil kꞌan yichꞌik kꞌuxutayel yuꞌun te Diose. 
LUK.7.31	La yal te Kajwaltike:
LUK.7.31	—¿Tut ya jpajtik a te genteetik te kuxulik ta ora to? Ya kalbeyex te machꞌa pajal soke: 
LUK.7.32	Jaꞌ pajalik sok te untik te ya snajkan sbaik ta tajmal ta parke. Jich ya yawuntay te sjoꞌtake: La kokꞌesintik kamaytik, ma ajkꞌotajex yuꞌun. La jkꞌayojintik ben triste kꞌayojetik, pero te jaꞌexe ma okꞌex yuꞌun —te xchie. 
LUK.7.33	Porke te kꞌalal tal te Juan Akꞌichꞌjaꞌe, ma weꞌ ta lek sok maꞌyuk a yuchꞌ bino. Y te jaꞌexe la awalik te ay pukuj ta yoꞌtane. 
LUK.7.34	Patil a tal te Nichꞌanile te ya xweꞌ-xꞌuchꞌae. Jich ya awalik te toj ip xweꞌ-xꞌuchꞌae, sok te ya sjoyin jmulawiletik sok jkꞌan-tojemaletik. 
LUK.7.35	Pero te tutꞌil ay spꞌijil te Diose jaꞌ ya xchiknaj ta skuenta te tut yilel te alnichꞌanetik yuꞌune —xchi te Jesuse.
LUK.7.36	Ay tul fariseo la yikꞌ ta weꞌel te Jesuse. Jicha bajt ta sna, sok la snajkan sbaik ta mexa. 
LUK.7.37	Ay jtul jmulawil-ants te ba jtejklume te la yaꞌibe sluwar te ikꞌot ta weꞌel te Jesus te ba sna te fariseoe. Jicha bajt teꞌa te antse. Yichꞌoj bael jun limeta te pasbil ta alabastro-ton te nojel ta perfumee. 
LUK.7.38	Tijilaj tal te ba yok te Jesuse. La yokꞌetay sba te antse. Tꞌulaj koel yaꞌlel sit ta yok te Jesuse, sok la skusbe ta stsotsil sjol. La yujtsꞌibe te yoke y la smalbe ta perfume. 
LUK.7.39	Te fariseoe te ikꞌawan ta weꞌele la yil te tuti spas te antse. Jich a yal ta yoꞌtan: “Te jaꞌuk jꞌalwanej yuꞌun Dios te winik to, ya snaꞌ te jichuke te tutꞌil jmulawil-ants te tal pikbek yok yuꞌune”, xchi ta yoꞌtan.
LUK.7.40	Jich te Jesuse la yalbe te fariseoe:
LUK.7.40	—Simon, ay tut ya kalbeyat awaꞌi —xchi.
LUK.7.41	La sjakꞌ te fariseoe:
LUK.7.41	—Albon tal, Maestro —xchi.
LUK.7.41	Jich lijk yalbe te Jesuse:
LUK.7.41	—Ay cheb winketik te la sbetanbeyik stakꞌin te machꞌa ay stakꞌine. Te jtule la sbetan kiniento denario takꞌin, te yane la sbetan sinkuenta. Y ma juꞌ yuꞌunik stojel. Jich te yajwal takꞌine xchebal la spasbe perdon, ma yaꞌbe stoj te sbete. 
LUK.7.42	Albon kaꞌitik: ¿Machꞌa ta xchebalik te ben kꞌux ya yaꞌi ta yoꞌtane? —xchi te Jesuse.
LUK.7.43	La sjakꞌ te Simone:
LUK.7.43	—Te ya kale jaꞌ te winik te bayal takꞌin a sbetane —xchi.
LUK.7.43	Te Jesuse la yal:
LUK.7.43	—Jich te tutꞌil ya awale —xchi.
LUK.7.44	Jich te Jesuse la skꞌeluy te antse, sok la yalbe te Simone:
LUK.7.44	—¿Me la awil te ants to? Te kꞌalal julon ta anae ma la awaꞌbon jaꞌ jpok a te koke. Yan te ants to la spokbon kok ta yaꞌlel sit, sok la skusbon ta stsotsil sjol. 
LUK.7.45	Te jaꞌate ma la awujtsꞌiyon. Yan te antse jaꞌ nax a te ochon tal ta anae, maꞌyuk a skom sba ta yujtsꞌiyel te koke. 
LUK.7.46	Ma la amalbon aseite ta jol te jaꞌate. Yan te ants to la smalbonix perfume ta kok stukel. 
LUK.7.47	Jaꞌ yuꞌun ya kalbeyat awaꞌi: Jaꞌ bayal kꞌuxon ta yoꞌtan yuꞌun te tutꞌil bayal smul a chꞌaybotixe. Yan te machꞌa chꞌin nax smul ya xchꞌaybote, chꞌin nax ay xkꞌuxul yoꞌtan yuꞌun —xchi.
LUK.7.48	Y te Jesuse la yalbe te antse:
LUK.7.48	—Perdonadoix te amule —xchi.
LUK.7.49	Spisil te machꞌatik ay ta mexa te ikꞌbilik ta weꞌel sok te Jesuse lijk yalbe sbaik:
LUK.7.49	—¿Machꞌa me a to te ya xjuꞌ ya xchꞌay mulil te ya yale? —xchiik. 
LUK.7.50	Te Jesuse la yalbe xan te antse:
LUK.7.50	—Kolematix porke xchꞌuunej awoꞌtan te ya xchꞌay mulil ta jkuentae. Junuk awoꞌtan xbaat —xchi te Jesuse.
LUK.8.1	Ta patil te Jesuse been ta jtejklumetik sok ta kolonyaetik. Bayuk nax la yal kꞌael te lek achꞌ kꞌop yuꞌun te ya xlijkix ta mantal te Kajwaltik Diose. Sjoyinej ta beel te lajchaytul apostoletike. 
LUK.8.2	Sok ay antstik te la slokꞌesbeyix pukuj ta yoꞌtanike sok te la slekutesbeyik xchamelik te sjoyinejik ta beel euk te Jesuse. Jaꞌ te xMaria te xMagdalena sbiile te lokꞌem jukeb pukuj ta yoꞌtane. 
LUK.8.3	Sok te xJuanae te jaꞌ smamlal te jChuzae te jaꞌ yaj-kanan te jHerodese, sok te Susanae, sok ay to xan yan bayal antstik. Te tutik ay yuꞌun te antstike la yaꞌbeyik te Jesuse sok te apostoletike.
LUK.8.4	Bayal machꞌatik a laj lokꞌ tal te ba jtejklumetike yuꞌun tal yilik te Jesuse. Te kꞌalal la stsob sbaik te bayal genteetike, jicha lijk yalbe ta seña-kꞌop te Jesuse:
LUK.8.5	—Ay jtul winik lokꞌ bael ta yawel te stsꞌunube. Te kꞌalal lijk ta yawele, ay pꞌekajtik kꞌoel ta be te stsꞌunube. Kꞌax tekꞌulanek y kꞌa weꞌek ta teꞌtikil mut. 
LUK.8.6	Sok aya kꞌot ta ba tontikil. Kꞌalal chꞌij tal te tsꞌunubile, ora takej yuꞌun takin te slumile. 
LUK.8.7	Sok aya kꞌot ta chꞌixtikil te tsꞌunubile. Pajal a chꞌij tal sok te chꞌixe y tenot yuꞌun. 
LUK.8.8	Pero aya kꞌot ta lekil lum te tsꞌunubile. Chij tal, ben lek a yakꞌ yijkꞌats. Ay a yakꞌ sien ta jpꞌej te juju-pꞌej tsꞌunubile —xchi te Jesuse.
LUK.8.8	Jich yipal ta yalel te Jesuse, y ben tulan a lijk yal xan:
LUK.8.8	—Te machꞌa ay xchikin ta yaꞌiyel sluware, aꞌ me yaꞌibe lek sluwaril —xchi.
LUK.8.9	Te jnopojeletike lijk sjojkꞌobeyik te Jesuse te tut sluwaril te seña-kꞌop te la yale. 
LUK.8.10	Altalanbot yuꞌun te Jesuse:
LUK.8.10	—Te jaꞌexe Dios ya yaꞌbeyex anaꞌbeyik sluwaril te tutꞌil ay ta ajwalinel te ma xnaꞌbot sluwaril ta primeroe. Yan te yanetike, ya jkꞌopon ta seña-kꞌop, yuꞌun jayebuk ya yilik ta sitik ma snaꞌbeyik sluwaril, sok jayebuk buelta te ya xꞌaltalanbote, ma xkꞌot ta yoꞌtanik.
LUK.8.11	Jich ay sluwaril te seña-kꞌop te la kalbeyexe: Te tsꞌunubile jaꞌ te skꞌop Diose. 
LUK.8.12	Te tsꞌunubil te kꞌot ta bee jaꞌ skꞌoplal te machꞌatik ya yaꞌibe sluwar te skꞌop Diose, pero ya xtal te pukuje, ya slokꞌeslambe ta yoꞌtanik. Jich ma xchꞌuunik sok ma xkolik. 
LUK.8.13	Te tsꞌunubil te kꞌot ta ba tontikile jaꞌ skꞌoplal te machꞌatik ben jun yoꞌtanik ya xchꞌuunik te skꞌop Diose, pero ma sꞌismaj ta yoꞌtanik. Yal cheꞌoxeꞌ kaal ya xchꞌuunik, te kꞌalal ya xtal ta stojolik te prewae, ora ya xchebaj yoꞌtanik yuꞌun. 
LUK.8.14	Te tsꞌunubil te kꞌot ta chꞌixtikile jaꞌ skꞌoplal te machꞌatik ya yaꞌibe sluwar te skꞌop Diose, pero ma xjuꞌ yuꞌunik te tutik ya xbajt ta yoꞌtanik spasele. Ya xtenot yuꞌun te yaꞌtelik ta balmilale sok te skꞌulejalike, sok spisil te tutik ya skꞌupin spasele. Jich ma sitin ta yoꞌtanik te skꞌop Diose. 
LUK.8.15	Yan te tsꞌunubil te kꞌot ta lekil lume, jaꞌ skꞌoplal te machꞌatik ben jun yoꞌtanik ta xchꞌuunel te skꞌop Diose, sok ya yaꞌtelin spasel te tut ya yaꞌiye, y ben jun yoꞌtanik. Ya me sitin ta lek ta yoꞌtanik te skꞌop Diose.
LUK.8.16	“Maꞌyuk machꞌa ya stsun slampara te ay tut ya smuk aye, niuk yuꞌun ya yakꞌ ta yanil wayibal. Ya yakꞌ ta xtuchtajib, yuꞌun jich ya yil kꞌinal a te machꞌatik ya xꞌochik ta snae. 
LUK.8.17	Porke maꞌyuk tut nakbil te max chiknaje sok maꞌyuk mukul-kꞌop te makꞌ xchiknaj ta stojol te genteetike, y puersa ya xchiknaj ta sakil kꞌinal. 
LUK.8.18	Jaꞌ yuꞌun ya me awakꞌ ta awoꞌtanik a te tut ya awaꞌibeyik sluware. Porke te machꞌa ay tut yichꞌoje, ya me xꞌaꞌbot xan sjoy. Yan te machꞌa maꞌyuk tut ay yuꞌune ya xpojbot te tut yichꞌoj chꞌinuke —xchi te Jesuse.
LUK.8.19	Te smeꞌ te Jesuse sok te yijtsꞌinabe laj kꞌot te ba aye. Ma spas a och te ba ay te Jesuse yuꞌun ben bayal te genteetike. 
LUK.8.20	Ay machꞌa ba yalbe te Jesuse:
LUK.8.20	—Te ameꞌe sok te awijtsꞌinabe lum ayik ba juerae, yuꞌun laj ya skꞌan skꞌoponat —xchi.
LUK.8.21	Te Jesuse la sjakꞌ:
LUK.8.21	—Jaꞌ jmeꞌ sok jaꞌ kijtsꞌinab kꞌoem te machꞌatik ya yaꞌibeyik sluwar te skꞌop Diose sok te ya spasik te tut ya yale —xchi.
LUK.8.22	Ay jun kꞌaal och ta barko te Jesuse sok te jnopojeletik yuꞌune. Jich a yaltalanbe:
LUK.8.22	—Konik, kꞌaxukotik bael ta jejch mar —xchi.
LUK.8.22	Jicha laj bajt. 
LUK.8.23	Te kꞌalal yipalik bael ta kꞌaxel te ba mare, och swayel te Jesuse. Tal ben tulan ikꞌ te ba sba te mare, y kꞌan nojuk ta jaꞌ te barkoe. Lijk bayal swokolik yuꞌun y kꞌan mulek koel. 
LUK.8.24	Jicha ba stijik jajchel te Jesuse, y la yalbeyik:
LUK.8.24	—¡Maestro, Maestro! ¡Ya skꞌan smulotik jaꞌ! —xyutik. Te Jesus jajch, y la skom te ikꞌe sok te spuersa jaꞌe. Jicha kom spisil y ben lek senel a laj jil. 
LUK.8.25	Patil la yaltalanbe te jnopojeletike:
LUK.8.25	—¿Tut la apasik sok te xchꞌuunel awoꞌtanike? —xyutalan.
LUK.8.25	Toj cham a yaꞌiyik yuꞌun, sok lijk yajtal yoꞌtanik yuꞌun. Jicha lijk sjojkꞌobe sbaik:
LUK.8.25	—¿Machꞌa wan a to te juꞌ yuꞌun spasel ta mantal te ikꞌe sok te jaꞌe y ya xchꞌuumbot smantal yuꞌun? —xchiik.
LUK.8.26	Jicha laj lokꞌ kꞌoel ta slum Gadara te ay ta jejch mar te jun nax yiloj sba sok te Galileae. 
LUK.8.27	Te kꞌalal kojtal ta barko te Jesuse, tijilaj tal te ba ay Jesus te jtul winik yuꞌun te jtejklume. Ayix bayal kꞌaal a te ay pukuj ta yoꞌtane. Makꞌ ya slapix skꞌuꞌ-spakꞌ, sok maꞌyukix ta sna. Jaꞌ snainejix te kampusanoe. 
LUK.8.28	Te kꞌalal la yil te Jesuse la skejan sba ta sit, y lijk awunuk:
LUK.8.28	—Jesus, ¿tuꞌun te tal awochintayone? Jaꞌat te Xnichꞌanat te Chꞌul Dios te ay ta chꞌulchane. Awokoluk ma me xꞌawilbajinon —xchi ta aw.
LUK.8.29	Jich a yal te winike, yuꞌun pasotix ta mantal yuꞌun Jesus te pukuje te ya xlokꞌ ta yoꞌtan te winike. Bayalix buelta te aꞌbot yip yuꞌun te pukuje. Ay achukbotix ta kadena te yok-skꞌab yuꞌun te genteetike yuꞌun jich chukul ya skanantayik, pero ya xtuchꞌ yuꞌun te kadenae. Sok ya sitꞌesot lokꞌel yuꞌun pukuj te winike, ya xbajt te ba jochol te luware. 
LUK.8.30	Te Jesuse la sjojkꞌobe te winike:
LUK.8.30	—¿Tuti biil? —xyut.
LUK.8.30	Te winike la sjakꞌ:
LUK.8.30	—Te jbiil te joꞌone Bayalon —xchi. Jich a yal yuꞌun bayal te pukujetik te ochem ta yoꞌtane. 
LUK.8.31	Te pukujetike la skꞌambeyik pawor te Jesuse te manchuk ya xchꞌojot ochel ta chꞌen yuꞌune. 
LUK.8.32	Pero ay ben bayal chitametik yipalik ta weꞌel ta wits, jaꞌ yuꞌun te pukujetike la skambeyik pawor te Jesuse te yauk xꞌakꞌot ochel ta yoꞌtan te chitametike. Jich a yakꞌ permiso te Jesuse. 
LUK.8.33	Jich te pukujetike lokꞌ ta yoꞌtan te winike, ba ochuk ta yoꞌtan te chitametike. Spisil te chitametike xyalajan koel te ba koele, kꞌot kꞌalal ta yut jaꞌ. Teꞌ kꞌo sjikꞌtalan jaꞌ a.
LUK.8.34	Te jkanan-chitametike la yilik te tuti kꞌot ta pasele. Laj lokꞌ bael ta anel yuꞌun xiꞌel. Ba yalatalanik te ba jtejklume sok te ba stenlejaltike. 
LUK.8.35	Jich te genteetike tal yilik te tuti kꞌot ta pasele. Kꞌalal kꞌoik te ba ay te Jesuse, nakal a kꞌo staik te winik te lokꞌemix pukujetik ta yoꞌtane. Teꞌ nakal a te ba xujk yok te Jesuse. Slapojix skꞌuꞌ-spakꞌ a, sok ya snaꞌix kꞌinal a. Te genteetike la xiꞌyuꞌun. 
LUK.8.36	Te machꞌatik la yilik te tuti kꞌot ta pasele lijk yalbeyik te tutꞌil lekutesotix te winik te ay pukuj ta yoꞌtane. 
LUK.8.37	Spisil te genteetik te ayik ta slum Gadarae lijk skꞌambeyik pawor te Jesuse te yauk xlokꞌ bael te ba slumike, yuꞌun ben xlaj xiꞌ yuꞌun. Jicha och xan ta barko te Jesuse, sujt bael teꞌa te ba lijk tale.
LUK.8.38	Te winik te lokꞌemix pukujetik ta yoꞌtane la skꞌambe pawor te ya sjoyin bael te Jesuse. Pero te Jesuse la yalbe te ma xjuꞌ ya xbajt soke. Jich a yalbe:
LUK.8.39	—Sujtan bael ta ana. Ban albeya te machꞌatik ay awuꞌune te tuti spasbeyatix te Diose —xyut. Jicha bajt te winike. Lijk yalbe spisil te jtejklum te tuti pasbot yuꞌun te Jesuse.
LUK.8.40	Te kꞌalal sujt tal te Jesus te xkꞌotuk ta jejch mare, ben sniꞌ xyaꞌi te genteetike, porke spisil yipalik ta smaliyel te Jesuse. 
LUK.8.41	Jicha kꞌot jtul winik ta stojol te Jesuse, Jairo sbiil, te yichꞌoj yaꞌtel ta statalil te ba sinagogae. Te winik to la skejan sba ta yok te Jesuse y la skꞌambe pawor te yauk xbajt ta snae, 
LUK.8.42	yuꞌun ya xchamix te úniko yantsil-nichꞌane te ayix wan lajchayeb jaꞌbil yaꞌbilale. Te kꞌalal yipal kꞌael ta beel a te Jesuse, stenten sbaik kꞌael ta spat te genteetike.
LUK.8.43	Te ba yolil te genteetike ay jtul ants te ayix lajchayeb jaꞌbil te ma xbajt te xchamel te ya yile. Spisil a slajinix stutik yuꞌun ta stojel te jpoxtawanejetike, pero ni ma lekub yuꞌun a. 
LUK.8.44	Te antse tijilaj bael ta spat te Jesuse. La spikbey stiꞌil te xkamixe. Mismo tiempo a majk te xchamele.
LUK.8.45	Jich te Jesuse la sjojkꞌoy:
LUK.8.45	—¿Machꞌa a te la spikone? —xchi. Spisilik a yalik te maꞌyuk machꞌa pikot yuꞌune. La yal te Pedroe:
LUK.8.45	—Maestro, jaꞌ te genteetik te ya stenten sbaik te ba ayate —xchi.
LUK.8.46	Te Jesuse la yal xan:
LUK.8.46	—Ay machꞌa la spikon, chikan a kaꞌi te aya lokꞌ bael te jpodere —xchi.
LUK.8.47	Te antse la yil te ma spas te mukul naxe. Xmetmuntal ta sik tal skejan sba ta yok te Jesuse, sok la yal ta jamal ta stojol spisil te genteetike te tut sluwaril te la spikbey te xkamix te Jesuse, sok te tutꞌil a lekub ta orae. 
LUK.8.48	Te Jesuse la yalbe te antse:
LUK.8.48	—Kantsil, te tutꞌil jich la achꞌuun ta awoꞌtane, jich kolatix. Junuk awoꞌtan xbaat —xchi.
LUK.8.49	Yipal to ta kꞌop a te Jesuse, ay machꞌa tal albek yuꞌun. Jich a yalbe te machꞌa ay yaꞌtel ta statal yuꞌun te sinagogae:
LUK.8.49	—Te awantsil-nichꞌane chamix. Ma xꞌawulilanix te Maestroe —xchi.
LUK.8.50	Te Jesuse la yaꞌibe sluwar y jich a yalbe:
LUK.8.50	—Ma me xiꞌan. A me xchꞌuun awoꞌtan. Jich ya xkol te awantsil-nichꞌane —xyut.
LUK.8.51	Te kꞌalal kꞌot ta na te Jesuse, maꞌyuk machꞌa yikꞌ ochel, jaꞌ nax te jPedroe, sok te Jacoboe, sok te Juane, sok te smeꞌ-stat te achꞌixe. 
LUK.8.52	Spisil yipalik ta okꞌel, sok xꞌuylajan ta yokꞌetayel te achꞌixe. Te Jesuse la yaltalanbe:
LUK.8.52	—Ma okꞌanik. Te achꞌixe ma chamenuk. Wayal nax —xchi.
LUK.8.53	La stseꞌlayik te Jesuse, yuꞌun snaꞌojik te chamenix te achꞌixe. 
LUK.8.54	Jich te Jesuse la xchechbe skꞌab y tulan a kꞌopoj:
LUK.8.54	—Achꞌix, jajchan tal —xyut.
LUK.8.55	Jicha sujt xan tal te xchꞌulel te achꞌixe, tsꞌin xtekꞌlo jajchel. Te Jesuse la yakꞌ mantal te ya xba yaꞌbeyik sweꞌele. 
LUK.8.56	Te smeꞌ-state toj cham a yaꞌiyik. Te Jesuse la yalbe mantal te ma me ayuk machꞌa ya yalbeyik te tuti kꞌotix ta pasele.
LUK.9.1	Te Jesuse la stsob tal ta stojol te lajchaytul jnopojeletik yuꞌune. La yaktalanbe spoderik, sok yaꞌtelik ta slokꞌesel pukujetik, sok ta slekutesel jchameletik. 
LUK.9.2	La stikonlan bael ta yalel te tutꞌil ay ta ajwalinel te Jtatik Diose, sok ta slekutesel jchameletik. 
LUK.9.3	La yaltalanbe:
LUK.9.3	—Ma me tut xꞌawichꞌik bael ta beel, ni anabateꞌik, ni amoralik, ni awotik, ni atakꞌinik, ni ajel-kꞌuꞌ-pakꞌik. 
LUK.9.4	Bayuk nail te ya xkꞌoexe, teꞌ xꞌanex a jaꞌ to teme lokꞌex bael te ba jtejklume. 
LUK.9.5	Teme ay jtejklum te ma xyikꞌexe, tijtina jilel te stanil awoke, y lokꞌanik tal teꞌa. Jaꞌ seña ta stojolik te ay ta skuentaik te ma skꞌan xchꞌuunike —xchi te Jesuse.
LUK.9.6	Jicha lokꞌik bael. Bajtik ta jtejklumetik. La yalbeyik te lek achꞌ kꞌop yuꞌun te kolele y la slekuteslan jchameletik.
LUK.9.7	Te rey Herodese la yaꞌibe sluwar spisil te tut laj yipal ta spasel te Jesuse. Ma snaꞌ tut ya spas, yuꞌun ay ya yalik te chaꞌkuxemix tal te Juane. 
LUK.9.8	Ay xan yan te ya yalik te jaꞌix te jꞌElias te jꞌalwanej yuꞌun te Diose, y ay yan ya yalik te jaꞌ chaꞌkuxemix tal jtuluk te antibo jꞌalwanejetike. 
LUK.9.9	Pero te jHerodese la yal:
LUK.9.9	—Joꞌon mismo kakꞌ ta bojel sjol te Juane. ¿Machꞌa wan tsꞌin a to, te ya kaꞌibe sluwar skꞌoplale? —xchi. Jaꞌ yuꞌun te jHerodese la sle te tut ya yilbe sit te Jesuse.
LUK.9.10	Te kꞌalal sujtik tal te apostoletike, jul yalbeyik te Jesuse te tuti spasike. Te Jesuse parte yikꞌtalan bael ta jochol luwar te tijil ay sok te jtejklum Betsaidae. 
LUK.9.11	Te kꞌalal la snaꞌbeyik sluwar te genteetike, jicha stsꞌakliyik bael. Te Jesuse la yikꞌ ta stojol, sok la yalbe yaꞌiyik te tutꞌil ay ta ajwalinel te Diose, sok la slekutes te machꞌatik ayik ta chamele.
LUK.9.12	Te kꞌalal xmalubix kꞌaal aye, tijilajik tal te ba ay te Jesuse te lajchaytul jnopojeletike. Jich a yalik:
LUK.9.12	—Tikonlanaix bael te genteetike yuꞌun aꞌ ba xkuxik, y aꞌ ba sleik tut ya sweꞌik te ba chꞌin kolonyaetike, y aꞌ ba smajanik na te ba tijil naxe. Yuꞌun te liꞌ ba ayotike, maꞌyuk na liye —xchiik.
LUK.9.13	Te Jesuse la yaltalanbe:
LUK.9.13	—Aꞌbeya sweꞌel atukelik —xchi.
LUK.9.13	La sjakꞌtalanik:
LUK.9.13	—Maꞌyuk weꞌelil kichꞌojtik. Jaꞌ nax joꞌpejch waj sok chaꞌkojt chay. ¿Meꞌn ya wan xjuꞌ xba jmambetik tal sweꞌelik te ipal genteetik to? —xchiik.
LUK.9.14	Yuꞌun ay wan sinko mil ta jtul winketik te stsobo sbaike. Te Jesuse la yalbe te jnopojeletik yuꞌune:
LUK.9.14	—Albeyaik aꞌ snajkan sbaik ta sinkuenta te juju-tijkꞌe —xchi.
LUK.9.15	Jich a spasik te jnopojeletike te tuti altalanbot baele. Jich a snajkan sbaik ta spisil te genteetike. Te Jesuse la stsak ta skab te joꞌpejch waje sok te chaꞌkojt chaye y la skꞌelu moel te chꞌulchane y la yalbe kola yal Dios yuꞌun. 
LUK.9.16	La xeꞌtalan, sok la yaꞌbe te jnopojeletike, y ba spukbeyik te genteetike. 
LUK.9.17	Spisil a weꞌik asta noj te xchꞌujtike. Y ay to xan a jil lajchayeb moch te sobrae.
LUK.9.18	Ay jun kaal te Jesuse ba skꞌopon Dios ta stukel nax. Sjoyinej te jnopojeletik yuꞌune. La sjojkꞌolambe:
LUK.9.18	—¿Tut ya yal ya awaꞌiy te genteetike? ¿Machꞌa ya skuyikon a? —xchi.
LUK.9.19	La sjakꞌik:
LUK.9.19	—Ay ya yalik te jaꞌat Juanat te Akꞌichꞌjaꞌe. Te yane ya yalik te jaꞌat Eliasate. Sok ay yan ya yalik te jaꞌat jtul te antibo jꞌalwanejat yuꞌun Dios te chaꞌkuxem tale —xchiik.
LUK.9.20	Te Jesus la sjojkꞌobe:
LUK.9.20	—Jal tsꞌin te jaꞌexte, ¿Machꞌa ya akuyikon a? —xchi.
LUK.9.20	La sjakꞌ te jPedroe:
LUK.9.20	—Jaꞌat Cristoat yuꞌun te Diose —xchi.
LUK.9.21	Te Jesuse la skomtalan te maꞌyuk machꞌa ya yalbeyike. 
LUK.9.22	Y la yaltalanbe:
LUK.9.22	—Te Nichꞌanile puersa ya xkꞌax bayal swokol. Ya me spꞌajik te moletik sok te statal saserdoteetike sok te maestroetik yuꞌun te mantaliletike. Ya me yakꞌik ta milel, pero ya me xchaꞌkux tal ta yoxebal kꞌaal —xchi.
LUK.9.23	Ta patil la yaltalanbe spisilik:
LUK.9.23	—Teme ay machꞌa ya skꞌan xꞌoch ta jnopojel kuꞌune, aꞌ me skoltay sba ta yoꞌtan, aꞌ xkuch skrus jujun kꞌaal kꞌoem, y aꞌ stsꞌakliyon. 
LUK.9.24	Jich te machꞌa ya xkꞌuxutay sba sok te xkuxlejale ya me xchꞌay sok te xkuxlejale. Yan te machꞌa ya xchꞌay xkuxlejal, teme joꞌon ta jkaje, ya me xkol stukel. 
LUK.9.25	¿Tut ya xlok awuꞌun teme ya awuꞌunin spisil te balmilale, teme tey ya xchꞌay a te akuxlejale, o teme chꞌayel ya xbaat yuꞌune? 
LUK.9.26	Teme ya xkꞌexawex kuꞌune, sok teme ya xkꞌexawex yuꞌun te jkꞌope, jich euk te Nichꞌanile ya me xkꞌexaw awuꞌunik euk te tut ora ya xtal sok stsaꞌamul, sok stsaꞌamul te Jtate sok stsaꞌamul te chꞌul angeletike. 
LUK.9.27	Jamal ya kalbeyex: Ay machꞌatik liꞌ ayik to, te ma to xchamike jaꞌ to teme la yilik te ayix ta mantal te Kajwaltik Diose —xchi te Jesuse.
LUK.9.28	Ayix wan waxkeꞌ kꞌaal a te jich a yal te Jesuse, mo bael ta wits yuꞌun ba skꞌopon Dios teꞌa. La yikꞌ bael te jPedroe, te Jacoboe, sok te Juane. 
LUK.9.29	Yipal ta skꞌoponel Dios a te Jesuse yanej te site. Te skꞌuꞌ-spakꞌe xlemet bael te sakile. 
LUK.9.30	Y chiknaj cheb winketik teꞌa, yipalik ta kꞌop sok te Jesuse. Jaꞌ te jMoises sok te jꞌEliase. 
LUK.9.31	Joybil ta stsaꞌamul xojob. Yipalik ta yaꞌbiyanel te tutꞌil ya xkꞌax swokol ta lajel te ba Jerusalen te Jesuse. 
LUK.9.32	Te jPedroe sok te sjoꞌtake ben tentalanbil ta wayel. Kux yoꞌtanik yuꞌun, la yilik te xlemet stsaꞌamul xojobil te Jesuse sok te cheb winketik te soyinej sba soke. 
LUK.9.33	Te kꞌalal la spit sbaik bael te cheb winketike, te jPedroe la yal:
LUK.9.33	—Maestro, ben tsaꞌam te liꞌ ayotike. Ya jpastik oxwol yaxna: jun awuꞌun, jun yuꞌun te jMoisese, sok jun yuꞌun te jꞌEliase —xchi te jPedroe. Yuꞌun te jPedro maꞌ snaꞌ tut ya yal.
LUK.9.34	Yipal to ta yalel a, tal axintesek yuꞌun te tokale. La yilik te mukot ta tokale, la xiꞌ yuꞌun. 
LUK.9.35	Jich ay machꞌa kꞌopoj tal ta tokal, jich a yal:
LUK.9.35	—Jaꞌ to jaꞌ Jnichꞌan te tꞌujbil kuꞌune. Aꞌibeyaik te tut ya yale —xchi.
LUK.9.36	Patil te laj yoꞌtan ta kꞌope, la yilik te stukel xanix teꞌey a te Jesuse. Jich te jnopojeletike la skꞌej ta yoꞌtanik te tuti yilike. Maꞌyuk machꞌa yalbeyik ta ora.
LUK.9.37	Ta yan kꞌaal te kꞌalal koik tal ta witse, lom bayal genteetik a lokꞌ taek yuꞌun te Jesuse. 
LUK.9.38	Ay jtul winik teꞌey a ba yolil te genteetike, ben tulan a kꞌopoj:
LUK.9.38	—Maestro, awokoluk ilbon awil te jnichꞌane. Yuꞌun jip a te jtul jnichꞌan to. 
LUK.9.39	Yuꞌun ya stsakot yuꞌun te pukuje, ya xꞌakꞌot awunuk, sok xmetmun xlijk ta lum, sok ya xbulan yaꞌlel stiꞌ. Ben ilba xꞌilot, y ma skolesot yuꞌun. 
LUK.9.40	La jkꞌambeyix pawor te jnopojeletik awuꞌune te yauk slokꞌesbon te pukuj te ay ta yoꞌtan te jnichꞌane, pero maꞌ juꞌ yuꞌunik slokꞌesel —xchi.
LUK.9.41	La sjakꞌ te Jesuse:
LUK.9.41	—Jaꞌex genteetik te maꞌyuk xchꞌuunel awoꞌtanik sok te ma lek awoꞌtanike. ¿Jayeꞌ xan kꞌaal te ya joyinexe sok te ya jtsꞌikbeyex te tut ayexe? Ikꞌbonik te anichꞌane —xchi.
LUK.9.42	Kꞌalal tijilaj tal te kereme, chꞌojot ta lum yuꞌun te pukuje y xmetmun lijkel. Pero te Jesuse la skom te pukuje, y la slekutes te kereme, y la yaꞌbe ta skꞌab te state. 
LUK.9.43	Spisilik toj cham a yaꞌiyik te la yilik te stsaꞌamul spoder te Diose.
LUK.9.43	Te kꞌalal chꞌayem to yoꞌtanik yuꞌun te tuti spas te Jesuse, jich a yalbe te jnopojeletik yuꞌune:
LUK.9.44	—Aꞌibeyaik lek sluwaril y ma me chꞌay ta awoꞌtanik: Te Nichꞌanile ya me xꞌakꞌot entregal ta skꞌab winketik —xchi.
LUK.9.45	Pero te jnopojeletike ma kꞌot ta yoꞌtanik te tuti altalanbote, yuꞌun ma akꞌtalanbot snaꞌ yuꞌun te Diose, sok la xiꞌik te ya xba sjojkꞌobeyik xan te Jesuse.
LUK.9.46	Jich te jnopojeletik yuꞌun te Jesuse lijk sjojkꞌobe sbaik te machꞌa mukꞌ kꞌoem yuꞌunik te ta spisilike. 
LUK.9.47	Te Jesuse la snaꞌbe sluwar te tut yipalik ta yaꞌabiyanele, jaꞌ yuꞌun la yikꞌ tal chꞌin alal sok la yakꞌ ta stsꞌeꞌel. 
LUK.9.48	Jich a yaltalanbe:
LUK.9.48	—Te machꞌa ya yikꞌ ta sna jich tut alal to, teme joꞌon ta jkuentae, joꞌon a yikꞌon abi. Y te machꞌa ya yikꞌon ta snae, jaꞌ a yikꞌix ta sna euk te machꞌa la stikonon tale. Jaꞌ yuꞌun te machꞌa chꞌin ay ta awolilike, jaꞌ me mukꞌ stukel —xchi te Jesuse. Te machꞌa makꞌ skontrainotike, joytik me abi —xchi.
LUK.9.49	Te Juane la yalbe:
LUK.9.49	—Maestro, la kiltik jtul winik te yipal ta slokꞌesel pukujetik ta abiil. La kalbetik te ya skom sbae, porke ma joytikuk —xchi.
LUK.9.50	La sjakꞌ te Jesuse:
LUK.9.50	—Ma me komik, yuꞌun te machꞌa makꞌ skontrainotike, jaꞌ joytik ta aꞌtel abi —xchi.
LUK.9.51	Te kꞌalal xnopet ya sta yorail te ya xꞌikꞌot moel ta chꞌulchan te Jesuse, la xtuchꞌ yoꞌtan te ya xbajt ta Jerusalene. 
LUK.9.52	Jich a snalates bael jmantaletik yuꞌun. Bajtik ta smajanel na ta jun jtejklum te ay ta estado Samariae. 
LUK.9.53	Pero te samariaetike ma yakꞌik ta majanel te nae, yuꞌun la snaꞌik te toj nax ya xbajt ta Jerusalen te Jesuse. 
LUK.9.54	Te cheb jnopojeletike, te Jacobo sok te Juane, la yilik te ma aꞌbot ta majanel te nae. Jicha ba yalbeyik te Jesuse:
LUK.9.54	—Kajwal, ¿me ya akꞌan te ya kaltik te ya xkojtal kꞌajkꞌ ta chꞌulchan? Jich me ya xlajik yuꞌun, jich tutꞌil te la spas te jꞌalwanej Eliase —xchiik.
LUK.9.55	Te Jesuse la skꞌelulanbe sit yuꞌun, sok la skom. Jich a yal:
LUK.9.55	—Te jaꞌexe ma xꞌanaꞌbeyik sluwar te tut ya skꞌan awoꞌtanike. 
LUK.9.56	Te Nichꞌanile, ma jaꞌuk a tal yuꞌun te ya yakꞌ ta lajel te genteetike, yuꞌun tal yakꞌ xkuxuyinik —xchi te Jesuse. Jicha laj bajt ta yan chꞌin kolonya.
LUK.9.57	Te yipalik kaꞌel ta beel a, ay jtul winik te tal skꞌopon te Jesuse:
LUK.9.57	—Kajwal, ya jkꞌan jtsꞌakliyat te bayuk ya xbaate —xchi.
LUK.9.58	La sjakꞌ te Jesuse:
LUK.9.58	—Te zoroetike ay snaik ta chꞌen, sok te teꞌtikil mutetike aylan xpechechik. Yan te Nichꞌanile, ma xwejtꞌ ba ya xway stukel —xchi te Jesuse.
LUK.9.59	Te Jesuse la yalbe ta yane:
LUK.9.59	—Laꞌ, tsꞌakliyaon bael —xyut.
LUK.9.59	Te winike la sjakꞌ:
LUK.9.59	—Kajwal, akꞌaon ba nailuk te ya xba jmuk jilel te jtate —xchi.
LUK.9.60	Te Jesuse la yalbe:
LUK.9.60	—Jaꞌ me aꞌ smuk te machꞌa pajal chamenik soke. Yan te jaꞌate, laꞌ, ban ala te tutꞌil ay ta ajwalinel te Diose —xyut.
LUK.9.61	Ay yan la yal:
LUK.9.61	—Kajwal, ya jkꞌan jtsꞌakliyat, pero akꞌaon bael nailuk te ya xba jkꞌopon jilel te machꞌatik ay ta jnae —xchi.
LUK.9.62	Te Jesuse la yalbe:
LUK.9.62	—Te machꞌa ya sapu te teꞌ wakaxe ma spas teme ya skꞌelu spate, yuꞌun ma tojuk ya xbajt te yaꞌtele. Te machꞌa jich ya xꞌaꞌteje ma tsaꞌamuk ta mantaltesel te ba ay ta ajwalil te Diose —xchi te Jesuse.
LUK.10.1	Ta patil te Kajwaltike la stuj xan setenta ta jtul winketik. Ta cheb cheb a stikonlan bael ta spisil te jtejklum te ba luwaretik te ba puersa ya xkax ae. 
LUK.10.2	Jich a yaltalanbe:
LUK.10.2	—Bayal te kꞌajoje. Yan te jꞌaꞌteletike maꞌyuk bayal. Jaꞌ yuꞌun, kꞌambeyaik te yajwal kꞌajoje te yauk stikon jꞌaꞌteletik ta kꞌajoje. 
LUK.10.3	Baanik me, aꞌ me kꞌotuk ta awoꞌtanik te jich kꞌoemex tutꞌil karnera te ya jtikonex bael ta yolil te genteetike, te jaꞌ pajal kꞌoem sok te jweꞌawal chojetike. 
LUK.10.4	Ma me awichꞌ amoralik, ni atakꞌinik, ni a jel-xanabik. Y ma me jalajanik ta spajtil-oꞌtanil ta be. 
LUK.10.5	Te kꞌalal ya xꞌochex ta nae, nail xꞌapatbe yoꞌtan te yajwale. Jich me xꞌawalik: “Bujtsꞌanuk me kꞌinal ya awaꞌiyik liꞌ ba na to”, xchaex me. 
LUK.10.6	Teme ay machꞌa teꞌey a te ya smali te bujtsꞌan kꞌinale, bujtsꞌan kꞌinal ya xjil ta skuenta euk. Yan teme maꞌyuk teꞌ ae, ya me sujt tal ta akuentaik te bujtsꞌan kꞌinal ya awalbeyike. 
LUK.10.7	Teꞌ me xꞌainex a te ba na ya xkꞌoexe. Junuk me awoꞌtanik xweꞌex xꞌuchꞌaex teꞌa chikan te tut ay yuꞌunike. Yuꞌun te machꞌa ya xꞌaꞌteje, puersa me ya xtojot. Ma me kꞌaxanik ta nanatik. 
LUK.10.8	Teme kꞌoex ta jun jtejklume, te machꞌa ya snajkanexe junuk me awoꞌtanik ya aweꞌik te tut ya yaꞌbeyexe. 
LUK.10.9	Lekutesbeya xchamelik te jayeb ayik ta chamel teꞌ ae. Y jich me xꞌawalbeyik: “Nopol ya xlijkix ta mantal te Kajwaltik Dios te ba ayexe —xchaex me. 
LUK.10.10	Yan te ba jtejklum te ma skꞌanexe, lokꞌanik bael te ba kayaetik yuꞌune. Jich me xꞌawalik: 
LUK.10.11	“Te stsꞌubil lumil te alumalik te ay ta koktike ya jkustik jilel yuꞌun seña te ma joꞌukotik ta jkuentatik te ma xꞌachꞌuunike. Pero naꞌbeyaik me sluwar te nopol ya xlijkix ta mantal te Kajwaltik Diose”, ya me awutik. 
LUK.10.12	Ya kalbeyex: Bayal me kastigo ya yichꞌ te jtejklum to te tut ora Dios ya yilbe yaꞌtel spisil te genteetike. Yan te jtejklum Sodoma ma sta jich kastigo ya yichꞌ stukelik.
LUK.10.13	¡Te jtejklum Corazin oꞌol me sbaik! ¡Sok te jtejklum Betsaida oꞌol me sbaik euk! Te teyuk a yichꞌ pasel a te milagroetik te ba jtejklum Tiro sok jtejklum Sidone tutꞌil te la yichꞌix pasel ta atojolike, ora me la sujtes yoꞌtanik yuꞌun smulik te jichuke. La me slapik pakꞌ te ay xchꞌixale sok la me snajkan sbaikix ta tan yuꞌun yajtal yoꞌtanik yuꞌun smulik te jichuke. 
LUK.10.14	Pero te kꞌalal ya sta yorail yuꞌun Dios te ya yilbe yaꞌtel spisil genteetike, mas tulan kastigo ya yichꞌik. Yan te jtejklum Tiro sok jtejklum Sidone ma sta jich kastigo ya yichꞌ stukele. 
LUK.10.15	Jichex euk jtejklum Capernaum, akuyojik te aꞌbilex ta jkuenta ya xkꞌoex ta chꞌulchan. Mauk, sino ke ya me awichꞌik chꞌojel ochel kꞌalal ta yutil chꞌen.
LUK.10.16	“Te machꞌatik ya yaꞌibe sluwar te akꞌopike, jaꞌ a yaꞌibeyix sluwar jkꞌop abi. Te machꞌatik ya spꞌajexe, joꞌon a spꞌajikonix abi. Te machꞌa ya spꞌajone, jaꞌ a spꞌajix euk te machꞌa stikonejon tale —xchi te Jesuse.
LUK.10.17	Te setenta ta jtule ben kontentoik te kꞌalal a sujtik tale. Jich a yalik:
LUK.10.17	—Kajwal, asta te pukujetike la xchꞌuumbotik jmantaltik ta akuenta —xchiik julel. 
LUK.10.18	Te Jesuse la yaltalanbe:
LUK.10.18	—Laꞌ nix a. Yuꞌun yipalon ta yilel te chꞌay ta koel ta chꞌulchan te Satanase. Jich xlemeta koel tutꞌil te chawuke. 
LUK.10.19	Joꞌon kakꞌojbeyex apoderik te ya xjuꞌ xbeenex ta sba te chanetike sok te tseketike, sok yuꞌun ya xjuꞌ awuꞌunik stsalel spisil yip te akontraike. Jich maꞌyuk tut ya xjuꞌ yuꞌun spasbeyex. 
LUK.10.20	Pero ma me jaꞌuk nax ben jun awoꞌtanik yuꞌun te tutꞌil ya xchꞌuumbeyex amantalik te pukujetike. Jaꞌuk me ben jun awoꞌtanik yuꞌun te tutꞌil tsꞌibabilix abiilik te ba chꞌulchane —xchi te Jesuse.
LUK.10.21	Mismo tiempo a te Jesuse ben kontento kꞌajta yuꞌun te Chꞌul Espiritue. Jich a yal:
LUK.10.21	—Kola awal Jtat, te yajwalat chꞌulchan sok te balmilale, ben bayal te slekil awoꞌtane. Porke jaꞌ la awakꞌtalanbe snaꞌ sluwaril spisil te machꞌatik chꞌin yakꞌoj sbaike. Ma jaꞌuk la awaꞌbe snaꞌ te machꞌatik pꞌijike, sok te machꞌatik ben pꞌij skuyoj sbaike. Jich Jtat, yuꞌun jich a skꞌan awoꞌtan atukel —xchi.
LUK.10.22	Y la yal xan:
LUK.10.22	—Te Jtate la yaꞌbonix entregal ta jkꞌab spisil te tutik aye. Maꞌyuk machꞌa ya snaꞌbe sluwar te machꞌa a te Nichꞌanile; jaꞌ nax ya snaꞌbe sluwar te Jtate, Sok maꞌyuk machꞌa ya snaꞌbe sluwar te machꞌa ekꞌa te Jtate; jaꞌ nax stukel te Nichꞌanil te ya snaꞌbe sluware. Sok euk te jayeb machꞌa ya yaꞌbe snaꞌbe sbae —xchi te Jesuse.
LUK.10.23	Sujt skꞌelu te jnopojeletik yuꞌune y la yaltalanbe ta stukelik nax:
LUK.10.23	—Ben me tsaꞌam slekilik te machꞌatik ya yilik ta sitik te tutik yipalex ta yilele. 
LUK.10.24	Jich ya kalbeyex: Ay bayal jꞌalwanejetik yuꞌun Dios sok bayal reyetik te yoꞌtanuk lauk yilik te tut yipalex ta yilel te jaꞌexe, pero ma yilik. Yoꞌtanuk lauk yaꞌiyik sluwar te tut yipalex ta yaꞌiyel sluwar te jaꞌexe, pero ma yaꞌiybeyik sluwar stukelik —xchi te Jesuse.
LUK.10.25	Ay jtul maestro yuꞌun te mantaliletike la stejkꞌan sba, ba skꞌopon sba sok te Jesuse, yuꞌun ya skꞌan yilbe yoꞌtan. La sjojkꞌobe:
LUK.10.25	—Maestro, ¿tut lek ya skꞌan ya jpas yuꞌun ya xkꞌo jta te jkuxlejal sbajtel kꞌinale? —xchi.
LUK.10.26	La sjakꞌ te Jesuse:
LUK.10.26	—¿Tut yaꞌiyel ya awaꞌi te tsꞌibabil jilel ta mantaliletike? ¿Tut xchi ya awaꞌi te ya awile? —xchi.
LUK.10.27	Te maestro yuꞌun te mantaliletike la sjakꞌ:
LUK.10.27	—Jich tsꞌbabil: “Kꞌux me xꞌawaꞌi ta awoꞌtan te Kajwaltik Diose sok spisil awoꞌtan sok spisil akuxlejal sok spisil apuersa, sok spisil apꞌijil. Sok kꞌux me xꞌawaꞌi te ajoy ta genteile, jich tutꞌil te kꞌux ya awaꞌi aba atukele”, xchi me —xchi.
LUK.10.28	Te Jesuse la yalbe:
LUK.10.28	—Lek la anaꞌ sujtesel. Teme jich ya apas to, ya me ata akuxlejal sbajtel kꞌinal —xchi.
LUK.10.29	Te maestro yuꞌun te mantaliletike ma skꞌan teme maꞌyuk skꞌoplal ya xkꞌot te tuti sjojkꞌoye. La sjojkꞌobe xan te Jesuse:
LUK.10.29	—¿Machꞌa a te joy ta genteil te ya yale? —xchi.
LUK.10.30	Jich te Jesuse la sjakꞌbe:
LUK.10.30	—Ay jtul winik ay kꞌael ta sbelal Jerusalen te ya xbajt ta Jericoe, pero tsakot yuꞌun jꞌelekꞌetik ta be. Jich a spojbeyik bael te stutik yuꞌune, sok te skꞌuꞌ-spakꞌe. Toj lek a smajik jilel, chamen a jil yuꞌunik, y laj bajtix. 
LUK.10.31	Ben tey ora a tal jtul saserdote, kꞌan nax skꞌelu te ba pojole. La soypꞌin ta ilel, kꞌax bael, bajt. 
LUK.10.32	Y ay jtul levita winik kꞌot ta ba pojole. Te kꞌalal la yile, la soypꞌin ta ilel, kꞌax bael, bajt. 
LUK.10.33	Pero ay jtul samaria-winik teꞌetal ekꞌa ba bee. Kꞌux a yil te winike, la snaꞌbe yoꞌolil sba. 
LUK.10.34	Tijila ochel teꞌa. La xpoxtabe te yejchꞌene, la yaꞌbe aseite sok bino, y la spotsbe. La smoes ta sba skawu, y la yikꞌ bael ta na ba ay wayibale. Te ba skanantay a. 
LUK.10.35	Ta yan kꞌaal te samaria-winike la slokꞌes jilel cheb denario takꞌin, la yaꞌbe jilel te yajwal nae, y la yalbe: “Kanantaybon jilel te winik to. Teme ay to xan takꞌin ya xlaj awuꞌune, ya me jsujtesbeyat te kꞌalal ya sujton tale”, xchi. 
LUK.10.36	¿Machꞌa ya awaꞌi a ta yoxebalik te sjoy sba ta genteil a kꞌot sok te winik te taot yuꞌun te jꞌelekꞌetike? —xchi te Jesuse.
LUK.10.37	Te maestro yuꞌun te mantaliletike la sjakꞌ:
LUK.10.37	—Jaꞌ te machꞌa la skꞌuxutaye —xchi.
LUK.10.37	Te Jesuse la yalbe te maestroe:
LUK.10.37	—Baan, jich me xba apas euk te jaꞌate —xyut.
LUK.10.38	Te Jesuse lijk xan bael ta beel y kꞌot ta jun kolonya. Ay jtul ants teꞌa te xMarta sbiile la yikꞌ ochel ta sna. 
LUK.10.39	Te xMartae ay jtul yijtsꞌin te xMaria sbiile tal snajkan sba ta yok te Jesuse yuꞌun tal yaꞌibe sluwar te tut ya yale. 
LUK.10.40	Yan te xMartae jaꞌ nax a bajt ta yoꞌtan spisil te tut ya spase. Jicha tal te ba ay te Jesuse y la yalbe:
LUK.10.40	—Kajwal, ¿meꞌn ma yajtaluk awoꞌtan te makꞌ skoltayon ta spasel spisil te tut ya jpas te kijtsꞌine? Albeya te yauk xtal skoltayone —xchi.
LUK.10.41	Jakꞌbot yuꞌun te Jesuse:
LUK.10.41	—xMarta, bayal te tut baem ta awoꞌtan spasele. Ma me awakꞌ yajtal awoꞌtan yuꞌun. 
LUK.10.42	Pero jun nax te tut puersa ya skꞌane. Te xMariae la stꞌujix te tut a te leke. Maꞌyuk machꞌa ya xjuꞌ ya xpojbot yuꞌun —xchi.
LUK.11.1	Ay jun buelta yipal ta skꞌoponel Dios te Jesuse ta jun luwar, kꞌalal laj yoꞌtane albot yuꞌun jtul jnopojel:
LUK.11.1	—Kajwal, nojpesaotik ta skꞌoponel Dios euk, jich tutꞌil te Juane la snojpes te jnopojeletik yuꞌune —xchi.
LUK.11.2	Altalanbot yuꞌun te Jesuse:
LUK.11.2	—Te kꞌalal ya akꞌoponik te Diose
LUK.11.2	jich me xꞌawalik to:
LUK.11.2	Jtatik Dios te ayat ta chꞌulchane, aꞌ me chꞌuunekix ta lek te achꞌul-biile. Aꞌ me staix skꞌaalel te ya xꞌochat ta ajwalil. Laꞌ me pasa te tut ya skꞌan awoꞌtan ta balmilal jachik tutꞌil ta chꞌulchane.
LUK.11.3	Aꞌbotik me tal te tutik ya jweꞌtik ta jujun kꞌaale.
LUK.11.4	Aꞌbotik me perdon yuꞌun te jmultike jachik tutꞌil te ya jpasbeytik perdon yuꞌun te machꞌa ya sta smul kuꞌuntike. Y ma me xꞌawakꞌ mulawukotik. Koltayaotik me te ba tut ma tsaꞌamuke, xchaex me,
LUK.11.4	—xchi te Jesuse.
LUK.11.5	Sok altalanbot xan yuꞌun te Jesuse:
LUK.11.5	—Jich tutꞌil to, teme ay jtul awermano ya xba akꞌopon te sna ta ol ajkꞌubal: “Hermano, ya jmajantik oxpejchuk awot, 
LUK.11.6	yuꞌun ay jtul kermano julel to ta jna. Lijk tal ta beel, y maꞌyuk tut ay kuꞌun yuꞌun ya kaꞌbe”, te ya awute. 
LUK.11.7	Ta yut sna ya sjakꞌbeyat akꞌop, ya yalbeyat: “Ma awulilanon, yuꞌun tsꞌusulix te jpuertae, yuꞌun wayalotikix sok te kuntikile sok te joꞌone. Ma spas xjajch kaꞌbeyat te tut ya akꞌane”, ya yutat. 
LUK.11.8	Ya kalbeyat, manchuk me ma skꞌan xjajch yaꞌbeyat te tut ya akꞌambey te awermanoe, pero puersa me ya yaꞌbeyat te tut ya akꞌambeye yuꞌun makꞌ awulilanix a. Y ya me yaꞌbeyat spisil te tut ya xtuun awuꞌune. 
LUK.11.9	Jaꞌ yuꞌun ya kalbeyex: Kꞌambeyaik te Diose, jich me ya yaꞌbelex. Leaik te tut ya akꞌanike, jich me ya ataik ta leel. Kꞌopojanik ta tiꞌpuerta, jich me ya sjeꞌbeyex te Diose. 
LUK.11.10	Porke te machꞌa ay tut ya skꞌambe te Diose, ya me xꞌaꞌbot yuꞌun. Sok te machꞌa ya sle te tut ya skꞌane, ya me sta. Sok te machꞌa ya xkꞌopoj ta tiꞌpuertae, ya me xjeꞌbot.
LUK.11.11	“¿Me ay wan jtulukex te jaꞌex te tatilexe meꞌn ton ya awaꞌbey sweꞌ te anichꞌan teme ya skꞌambeyat yote? ¿Sok meꞌn chan ya awaꞌbe sweꞌ teme chay te skambeyate? 
LUK.11.12	¿Sok meꞌn tsek ya awaꞌbe teme tomut ya skꞌambeyate? 
LUK.11.13	Jich te jaꞌexe manchuk me ma tsaꞌamuk te awoꞌtanike, pero ya anaꞌik yakꞌel te tut a te lek ta stojol te awal-anichꞌanike. ¿Jaꞌuk to xan wan a te Jtatik te ay ta chꞌulchane? Ya me yaꞌbeyex te Chꞌul Espíritu te machꞌa ya skꞌambeye —xchi te Jesuse.
LUK.11.14	Te Jesuse la slokꞌesbe pukuj ta yoꞌtan jtul winik te ma xlokꞌ skꞌop yuꞌune. Te kꞌalal lokꞌ te pukuje lijk lokꞌuk skꞌop te umaꞌe. Te genteetike toj cham a yaꞌiyik yuꞌun. 
LUK.11.15	Ay yan ya yalik:
LUK.11.15	—Te winik to ya slokꞌes pukujetik ta skuenta Beelzebu te mero tatil yuꞌun te pukuje —ay xchiik.
LUK.11.16	Sok ay yan lijk skꞌambeyik seña smilagro ta chꞌulchan te Jesuse yuꞌun ya yilbeyik yoꞌtan. 
LUK.11.17	Pero te Jesuse la snaꞌbe sluwar te tut ya yal ta yoꞌtanike. La yaltalanbe:
LUK.11.17	—Spisil te machꞌatik jun nax yaj-presidenteike teme lijk xat sbaike sok teme ya xlijk skontrain sbaike, jich me ya yixlan sbaik ta stukelik nax a. Y teme lijk xjat sbaik spisil te machꞌatik jun nax snaike, jich ya sjim sbaik a. 
LUK.11.18	Jich ekꞌa te pukuje teme ya xlijk skontrain sbae, ¿Tutꞌil kꞌan jalajuk ta aꞌtel sok spoder teme jichte? Te tutꞌil jich ya kalbeyexe, jaꞌ yuꞌun te ya awalbikon te yipalon ta slokꞌesel pukuj ta spoder te Beelzebue. 
LUK.11.19	Pero teme jich aye, ¿machꞌa ta skuenta te ya slokꞌes pukujetik te jnopojeletik awuꞌunike? Por eso jaꞌ yuꞌun ta skuenta te jnopojeletik awuꞌunike te chikan a te ma jichuk te tut ya awalike. 
LUK.11.20	Pero te ya jlokꞌes te pukujetike, jaꞌ nax ta skuenta spoder te Diose. Jich chikanix ta jamal a te ayix ta ajwalil ta awolilik te Diose.
LUK.11.21	“Teme ay jtul kꞌajkꞌal winik te lek xchapoj sba ta skanantayel te snae, makꞌ xꞌelkanbot te stutik yuꞌune. 
LUK.11.22	Pero teme tal jtul xan winik te mas to kꞌajkꞌe, ya me stsalot yuꞌun, sok ya me xpojbot bael te tut yichꞌoj te jaꞌ yipinej yoꞌtane. Jich me ya xꞌichꞌbot bael te stutik yuꞌune.
LUK.11.23	“Te machꞌa maꞌyuk ta jtojole, yuꞌun nanix skꞌontrainejon abi. Te machꞌa makꞌ soyinon ta tsobawe, jaꞌ jimaw abi.
LUK.11.24	Kꞌalal ya xlokꞌ ta yoꞌtan gente te pukuje, ya xbeen ta takin kꞌinal, ya sle ba ya xkux yoꞌtan, pero ma sta. Jich ya xlijk snop: “Ya me sujton bael ta jna te ba lokꞌemon tale”, xchi. 
LUK.11.25	Te kꞌalal ya sujt bale, ya xkꞌo sta te yoꞌtan te winike jich tutꞌil na te lek jojchotesbil y lek mesbil. 
LUK.11.26	Jich ya xba sle xan tal jukeb xan sjoy te mas pewor te tutꞌil ay stukele. Y spisilik ya xꞌoch snaimbeyik yoꞌtan te gentee. Mas pewor ya sujt te gentee ke te tutꞌil ay te nail toe —xchi te Jesuse.
LUK.11.27	Yipal to ta yalel a te kꞌop to te Jesuse, ay jtul ants ta yolil te genteetike tulan a kꞌopoj:
LUK.11.27	—Ben tsaꞌam slekil te ants te la yalatayate sok te la stsꞌijtesate —xchi ta kꞌop.
LUK.11.28	Te Jesuse la sjakꞌ:
LUK.11.28	—Jaꞌ ben tsaꞌam slekil te machꞌatik ya yaꞌibeyik sluwaril te skꞌop Diose, y ya xchꞌuunik —xchi.
LUK.11.29	Te genteetike sigue ya stsob sbaik tal te ba ay te Jesuse. Y jicha lijk yaltalanbe:
LUK.11.29	—Te genteetik te ora to ma tsaꞌamuk yoꞌtanik ya skꞌan yilik junuk seña milagro, pero ma xꞌaꞌbot. Jaꞌ nax seña ta stojolik kꞌoem te Jonas te antibo jꞌalwanej yuꞌun te Diose. 
LUK.11.30	Te Jonase jaꞌ seña akꞌot ta stojol te jniniveetike. Jich euk te Nichꞌanile, jaꞌ seña kꞌoem ta stojolik te genteetik te kuxulik te ora to. 
LUK.11.31	Te tut kꞌaalil te ya xꞌilbot tut yilel yaꞌtelik te genteetik te kuxulik te ora to, teꞌ me ay ekꞌa te ants te ay ta reyil ta nasion ta stojil sur. Jaꞌ me ya xꞌalbot smulik yuꞌun. Porke te antse lom jakal a tal ta yaꞌibeyel sluwar spꞌijil skꞌop te Salomone. Yan te ora to liꞌ ay te machꞌa mukꞌ yuꞌun te Salomone. 
LUK.11.32	Sok teꞌ me ayik ekꞌa te jniniveetike. Jaꞌ me ya yalbeyik smul kꞌoem euk te genteetik te kuxajtik te ora to, porke te jniniveetike la sujtes yoꞌtanik yuꞌun smulik te kꞌalal la yaꞌiyik te skꞌop Dios te albot yuꞌun te Jonase. Yan te ora to liꞌ ay te machꞌa mukꞌ yuꞌun te Jonase.
LUK.11.33	Maꞌyuk machꞌa ya stsun jun lampara te ya xba snakꞌ ta jun luware, ni ta yutil junuk kajon. Toyol ya sojkꞌan yuꞌun jich ya yil kꞌinal a te machꞌa ya xꞌoch ta snae. 
LUK.11.34	Te asitike jich kꞌoem tutꞌil luz te ya yil kꞌinal a te atibalulike. Teme lek ay te asitike, skojtol atibalul sakubenix kꞌinal ta stojol. Yan teme ma tsaꞌamuk te asite, skojtol te atibalule ay ta ijkꞌal kꞌinal. 
LUK.11.35	Ila me abaik te sakil kꞌinal te ayix ta akuentaike ma me sujt ta ijkꞌal kꞌinal. 
LUK.11.36	Teme skojtol atibalul te ayat ta sakil kꞌinal soke, teme maꞌyuk chꞌinuk ijkꞌal kꞌinal ae, jich me lek ya awil kꞌinal a, jich tutꞌil teme tilem ta atojol te lamparae —xchi te Jesuse.
LUK.11.37	Kꞌalal laj yoꞌtan ta kꞌop te Jesuse, ay jtul fariseo la yikꞌ bael ta weꞌel ta sna. Jicha och bael teꞌa te Jesuse, nakajtik kꞌoel ta weꞌel ta mexa. 
LUK.11.38	Te fariseoe lijk yal ta yoꞌtan te ma tsaꞌamuk a yil yuꞌun te ma spok skꞌab nailuk jich tutꞌil te skostumbreik te ya xlijkik ta weꞌele. 
LUK.11.39	Te Kajwaltike la yalbe:
LUK.11.39	—Te jaꞌex fariseoexe, jaꞌ nax ya asapbeyik spat te posiyoetike sok te platoetike. Pero te yutil awoꞌtanike nojel ta sbikꞌtal-oꞌtanil sok te tut ma tsaꞌamuke. 
LUK.11.40	Ma xꞌanaꞌik kꞌinal. Te machꞌa la spasbe spat te posiyoe, jaꞌ a spasbe euk te yutile. 
LUK.11.41	Te jaꞌexe kꞌebanaik te tut kꞌejbil awuꞌunike, jich me lek sapbil spisil a te spate sok te yutile.
LUK.11.42	“Te jaꞌex fariseoexe, oꞌol me abaik, porke ya awaꞌbeyik smajtanin Dios jun ta slajunebal te atulpimilike, sok te alutaike, y spisil ta jkaj te abokike. Yan te tutik lek ta pasel ta stojol te yane, sok te ya skꞌan te kꞌux ya kaꞌitik ta koꞌtantik te Diose, chꞌayem ta awoꞌtanik stukel. Jaꞌ to jaꞌ ya skꞌan ya apasik, sok euk te tut yipalex ta spasele.
LUK.11.43	Te jaꞌex fariseoexe, oꞌol me abaik, porke jaꞌ ben anujtsojik te primero naktajibale yuꞌun te sinagogaetike, yuꞌun jaꞌ ya akꞌanik te ya yakꞌelex ta jkuenta ae. Sok ben sniꞌ xꞌawaꞌiyik te ya yujtsꞌibelex akꞌabik ta sitil komon te ba parkee.
LUK.11.44	Oꞌol me abaik, maestroetik yuꞌun te mantaliletike, sok jaꞌex fariseoetik, jaꞌex te ma tsaꞌamuk awoꞌtanike. Jich kꞌoemex tutꞌil te sba anima te ma chikanuk ta ilele, jun yoꞌtanik ya xkꞌaxik ta beel teꞌa te genteetike, yuꞌun makꞌ snaꞌ teme sba animae —xchi te Jesuse.
LUK.11.45	La sjakꞌ tal jtul maestro yuꞌun te mantaliletike:
LUK.11.45	—Maestro, te tutꞌil jich la awale, joꞌotik la ataotik ta utel euk —xchi.
LUK.11.46	La yal te Jesuse:
LUK.11.46	—Te jaꞌex maestroetik yuꞌun te mantaliletike, oꞌol me abaik euk, porke te ijkatsil ya awaꞌbey xkuch te genteetike maꞌyuk machꞌa xlijk yuꞌun. Yan te jaꞌexe ni jchꞌixuk yal akꞌabik ya akꞌan ya apikik chꞌinuk.
LUK.11.47	Oꞌol me abaik jaꞌex te ya achapulambeyik sba smukemal te antibo jꞌalwanejetik yuꞌun Dios te la yichꞌik milel yuꞌun te antibo ameꞌ-atatike. 
LUK.11.48	Jich ya awakꞌik ta ilel te tutꞌil ben sniꞌ xꞌawaꞌiyik te tut spasik te antibo ameꞌ-atatike. Yuꞌun stukelik a smilik. Y te jaꞌexe jaꞌ ya achapulambeyik te sba smukemale.
LUK.11.49	“Jaꞌ yuꞌun te Dios, te ay spꞌijil yoꞌtan stukele, la yal: “Ya jtikombeyex jꞌalwanejetik sok jpuk-kꞌopetik. Ay ya amilik sok ay ya awilbajinik”, xchi me. 
LUK.11.50	Te machꞌatik kuxajtik ta balmilal te ora to, ya me skuchik smalbeyel xchꞌichꞌel spisil te jꞌalwanejetik te lajik ta milel ta slijkibal to tal te balmilale. 
LUK.11.51	Jaꞌ bi, jaꞌ slijkibal te malbot xchꞌichꞌel te jꞌAbele sok jaꞌ to te kꞌalal malbot xchꞌichꞌel te Zacariase, jaꞌ te la yichꞌ milel ta yolil te xchikꞌojibal smajtan Dios te ba temploe. Jich me ya kalbeyex, te machꞌatik kuxulik ta balmilal te ora to ya me xꞌaꞌbot xkuchik smalel te xchꞌichꞌelike.
LUK.11.52	Oꞌol me abaik maestroetik yꞌun te mantaliletike, porke la alokꞌesbeyikix te syaweil tiꞌpuerta yuꞌun te pꞌijil-oꞌtanile. Makꞌ xꞌochex teꞌa te jaꞌexe y kombil awuꞌunik te machꞌatik ya skꞌan xꞌochik teꞌae —xchi te Jesuse.
LUK.11.53	Te kꞌalal laj yoꞌtan ta yalel te Jesuse, te maestroetik yuꞌun te mantaliletike sok te fariseoetike ben ip a laj ilin yuꞌun. Jicha lijk swulilanik ta kꞌop yuꞌun, bayal tut ya sjojkꞌobeyik. 
LUK.11.54	Yuꞌun ya smaliyik teme ay tut ma lekuk ya yale yuꞌun jich ya stsakik ta skꞌopik a te Jesuse.
LUK.12.1	Jich ora a stsob sbaik tal bayal genteetik te ba ay te Jesuse. Stenten sbaik tal ta stojol. Jich te Jesuse lijk yalbe primero te jnopojeletik yuꞌune:
LUK.12.1	—Ila me abaik sok te levadura yuꞌun te fariseoetike, jaꞌ bi, jaꞌ te tutꞌil ma tsaꞌamuk yoꞌtanike. 
LUK.12.2	Porke maꞌyuk te tut nakꞌal te ma xchiknaje sok maꞌyuk tut a te mukul te ma xꞌakꞌot ta aꞌiyele. 
LUK.12.3	Spisil te tuti awalojik ta ijkꞌal kꞌinale, ya me xꞌaꞌiyot sluwar ta sakil kꞌinal. Jich te tut mukul la awal ta yutil anae, jaꞌ me ya xꞌawutayot ta sbaba nantik.
LUK.12.4	Te jaꞌex, te kamigo jbatike, ya kalbeyex ma me xiꞌanik yuꞌun te machꞌa ya smilbeyex te atibalulike, pero ta patil maꞌyuk tut ya xjuꞌ ya spasbeyex xan. 
LUK.12.5	Joꞌon ya kalbeyex te machꞌa ya skꞌan ya axiꞌike: Jaꞌ me xꞌaxiꞌik te machꞌa ya xjuꞌ yuꞌun ya smilate sok te ay yaꞌtel te ya xjuꞌ ya yakꞌex bael ta kꞌajkꞌ te ma xtupꞌ sbajtel kꞌinale. Batsꞌi jich ya kalbeyex: Jaꞌ me xꞌaxiꞌik stukel.
LUK.12.6	¿Meꞌn ma wan chebuk pesu stojol ta chonel te joꞌkojt chꞌin mutetike? Pero ni jkojtuk ya xchꞌay ta yoꞌtan te Diose. 
LUK.12.7	Jich euk te jaꞌexe, asta te stsotsil ajolike ajtabil yuꞌun ta jujulijk. Jaꞌ yuꞌun ma me xiꞌanik te jaꞌexe. Mas me tulan akꞌoplalik ta yoꞌtan ke te chꞌin mutetike.
LUK.12.8	“Ya kalbeyex, te machꞌa jamal ya yal ta stojol genteetik te tutꞌil joꞌon yajwalone, jich euk te Nichꞌanile, jamal me ya yal ta stojol te chꞌul angeletik yuꞌun te Diose te tutꞌil ay ta skuentae. 
LUK.12.9	Yan te machꞌa ma jamaluk ya yalon ta stojol te genteetike, jich euk te joꞌone ma jamaluk ya kal ta stojol te chꞌul angeletik yuꞌun te Diose.
LUK.12.10	Dios ya spasbot perdon yuꞌun te machꞌa ya skontra-kꞌoptay te Nichꞌanile. Yan te machꞌa ya stoyba-kꞌoptay te Chꞌul Espiritue ma xjuꞌ ya spasbot perdon yuꞌun stukel.
LUK.12.11	“Te kꞌalal ya yikꞌelex bael ta sinagogaetike, o teme ya stejkꞌanelex ta stojol te alkaletike, sok ta stojol te juꞌeletike, ma me xꞌawakꞌ yajtal awoꞌtanik yuꞌun te tut ya skꞌan ya ajakꞌbeyik te skꞌopike sok te tut xkꞌo awalike. 
LUK.12.12	Porke te kꞌalal ya sta yorail te ya xkꞌopojexe, te Chꞌul Espiritue ya me yaꞌbeyex anaꞌik te tut xkꞌo awalike —xchi te Jesuse.
LUK.12.13	Ay jtul winik ta yolil te genteetike la yalbe te Jesuse:
LUK.12.13	—Maestro, albeya te jbankile te yauk yaꞌbon oliluk euk te tut yakꞌojbon sok jilel te jtate —xchi.
LUK.12.14	Te Jesuse la sjakꞌbe:
LUK.12.14	—Kere, ¿meꞌn ay machꞌa yakꞌojbon kaꞌtel ta xchapel o ta xatꞌel te stutik yuꞌun atate? —xchi.
LUK.12.15	Sok la yaltalanbe:
LUK.12.15	—Ila me abaik te jaꞌexe, ma me xbikꞌta awoꞌtanik yuꞌun te kꞌulejalile. Porke ma jaꞌuk ya xkuxuyinat yuꞌun teme ay bayal tut ay awuꞌune —xchi te Jesuse.
LUK.12.16	Jich a lijk yaltalanbe seña-kꞌop:
LUK.12.16	—Ay jtul jkꞌulej winik te lom bayal skꞌal te lom lek a lokꞌ te skosechae. 
LUK.12.17	Te jkꞌulej winike lijk ta pensar: “¿Tut ya skꞌan ya jpas? Yuꞌun maꞌyuk ba ya jkꞌej te jkosechae.” 
LUK.12.18	Nojp yuꞌun tsꞌiin: “Te ora to la jnaꞌix tut ya jpas. Ya me jim spisil te yawil kixime. Ya me jpas mas mukꞌ. Yuꞌun teꞌ ya jkꞌej spisil a te jkosechae sok spisil te tutik ay kuꞌune. 
LUK.12.19	Y ya me kalbe te jchꞌulele: ‘Jchꞌulel, bayalix te tut kꞌejel awuꞌune, yuꞌun ya xtuun awuꞌun bayal jaꞌbil. Ya jkux koꞌtantik. Weꞌukotik, uchꞌaukotik. Ben junuk koꞌtantik yuꞌun’”, xchi ta yoꞌtan. 
LUK.12.20	Pero albot yuꞌun te Diose: “Ma xꞌanaꞌ kꞌinal. Mismo ajkꞌubal to ya me xchamat. Spisil te tut kꞌejbil awuꞌune, ¿machꞌa me ya yichꞌbeyat jilel?” xchi te Diose. 
LUK.12.21	Jich me ya xkꞌot te winik teme jaꞌ nax baem yoꞌtan stsobel te skꞌulejal te ya xtuun yuꞌun stukel naxe, pero meꞌbaꞌ ta stojol Dios —xchi te Jesuse.
LUK.12.22	Ta patil te Jesuse jicha yalbe te jnopojeletik yuꞌune:
LUK.12.22	—Jaꞌ sluwar te ya kalbeyexe, ma me xꞌawakꞌ yajtal awoꞌtanik yuꞌun te tut ya xkuxuyinexe, ni te tut ya aweꞌike ni te akꞌuꞌ-apakꞌik te ya alapike. 
LUK.12.23	Jaꞌ mas tulan skꞌoplal te akuxlejalike ke te tut ya aweꞌike. Y mas tulan skꞌoplal te atibalulike ke te akꞌuꞌ-apakꞌike. 
LUK.12.24	Ila awilik tut kuxajtik te jokjok mutetike. Makꞌ xꞌawalejik, sok ni makꞌ xkꞌajojinik, sok maꞌyuk yawil yiximik, sok maꞌyuk yawil stutik yuꞌunik. Pero jaꞌ makꞌlilanbil yuꞌun te Diose. Yan te jaꞌexe mas baleex ke te mutetike. 
LUK.12.25	Sok ¿meꞌn ya wan xjuꞌ awuꞌun te ya anajtꞌutes aba xan chꞌin kꞌaxem chaꞌjot teme lom yajtal awoꞌtan te lom kꞌoxate? 
LUK.12.26	Teme ma xjuꞌ awuꞌun spasel te tut chꞌin skꞌoplale, ¿tuꞌun te ya awakꞌ yajtal awoꞌtan yuꞌun te yan tutike?
LUK.12.27	“Ila me awilik te tutꞌil ya xchꞌi te nichimetike. Makꞌ xꞌaꞌtejik ni makꞌ sjal skꞌuꞌ-spakꞌik. Pero ya kalbeyex manchuk me ben tsaꞌam te skꞌuꞌ-spakꞌ te rey Salomone, pero maꞌ spajbe tsaꞌamul te nichim to. 
LUK.12.28	Yuꞌun teme Dios a yakꞌ te ben tsaꞌam te xnichimul te witse y ta pajel chijkꞌix ta yawil kꞌajkꞌ a, ¿me yuꞌun wan ma jichuk ya skꞌuꞌultesex te jaꞌexe? Genteex te ma xchꞌuun awoꞌtanike. 
LUK.12.29	Jaꞌ yuꞌun te jaꞌexe ma me xꞌawakꞌ yajtal awoꞌtanik sleel te tut ya aweꞌ sok ya awuchꞌike. 
LUK.12.30	Porke spisil te tutik to jaꞌ nax baem ta yoꞌtanik sleel te machꞌatik ma snaꞌbe sba te Diose. Yan te jaꞌexe ay jtul Atatik te snaꞌoj te tutik ya xtuun awuꞌunike. 
LUK.12.31	Te jaꞌexe jaꞌ me xꞌawajwalinik stukel te Diose, y ya me awichꞌik spisil te tutik to.
LUK.12.32	“Ma me xiꞌanik, karneraetik kuꞌun, jaꞌex te ma bayalukexe. Te Jtatike ben jun yoꞌtan ya yakꞌex teꞌa te ba ya xmantaleje. 
LUK.12.33	Chonaik te tut ay awuꞌunike, y kꞌebenbeya te meꞌbaꞌetike. Leaik yawil atakꞌinik te ma xꞌixtaje. Kꞌejaik ta chꞌulchan te akꞌulejalik te makꞌ xlaje, te makꞌ xꞌoch elekꞌ aye, sok te ba makꞌ xjochꞌube. 
LUK.12.34	Yuꞌun te ba kꞌejbil te akꞌulejalike, teꞌuk me ay ekꞌa te awoꞌtanike.
LUK.12.35	Chapalukex me sil tiempo sok tilemuk akꞌajkꞌik kꞌoem. 
LUK.12.36	Jichukex me te tutꞌil te jꞌaꞌteletik te chapajtik ta smaliyel te yajwalik te baem ta il-nujpunele, te ora ya sjeꞌbeyik te stiꞌpuerta te kꞌalal ya xjul skꞌojkꞌutay te puertae. 
LUK.12.37	Ben tsaꞌam slekil te jꞌaꞌteletik te kuxul yoꞌtanik ya xjul taek yuꞌun te yajwalike. Jamal ya kalbeyex, te yajwalike ya me xchap sba, ya me yakꞌ sba ta mantaltesel yuꞌunik, ya me yikꞌ tal ta mexa, y ya me xꞌaꞌbot sweꞌelik yuꞌun. 
LUK.12.38	Ben tsaꞌam slekilik teme kuxul yoꞌtanik ya xjul tajtalaneke manchuk me ta ol ajkꞌubal o ta nopol sakub xjul tajtalanek te jꞌaꞌteletike. 
LUK.12.39	Naꞌbeyaik me sluwaril to: Jich tutꞌil te yajwal nae te yauk snaꞌ tut ora xtal te jꞌelekꞌe, ma xyakꞌ ta jeꞌel te sna te jichuke, yuꞌun makꞌ xꞌelkꞌanbot bael te stutik yuꞌune. 
LUK.12.40	Jich euk te jaꞌexe, chapalukex me ta maliwanej, porke te Nichꞌanile, jaꞌ ya xtal a te makꞌ ya amaliyik aye —xchi te Jesuse.
LUK.12.41	Te jPedroe la sjojkꞌoy:
LUK.12.41	—Kajwal, ¿me joꞌotik nax ya awalbotik te seña-kꞌop to, o ta spisil ya awalbe te yan xane? —xchi.
LUK.12.42	La yal te Kajwaltike:
LUK.12.42	—Te lekil jkanan te ay spꞌijil yoꞌtane, ya xꞌaꞌbot ta skuenta te tutik ay yuꞌun ta sna te yajwale, yuꞌun ya spukbey te tutik ya sweꞌik te juju-chꞌoj te ya yichꞌike. 
LUK.12.43	Ben me tsaꞌam slekil te aj-aꞌtelil te jich yipal ta spasel a te kꞌalal ya xjul taek yuꞌun te yajwale. 
LUK.12.44	Batsꞌi jich ya kalbeyex, te yajwale ya me yaꞌbe skanantay spisil te tutik ay yuꞌune. 
LUK.12.45	Pero te aj-aꞌtelile teme lijk yal ta yoꞌtan: “Ma to wan xtal ta ora te kajwale”, tem xchie, ya xlijk yutalan te yan jꞌaꞌteletike sok te kriaraetike, y ya xlijk ta weꞌel uchꞌajel sok ta yakꞌubel. 
LUK.12.46	Ja skꞌaalel a te makꞌ smaliye, sok te tut ora chꞌayem yoꞌtan ta smaliyel aye, ya xkꞌot te yajwale. Ya me yaꞌbe kastigo. Teꞌ me ya xbajt a te ba ya xbajt te machꞌatik te ma xchꞌuunejuk te Diose.
LUK.12.47	Jich te jꞌaꞌtele te snaꞌoj te tut ya skꞌan yoꞌtan te yajwale pero ma chapaluk ni ma xchꞌuun, ya me xꞌaꞌbot stoj ta majel. 
LUK.12.48	Yan te jꞌaꞌtel te ma snaꞌojuk te tut ya skꞌan yoꞌtan te yajwale, te jaꞌ a spas te tut ay kastigo yuꞌune, chꞌin nax me ya stoj ta majel stukel. Te machꞌa bayal tut ya xꞌaꞌbote, bayal me te tut ya xkꞌambote. Jich euk te machꞌa bayal tut ya xꞌaꞌbot skanantaye, jich me bayal ya xkꞌambot sujtel stukel.
LUK.12.49	Tal kakꞌ tiluk kꞌajkꞌ ta balmilal. Koꞌtanuk te tilemixe. 
LUK.12.50	Pero puersa me ya xkꞌax bayal jwokol nailuk. Beno yajtal koꞌtan yuꞌun. Koꞌtanuk te kꞌaxemukixe. 
LUK.12.51	¿Meꞌn ya akuyik te tal kakꞌ bujtsꞌan kꞌinal ta balmilale? Ya kalbeyex te ma jichuke. Tal kakꞌ xjatꞌ sba te genteetike. 
LUK.12.52	Jaꞌ yuꞌun liꞌ nax kꞌalal to te ba ay joꞌtul ta snaike, ya me xjatꞌ sbaik. Te oxtule ya me skontrain te chaꞌtule, y te chꞌatule ya me skontrain te oxtule. 
LUK.12.53	Te tatile ya skontrain te xnichꞌane. Te nichꞌanile ya me skontrain te state. Te meꞌile ya me skontrain te yantsil-ale. Te yantsil-ale ya me skontrain te smeꞌe. Te meꞌalibale ya me skontranin te yalibe y te alibale ya me skontrain te smeꞌ yalibe —xchi te Jesuse.
LUK.12.54	Te Jesuse la yaltalanbe te genteetike:
LUK.12.54	—Kꞌalal ya awilik te ay tokal te ba xchꞌay bael kꞌajkꞌale, jich ya awalik te ya xtal jaꞌale, y jich ya xkꞌot ta pasel. 
LUK.12.55	Y te kꞌalal ya xtal ikꞌ ta stojil sur, jich ya awalik: “Lom kꞌux kꞌajkꞌal yoꞌtik”, xchaꞌex, y jich ya xkꞌot ta pasel. 
LUK.12.56	Te jaꞌexe, te ma tsaꞌamuk awoꞌtanike, teme ya anaꞌik yilel tut ay te chꞌulchan y sok te balmilale, ¿tuꞌun tsꞌiin te ma xꞌanaꞌik tut yipal ta kꞌoel ta pasel te ora to?
LUK.12.57	“¿Tuꞌun te ma xjuꞌ awuꞌunik snopel te tut lek ta pasele? Teme ay machꞌa ya yikꞌat bael te ba ay te jꞌuꞌeletike, chapa aba sok nailuk mientras ay to tiempo, yuꞌun makꞌ yikꞌat bael a te ba alkale. 
LUK.12.58	Porke te mauke, te alkale ya yakꞌat bael entregal ta skab te mayole, y te mayole ya me yotsesat ta prexo. 
LUK.12.59	Ya kalbeyat, ma me xlokꞌat tal teꞌa jaꞌ to teme tsꞌakal la atoj te amultae —xchi te Jesuse.
LUK.13.1	Mismo tiempo a, ay machꞌatik a tal yalbe te Jesuse te tutꞌil ay te Galileaetik te ba miltalanek yuꞌun te jPilatoe. Teꞌ malbot xchꞌichꞌel a te ba yipalik ta smilbeyel smajtan te Diose. 
LUK.13.2	Te Jesuse la yaltalanbe:
LUK.13.2	—¿Meꞌn akuyojik te mas ay smul stukelik te tutꞌil ay smul te yanetik slumale te jicha kꞌot ta skuentaike? 
LUK.13.3	Ya kalbeyex te ma jichuke. Jich teme ma xꞌasujtes awoꞌtanik ta stojol Dios te jaꞌexe, jich me ya xlajex euk. 
LUK.13.4	¿Akuyojik wan te mas ay smulik te machꞌatik ayik ta Jerusalen te ay diesiocho ta jtul chamik ta tentalanel te kꞌalal jimta koel te torre yuꞌun te Siloee? 
LUK.13.5	Ya kalbeyex te ma jichuke. Jich teme ma xꞌasujtes awoꞌtanik ta stojol Dios te jaꞌexe, jich me ya xlajex euk —xchi te Jesuse.
LUK.13.6	Te Jesuse la yaltalanbe te seña-kꞌop to:
LUK.13.6	—Ay jtul winik stsꞌunoj ta slum jpejt ikux-teꞌ, y ba yil teme ay site. Pero maꞌyuk a stabe. 
LUK.13.7	Jich a yalbe tsꞌiin te winik te jkanane: “Ila awil, ayix oxeꞌ jaꞌbil te ya xtalulanone yuꞌun ya kilulan me ya sitin te ikux-teꞌe. Pero ni maꞌyuk ya jtabe sit. Jaꞌ yuꞌun, tsꞌeta lokꞌel, yuꞌun ma lomuk nax smakoj kꞌinal liꞌ ba lume”, xchi. 
LUK.13.8	Pero la yal te machꞌa skanantayej te lume: “Kajwal, jilesa to junuk jaꞌbil teꞌa. Ya to jokꞌbe slumil, sok ya to kaꞌbe kurtibo. 
LUK.13.9	Jich wan ya yakꞌ sit. O teme ma yakꞌ site, ya xjuꞌ ta tsꞌetel lokꞌel”, xchi —xchi te Jesuse.
LUK.13.10	Te Jesuse ba nojpeswanuk ta sinagoga ta skꞌaalel kuxo-oꞌtan. 
LUK.13.11	Ay jtul ants teꞌa te ayix diesiocho jaꞌbil te ay chamel ta stiꞌbalule te kꞌujanbil spat yuꞌun pukuj te ma spas ya xjach sbae. 
LUK.13.12	Kꞌalal la yil te Jesuse, la yikꞌ tal y la yalbe:
LUK.13.12	—Ants, kolatix yuꞌun te achamele —xchi. 
LUK.13.13	Jich a skajambe skꞌab ta sjol, y ora tojob spat te antse. Lijk yalbe kola yal Dios yuꞌun.
LUK.13.14	Pero te machꞌa yichꞌoj yaꞌtel ta statalil te ba sinagogae ilin yuꞌun, yuꞌun te Jesuse la slekutes ta skꞌaalel kuxo-oꞌtan. La yalbe te genteetike:
LUK.13.14	—Ay wakeꞌ kꞌaal te ya xꞌaꞌtejotike. Jaꞌ ya xtalex a te ya awakꞌ abaik ta lekutesel yuꞌun te achamelike. Ma me jauk a te skꞌaalel kuxo-oꞌtane —xyut.
LUK.13.15	Te Kajwaltike la yalbe:
LUK.13.15	—Jaꞌex te ma tsaꞌamuk awoꞌtanike, ¿meꞌn ay wan jtuluk te jaꞌexe te makꞌ ya apolik ta skꞌaalel kuxo-oꞌtan te awakaxike sok te aburuike te ya xba awaꞌbeyik tal yuchꞌ jaꞌe? 
LUK.13.16	Yuꞌun te ants to, te jaꞌ stsꞌumbal te jꞌAbrahame, ayix diesiocho jaꞌbil te chukbil ta chamel yuꞌun te pukuje. ¿Meꞌn ma wan lekuk te la yichꞌ koltayel te skꞌaal kuxo-oꞌtane? —xyut.
LUK.13.17	Te kꞌalal jich a yal te Jesuse, kꞌexaw spisil te skontratake. Pero spisil te genteetike ben kontentoik yuꞌun te la yilbeyik te ben tsaꞌam y mukꞌ te tut ya spas te Jesuse.
LUK.13.18	Te Jesuse la yal xan:
LUK.13.18	—¿Tut a te pajal kꞌoem sok te tutꞌil ya xkꞌot ta ajwalinel te Diose? ¿Tut ya jpajtik sok a? 
LUK.13.19	Jaꞌ pajal kꞌoem sok te sbakꞌ mostesia te ya stsꞌun ta skꞌal te jtul winike. Ya xchꞌi y mukꞌ ya xkꞌot te steꞌele. Te teꞌtikil mutetike ya xtal spas xpechechik te ba skꞌab kaꞌbe —xchi.
LUK.13.20	La yal xan te Jesuse:
LUK.13.20	—¿Tut a te pajal kꞌoem sok te tutꞌil ya xkꞌot ta ajwalinel te Diose? 
LUK.13.21	Jaꞌ pajal kꞌoem sok te levadura te ya skap ta oxpꞌis jarina te antse, jaꞌto teme sijt ta swolol te matsꞌe —xchi.
LUK.13.22	Te kꞌalal yipal kꞌael ta beel ta Jerusalen te Jesuse, yipal kꞌael ta pꞌijuteswanej te ba jtejklumetike sok ba kolonyaetike. 
LUK.13.23	Ay jtul machꞌa jojkꞌobot yuꞌun:
LUK.13.23	—Kajwal, ¿me ajtabil nax wan te machꞌa ya xkolike? —xchi.
LUK.13.23	La sjakꞌ te Jesuse:
LUK.13.24	—Akꞌaik puersa te ya xꞌochex bael te ba puerta te yub nax. Ya me kalbeyex: Ay me bayal machꞌatik yoꞌtanuk ya skꞌan xꞌochik teꞌa, pero ma xjuꞌ yuꞌunik. 
LUK.13.25	Patil teme la stsꞌus stiꞌ spuerta te yajwal nae, jaꞌex te ayex ta jwerae jich ya xlijk awalik: “Kajwal, jeꞌbotik te puertae”, ya me awutik. Pero ya yalbeyex te yajwal nae: “Ma jnaꞌ ba talemex te jaꞌexe”, ya me yutex. 
LUK.13.26	Jich me ya xlijk awalik tsꞌiin: “Ay a joyin jbatik ta weꞌel-uchꞌajel, sok jaꞌat la apꞌijutesotik ta skayail te jlumaltike”, ya me awutik. 
LUK.13.27	Pero te yajwal nae ya me sjakꞌbeyex: “Ma jnaꞌ ba talemex. Kꞌeja abaik ta jtojol, jaꞌex te yipalex ta spasel te tut ma tsaꞌamuke”, ya me yutex. 
LUK.13.28	Teꞌ me ya awokꞌetay abaik a, y teꞌ me ya akꞌuxilan aweik a te tutꞌil ya awilik te jꞌAbrahame te jꞌIsaake, te Jacobe sok spisil te antibo jꞌalwanejetik te teꞌ ayik te ba ay ta ajwalil te Diose. Yan te jaꞌexe chꞌojbilex lokꞌel ta jwera. 
LUK.13.29	Porke ya me xtal gente ta stojil norte sok ta stojil sur sok ta stojil ba xchꞌay kꞌajkꞌal sok ta stojil ba xlokꞌ kꞌajkꞌal. Ya me xꞌoch najkajikuk ta weꞌel te ba ay ta ajwalil te Diose. 
LUK.13.30	Jich te machꞌatik mukꞌ ayik ta primeroe, chꞌin me ya xkꞌoik. Yan te machꞌatik chꞌin ayik ta primeroe, mukꞌ me ya xkꞌoik ta patil stukelik —xchi te Jesuse.
LUK.13.31	Jich mismo kꞌaal a ay fariseoetik a laj kꞌot y la yalbeyik te Jesuse:
LUK.13.31	—Lokꞌan bael liye, yuꞌun te jHerodese yoꞌtanuk ya smilat —xchiik.
LUK.13.32	Te Jesuse la sjakꞌtalanbe:
LUK.13.32	—Ben mañoske me to. Ban albeyaik: “Te ora to sok pajel ya to slokꞌes pukujetik sok ya to slekutes jchameletik. Chaꞌbej to wan laj ya xlaj yoꞌtan”, uta me. 
LUK.13.33	Porke ya to me xbeenon te ora to sok pajel sok chaꞌbej. Yuꞌun ma xjuꞌ te yan ba ya xlaj jtuluk jꞌalwanej yuꞌun te Diose; puersa me teꞌ ya xlaj te ba Jerusalene.
LUK.13.34	“Jerusalen, Jerusalen, te kꞌayemat ta smilel te jꞌalwanejetik yuꞌun te Diose, sok kꞌayemat ta xchꞌojel ta ton te machꞌatik tikonlanbil tal yuꞌun Dios ta atojolike. Bayal buelta te kꞌan jtsob te awal-anichꞌanike jich tutꞌil ya stsob xchꞌinik yal ta yanil xikꞌ te mute, pero ma la akꞌanik. 
LUK.13.35	Yotik to ya kalbeyex awaꞌiyik: Te alumalike ya me xchꞌojot jilel. Sok ya kalbeyex te makꞌ ya awilbikonix jsite jaꞌ to teme ya sta yorail te jich ya awalike: “Ben me tsaꞌam slekil te machꞌa tikonbil tal yuꞌun te Kajwaltike”, teme xchaexe —xchi te Jesuse.
LUK.14.1	Ta skꞌaalel kuxo-oꞌtane te Jesuse bajt ta weꞌel ta sna jtul statal fariseo. Te yan fariseoetike tal yilik tutꞌ ay te Jesuse. 
LUK.14.2	Y ay jtul winik teꞌa te ba ay te Jesuse te yichꞌoj sijtꞌubele. 
LUK.14.3	Te Jesuse la sjojkꞌolanbe te maestroetik yuꞌun te mantaliletike sok te fariseoetike:
LUK.14.3	—¿Me lek wan te ya xjuꞌ ta lekutesel jtuluk jchamel ta skꞌaalel kuxo-oꞌtane, o ma lekuk? —xchi.
LUK.14.4	Pero maꞌ kꞌopojik yuꞌun. Jich te Jesuse la yikꞌ tal te jchamele, la slekutes, y la yalbe te ya xbajte. 
LUK.14.5	Sok jich a yaltalanbe te fariseoetike:
LUK.14.5	—Jal tsꞌin jaꞌexe, ¿Meꞌn ma orauk xba alokꞌesik tal teme chꞌay koel ta chꞌen awakaxik o aburuik teme ta skꞌaalel kuxo-oꞌtane? —xchi te Jesuse. 
LUK.14.6	Ma juꞌ yuꞌunik sujtesel te tuti altalanbote.
LUK.14.7	Te Jesuse la yil te machꞌatik ikꞌtalanbile te yipalik ta stꞌujel te primero naktajibal te ba mexae yuꞌun ya skꞌanik akꞌel ta kuenta. Jich a yaltalanbe ta seña-kꞌop:
LUK.14.8	—Teme ay machꞌa ya yikꞌat ta nujpunele, ma me anajkan aba te ba primero naktajibale. Ke tal ay to machꞌa ya xtal te mas aꞌbil ta jkuentae ke te tutꞌilate. 
LUK.14.9	Te machꞌa yikꞌojat soke ya me yalbeyat: “Awokoluk, jajchan to, yuꞌun jaꞌ ya xnajkaj a te jtul xan to”, ya me yutat. Jich me sok kꞌexalal ya xba anajkan aba te ba último naktajibale. 
LUK.14.10	Jaꞌ yuꞌun te kꞌalal ya yikꞌelate, teꞌ xnaklat te ba último luware. Yuꞌun te kꞌalal ya xtal te machꞌa yikꞌojate jich me ya yalbeyat: “Amigo, liꞌ xkꞌaxat tal to. Naklan liꞌ ba primero naktajibale”, ya me yutat. Jich te machꞌatik sjoyinejat ta mexae ya me yilik te tutꞌil aꞌbilat ta jkuentae. 
LUK.14.11	Porke te machꞌa ya skꞌan akꞌel ta jkuentae ma me aꞌbiluk ta jkuenta ya xkꞌot stukel. Yan te machꞌa chꞌin yakꞌoj sbae jaꞌ me ya xꞌakꞌot ta jkuenta stukel —xchi te Jesuse.
LUK.14.12	Sok la yalbe te machꞌa ikꞌbil ta weꞌel yuꞌune:
LUK.14.12	—Te kꞌalal ya xꞌikꞌawanat ta weꞌele, ma me jaꞌuk xꞌawikꞌ ta weꞌel te awamigotake, ni te abankiltake, ni te machꞌatik ma yanuke, ni te abersinatak te ay skꞌulejalike. Porke ya me yikꞌat ta weꞌel ta patil euk. Jaꞌ nax me sjelol ya xkꞌot te ya yikꞌat ta weꞌele. 
LUK.14.13	Yan te kꞌalal ya apas kꞌine, jaꞌ me xꞌawikꞌ tal ta weꞌel te machꞌa maꞌyuk tut ay yuꞌune, sok te jtumu-kꞌabetike, sok te koxoetike, sok te choketike. 
LUK.14.14	Jich me ben tsaꞌam alekil yuꞌun, porke ma xjuꞌ yuꞌun te ya sujtesbeyat sjelol stukelike. Pero ya me awichꞌbe sjelol te kꞌalal ya xchaꞌkuxat tal sok te machꞌatik toj yoꞌtanik ta stojol Diose —xchi te Jesuse.
LUK.14.15	Ay jtul te machꞌa nakal sok ta mexa te Jesuse te kꞌalal la yaꞌi te tut la yale, jich a yalbe:
LUK.14.15	—Ben tsaꞌam slekil te machꞌa ya xꞌikꞌot ta weꞌel te ba ay ta ajwalil te Diose —xchi.
LUK.14.16	Te Jesuse la yalbe:
LUK.14.16	—Ay jtul winik te la xchap weꞌelile y la yakꞌ ta ikꞌel tal bayal genteetik. 
LUK.14.17	Te kꞌalal la sta yorail te kꞌine, la stikon bael yaj-mantal te ya xba yaltalanbe tal te machꞌatik ikꞌtalanbile. Jicha kꞌo yal te jmantale: “Laꞌik me, yuꞌun chapalix spisil”, xyut.
LUK.14.18	“Pero spisilik ay tuti smak sbaik a. Primero te jtule la yal: “Laj to nax jman lum. Ya to jkꞌan xba kil tal. Pasbon perdon, ma to xjuꞌ kuꞌun”, xchi. 
LUK.14.19	La yal te jtul xane: “La jman joꞌchap jwakax. Ya to xba jpas prewa tut yilel ya xꞌaꞌtej. Pasbon perdon, ma to xjuꞌ kuꞌun”, xchi. 
LUK.14.20	Te jtul xane la yal: “Jnupunelon to. Ma to spas xboon”, xchi. 
LUK.14.21	Te jꞌmantale sujt bael. Spisil a kꞌo yalbe te yajwale. Jich te ajwalile ilin yuꞌun, y la yalbe te yaj-mantale: “Baan ta ora te ba mukꞌul kayailtik sok ba chꞌin kayailtik te ba jtejklume. Ikꞌa tal te meꞌbaꞌetike, sok te jtumu-kꞌabetike, sok te choketike, sok te koxoetike”, xyut. 
LUK.14.22	“Patil sujt tal te jmantale, jich a yal: “Kajwal, la jpasix te tut la awalbon baele, pero ay to jochol te naktajibale”, xchi. 
LUK.14.23	Jich te ajwalile la yalbe te yaj-mantale: “Baan te ba bebetike sok te ba joybil kꞌalkꞌaltike. Ikꞌa tal ta puersa te machꞌa ya atae, jich me ya xnoj a te jnae. 
LUK.14.24	Porke ya kalbeyex: Te machꞌatik a kikꞌ ta primero maꞌyuk tut ora ya xꞌaꞌbot skꞌupinik te weꞌel chapal kuꞌune”, xchi te ajwalile —xchi ta yalel te Jesuse.
LUK.14.25	Ay bayal genteetik stsꞌakliyejik te Jesuse. Te Jesuse sujt skꞌopon, jich a yalbe:
LUK.14.26	—Te machꞌa ya xtal ta jtojole, teme ma xchꞌoj ta yoꞌtan te smeꞌ-state, te yiname, te xnichꞌnabe, te sbankiltake, te xwixitake, te yijtsꞌinabe, sok te skuxlejal ta balmilale, ma spas te jnopojel kuꞌun ya xkꞌote. 
LUK.14.27	Sok te machꞌa ma skꞌan ya xkuch skruz kꞌoeme teme ya stsꞌakliyone, ma spas teme jnopojel kuꞌun ya xkꞌote.
LUK.14.28	“Teme ay jtuluk te jaꞌexe teme ya skꞌan spas junuk torree, ¿meꞌn ma wan nailuk ya snajkan sba ta snopel teme tik ya xjuꞌ a te jayeb takꞌin stsoboje? 
LUK.14.29	Jich teme jaꞌ nax ya slijkes te simientoale y ta patil teme ma juꞌ yuꞌun sjuꞌutesele, spisil te machꞌatik ya yilike ya me xlijk ikꞌtinek yuꞌun. 
LUK.14.30	Ya me yalik: “Te winik to lijk spas, pero maꞌ juꞌ yuꞌun sjuꞌutesel”, xchiik me.
LUK.14.31	“Sok teme ay jtul rey teme ya skꞌan xba yaꞌbe sba sok guerra te jtul xan reye, ¿me ma wan nailik ya xba snajkan sba ta snopel teme ya xjuꞌ yuꞌun sok te diez mil yaj-soltaro te ya xba stsal ta guerra te beinte mil soltaroetik yuꞌun te skontrae? 
LUK.14.32	Teme ma xjuꞌ yuꞌun ya yaꞌiye, teme jakal to ay tal a te jtul xan reye, ya me stikon bael yaj-mantal ta skꞌanel paz ta skomel te kꞌope. 
LUK.14.33	Jaꞌ yuꞌun machꞌauk a te jaꞌexe teme ma xꞌajiles ta awoꞌtanik spisil te tut ay awuꞌunike, ma spas te jnopojel kuꞌun ya xkꞌote.
LUK.14.34	“Te atsꞌame lek ay, pero teme chꞌay te xchiꞌile, ¿tutꞌil kꞌan chiꞌubuk xan? 
LUK.14.35	Ni ma xtuunix yuꞌun a te lume sok ma xkꞌaꞌix yuꞌun a te kꞌaꞌpale. Jmel ya xchꞌojot lokꞌel ta jwera. Te machꞌa ay xchikine a me yaꞌibe sluwaril —xchi te Jesuse.
LUK.15.1	Spisil a stsob sbaik tal te jkꞌan tojemaletike sok te yan gente jmulawiletike, tijilajik tal te ba ay te Jesuse, yuꞌun tal yaꞌiybeyik sluwar te skꞌope. 
LUK.15.2	Pero te fariseoetike sok te maestroetik yuꞌun te mantaliletike lijk yaꞌbiyanik ta mukul. Jich a yalik:
LUK.15.2	—Te winik to jun yoꞌtan sjoyinej sba sok ta weꞌel te jmulawiletike —xchiik ta yaꞌbiyanel ta mukul te Jesuse.
LUK.15.3	Jich te Jesuse lijk yalbe yaꞌi te seña-kꞌop to:
LUK.15.4	—Teme ay jtuluk te jaꞌexe teme ay sien ta jkojt skarnerae, ¿tut ya spas teme chꞌay yuꞌun jkojtuke? ¿Me ma wan yauk sjiles ta stenle te nobenta y noebe ta jkojte, yuꞌun ya xba slej tal te jkojt chꞌayeme? Jaꞌ to ya xlaj yoꞌtan a teme la stae. 
LUK.15.5	Te kꞌalal la staix ae, ben kontento ya xkꞌech moel ta snejkel. 
LUK.15.6	Kꞌalal kꞌot ta snae, ya stsob tal te yamigotake sok te sbersinatake. Y jich ya yaltalanbe: “Ben kontentoukotik me, porke la jtaix tal te jkarnera te chꞌayem kuꞌune”, xchi ta yalel. 
LUK.15.7	Ya kalbeyex: Jich me ay ben jun yoꞌtan yuꞌun te machꞌatik ay ta chꞌulchane yuꞌun teme ya sujtes yoꞌtan yuꞌun smul jtul jmulawile. Mas ben jun yoꞌtan yuꞌun te tutꞌil te nobenta y noebe ta jtul te toj yoꞌtanik ta stojol Dios te ma puersauk ya sujtes yoꞌtanik yuꞌun te smulike —xchi te Jesuse.
LUK.15.8	La yal xan te Jesuse:
LUK.15.8	—Jaꞌ jich euk teme ay jtul ants te ay lajuneꞌ pesu stakꞌine, teme la xchꞌay junuk pesue, ¿tut xchi yuꞌun? ¿Me ma wan yauk stsun slampara sok me ma wan yauk smes lek te snae yuꞌun ya sle te stakꞌin chꞌayeme? Jaꞌ to xlaj yoꞌtan teme la stae. 
LUK.15.9	Te kꞌalal la staix aye, ya stsob tal te yamigatake sok te sbersinatake, jich ya yaltalanbe: “Ben junuk me koꞌtantik ta jpisiltik, yuꞌun la jtaix te jun pesu jchꞌayoje”, xꞌutalanot. 
LUK.15.10	Ya kalbeyex, jich me ben jun yoꞌtan yuꞌun te chꞌul angeletik yuꞌun Dios ta chꞌulchane teme ya sujtes yoꞌtan yuꞌun smul te jtul jmulawile —xchi te Jesuse.
LUK.15.11	Te Jesuse jich a yal xan to:
LUK.15.11	—Ay jtul winik te ay cheb te xnichꞌnabe. 
LUK.15.12	Te ijtsꞌinale la yalbe te state: “Jtat, ya me awaꞌbon te jkuentail te ya kichꞌe”, xchi ta stojol te state. Jich te state la xatꞌbe te stutik yuꞌun te xnichꞌnabe.
LUK.15.13	“Cheꞌoxeꞌ kꞌaal ta patil te ijtsꞌinale la xchon spisil te smajtan a aꞌbote, y te stojole jakal a bajt sok ta yan luwar. Teꞌ kꞌo slajin spisil a, chikan te tuti skꞌan yoꞌtan a slajin ae. 
LUK.15.14	Pero te kꞌalal laj yuꞌun spisil te stakꞌine, tal bayal wiꞌnal te ba luwar ba aye. Lijk chamuk ta wiꞌnal yuꞌun maꞌyukix tut xtuunix yuꞌun a. 
LUK.15.15	Ba skꞌan yaꞌtel te ba ay jtul winik te ba luwar ba aye, jich a stikon bael ta slum ta skanantayel chitam. 
LUK.15.16	Yoꞌtanuk ya skꞌan snojes xchꞌujt ekꞌa te sit teꞌ te ya sweꞌ te chitametike, pero maꞌyuk machꞌa aꞌbot yuꞌun.
LUK.15.17	“Ta patil lijk spas pensar yuꞌun te swokole, y jul ta yoꞌtan: “Ay bayal yaj-aꞌtel ta sna te jtate sok bayal tut ya sweꞌik. Yan te joꞌone ya xchamon ta wiꞌnal liye. 
LUK.15.18	Ya me sujton bael ta sna te jtate. Jich me ya xkꞌo kalbe: ‘Jtat, jtaoj jmul ta stojol Dios sok ta atojol euk. 
LUK.15.19	Ma spasix te ya akuyon ta anichꞌane. Jich aꞌ kꞌoukon ta awoꞌtan te tutꞌil awaj-aꞌtele,’ ya me kut”, xchi ta snopel. 
LUK.15.20	Jicha lijk bael ta beel, sujt bael ta sna te state.
LUK.15.20	Te kꞌalal jakal to ay kꞌal ae, ilot yuꞌun te state. Lom xpichꞌ yoꞌtan a yil. Animal a ba sta tal ta be, la spet y la yujtsꞌi.
LUK.15.21	“Te xnichꞌan la yalbe: “Jtat jtaoj jmul ta stojol Dios sok ta atojol euk. Ma spasix te ya apꞌison ta anichꞌane”, xchi ta stojol te state.
LUK.15.22	“Pero te state la yalbe mantal ta ora te yaj-aꞌtele: “Lokꞌesaik tal ta ora te lekil kꞌuꞌul-pakꞌale, aꞌbikon slap. Aꞌbikon junuk xchꞌokob ta yal skꞌab sok aꞌbikon slap xanab. 
LUK.15.23	Sok ikꞌaik tal te wakax te ben jujpꞌene, y milaik. Yuꞌun ya me jweꞌtik sok ya me jpastik kꞌin. 
LUK.15.24	Porke te jnichꞌan to chamenix a jkuy a, pero chaꞌkuxix tal. Chꞌayemix bael, pero la to jtajtik”, xchi te state. Jich a lijk spasik te kꞌine.
LUK.15.25	“Yan te bankilale baem ta kꞌaltik a. Te kꞌalal sujt tale, xnopet xkꞌot ta sna a te la yaꞌi te kꞌine sok te ajkꞌote. 
LUK.15.26	Jich a yikꞌ tal jtul te aj-aꞌteliletike. La sjojkꞌobey tut yuꞌun te ay kꞌine. 
LUK.15.27	Te aj-aꞌtelile la yal: “Yuꞌun jaꞌ a sujtix tal te awijtsꞌine. Jich te atate ben jun yoꞌtan a yakꞌ ta milel ben jujpꞌen wakax yuꞌun lek a sujt tal te awijtsꞌine”, xchi te aj-aꞌtelile.
LUK.15.28	“Pero te bankilale ilin yuꞌun. Ma skꞌan te ya xꞌoch bael ta snae. Jich te state puersa lokꞌ tal ta slekil-kꞌopon te xnichꞌane te yauk xꞌoch bael ta snae. 
LUK.15.29	Te bankilale la yalbe te state: “Anaꞌoj te ayix bayal jaꞌbil te ya jpasbat awaꞌtele, ni maꞌyuk ba ma jchꞌuun amantal. Pero ni maꞌyuk awakꞌojbon jkojtuk chibo yuꞌun ya jpas kꞌin sok a te joꞌtake. 
LUK.15.30	Yan te kꞌalal sujt tal te alekil-nichꞌan te la nax yixlan ta lajinel te atakꞌin yuꞌun te antsiwejele, y jaꞌ la amilbeyix jujpꞌen wakax stukel”, xchi te bankilale.
LUK.15.31	“Te state la sjakꞌbe: “Jnichꞌan, te jaꞌate sil tiempo joyinejat. Spisil te tut ay kuꞌune awuꞌun euk. 
LUK.15.32	Pero ora to yipalotik nax ta spasel kꞌin yuꞌun ben jun koꞌtantik, porke te awijtsꞌine chamenix a kaꞌiy, pero chaꞌkuxix kꞌoem. Kunta jmel chꞌayemix a kaꞌi, pero la jtajtikix”, xchi te state —xchi ta yalel te Jesuse.
LUK.16.1	Te Jesuse jich a yalbe xan te jnopojeletik yuꞌune:
LUK.16.1	—Ay jtul jkꞌulej winik te ay jtul yaj-kanane. Te yane ba yalbe smul te jkanane te yipal ta slajimbeyel stutik yuꞌun te yajwale. 
LUK.16.2	Jich te jkꞌulej winike la stikon ta ikꞌel te yaj-kanane, y la yalbe: “Me jich te akꞌoplal te yipalon ta yaꞌiyele. Aꞌbon jil entregal te awaꞌtele, yuꞌun ma xjuꞌix te ya akanantaybon te stutik kuꞌune”, xyut. 
LUK.16.3	Jich te jkanane lijk spas pensar: “¿Tut lek ya jpas te tutꞌil ya slokꞌesonix ta kaꞌtel te kajwale? Yuꞌun ma xjuꞌix kuꞌun te tulan aꞌtele, sok ya xkꞌexawon teme lijkon ta kꞌambajele. 
LUK.16.4	Ta ora to laj jnaꞌix te tut ya jpase, yuꞌun ay me machꞌa ya yikꞌon ta sna te kꞌalal maꞌyukix kaꞌtel aye”, xchi ta snopel. 
LUK.16.5	Jich a yikꞌ tal ta jujutul te machꞌa ay sbetik yuꞌun te yajwale. Te primeroe la sjojkꞌobey: “¿Jayeb abet yuꞌun te kajwale?” xchi. 
LUK.16.6	La sjakꞌ: “Ay sien lata aseite te jbete”, xchi. La yal te jkanane: “Ilbe awil sjunal te abete. Najkan aba ta ora, pasbeya yan sjunal. Sinkuenta nax xꞌawakꞌ tal ta jun”, xyut. 
LUK.16.7	Ta patil la sjojkꞌobe xan te yane: “¿Jal jaꞌate, jayeb te abete?” xchi. Te winik to la sjakꞌ: “Ay sien ta jpꞌix triwu te jbete”, xchi. Te jkanane la yalbe: “Ilbe awil sjunal te abete. Pasbeya yan sjunal. Ochenta nax xꞌawakꞌ tal ta jun”, xyut.
LUK.16.8	“Te yajwale la snaꞌbe sluwar. Jich a yal: “Te jkanan ma tsaꞌamuke ay spꞌijil yuꞌun te tutik ya spase”, xchi yuꞌun. Jich te machꞌatik ayik ta skuenta te balmilal to, mas ay spꞌijilik ta xchapel sbaik stukelik ke te machꞌatik ayikix ta sakil kꞌinale.
LUK.16.9	“Joꞌon ya kalbeyex: Leaik me machꞌa ya akꞌuxutay aba sok ta skuenta te akꞌulejal liꞌ ba jmulawil balmilal to, yuꞌun te kꞌalal ya xlaj te akꞌulejale, ay me machꞌa ya yikꞌat ochel te ba kuxlejal sbajtel kꞌinale.
LUK.16.10	“Te machꞌa ben jun yoꞌtan ya skanantay te tut aꞌbil chꞌinuke, jich me ben jun yoꞌtan ya skanantay teme ay bayal tut xkꞌot ta skuentae. Yan te machꞌa ma junuk yoꞌtan ya skanantay te tut ya xꞌaꞌbot chꞌinuke, jich ma junuk yoꞌtan ya skanantay teme ay bayal tut ya xꞌaꞌbote. 
LUK.16.11	Jaꞌ yuꞌun teme ma junuk awoꞌtan ya akanantay te akꞌulejal ta skuenta te jmulawil balmilal to, ¿machꞌa kꞌan yaꞌbeyat akanantay te lekil kꞌulejalile? 
LUK.16.12	Sok teme ma junuk awoꞌtan ya akanantaybe stutik yuꞌun te yane, ¿machꞌa kꞌan yaꞌbeyat te stutik awuꞌune?
LUK.16.13	“Maꞌyuk jtuluk aj-aꞌtelil te ya xjuꞌ yuꞌun te ya yakꞌ sba ta abatinel yuꞌun cheb yajwale. Teme jich aye, jaꞌ ya spꞌaj te jtule; yan te jtule kꞌux ta yoꞌtan stukel, jun yoꞌtan ta stojol. Pero te jtul xane maꞌyuk ta jkuenta yuꞌun. Jich te jaꞌexe, ma xjuꞌ awuꞌunik te ya awakꞌ abaik ta mantaltesel yuꞌun Dios sok te akꞌulejalike —xchi te Jesuse.
LUK.16.14	Te fariseoetike jaꞌ nax ben baem ta yoꞌtanik te stakꞌinike, jaꞌ yuꞌun te kꞌalal la yaꞌiyik te tuti yal te Jesuse, lijk yikꞌtinik yuꞌun. 
LUK.16.15	Te Jesuse la yaltalanbe:
LUK.16.15	—Te jaꞌexe jaꞌ nax ya aleik te tut lek ya skuyex a te genteetik. Pero te Diose ya snaꞌ tut ay te awoꞌtanike. Te tut lek ya yaꞌiyik ta yoꞌtan te genteetike, ta sit te Diose pꞌajbilix yuꞌun.
LUK.16.16	Te mantaliletik yuꞌun te Moisese sok te tuti yalik jilel te jꞌalwanejetik yuꞌun te Diose, jaꞌ nax a spꞌijutesotik stukel jaꞌto te kꞌalal tal te Juane. Jicha lijk ta alel te lek achꞌ kꞌop te tutꞌil ay ta ajwalinel te Diose, y spisil genteetik ya stenten sbaik ochel teꞌa. 
LUK.16.17	Ya xjuꞌ ya xlaj te chꞌulchan sok te balmilale, pero ma xchꞌay skꞌoplal ni jpꞌaluk stukel te mantaliletike.
LUK.16.18	“Teme ay jtul winik te ya xchꞌoj sba sok yiname, teme ya sle yan te ya xnujpun sok xane, yipalix ta antsiwejel abi. Jich euk te ants te chꞌojbil. Teme ya xnujpun sok yan winike, yipalix ta kremiwejel abi.
LUK.16.19	“Ay jtul jkꞌulej winik te kꞌayem ta slapel ben tsaꞌam tsajal pino pakꞌ sok ben tsaꞌam sakil pakꞌ, y te jujun kꞌaale ya spas kꞌin sok ben lek weꞌelil. 
LUK.16.20	Sok ay jtul meꞌbaꞌ winik te jLazaro sbiile te skojtol stiꞌbalul kꞌaꞌemik te yejchꞌene. Ya snajkan sba ta lum te ba spuerta te jkꞌuleje, 
LUK.16.21	yoꞌtanuk ya skꞌan sweꞌ te stsꞌubil te tutik ya xtꞌuxaj koel ta xmexa te jkꞌuleje. Pero te tsꞌiꞌetike ya xtal lekꞌtalanbek yuꞌun te yejchꞌene.
LUK.16.22	“Ta patil te winik te lom oꞌol sbae cham. Y te chꞌul angeletike la yikꞌ bael, ba yaꞌbe sjoyin te jAbrahame. Y te jkꞌulele cham euk y ba mukek te stiꞌbalule. 
LUK.16.23	Te kꞌalal ayix ta wokol a te jkꞌulej winik te ba ya xbajt te animaetike, la stoy sit. La yil ta jakal te jꞌAbrahame te sjoyinej sba sok te jLazaroe. 
LUK.16.24	Jich a lijk yawuntay: “Jtatik Abraham, kꞌuxutayaon. Tikombon tal te jLazaroe. Aꞌ yajtsꞌes tal ta jaꞌ te sba yal skꞌab yuꞌun ya xtal sikutesbon a te kakꞌe. Porke ben ayon ta wokol liꞌ ba kꞌajkꞌe”, xchi.
LUK.16.25	“Pero te Abrahame la sjakꞌbe: Jnichꞌan, naꞌa me te lek a kꞌaxat tal ta balmilale. Yan te jLazaroe lom oꞌol sba a kꞌax ta balmilal stukel. Te ora to maꞌyukix ta wokol liye. Yan te jaꞌate ayatix ta kastigo. 
LUK.16.26	Tutꞌ kꞌan juꞌuk. Yuꞌun ay jun mam chꞌen ta koliltik xatꞌbil liꞌ ba ayotike sok te ba ayexe. Manchuk me ay machꞌa liꞌiye te yoꞌtanuk ya xkꞌax bael teye, ma xjuꞌ yuꞌunik. Jich teme ay machꞌatik yoꞌtanuk ya xkꞌaxik tal liye, ma spas xkꞌax tal”, xchi te jꞌAbrahame.
LUK.16.27	“Te jkꞌuleje la yal: “Awokoluk cheꞌe, jtatik Abraham, ya jkꞌambeyat pawor. Tikonbon bael ta sna jmeꞌ-jtat te jLazaroe. 
LUK.16.28	Yuꞌun ay to joꞌtul kijtsꞌinab teꞌa. Aꞌ ba skꞌoponbon yuꞌun makꞌ xlaj talix a liꞌ ba ay kastigoe”, xchi.
LUK.16.29	“Te jꞌAbrahame la yalbe: “Yichꞌojbeyikix te sjun Moisese sok euk te sjun jꞌalwanejetik yuꞌun te Diose. Jaꞌ me aꞌ yakꞌik ta jkuenta te tut ya yalike”, xchi.
LUK.16.30	“Te jkꞌuleje la sjakꞌ: “Ma teyuk a, jtatik Abraham. Yan te ayuk jtul anima te ya xchaꞌkux sok te ya xba albek yuꞌune, jich me ya sujtes yoꞌtanik yuꞌun te smulike”, xchi.
LUK.16.31	“Pero te jꞌAbrahame la yalbe: “Teme ma skꞌan yakꞌ ta jkuenta te tut ya yal te jMoisese sok te jꞌalwanejetik yuꞌun te Diose, ni ma jaꞌuk ya xchꞌuunik a, manchuk me ay anima ya xchaꞌkux tal”, xchi te jꞌAbrahame —xchi ta yalel te Jesuse.
LUK.17.1	Te Jesuse la yalbe te jnopojeletik yuꞌune:
LUK.17.1	—Puersa me ay yalesel ta mulil. Pero oꞌol me sba te machꞌa ya syaleswan ta mulile. 
LUK.17.2	Te machꞌa ya syales ta mulil jtuluk te machꞌatik chꞌin yakꞌoj sbaike, jaꞌ lek te yauk yichꞌ chukel ta snukꞌ junuk chaꞌ, ya xchꞌojot ochel ta mar. 
LUK.17.3	Ila me abaik yuꞌun.
LUK.17.3	“Teme ay jtuluk awermano te ay tut ma tsaꞌamuk ya spasbeyate, ban kꞌopona ta lek nax. Teme la sujtes yoꞌtane, pasbeya me perdon yuꞌun. 
LUK.17.4	Manchuk me ya sta smul awuꞌun jukeb buelta te jun kꞌaale, teme ay jukeb buelta ya xtal yalulanbeyate: “Makꞌ jpasix a”, teme xchie, pasbeya perdon —xchi te Jesus.
LUK.17.5	Te apostoletike la skambeyik te Kajwaltike:
LUK.17.5	—Aꞌbotik xan mas xchꞌuunel koꞌtantik —xchiik.
LUK.17.6	Te Kajwaltike la sjakꞌtalanbe:
LUK.17.6	—Teme jich ay xchꞌuunel awoꞌtanik chꞌinuk jich tutꞌil te xchꞌin bakꞌ mostesia, ya me xjuꞌ ya awalbeyik te sikomoro-teꞌ to: “Bula aba lokꞌel liye, ban tsꞌuna aba ta mar”, teme ya awute, y te teꞌe jich me ya xchꞌuunbeyat amantal.
LUK.17.7	Teme ay jtuluk te jaꞌexe teme ay awaj-aꞌtelik te sujtix tal ta jokꞌojel ta alume o ta skanantayel te awakaxe, ¿me ya wan awalbey: “Ochan, naklan, baan weꞌan”, me ya wan awut? 
LUK.17.8	Njuꞌu. Sino ke ya awalbe: “Ban chapa jweꞌel y ban chapa aba. Ya me akꞌasesbon tal yuꞌun ya xweꞌ-xꞌuchꞌaon nailuk. Patil ya me xweꞌ-xꞌuchꞌaat euk”, ya awut. 
LUK.17.9	¿Sok me ya wan awalbe kola yal te awaj-aꞌtel te la spasbeyat te awaꞌtel te la awalbeye? Maꞌuk. 
LUK.17.10	Jich euk te jaꞌexe teme la apasix spisil te tut la yalbeyat te Diose, ya skꞌan te jich ya awalike: “Ma tsaꞌamukotik ta mantaltesel. Porke ma juꞌemuk kuꞌuntik spasel ta mas te kaꞌteltike”, xchaex me —xchi te Jesuse.
LUK.17.11	Te tutꞌil yipal bael ta beel ta Jerusalen te Jesuse, kꞌax ta stiꞌil estado yuꞌun Samaria y sok Galilea. 
LUK.17.12	Kꞌalal kꞌot ta jun kolonya, tal taek yuꞌun lajuntul winketik te yichꞌojik kꞌaꞌel-chamele. Jakal tekꞌajtik julel ta stojol, y xꞌawlajan:
LUK.17.13	—¡Jesus, Maestro, kꞌuxutayaotik! —xchiik ta aw.
LUK.17.14	Kꞌalal la yil te Jesuse, jicha yaltalanbe:
LUK.17.14	—Baanik, ban akꞌa abaik ta ilel ta stojol te saserdoteetike —xchi.
LUK.17.14	Te tutꞌil yipalik kꞌal ta beel ae, chꞌay bael te xchamelike. 
LUK.17.15	Ay jtul te ta spisilike la yil te lekix te stiꞌbalule, jicha sujt tal ta stojol te Jesuse. Tulan yipal tal ta yalbeyel kola yal te Diose. 
LUK.17.16	Jul skejan sba ta sit te Jesuse, la snijan sba ta lum ta yalbeyel kola yal. Te winik to, samaria-winik. 
LUK.17.17	La yal te Jesuse:
LUK.17.17	—¿Meꞌn ma lajuntuluk te machꞌatik kolik ta chamele? ¿Ba ay te baluntul xane? 
LUK.17.18	¿Me jaꞌ nax wan te jyanlum winik to te sujt tal ta yalbeyel kola yal te Diose? —xchi te Jesuse.
LUK.17.19	Y la yalbe te winike:
LUK.17.19	—Jajchan y baan. Ta skuenta te xchꞌuunel awoꞌtan te lekubenatixe —xchi.
LUK.17.20	Te fariseoetike la sjojkꞌobeyik te Jesuse tut ora ya xlijk ta mantal te Kajwaltik Diose. Te Jesuse la sjakꞌtalanbe:
LUK.17.20	—Ma chikanuk ta ilel te tut ora ya xlijk ta mantal te Kajwaltik Diose. 
LUK.17.21	Maꞌyuk machꞌa ya yal: “Liꞌiyix to”, o “Lum ayix to”, maꞌyuk machꞌa xchi ta yalel. Porke ayix ta mantal ta awolilik te Diose —xchi te Jesuse.
LUK.17.22	Y la yalbe te jnopojeletik yuꞌune:
LUK.17.22	—Ya me sta yorail te awoꞌtanikuk ya awilik jun xanix me kꞌaal a te Nichꞌanile, pero makꞌ ya awilikix a. 
LUK.17.23	Ay me machꞌatik ya yalbeyex: “La, ilawil liꞌ ayix to”, o “Koꞌn kiltik lum ayix to”, ya me yutex. Pero ma me baanik, ni ma me tsꞌakliyik bael. 
LUK.17.24	Yuꞌun te tut ora ya sujt tal te Nichꞌanile, jich me ya xchiknaj tal te tutꞌil ya xtil te sansewal ta juju-mejch te chꞌulchane. 
LUK.17.25	Pero nail ya xkꞌax bayal swokol, sok pꞌajbil me ya xkꞌot yuꞌun te genteetike te kuxajtik te ora to. 
LUK.17.26	Jich te tutꞌil ayik a te genteetik ta yorail te jNoee, jich mismo ayik a te ya xtal te Nichꞌanile. 
LUK.17.27	Te genteetike xweꞌik xꞌuchꞌaik a, sok yipalik ta nujpunel a, sok yipalik ta chꞌom a, jaꞌto te tut kꞌaalil a och ta arka te jNoee. Tal te nojel jaꞌe, y spisil a laj cham. 
LUK.17.28	Jich mismo a kꞌot ta pasel ta yorail te jLote. Te genteetike xweꞌik xꞌuchꞌaik a, sok yipalik ta mambajel, y chombajel, y tsꞌumbajel, y yipalik ta spasel snaik a. 
LUK.17.29	Pero te kꞌalal lok bael ta jtejklum Sodoma te jLote, koj tal kꞌajkꞌ sok azufre ta chꞌulchan y spisil a laj cham. 
LUK.17.30	Jich mismo yipalik ta spasel a te genteetik te kꞌalal ya xchiknaj tal te Nichꞌanile.
LUK.17.31	“Te tut kꞌaalil te jich ya xkꞌot ta pasele, te machꞌa moem bael ta sba te snae, y teme ay stutik yuꞌun ta yutil snae, ma me wakꞌ kouk tal ta slokꞌesel. Sok te machꞌa baem ta kꞌaltik, ma me wakꞌ sujtuk bael ta sna. 
LUK.17.32	Naꞌaik me te yinam jLote. 
LUK.17.33	Te machꞌa ya sle tutꞌ ya xkol sok te xkuxlejale, ya me xchꞌay sok te xkuxlejale. Pero te machꞌa ya xchꞌay sok te xkuxlejale, jaꞌ me ya xkuxuyin stukel.
LUK.17.34	“Ya kalbeyex, teme ta ajkꞌubal ya xkꞌot ta pasele, ay me chaꞌtul wayajtik ta jun nax wayibal, jtul ya xꞌikꞌot bael y jtul ya sjilesot. 
LUK.17.35	Sok ay cheb antstik te sjoyinej sbaik ta juchꞌunele, jtul ya xꞌikꞌot bael y jtul ya sjilesot. 
LUK.17.36	Sok ay cheb winketik te sjoyinej sbaik ta aꞌtel ta kꞌaltike, jtul ya xꞌikꞌot bael y jtul ya sjilesot —xchi te Jesuse.
LUK.17.37	Te kꞌalal la yaꞌiyike, la sjojkꞌobeyik:
LUK.17.37	—¿Ba ya xkꞌot ta pasel tsꞌin to, Kajwal? —xchiik.
LUK.17.37	Te Jesuse la sjakꞌtalanbe:
LUK.17.37	—Te ba ay pojol stiꞌbalul te tut chamene, teꞌ ya stsob sba tal ekꞌa te tsaꞌlose —xchi.
LUK.18.1	Te Jesuse la yaltalanbe jun seña-kꞌop yuꞌun jich aꞌ snopelan te ya skꞌopon Dios sil tiempoe, sok te makꞌ xcheꞌbaj yoꞌtanike. 
LUK.18.2	Jicha altalanbot yuꞌun:
LUK.18.2	—Ay jtul alkal te ba jun jtejklume te ni makꞌ xiꞌ yuꞌun te Diose ni ma xyakꞌ ta jkuenta te winketike. 
LUK.18.3	Mismo te ba jtejklum ay jtul meꞌbaꞌ ants teꞌa te ay spletoe. Ba skꞌopon te alkale yuꞌun ya skꞌan meltsaꞌanel sok te skontrae.
LUK.18.4	Te alkale ayix kꞌaal te ma skꞌan a xchape, pero ta patil la snop: “Manchuk me makꞌ xiꞌon yuꞌun te Diose sok ni ma xkakꞌ ta jkuenta te winketike, 
LUK.18.5	pero ta skaj te ya swulilanon te meꞌbaꞌ ants to, ya me jmeltsaꞌan. Jich me makꞌ xtalulanix a sok jich me makꞌ xkꞌajkꞌubon a”, xchi ta yoꞌtan —xchi ta yalel te Jesuse.
LUK.18.6	La yal xan te Kajwaltike:
LUK.18.6	—Aꞌiya awaꞌi te tuti yal te alkal te ma lekuk yoꞌtane. 
LUK.18.7	Jaꞌ yuꞌun te Diose, ¿meꞌn ma wan yauk skoltay te machꞌatik tsabil yuꞌune te ya swulilan ta kꞌajkꞌal ajkꞌubale? ¿Me ya to wan smali te ya xkoltaywane? 
LUK.18.8	Ya kalbeyex te ora ya xkoltaywane. Pero te kꞌalal ya xtal te Nichꞌanile, ¿me ay wan machꞌa jun yoꞌtan xchꞌuunej Dios te ya xjul jta ta balmilale? —xchi te Kajwaltike.
LUK.18.9	Te Jesuse la yal te seña-kꞌop to ta stojol te machꞌatik ya skuy sbaik te lek yoꞌtanik ta stojol Dios sok te ya yalik te ma tsaꞌamuk ta skꞌopik te yane. Jich a yal:
LUK.18.10	—Ay cheb winketik ba skꞌoponik Dios ta templo. Te jtule fariseo, y te jtul xane jkꞌan-tojemal. 
LUK.18.11	Te fariseoe tekꞌel a skꞌopon te Diose. Jich a yal ta skꞌoponel te Diose: “Dios kuꞌun, ya kalbeyat kola awal te ma pajalukon sok te yan genteetike, te kꞌayemik ta elekꞌe, sok te ma tsaꞌamuk yoꞌtanike, sok te kꞌayemik ta antsiwejele. Sok ma jichukon te tutꞌil te jkꞌan-tojemal to. 
LUK.18.12	Te joꞌone ya jkom jweꞌel chaꞌmel ta semana, sok ya kaꞌbeyat jun ta slajunebal te tut ya jtae”, xchi.
LUK.18.13	“Pero te jkꞌan-tojemale jakal tekꞌel jilel stukel. La snijan sba ta stojol Dios. Ma skꞌan a xjach moel sit stukel. La smajulan stiꞌ yoꞌtan ta ajtal oꞌtan, y jich a yal: “Dios kuꞌun, pasbon perdon te jmulawilon ta atojole”, xchi.
LUK.18.14	“Ya kalbeyex: Te jkꞌan-tojemale te kꞌalal sujt bael ta snae pasbilix bael perdon yuꞌun a te Diose. Yan te fariseoe ma pasbot perdon stukel. Porke te machꞌa mukꞌ ya yakꞌ sbae, chꞌin me ya xkꞌot. Yan te machꞌa chꞌin ya yakꞌ sba, jaꞌ me mukꞌ ya xkꞌot stukel —xchi te Jesuse.
LUK.18.15	Ay a yikꞌik tal chꞌin alaletik ta stojol te Jesuse yuꞌun ya skꞌajanbe skꞌab ta sjolik. Yan te jnopojeletike te kꞌalal la yilike, lijk skomik te machꞌatik yikꞌojik tale. 
LUK.18.16	Jich te Jesuse la yikꞌtalan tal te alaletike y la yalbe te nopojeletike:
LUK.18.16	—Ma akomik te untike, aꞌ taluk ta jtojol. Porke te machꞌa jachik yoꞌtanik te tutꞌil alaletik to, jaꞌ me ya xjuꞌ ya yajwalinik te Diose. 
LUK.18.17	Jamal ya kalbeyex: Te machꞌa ma jachikuk yoꞌtan te tutꞌil alal to ma xjuꞌ ya yajwalinik te Diose —xchi te Jesuse.
LUK.18.18	Ay jtul te machꞌa statal yuꞌun te juriyoetik la sjojkꞌobey te Jesuse:
LUK.18.18	—Ben lekat Maestro. ¿Tut ya skꞌan ya jpas te tutꞌil ya jta te jkuxlejal sbajtel kꞌinale? —xchi.
LUK.18.19	Te Jesuse la sjakꞌbe:
LUK.18.19	—¿Tuꞌun te ya awalbon te ben lekone? Maꞌyuk machꞌa lek. Jaꞌ nax lek stukel te Diose. 
LUK.18.20	Me anaꞌojix te mantaliletike: “Ma me antsiwejan, ma me milawanan, ma me elkꞌajan, ma me leawanan ta kꞌop, sok akꞌa me ta jkuenta te ameꞌ-atate”, xchi me —xchi te Jesuse.
LUK.18.21	Te winike la yal:
LUK.18.21	—Spisil jchꞌuunej spasel desde chꞌinon to a —xchi.
LUK.18.22	Te kꞌalal la yaꞌi te Jesuse, la sjakꞌbe te winike:
LUK.18.22	—Ay to xan yan te tut ya skꞌan ya apase: Chona spisil te tut ay awuꞌune, y kꞌebenbeya te meꞌbaꞌetike. Jich me ay akꞌulejal ta chꞌulchan ya xkꞌoat. Laꞌ me joyinaon bael tsꞌiin —xchi.
LUK.18.23	Pero te kꞌalal la yaꞌibe sluwar te winike, lijk yakꞌ yajtal yoꞌtan yuꞌun, skaj te ben jkꞌuleje. 
LUK.18.24	Te Jesuse la yil te ay yajtal yoꞌtan te winike. Jaꞌ yuꞌun la yal:
LUK.18.24	—Te jkꞌulejetike wokol ya yajwalinik te Diose. 
LUK.18.25	Jich tutꞌil te ma xjuꞌ ta kꞌasesel ta sujtulel yit tsꞌisonajib te kameyoe, jaꞌ jich euk te jkꞌulejetike. Ma xjuꞌ yuꞌunik te ya yajwalinik te Diose —xchi.
LUK.18.26	Te machꞌatik la yaꞌiybeyik sluware la sjojkꞌoyik:
LUK.18.26	—¿Machꞌa kꞌan koluk teme jichte? —xchiik yuꞌun.
LUK.18.27	Te Jesuse la sjakꞌtalanbe:
LUK.18.27	—Te tut ma xjuꞌ yuꞌun spasel te genteetike, jaꞌ ya xjuꞌ yuꞌun spasel stukel te Diose —xchi.
LUK.18.28	Te jPedroe la yal:
LUK.18.28	—Kajwal, te joꞌotike jilemix kuꞌuntik te tutik ay kuꞌuntike y tsꞌakliyejtikatix —xchi.
LUK.18.29	Te Jesuse la yalbe:
LUK.18.29	—Jamal ya kalbeyex: Te machꞌa ay tut ya sjiles yuꞌun te ya yaꞌbe yajwalin Dios te yane, chikan teme ya sjiles snae, o yinam, o sbankiltak, o yijtsꞌinab, o smeꞌ-stat, o yuntikil, 
LUK.18.30	ya yichꞌbe bayal sjelol liꞌ ba balmilale, sok ta patil bael ya me yichꞌ xkuxlejal sbajtel kꞌinal —xchi te Jesuse.
LUK.18.31	Te Jesuse la yikꞌ tal ta stojol te lajchaytul jnopojeletik yuꞌune y la yaltalanbe:
LUK.18.31	—Te ora to ya xmootikix bael ta Jerusalen. Teꞌ me ya xkꞌot ta pasel ta stojol te Nichꞌanile, te tut la stsꞌiba jilel te antibo jꞌalwanejetik yuꞌun te Diose. 
LUK.18.32	Yuꞌun ya me xkꞌo akꞌek entregal yuꞌun te jyanlumetike. Ya me yikꞌtinik, sok ya me sbolkꞌoptayik, sok ya me stubutayik. 
LUK.18.33	Ya me smajik sok ya me smilik. Pero ta yoxebal kꞌaal ya me chaꞌkux tal —xchi.
LUK.18.34	Te jnopojeletik yuꞌune ni ma snaꞌbeyik sluwar te tuti yale, yuꞌun ma chikanuk a yaꞌibeyik sluwaril. Jich ma kꞌot ta yoꞌtanik.
LUK.18.35	Kꞌalal tijilaj bael ta jtejklum Jerico te Jesuse, ay jtul chok nakal ta kꞌambajel ta tiꞌbe. 
LUK.18.36	Te kꞌalal la yaꞌi te yipal ta kꞌaxel bayal genteetike, la sjojkꞌoy te tut yipal kꞌoel ta pasele. 
LUK.18.37	La yalbeyik te jaꞌ te Jesus Nazaret te yipal ta kꞌaxel teꞌ ae. 
LUK.18.38	Jicha lijk yawutay:
LUK.18.38	—¡Jesus te stsꞌumbalat jDavide, kꞌuxutayaon! —xchi.
LUK.18.39	Te genteetik te nailik kꞌale la skomik te yauk xkom ta awe, pero mas tulan a lijk xan ta aw:
LUK.18.39	—¡Stsꞌumbal jDavid, kꞌuxutayaon! —xchi.
LUK.18.40	Te Jesuse la stejkꞌan sba. La yal mantal te ya xꞌikꞌot tal ta stojole. Te kꞌalal ayix ta stojole ae, la sjojkꞌobey:
LUK.18.41	—¿Meꞌn yuꞌun ay tut ya akꞌan te ya jpasbeyate? —xyut.
LUK.18.41	Te choke la sjakꞌ:
LUK.18.41	—Kajwal, ya jkꞌan te ya ajambon jsite —xchi.
LUK.18.42	Te Jesuse la yalbe:
LUK.18.42	—Jamuk te asite. Ta skuenta te xchꞌuunel awoꞌtan lekubatix —xchi.
LUK.18.43	Mismo tiempo a te choke jam te site y la stsꞌakli bael te Jesuse. Yipal kꞌael ta yalel kola yal Dios yuꞌun te lekubix te site. Spisil te genteetik te la yile la yalbeyik kola yal Dios yuꞌun euk.
LUK.19.1	Kꞌalal och bael ta jtejklum Jerico te Jesuse, kꞌax ta yolil te jtejklume. 
LUK.19.2	Ay jtul winik teꞌa te Zaqueo sbiil te ben jkꞌuleje. Jaꞌ statal yuꞌun te jkꞌan-tojemaletik te teꞌeyik ae. 
LUK.19.3	Ya skꞌan ya snaꞌbe sba te Jesuse, pero ma spas tutꞌ ya yil, yuꞌun ben bayal genteetik teꞌa, sok yuꞌun ben kꞌox te Zaqueoe. 
LUK.19.4	Jich yuꞌun xyalet kꞌaxel ta ora, yuꞌun ya sta ta ilel a. Mo ta jwol sikomoro-teꞌ yuꞌun tijil nax ya xkꞌax a te Jesuse. 
LUK.19.5	Kꞌalal kꞌax teꞌa te Jesuse, la skꞌelu moel y jich a yalbe:
LUK.19.5	—Zaqueo, koan tal ta ora, yuꞌun ya xboon ta ana —xchi.
LUK.19.6	Jich te Zaqueoe koj tal ta ora. Ben jun yoꞌtan la yikꞌ bael ta sna. 
LUK.19.7	Kꞌalal la yilik, spisil te genteetike lijk yikꞌtinik te Jesuse. Jich ya yalik:
LUK.19.7	—¿Tuꞌun te ba ochuk ta sna te jmulawile? —xchiik.
LUK.19.8	Te Zaqueoe tejkꞌaj jajchel. Jich a yalbe te Kajwaltike:
LUK.19.8	—Ilawil, Kajwal, ya me jkꞌebenbey oliluk te stutik kuꞌun te meꞌbaꞌetike. Sok teme ay machꞌa kelkꞌanojbe stutik yuꞌune, ya me jsujtesbe chanmel ta mas sjelol te tut kelkꞌanojbeye —xchi.
LUK.19.9	Te Jesuse la yal:
LUK.19.9	—Te ora to julix kolel liꞌ ba na to, porke te winik to jaꞌ stsꞌumbal euk te jꞌAbrahame. 
LUK.19.10	Yuꞌun te Nichꞌanile jaꞌ a tal sle y tal skoltay te machꞌatik chꞌayeme —xchi te Jesuse.
LUK.19.11	Te genteetike yipalik ta yaꞌibeyel sluwar skꞌop te Jesuse. Jicha lijk yalbe jun seña-kꞌop yuꞌun tijilix ay bael a ba Jerusalene, y skuyojik te genteetike te ya xchiknaj ta ora te ya xlijkix ta mantal te Diose. 
LUK.19.12	Jich a yaltalanbe:
LUK.19.12	—Ay jtul lekil jkꞌulej winik te bajt ta yan jtejklum te lom jakal aye, yuꞌun ba yichꞌ tal yaꞌtel ta reyil. 
LUK.19.13	Te kꞌalal ya xbajtix aye, la yikꞌ tal ta stojol te lajuntul yaj-atꞌeletike. La yaꞌbe entregal lajuneb mina takꞌin te juju-tule, y la yaltalanbe: “Pasa chonbajelik sok te takꞌin to. Jolintesaik jaꞌ to teme sujton tale”, xyut.
LUK.19.14	“Pero te genteetik yuꞌun te slumale lom pꞌajbil yuꞌun. Te kꞌalal baemix aye, ta spat nax a stikonik bael jmantaletik te ba yalike: “Ma jkꞌantik te ya yichꞌ yaꞌtel ta reyil ta jtojoltik te winik to”, xchiik.
LUK.19.15	“Pero puersa la yichꞌ yaꞌtel ta reyil. Jicha sujt tal ta slumal. Te kꞌalal sujtix tal aye, la stikon tal ta ikꞌel te lajuntul jꞌaꞌteletik te la yaꞌbe jilel entregal te takꞌine, yuꞌun ya sjojkꞌobe te jayeb a jolin yuꞌun te takꞌin te juju-tule.
LUK.19.16	Te primeroe ba yal: “Kajwal, te takꞌine jolin xan kuꞌun lajunmel ta mas”, xchi.
LUK.19.17	“Te reye la sjakꞌbe: “Lek ay. Jlekil jꞌaꞌtelat. Te tutꞌil jun awoꞌtan la akanantaybon te tut chin nax a kaꞌbeyat jilele, jaꞌ yuꞌun ya kaꞌbeyat awaꞌtel ta sapuyel lajun pam jtejklum —xchi.
LUK.19.18	“Tal te jtul xane y la yal: “Kajwal, te takꞌin la awaꞌbon jile, jolin xan kuꞌun joꞌmel ta mas”, xchi.
LUK.19.19	“Jicha albot yuꞌun euk te yajwale: “Te jaꞌate ya kaꞌbeyat awaꞌtel ta sapuyel joꞌpam jtejklum —xchi.
LUK.19.20	“Tal xan te jtule, jich a yal euk: “Kajwal, liꞌ ay te takꞌin te la awaꞌbon jile. La jkꞌejbeyat, y la jpots ta chujkilal. 
LUK.19.21	Yuꞌun la xiꞌat porke te jaꞌate tulan winikat. Yuꞌun ya atam te tut ma jaꞌukat awakꞌoje y ya akꞌaj euk te ma jaꞌukat atsꞌunoje”, xchi.
LUK.19.22	“Jich te reye la yal: “Ma lekil jꞌaꞌtelukat. Ta akꞌop nax chikan te ya xbaat ta kastigoe. Teme anaꞌoj te tulan winikone, te ya jtam te ma joꞌukon kakꞌoje, sok te ya jkꞌaj te ma joꞌukon jtsꞌunoje, 
LUK.19.23	¿Tuꞌun ma ba awakꞌ ta banko te jtakꞌine yuꞌun jich tsꞌakal ya kichꞌbe sjol te kꞌalal ya sujton tal ta jnae?” xyut. 
LUK.19.24	Y la yalbe te machꞌatik teꞌeyik ae: “Pojbeyaik te takꞌin yichꞌoje. Aꞌbeyaik te machꞌa a jolin xan yuꞌun lajunmel ta mase”, xchi.
LUK.19.25	“La yalik: “Kajwal, pero yichꞌojix lajunmel ta mas stukel” xchiik.
LUK.19.26	“Te reye la sjakꞌ: “Yuꞌun ya kalbeyex: Spisil te machꞌa ay yichꞌojixe, ya me xꞌaꞌbot xan sjoy. Yan te machꞌa maꞌyuk yuꞌune, ya me xpojbot te tut yichꞌoj chꞌinuke. 
LUK.19.27	Yan te machꞌatik skontrainejone te ma skꞌanik te ya xꞌochon ta reyil ta stojolike, ikꞌbikon tal liꞌ to, y milaik ya kil ta jsit”, xchi te reye —xchi ta yalel te Jesuse.
LUK.19.28	Patil te kꞌalal laj yoꞌtan ta kꞌop te Jesuse, lijk xan ta beel ta Jerusalen. 
LUK.19.29	Te kꞌalal la sta te wits Olivailtik sbiile te nopol ay sok te Betfage sok Betaniae, la stikon bael chaꞌtul te jnopojeletik yuꞌune. 
LUK.19.30	Jich a yaltalanbe:
LUK.19.30	—Baanik lum ba chꞌin kolonya chikan ta ilele. Teꞌ me chukul ya xkꞌo ataik a jkojt chꞌin buru te mato ayuk machꞌa moem ae. Polaik y ikꞌaik tal. 
LUK.19.31	Teme ay machꞌa sjojkꞌobeyex: “Tuꞌun la apolik”, teme xchie, jich me xꞌawalbeyik: “Jaꞌ ya xtuun yuꞌun te Kajwaltike”, ya me awutik —xchi.
LUK.19.32	Te jnopojeletike laj bajt y jicha kꞌo staik spisil te tuti albot bael yuꞌun te Jesuse. 
LUK.19.33	Te kꞌalal ya to nax spolik a te chꞌin burue, te yajwale jojkꞌolambot yuꞌun:
LUK.19.33	—¿Tuꞌun ya apolik bael te chꞌin burue? —xchi.
LUK.19.34	La sjakꞌbeyik:
LUK.19.34	—Yuꞌun ya xtuun yuꞌun te Kajwaltike —xchiik.
LUK.19.35	Jich a xchechik tal te ba ay te Jesuse. La yaꞌbeyik stesulin skꞌuꞌ-spakꞌik y la smoesik a te Jesuse. 
LUK.19.36	Te tutꞌil yipal kꞌal ta beel ae, te genteetike ya slimik kꞌael skꞌuꞌ-spakꞌik te ba bee. 
LUK.19.37	Te kꞌalal nopol ya staix bael a te koel yuꞌun wits Olivailtike, spisil te machꞌa tsꞌaklibil yuꞌune lijkik ta aw yuꞌun sbujts yoꞌtanik. Ya yalbeyik kola yal Dios yuꞌun te milagroetik te ya yilike, 
LUK.19.38	y ya yalik:
LUK.19.38	—Ben me tsaꞌam slekil te rey te talemix ta stojol te Kajwaltike. Butsꞌanix kꞌinal ta chꞌulchan, y ben me tsaꞌam slekil te Chꞌul Dios te ay ta chꞌulchane —xchiik ta kꞌop.
LUK.19.39	Ay jtul cheb fariseoetik te ay ta yolil te genteetike jich a yalik:
LUK.19.39	—Maestro, koma ta kꞌop te jnopojeletik awuꞌune —xchiik.
LUK.19.40	Pero te Jesuse la sjakꞌtalanbe:
LUK.19.40	—Ya kalbeyex: Teme ya skom sbaik ta kꞌop to, jaꞌ ya xlijk ta aw te tonetike —xchi.
LUK.19.41	Te kꞌalal nopol ayikix bael ta Jerusalen ae, te Jesuse la yil te jtejklume. La yokꞌetay. 
LUK.19.42	Jich a yal:
LUK.19.42	—Te kꞌoemuk ta awoꞌtanik te ora to te tut ya xjuꞌ ya sbujtsꞌanej kꞌinal ya awaꞌiyik yuꞌune, pero te ora to nakꞌal ta atojolik, ma spas ya awilik. 
LUK.19.43	Yuꞌun ya me sta skꞌaalel te ma tsaꞌamuke, kꞌalal ya me xtal te akontraike, y ya me xtal sjoyat, ya me xtal smakelex ta jejch ta jejch, 
LUK.19.44	ya me slajinelex ta apisilik. Ya me xmiltalanot spisil te alumale. Ma me ayuk xjil jpꞌejuk ton te kajal ya xjil ta sba te jpꞌej xan tone. Porke ma la anaꞌbe sba te tut ora xtaluk te Dios te tal skoltayate —xchi te Jesuse.
LUK.19.45	Ta patil te Jesuse och bael te ba temploe y lijk stentalan lokꞌel te machꞌatik yipalik ta chonbajel teꞌ ae. 
LUK.19.46	Y la yaltalanbe:
LUK.19.46	—Jich tsꞌibabil jilel ta Sjun te Diose: “Te jnae jaꞌ snaul skꞌoponel Dios sbiil”, xchi me. Yan te jaꞌexe la akꞌajtatesikix ta xchꞌen jꞌelekꞌetik —xyut.
LUK.19.47	Jujun kꞌaal te Jesuse nojpeswan ta templo. Te statal saserdoteetike sok te maestroetik yuꞌun te mantaliletike sok euk te stataletik yuꞌun te jtejklume yipalik ta sleel tutꞌil ya smilik te Jesuse. 
LUK.19.48	Pero ma staik tut ya yutik, yuꞌun spisil te genteetike ben tsaꞌam ya yaꞌiyik te tut yipal ta yalel te Jesuse.
LUK.20.1	Ay jun kꞌaal te Jesuse yipal ta spꞌijutesel genteetik ta templo, y jaꞌ yipal ta yalbeyel sluwar te lek achꞌ kꞌop yuꞌun te kolele. Laj kꞌot te statal saserdoteetike y sok te maestroetik yuꞌun te mantaliletike sok euk te moletik yuꞌun te jtejklume, 
LUK.20.2	y la yalbeyik:
LUK.20.2	—¿Tuti awaꞌtel awichꞌoj ta spasel tsꞌin to? ¿Machꞌa yaꞌbeyat awaꞌtel? —xchiik.
LUK.20.3	Te Jesuse la sjakꞌ:
LUK.20.3	—Jichon euk ay tut ya jojkꞌobeyex. Ya me sujtesbikon te jkꞌope. 
LUK.20.4	¿Machꞌa stikon tal ta yakꞌel ichꞌjaꞌ te Juane? ¿Me jaꞌ te Diose o jaꞌ te winketike? —xchi.
LUK.20.5	Lijk snopik y lijk sjojkꞌobe sbaik:
LUK.20.5	—Teme ya kaltik te Dios a stikon tale, ya xba yalbotik: “¿Tuꞌun te ma la achꞌuunik te tut a yalte?” ya me yutotik. 
LUK.20.6	Y ma spas ya kalbetik teme jaꞌ winketik a stikon tale, porke te genteetike ya me smilotik ta chꞌojel ta ton, yuꞌun spisilik jich xchꞌuunejik te jaꞌ jꞌalwanej yuꞌun Dios te Juane —xchiik ta yaꞌbiyanel.
LUK.20.7	Jich a ba yalbeyik te Jesuse te ma snaꞌik te machꞌa tikonot tal yuꞌun te Juane. 
LUK.20.8	Jich te Jesuse la sjakꞌtalanbe:
LUK.20.8	—Jichon euk, ma xkalbeyex te tut kaꞌtel kichꞌoj ta spasel tsꞌin to —xchi.
LUK.20.9	Te Jesuse lijk yalbe te genteetike te seña-kꞌop to:
LUK.20.9	—Ay jtul winik te ba stsꞌun ubailtik y la yakꞌ jilel ta kanantayel yuꞌun jꞌaꞌteletik, y jakal a bajt ta beel, y jalaj teꞌa. 
LUK.20.10	Kꞌalal la sta yorail te ya skꞌan kꞌokel sit te yubae, la stikon bael jtul yaj-aꞌtel yuꞌun ya xba skꞌanbe te jꞌaꞌteletik te jayeb ya xkꞌot ta skuenta te skosechae. Pero te jꞌaꞌteletike la smajik te jmantale, y jich smeyoj skꞌab a sujt bael. 
LUK.20.11	Jich te yajwal ubailtike la stikon xan yan yaj-aꞌtel. Jaꞌ nax jich ma yakꞌik ta jkuenta. La smajik, y jich smeyoj skꞌab a yakꞌik bael. 
LUK.20.12	Y la stikon xan yan, pero te jꞌaꞌteletike la yejchꞌentesik y la xchꞌojik lokꞌel ta jwera.
LUK.20.13	“Jich te yajwal ubailtike la snop ta yoꞌtan: “¿Tut lek ya jpas? Jaꞌ lek ya jtikon bael te jnichꞌan te lom kꞌux ta koꞌtane. Repente jaꞌ ya yakꞌik ta jkuenta te kꞌalal ya yilike”, xchi.
LUK.20.14	Pero te kꞌalal la yilik te jꞌaꞌteletike, jich a lijk yalbe sbaik: “Jaꞌ to jaꞌ te machꞌa ya xjil ta skuenta te lume. Jaꞌ lek ya jmiltik, yuꞌun me joꞌotik ya xjil ta jkuentatik a te lume”, xchiik. 
LUK.20.15	Jich yuꞌun la slokꞌesik bael ta ba ubailtike y la smilik.
LUK.20.15	“¿Tut me ya xjul pasbek ya awaꞌiyik yuꞌun te yajwal ubailtike? 
LUK.20.16	Ya me xtal smil jilel te jꞌaꞌteletike, y ya me yakꞌ ta kanantayel ta yan te ubailtik yuꞌune —xchi te Jesuse.
LUK.20.16	Te machꞌatik la yaꞌiyike la yalik:
LUK.20.16	—Ma wan jichuk ya skꞌan te Diose —xchiik.
LUK.20.17	Pero te Jesuse la skelulanbe sit y jich a yal:
LUK.20.17	—¿Tut a te tsꞌibabil jilel ta Sjun te Diose:
LUK.20.17	“Te ton te ma tsaꞌamuk a yilik te jꞌalwaniletike, jaꞌ yipajib na a kꞌot stukel”, xchi me?
LUK.20.18	Spisil te machꞌa ya xtꞌuxaj ta sba te tone ya me xpꞌuy teꞌa. Yan teme ya xtenot yuꞌun te tone, mel nax me polvo ya xjil yuꞌun —xchi te Jesuse.
LUK.20.19	Te statal saserdoteetike sok te maestroetik yuꞌun te mantaliletike ora nax kꞌan stsakik te Jesuse, yuꞌun la snaꞌik te jaꞌ skꞌoplalik te seña-kꞌop te la yal te Jesuse. Pero ya xiꞌik yuꞌun te genteetike.
LUK.20.20	Jaꞌ yuꞌun la stikonik jꞌilawetik te skuyoj sbaik te lek yoꞌtanik ta ilel ta stojol te Jesuse, yuꞌun jich me ya yaꞌbeyik yal a te tut ma lekuke. Jich me ya xba yakꞌik entregal ta stojol te gobiernoe. 
LUK.20.21	Jaꞌ a sjojkꞌobeyik to te Jesuse:
LUK.20.21	—Maestro, jnaꞌojtik te toj te tut ya awale y te ya snojpeswanate. Ma tꞌujbiluk nax awuꞌun te machꞌa ya awakꞌ ta jkuentae. Jich ya snojpeswanat te tut ya yal ta mantal te Diose. 
LUK.20.22	¿Me lek te ya jtojtik te jtojemaltik yuꞌun te Cesare o ma lekuk? —xchiik.
LUK.20.23	Te Jesuse la snaꞌbe sluwar te ma tsaꞌamuk yoꞌtanik te tuti ba yalike. La yaltalanbe:
LUK.20.23	—¿Tut yuꞌun te ya awilbikon koꞌtane? 
LUK.20.24	Aꞌbikon sejpuk te takꞌine. ¿Machꞌa slokꞌol te ya awilik ae, sok machꞌa sbiil te liꞌ tsꞌibabile? —xchi.
LUK.20.24	La sjakꞌik:
LUK.20.24	—Jaꞌ te mukꞌul rey Cesare —xchiik.
LUK.20.25	Te Jesuse la yaltalanbe:
LUK.20.25	—Te tut yuꞌun te Cesare, aꞌbeyaik; y te tut yuꞌun te Diose, aꞌbeyaik euk —xchi te Jesuse.
LUK.20.26	Jich ma juꞌ yuꞌunik te tut kꞌan yaꞌbeyik yal te tut ma tsaꞌamuk ta stojol te genteetike. Lom yajtal yoꞌtanik yuꞌun te tutiꞌ sujtesbot skꞌopik yuꞌun te Jesuse. Jich ma tutiꞌ yalikix a.
LUK.20.27	Patil ay chaꞌoxtul saduseoetik ba yilik te Jesuse. Te saduseoetike ma xchꞌuunik te ya xchaꞌkux tal te animaetike. Jaꞌ yuꞌun la sjojkꞌobeyik te Jesuse:
LUK.20.28	—Maestro, te jMoisese la stsibabotik jilel: “Teme ay jtul winik nujpunem te ya xchame, teme maꞌyuk jilel yuntikil sok te yiname, te yijtsꞌin te animae jaꞌ me aꞌ yikꞌ yinamin te meꞌbaꞌ antse. Jich me ay stsꞌumbal ya xkꞌot te anima sbankile”, xchi me. 
LUK.20.29	Yuꞌun ay juktul winketik te jun nax smeꞌ-statike. Te bankilale jnujpun sok jtul ants, pero cham, y maꞌyuk jil yuntikil. 
LUK.20.30	Jich te xchebal ijtsꞌinale la yinamin te meꞌbaꞌ antse, pero cham euk, sok maꞌyuk jilel xnichꞌan. 
LUK.20.31	Sok jich euk te yoxebal ijtsꞌinale, la yinamin xan te antse. Y jich a spasik euk te yane ta sjuktululik laj cham y maꞌyuk jil yuntikilik. 
LUK.20.32	Ta patil cham euk te antse. 
LUK.20.33	Jaꞌ yuꞌun, ¿machꞌa yinam ya xkꞌot te kꞌalal ya xchaꞌkuxik tal te animaetike? Si ta sjuktululik la yinaminik te antse —xchiik.
LUK.20.34	Te Jesuse la sjakꞌtalanbe:
LUK.20.34	—Li ba balmilal to te winketik sok te antstike ya xnujpunik. 
LUK.20.35	Pero te machꞌatik lek ya xꞌilot yuꞌun Dios te ya xjuꞌ ya xkꞌoik te ba lekil lum te ya xchiknaj ta patile te kꞌalal ya xchaꞌkux tal te winketike o te antstike, makꞌ me xnujpunikix a, 
LUK.20.36	sok makꞌ me xchamikix a. Yuꞌun jich me kꞌoemikix te tutꞌil chꞌul angeletike. Yal-xnichꞌan Dios kꞌoemikix te tutꞌil chaꞌkuxemikixe. 
LUK.20.37	Hasta mismo te jMoisese jich a yal te kꞌalal la yalbe sluwaril te jpejt chꞌix-teꞌ te yipal ta tilele, la yaꞌbotik jnaꞌtik te ya xchaꞌkux tale te animaetike. Teꞌ yal a te Kajwaltik Dios te jaꞌ Dios yuꞌun te jꞌAbrahame te jꞌIsaake sok te Jacobe. 
LUK.20.38	Te Diose ma jaꞌuk Dios yuꞌun te machꞌa chamenike. Jaꞌ Dios yuꞌun te machꞌa kuxajtike, yuꞌun ta sit te Diose spisil kuxajtik —xchi te Jesuse.
LUK.20.39	Ay chaꞌoxtul maestroetik yuꞌun te mantaliletike jich a yalbeyik:
LUK.20.39	—Ben tsaꞌam te tut la awale, Maestro —xchiik.
LUK.20.40	Y jich te saduseoetike la xiꞌik te ya to sjojkꞌojbeyik xan ae.
LUK.20.41	Te Jesuse la sjojkꞌolambe:
LUK.20.41	—¿Tuꞌun te ya yalik te jaꞌ stsꞌumbal jDavid te Cristoe? 
LUK.20.42	Yuꞌun mismo te jDavide la stsꞌibaj jilel ta salmoetik te jich ya yale:
LUK.20.42	“Te Kajwaltike la yalbe te Kajwale:
LUK.20.42	‘Naklan ta sbatsꞌil 
LUK.20.43	jkꞌab jaꞌ to teme la kaꞌbeyat apuchꞌ ta tekꞌel te akontrae,’ xchi te Diose”, xchi me.
LUK.20.44	¿Tutꞌil ay te jaꞌ stsꞌumbal jDavid te Cristoe? Yuꞌun mismo te jDavide la yalbe: “Kajwal”, xchi —xyut te Jesuse.
LUK.20.45	Spisil te genteetike yipalik ta yaꞌiyel sluwaril. Te Jesuse la yalbe te jnopojeletik yuꞌune:
LUK.20.46	—Ila me abaik yuꞌun te maestroetik yuꞌun te mantaliletike. Yuꞌun ya skꞌupinik te ya slapik ta beel te najtꞌil kꞌuꞌul-pakꞌale, y ya skꞌanik te ya xpatbot yoꞌtanik ta sitil komon ta parkee. Y ya sleik te primero naktajibal ba sinagogae yuꞌun ya skꞌanik akꞌel ta jkuenta. Sok ya smakik ta ora te primero naktajibal yuꞌun te ba ya stsꞌob sbaik ta weꞌele. 
LUK.20.47	Sok ya spojbeyik sna sok stutik yuꞌun te meꞌbaꞌ antstike. Y lom jal ya skꞌoponik Dios ta sitik komon yuꞌun ya skꞌanik kꞌupinel. Jaꞌ me mas tulan kastigo ya xꞌakꞌtalanbot —xchi te Jesuse.
LUK.21.1	Te Jesuse yipal ta yilel te jkꞌulejetik te yipalik ta yakꞌel ochel smajtan Dios te ba yawile. 
LUK.21.2	Sok la yil jtul meꞌbaꞌ ants te maꞌyuk tut ay yuꞌune te la yakꞌ ochel cheb beinte sentabo. 
LUK.21.3	Jich a yal te Jesuse:
LUK.21.3	—Jich ya kalbeyex: Te meꞌbaꞌ ants to te maꞌyuk tut ay yuꞌune, mas a yakꞌ ke te yane. 
LUK.21.4	Yuꞌun spisilik ya yakꞌ ta yofrendaik te tut sobrailixe. Yan te meꞌbaꞌ antse, manchuk me maꞌyuk tut ay yuꞌun, pero jaꞌ a yakꞌ ochel spisil te tut jaꞌ xanix ya smakꞌlin sba aye —xchi te Jesuse.
LUK.21.5	Ay machꞌatik yipalik ta yaꞌbiyanel te temploe te ben tsaꞌamik ton yichꞌoje, sok te tut chapbil a, sok te majtaniletik te yakꞌojbeyik Dios te gentee. Te Jesuse la yal:
LUK.21.6	—Te tutik ya awilike ya me sta skꞌaalel te maꞌyuk jpꞌejuk ton te kajal ya xjil ta sba te jpꞌej xan tone —xchi te Jesuse.
LUK.21.7	Jich a sjojkꞌobeyik:
LUK.21.7	—Maestro, ¿Tut ora ya xkꞌot ta pasel te tut la awale? ¿Tut a te seña te ya xchiknaj te kꞌalal xnopetix ya xkꞌot ta pasel ae? —xchiik.
LUK.21.8	Te Jesuse la sjakꞌ:
LUK.21.8	—Ila me abaik, ma me machꞌa sloꞌlayex. Porke ay me ya xtal bayal te ya xloꞌlawanik ta jbiile. Ya yalik: “Joꞌon Cristoon”, y “Jaꞌix me stiempoil.” Pero te jaꞌexe ma me atsꞌakliyik. 
LUK.21.9	Teme ya awaꞌibeyik skꞌoplal te guerra sok te lijkemix kꞌope, ma me xiꞌanik yuꞌun. Yuꞌun puersa me nail ya xkꞌot ta pasel. Pero ma to me jaꞌuk a te slajibal kꞌaale —xchi te Jesuse.
LUK.21.10	Sok la yaltalanbe xan:
LUK.21.10	—Te jun nasione ya spas pleto sok te jun xan nasione. Te gobierno ya skontrain sbaik ta guerra sok te jtul xan gobiernoe. 
LUK.21.11	Ay me ya xtal tulan jikichab, sok wiꞌnal, sok chamel ta yanetik luwar. Y ta chꞌulchan ya me xchiknaj te tutik xiꞌbentik sbae sok mukꞌ señailetik.
LUK.21.12	“Pero te kꞌalal ma to xkꞌot ta pasel a te tuti kale, te jaꞌexe ya me yakꞌelex ta kꞌabal y ya me yilbajinex. Ya me yikꞌelex bael ta ichꞌel ta kꞌop ta sinagogaetik. Sok ya me yotseselex ta prexo y ya me yikꞌelex bael ta stojol reyetik sok gobiernoetik ta joꞌon ta jkaj. 
LUK.21.13	Te tutꞌil jich ya spasbelexe, jich me testigo ya xkꞌoex kuꞌun. 
LUK.21.14	Ma me nailuk ya anopilan ta awoꞌtanik te tut ya xkꞌo awalik yuꞌun ya akoltay abaik ae. 
LUK.21.15	Porke joꞌon me ya kaꞌbeyex spꞌijil awoꞌtanik ta kꞌop. Te ni jtuluk ya xjuꞌ sujtesel te akontraike, sok te ma xjuꞌ ya skontra-kꞌoptayat yuꞌunike. 
LUK.21.16	Pero te jaꞌexe ay me ya yakꞌex entregal te atatike, sok te abankiltake, sok awijtsꞌinab, sok abersinatak, sok awamigotak. Y ay me ya smilelex, 
LUK.21.17	y spisil genteetik ya me spꞌajex ta joꞌon ta jkaj. 
LUK.21.18	Pero ma xchꞌay lijkuk te stsotsil ajolike. 
LUK.21.19	Junuk me awoꞌtanik; yuꞌun jich me ya xkolex.
LUK.21.20	Te kꞌalal ya awilik te Jerusalen te joybilix ta soltaroe, naꞌaik me te tey ya yichꞌ jimel ae. 
LUK.21.21	Jich te machꞌatik ayik ta Judeae a me anikuk bael ta witstikil. Te machꞌatik ayik ta Jerusalene a me lokꞌikuk bael te ba jtejklume. Sok te machꞌatik ayik ta kꞌaltik ae ma me wakꞌ ochuk xan bael te ba jtejklume. 
LUK.21.22	Porke jaꞌix me skꞌaalel te kastigo ta stojolike. Teꞌ me ya xkꞌot ta pasel a spisil te tut tsꞌibabil jilel skꞌoplal ta Sjun Diose. 
LUK.21.23	Oꞌol me sbaik te antstik te ay tut staoj ae o teme ay xchꞌin yal te ya to xchuꞌun ae. Porke ya me xtal bayal wokol ta balmilal sok tulan kastigo ta stojol te jtejklum to. 
LUK.21.24	Ay me machꞌatik ya xchamik ta milel ta puñal, sok ay me ya xchuktalanot bael ta spisil nasionetik. Y te jyanlumetike ya me xpuchꞌilan ta tekꞌel te Jerusalene, jaꞌ to teme tsꞌakay te jayeꞌ kꞌaal yichꞌojik permisoe.
LUK.21.25	Ay me señailetik ya xchiknaj ta kꞌajkꞌal, sok ta u, sok ta ekꞌetik; y te genteetik ta balmilale ya me xlijkik ta wokol yuꞌun xiꞌel. Ya me xiꞌik yuꞌun te ya xkꞌopoj tulan te mare y te xwilawete. 
LUK.21.26	Te genteetike ya me xchojp spuersaik yuꞌun te xiꞌele ta smaliyel te tut ya xkꞌot ta pasel ta balmilale. Yuꞌun ya me yichꞌ nikel te tutik ay yipik ta chꞌulchane. 
LUK.21.27	Jich me ya xchiknaj ta ilel te Nichꞌanile, te ya xtalix ta tokale sok jpoder sok xojobil te stsaꞌamule. 
LUK.21.28	Te kꞌalal ya xlijk kꞌotuk ta pasel te tutik to, ma me xiꞌanik. Jacha me ajolik, yuꞌun nopolix te akolelike —xchi te Jesuse.
LUK.21.29	Sok ay tuti yaltalanbe ta seña-kꞌop:
LUK.21.29	—Kꞌeluya awilik te ikuxe sok te yanetik teꞌetike. 
LUK.21.30	Kꞌalal ya awilik te ya xlujpix te yaꞌnimale, jaꞌ me xꞌanaꞌik te nopolix yorail te jaꞌleltike. 
LUK.21.31	Sok jich mismo ekꞌa te kꞌalal ya awilik te ya xkꞌotix ta pasel spisil to, naꞌaik me te nopolix ya xlijk ta mantal te Diose.
LUK.21.32	“Jamal ya kalbeyex: Ma to xlajik a te genteetik te kuxajtik te ora to te ya xkꞌot ta pasel spisil te tuti kalbeyexe. 
LUK.21.33	Te chꞌulchan sok te balmilale ya xlaj. Pero te jkꞌope makꞌ xlaj skꞌoplal stukel.
LUK.21.34	“Ila me abaik, ma me xꞌawakꞌ te ya yalulanbeyex ta awoꞌtanik te tut ya skꞌupin awoꞌtanike sok te yakubele, sok te tutik yajtal awoꞌtanik ta jujun kꞌaal sok te akuxlejalike. Yuꞌun ma me chꞌayemuk awoꞌtanik a te tut ora ya sta skꞌaalele. 
LUK.21.35	Ma me jichukex te tutꞌil machꞌa chꞌayem yoꞌtan ya xko ta strampae. Porke ya me xkꞌot ta skuenta spisil genteetik ta balmilal. 
LUK.21.36	Chapalukex me te jaꞌexe. Kꞌoponaik me Dios ta sil tiempo. Yuꞌun jich me ya xkolex lokꞌel a ta spisil te tutik ya xkꞌot ta pasele, y yuꞌun jich me ya xjuꞌ ya atejkꞌan abaik ta sit te Nichꞌanile —xchi te Jesuse.
LUK.21.37	Te Jesuse nojpeswan jujun kꞌaal ta templo, y ta ajkꞌubal xba wayuk ta wits te Olivailtik sbiile. 
LUK.21.38	Spisil te genteetike jujun xpajtaj ya xtalik ta templo yuꞌun yaꞌiybelik skꞌop te Jesuse.
LUK.22.1	Xnopetix a te kꞌin Pascua sbiile te ya sweꞌik te waj te ma yichꞌojuk lebadurae. 
LUK.22.2	Te statal saserdoteetike sok te maestroetik yuꞌun te mantaliletike yipalik ta sleel tut ya yut ya smilik te Jesuse, yuꞌun a xiꞌik yuꞌun te genteetike. 
LUK.22.3	Jich te pukuje och ta yoꞌtan te Judas te Iscariote xꞌalbote. Jaꞌ jtul te ta xlajchaytulul te jnopojeletike. 
LUK.22.4	Stukel a ba skꞌopon te statal saserdoteetike y sok te statal jkananetik yuꞌun temploe. Kꞌo kꞌopojuk sok te tutꞌil ya yakꞌ entregal te Jesuse. 
LUK.22.5	Ben jun yoꞌtanik a la sujt yuꞌun, y la yalbeyik te ya yaꞌbeyik takꞌin te Judase. 
LUK.22.6	Te Judase la xchꞌuun, y lijk snop ta ora te ba ya xjuꞌ ya yakꞌ entregal te Jesuse te ba maꞌyuk gentee.
LUK.22.7	La sta skꞌaalel te kꞌin te jaꞌ ya sweꞌik a te waj te ma yichꞌojuk lebadurae, sok kꞌalal ya smilik te karnera yuꞌun te kꞌin Pascuae. 
LUK.22.8	Te Jesuse la stikon bael te jPedroe sok te Juane. La yalbe:
LUK.22.8	—Baanik, ban chapaik te weꞌelil yuꞌun te kꞌin Pascuae —xchi.
LUK.22.9	La sjojkꞌobeyik:
LUK.22.9	—¿Ba ya akꞌan te ya xba jchaptike? —xchiik.
LUK.22.10	Te Jesuse la sjakꞌtalanbe:
LUK.22.10	—Te kꞌalal ya xꞌochex bael ta mukꞌul jtejklume, ya me xkꞌo ataik jtul winik te yichꞌoj jun kꞌib jaꞌe. Tsꞌakliyaik bael jaꞌ to te ba nail ya xꞌoche. 
LUK.22.11	Albeyaik te yajwal nae: “Te Maestro ya sjojkꞌoy: ‘¿Ba ay te kuarto te ba ya xweꞌon sok te jnopojeletik kuꞌun yuꞌun te kꞌin Pascuae?’ xchi me”, ya me awutik. 
LUK.22.12	Ya me xba yaꞌbeyex awilik ta xchaꞌkajal na te ay jun mukꞌul kuarto te lek chapbile. Teꞌ me ya achapik a te weꞌelile —xchi te Jesuse.
LUK.22.13	Y laj bajt y jicha kꞌo staik spisil te tuti altalanbot bael yuꞌun te Jesuse, y la xchapik te weꞌelil yuꞌun te kꞌin Pascuae.
LUK.22.14	Kꞌalal la sta yorail te weꞌele, te Jesuse sok te apostoletike nakajtik kꞌoel ta weꞌel ta mexa. 
LUK.22.15	Te Jesuse la yaltalanbe:
LUK.22.15	—Ayix kꞌaal te koꞌtanuk ya joyinex ta weꞌel yuꞌun te kꞌin Pasckuae antes te ya xchamone. 
LUK.22.16	Porke ya kalbeyex te makꞌ ya jweꞌix aye jaꞌ to teme kꞌo sta yorail te ba ay ta mantal te Diose —xchi te Jesuse.
LUK.22.17	Jicha stsak ta skꞌab te basoe y la yalbe kola yal Dios yuꞌun te yaꞌlel ubae. La yal:
LUK.22.17	—Awil to, uchꞌaik, y puka abaik a. 
LUK.22.18	Porke ya kalbeyex te makꞌ ya kuchꞌix a te yaꞌlel ubae jaꞌto teme tal ta mantal te Diose.
LUK.22.19	Patil la stsak ta skꞌab te waje. La yalbe kola yal Dios yuꞌun. La xetꞌ y la yaꞌbe te jnopojeletike. Jich a yal: —Jaꞌ to jaꞌ jtiꞌbalul te ya kakꞌ entregal ta milel ta akuentaike. Pasulanaik me yuꞌun jnaꞌojibal awuꞌunik —xchi.
LUK.22.20	Jich mismo a spas sok te basoe te kꞌalal lajix yoꞌtanik ta weꞌel ae. Jich a yal:
LUK.22.20	—Te yaꞌlel uba to jaꞌ te jchꞌichꞌel te ya sta yip a te achꞌ tratee. Jaꞌ te jchꞌichꞌele te ya yichꞌ malel ta akuentaik yuꞌun te akolelik te jaꞌexe.
LUK.22.21	“Pero te ora to te winik te ya yakꞌon entregale jun nax ya jlut jweꞌel sok liꞌ ba mexae. 
LUK.22.22	Yuꞌun te Nichꞌanile puersa me ya xnel bael yuꞌun te tut albil jilel skꞌoplale. Pero oꞌol me sba te winik te machꞌa ya yakon entregale —xchi te Jesuse.
LUK.22.23	Jicha lijk sjojkꞌobe sbaik ta juju-tul machꞌa wan a te ya xꞌakꞌawan entregale.
LUK.22.24	Te jnopojeletike lijk stij sbaik ta kꞌop yuꞌun te machꞌa jtuluk te ta spisilik te ay ta jkuenta ya xkꞌote. 
LUK.22.25	Te Jesuse la yaltalanbe:
LUK.22.25	—Te reyetik te ya yichꞌ yaꞌtel yuꞌun te nasionetike tulan ya xmantalejik yuꞌun te slumale. Y te machꞌatik statal yuꞌun te slumale ya xꞌalbot te lek te tut ya spasike. 
LUK.22.26	Pero te jaꞌexe ma me jichuk xꞌapasik. Te jaꞌexe te machꞌa ay ta jkuenta ta awolilike jich me wakꞌ yakꞌ sba te tutꞌil bikꞌit toe. Y te machꞌa ya xmantalteswane jich me wakꞌ spas te tutꞌil te machꞌa ya xmantaltesote. 
LUK.22.27	¿Machꞌa a te mas aꞌbil ta jkuentae? ¿Me jaꞌ te machꞌa ya snajkan sba ta weꞌel ta mexae, o jaꞌ te machꞌa ya xmantaltesote? ¿Me ma wan jaꞌuk te machꞌa nakal ta weꞌel ta mexae? Yan te joꞌone jich ayon ta awolilik te tutꞌil machꞌa ya skꞌasesbeyex aweꞌelike.
LUK.22.28	“Te jaꞌexe maꞌyuk ba la ajilesikon te tutꞌil ayon ta il-oꞌtantayele. 
LUK.22.29	Jaꞌ yuꞌun te joꞌone ya me kaꞌbeyex awaꞌtelik ta ajwalil jich tutꞌil la yaꞌbon te Jtate. 
LUK.22.30	Y te jaꞌexe ya xweꞌ-xꞌuchꞌaex ta jmexa te ba kichꞌoj kaꞌtel ta ajwalil te joꞌone. Y ya me xnajkajex te ba mukꞌul naktajibaletik ta xchapel te lajchaytijkꞌ israeletike.
LUK.22.31	La yal xan te Kajwaltike:
LUK.22.31	—Simon, Simon, aꞌiya awaꞌi. Te pukuje la skꞌanix permiso te ya yikꞌayex jich tutꞌil te ya xꞌikꞌayot te triwue. 
LUK.22.32	Pero la jkꞌambeyix te Diose yuꞌun te manchuk ya xchꞌay te xchꞌuunel awoꞌtan ta jtojol te jaꞌate. Te jaꞌate te kꞌalal ya achaꞌsujtes awoꞌtan ta jtojole, koltaya me te awermanotake, aꞌbeya me smukꞌul yoꞌtanik —xchi.
LUK.22.33	Te Simone la yalbe:
LUK.22.33	—Kajwal, jun koꞌtan ya joyinat bael te ba prexoe y asta ya joyinat ta milel —xchi.
LUK.22.34	Te Jesuse la sjakꞌbe:
LUK.22.34	—Pedro, ya kalbeyat ta jamal: Mismo ora to ma to xꞌokꞌ a te tat kꞌoꞌe ya amukon ta awoꞌtan oxmel te ya anaꞌbon jbae —xchi.
LUK.22.35	Te Jesuse la sjojkꞌolambe te jnopojeletike:
LUK.22.35	—Te kꞌalal la jtikonex te makꞌ ya awichꞌik bael amoralike sok te yawil atakꞌinike, ni te ajel-xanabike, ¿me ay palta la awaꞌiyik? —xchi.
LUK.22.35	La yalik:
LUK.22.35	—Maꞌyuk —xchiik.
LUK.22.36	Te Jesuse jich a yaltalanbe:
LUK.22.36	—Te ora to te machꞌa ay smorale a me yichꞌ bael, sok teme ay yawil stakꞌine. Y te machꞌa maꞌyuk spuñale, aꞌ xchon te skapae, aꞌ sman junuk a. 
LUK.22.37	Porke ya kalbeyex te puersa ya xkꞌot ta pasel ta jkuenta te tut tsꞌibabil ta Sjun Diose te ya joyin ta ajtayel te jkꞌaxintayej-mantaletike. Yuꞌun spisil ya xkꞌot ta pasel te tut tsꞌibabil jilel jkꞌoplale —xchi te Jesuse.
LUK.22.38	Te jnopojeletike la yalik:
LUK.22.38	—Kajwal, liꞌ ay cheb puñal to —xchiik.
LUK.22.38	Y la sjakꞌ te Jesuse:
LUK.22.38	—Teyix a —xchi.
LUK.22.39	Te nax a te Jesuse lokꞌ bael. Jich tutꞌil te kꞌayem ta spasele bajt ta wits Olivailtik. Y te jnopojeletike la stsꞌakliyik bael. 
LUK.22.40	Te kꞌalal kꞌotik te ba luware, te Jesuse la yaltalanbe te jnopojeletike:
LUK.22.40	—Kꞌoponaik Dios yuꞌun jich makꞌ yilbeyex awoꞌtanik a te pukuje —xchi.
LUK.22.41	Jakalej bael jich tutꞌil saklejal te ya jchꞌojtik tone, y la skejan sba ta skꞌoponel Dios teꞌa. 
LUK.22.42	La yal:
LUK.22.42	—Jtat, teme jich ya skꞌan awoꞌtane, ya xjuꞌ ya akꞌej bael te wokol to. Pero ma me jaꞌuk ya jpas te tut ya skꞌan koꞌtane. Ja me aꞌ pasuk te tut ya skꞌan awoꞌtane —xchi.
LUK.22.43	Y teꞌ chiknaj jtul chꞌul ángel a ta chꞌulchan yuꞌun tal yaꞌbe spuersa yoꞌtan. 
LUK.22.44	Pero te tutꞌil ayix ta skuenta a te wokole, te Jesuse lijk yakꞌ xan puersa ta skꞌoponel te Diose. Y te xchikꞌe pajal sok chꞌichꞌ xtꞌulajan koel kꞌalal ta lum.
LUK.22.45	Te kꞌalal laj yoꞌtan ta skꞌoponel te Diose, sujt bael te ba ay te jnopojeletike. Wayajtik a kꞌo sta yuꞌun te lom tristeike. 
LUK.22.46	La yaltalanbe:
LUK.22.46	—¿Tuꞌun te wayalexe? Jajchanik. Kꞌoponaik Dios yuꞌun makꞌ ya yilbeyex awoꞌtanik a te pukuje —xchi te Jesuse.
LUK.22.47	Yipal to ta kꞌop a te Jesuse kꞌalal kꞌot bayal genteetik. Jaꞌ nail kꞌael yuꞌunik te Judas sbiil te jtul ta xlajchaytulul te jnopojeletike. Tijilaj bael, ba yutsꞌi te Jesuse. 
LUK.22.48	Pero te Jesuse la yalbe:
LUK.22.48	—Judas, ¿Ta ujtsꞌiyel ya awakꞌ entregal te Nichꞌanile? —xyut.
LUK.22.49	Te machꞌatik sjoy te Jesuse la yilik te tut yipal kꞌoel ta pasele, la sjojkꞌobeyik:
LUK.22.49	—Kajwal, ¿me ya kaꞌbeytik puñal? —xchiik.
LUK.22.50	Ay jtul te ta spisilike la sbojbe lokꞌel xchikin te ay ta sbatsꞌil te yaj-aꞌtel te statal saserdotee. 
LUK.22.51	Te Jesuse la yal:
LUK.22.51	—Koma aba. Teyix a —xyut. Sok la spikbe xchikin te aj-aꞌtelile, y la slekutesbe. 
LUK.22.52	Te nax a la yalbe te stataletik yuꞌun te saserdoteetike y sok te statal polesiaetik yuꞌun te jkanan-temploe sok te moletik te talemik ta stsakel bale, jich a yal:
LUK.22.52	—¿Meꞌn jꞌelekꞌon te tal atsakikon bale sok ateꞌik sok apuñalik? 
LUK.22.53	Jujun kꞌaal la joyinex ta templo, y maꞌyuk la apikikon teꞌa. Pero la staix yorail te ya xjuꞌ awuꞌunik sok te ijkꞌal kꞌinale —xchi te Jesuse.
LUK.22.54	Jich a stsakik bael te Jesuse y la yikꞌik bael ta sna te statal saserdotee. Te jPedroe jakal jakal ay kꞌael. 
LUK.22.55	Te tsakawetik la stsꞌun skꞌajkꞌik te ba yol amakꞌe, y la sjoy sbaik ta nakle ta kꞌatimal. Y te jPedroe la snajkan sba ekꞌa te ba ayike. 
LUK.22.56	Pero ay jtul kriara ilot yuꞌun te teꞌ nakal ta kꞌatimal ekꞌae. Kꞌelubot lek sit yuꞌun y la yal:
LUK.22.56	—Jich ekꞌa to sjoy sba sok te machꞌa chukule —xchi.
LUK.22.57	Pero te jPedroe la smuk ta yoꞌtan. Jich a yal:
LUK.22.57	—Ants, ma jnaꞌbe sba te machꞌa ya awale —xchi.
LUK.22.58	Tsꞌin to nax a ilot yuꞌun jtul winik, y albot:
LUK.22.58	—Jichat euk ajoy aba sok —xchi.
LUK.22.58	Te jPedroe la sjakꞌ:
LUK.22.58	—Njuꞌu, mol. Ma joꞌukon —xchi.
LUK.22.59	Jun wan ora ta patil a ay machꞌa albot xan yuꞌun:
LUK.22.59	—Te mol to puersa jaꞌ sjoy sba sok, porke jgalileo euk —xchi.
LUK.22.60	Te jPedroe la yal:
LUK.22.60	—Mol, ma jnaꞌbe sluwar te tut ya awale —xyut.
LUK.22.60	Mismo tiempo yipal to ta kꞌop a te jPedroe, okꞌ te tat kꞌoꞌe. 
LUK.22.61	Jich te Kajwaltike sujt skꞌelu te jPedroe, y te jPedroe la snaꞌ te tut albil yuꞌun te Kajwaltike, te “ora to antes ma to xꞌokꞌ a te tat kꞌoꞌe la amukonix ta awoꞌtan oxeb buelta a”, te xchie. 
LUK.22.62	Y lokꞌ bael teꞌa te jPedroe y ba yokꞌetay sba yuꞌun.
LUK.22.63	Te winketik te yipalik ta skanantayel te Jesuse, ya yikꞌtinik y ya smajik. 
LUK.22.64	La smakbeyik sit ta pakꞌ y la yaꞌbeyik poraso ta sit. Y la yalbeyik:
LUK.22.64	—Ala kaꞌitik: ¿Machꞌa a te la smajate? —xyutik. 
LUK.22.65	Y bayal ixta kꞌop xan a yalbeyik a.
LUK.22.66	Te kꞌalal sakubix tal a te kꞌinale, la stsob sbaik tal te moletik yuꞌun te juriyoetike sok te statal saserdoteetike sok te maestroetik yuꞌun te mantaliletike. La yikꞌik bael te Jesuse te ba stsobo sbaik, y la sjojkꞌobeyik:
LUK.22.67	—Albotik kaꞌitik teme jaꞌat te Cristoate —xyutik.
LUK.22.67	Te Jesuse la sjakꞌtalanbe:
LUK.22.67	—Teme ya kalbeyex teme jiche, ma xꞌachꞌuunbikon. 
LUK.22.68	Y teme ay tut ya jojkꞌobeyexe, ma xꞌajakꞌbikon. 
LUK.22.69	Pero te ora bael to te Nichꞌanile ya me xkꞌo najkajuk ta sbatsꞌil kꞌab te Dios te lom bayal spodere —xchi.
LUK.22.70	Te nax a spisilik a sjojkꞌobeyik:
LUK.22.70	—¿Meꞌn jaꞌat te Xnichꞌanat te Diose? —xyutik.
LUK.22.70	Te Jesuse la sjakꞌtalanbe:
LUK.22.70	—Jich tutꞌil ya awalike, joꞌon nanix a —xchi.
LUK.22.71	Jich a yaltalanik:
LUK.22.71	—¿Tut xan yes kuꞌuntik yan testigoetik abi? Si joꞌotik mismo kaꞌitik te tuti yal ta stiꞌe —xchiik.
LUK.23.1	Spisilik a jajchik bael. La yikꞌik bael ta stojol jPilato te Jesuse. 
LUK.23.2	Teꞌ kꞌo slebeyik smul a. La yalik:
LUK.23.2	—Te winik to ya slijkes kꞌop yuꞌun te jlumaltike. Ya yal te ma xjuꞌ ya jtojtik jtojemaltik yuꞌun te mukꞌul rey Cesare. Y ya yal te jaꞌ Cristo te rey stukele —xchiik.
LUK.23.3	Te jPilatoe la sjojkꞌobe:
LUK.23.3	—¿Me jaꞌat te reyat yuꞌun te juriyoetike? —xchi.
LUK.23.3	La sjakꞌ te Jesuse:
LUK.23.3	—Jaꞌat te jich ya awale —xchi.
LUK.23.4	Jich te jPilatoe la yalbe te stataletik yuꞌun te saserdoteetike sok spisil te genteetike:
LUK.23.4	—Ma jtabe tut smul te winik to —xchi.
LUK.23.5	Pero mas xniket lijkel ta kꞌop:
LUK.23.5	—Te tut ya snojpeswan ae ya slikes kꞌop ta spisil te jtejklumetik ta Judeae. Lijk tal ta Galilea, y ta ora to jich ya spas liye —xchiik.
LUK.23.6	Te tutꞌil jich a yaꞌi te jPilatoe, la sjojkꞌo teme talem ta Galilea te winike. 
LUK.23.7	Te kꞌalal la yalik te teꞌ talem ae, te jPilato la stikon bael ta stojol jHerodes, te jaꞌ gobierno yuꞌun a te Galileae, yuꞌun talem ta Jerusalen ae.
LUK.23.8	Te jHerodese ben kontento sujt yuꞌun te la yil te Jesuse, yuꞌun ayix kꞌaal te yoꞌtanuk ya yile. Yuꞌun yaꞌiyojbe sluwar skꞌoplal te Jesuse, y ya skꞌan te ayuk milagro ya xꞌaꞌbot yile.
LUK.23.9	Bayal tuti sjojkꞌobe, pero te Jesuse ni jpꞌaluk aꞌ sjakꞌbe. 
LUK.23.10	Teꞌeyik ekꞌa te stataletik yuꞌun te saserdoteetike y sok te maestroetik yuꞌun te mantaliletike. Bayal tuti yalik te tut smulinej ta skꞌopik te Jesuse. 
LUK.23.11	Jich te jHerodese sok te soltaroetik yuꞌune la stseꞌlayik y la spꞌajik te Jesuse. Yuꞌun ya stseꞌlayik a te Jesuse, la slapbeyik kꞌuꞌul-pakꞌal te ben tsaꞌam ta ilel, jich tutꞌil te reye. Te nax a te jHerodese la stikon sujtel ta stojol te jPilatoe. 
LUK.23.12	Mismo kꞌaal a pajt yoꞌtanik te jPilato sok te jHerodese, yuꞌun te nail toe skontrainej sbaik.
LUK.23.13	Te jPilatoe la stsob tal te stataletik yuꞌun te saserdoteetike sok te juꞌeletik yuꞌun te jtejklume, 
LUK.23.14	y la yaltalanbe:
LUK.23.14	—Te jaꞌexe la awikꞌbikon tal te winik to. Ya awalik te ya slijkes kꞌop te ba jtejklume. Pero la jojkꞌobeyix ta asitik y maꞌyuk a jtabe smul jich tutꞌil te ya awalik te ay smul ta akꞌopike. 
LUK.23.15	Sok euk te jHerodese maꞌyuk smul a stabe. Jaꞌ yuꞌun la stikonix tal sujtel. Jich maꞌyuk smul te ya xjuꞌ ya yichꞌ milel yuꞌune. 
LUK.23.16	Ya me kaꞌbe kastigo y ta patil ya me jkoles bael —xchi.
LUK.23.17	Te jujun kꞌine te jPilato ya spasbey te tut ya skꞌan yoꞌtan te genteetike te ya skoles bael jtul jchukel ae. 
LUK.23.18	Pero spisil te genteetike lijk awunikuk:
LUK.23.18	—Ikꞌaik bael ta milel me to. Ja xꞌakoles bael te jBarrabase —xchiik ta aw. 
LUK.23.19	Te jBarrabase ochem ta prexo yuꞌun te la slijkes kꞌop ta jtejklume sok te milawaneme. 
LUK.23.20	Te jPilato kꞌan skoles bael te Jesuse y la yalbe xan te jtejklume. 
LUK.23.21	Pero mas tulan xan a awunik:
LUK.23.21	—¡Mila ta krus! ¡Mila ta krus! —xchiik.
LUK.23.22	Ta yoxebal buelta te jPilatoe la yaltalanbe:
LUK.23.22	—¿Tut ma tsaꞌamuk spasoj? Te joꞌone maꞌyuk tut ma tsaꞌamuk a jtabe te ya xjuꞌ ya xlaj yuune. Ya me kaꞌbe kastigo y ta patil ya jkoles bael —xchi.
LUK.23.23	Pero mas tulan a lijkik xan ta aw te ya skꞌanik te ya xmilot ta kruse. Te tutꞌil tulan a awunik ta skꞌanel te genteetike y te stataletik yuꞌun te saserdoteetike, jicha juꞌ yuꞌunik. 
LUK.23.24	Te jPilatoe lijk snop ta yoꞌtan te ya spasbe te tut ya skꞌanike. 
LUK.23.25	Jich a skoles bael te winik te stꞌujojik te ya xkol bale. Jaꞌ te machꞌa ay ta prexo yuꞌun te la slijkes kꞌop sok te milawane. Y la yaꞌbe entregal ta skꞌabik te Jesuse, jich te tut ya skꞌan yoꞌtanike.
LUK.23.26	Kꞌalal la yikꞌik bael te Jesus te ba sojkꞌanik ta kruse, la stsakik jtul Cirene-winik te Simon sbiile te xkꞌotuk tal ta kꞌalkꞌaltike, y la yaꞌbeyik xkuch te kruse. Nail ay kꞌael te Jesuse.
LUK.23.27	Bayal genteetik stsꞌakliyejik kꞌael. Ay bayal antstik ya xꞌokꞌik y xꞌawlajan yuꞌun ajtal-oꞌtan yuꞌun te Jesuse. 
LUK.23.28	Pero te Jesuse la skꞌelu sujtel y la yaltalanbe:
LUK.23.28	—Antstik yuꞌun Jerusalen, ma xꞌawokꞌetayikon. Okꞌetaya aba atukelik, y sok te awuntikilike. 
LUK.23.29	Porke ya me sta skꞌaalel te jich ya xꞌalote: “Ben tsaꞌam slekil te machꞌa ma xꞌalajike, sok euk te machꞌa ma xchuꞌunbot xchuꞌike.” 
LUK.23.30	Sok jich ya xlijk yalik te gentee: “¡Aꞌ jemuk tal ta jbajtik te witstikile!” Sok jich me ya yalbeyik te chꞌin witstikile: “¡Laꞌ, nakꞌaotik!” ya me yutik. 
LUK.23.31	Porke teme jich ya spasbikone te yaxal teꞌ kꞌoemone, jaꞌukix to a te jaꞌex, te takin teꞌ kꞌoemexe —xchi te Jesuse.
LUK.23.32	Sok yikꞌojik kꞌael cheb winketike te bayal tut ma tsaꞌamuk spasojike yuꞌun pajal ya xba jojkꞌanek ta krus sok te Jesuse. 
LUK.23.33	Kꞌalal a kꞌot te ba chꞌin stunle te Bakeljolol sbiile, teꞌ sjojkꞌanik ta krus a te Jesuse sok xchebal te winketik te bayal tut ma tsaꞌamuk spasojike, jtul ta sbatsꞌil kꞌab y jtul ta xkꞌexom kꞌab. 
LUK.23.34	Te Jesuse la yal:
LUK.23.34	—Jtat, pasbeya perdon, porke ma snaꞌik te tut ya spasike —xchi.
LUK.23.34	Te soltaroetike lijkik ta tajmal yuꞌun ya yilik te machꞌa ya xkꞌot ta skuenta te skꞌuꞌ-spakꞌ te Jesuse. 
LUK.23.35	Te genteetike teꞌeyik ekꞌa yipalik ta yilel te tut ya xkꞌot ta pasele. Y asta te juꞌeletike ya yikꞌtinik euk te Jesuse. Jich ya yalik:
LUK.23.35	—La skolta te yane. Ora to aꞌ skolta sba kiltik euk, teme batsꞌik jich te jaꞌ Cristo te tꞌujbil yuꞌun te Diose —xchiik ta yikꞌtinel.
LUK.23.36	Te soltaroetike ya yikꞌtinik euk te Jesuse. Tijilajik tal y la yaꞌbeyik yuchꞌ chꞌaal bino. 
LUK.23.37	Jich a yalbeyik:
LUK.23.37	—Teme jaꞌat te reyat yuꞌun te juriyoetike, kolesa aba atukel —xchiik ta yikꞌtinel.
LUK.23.38	Sok ay pakꞌbil jun letrero chꞌujteb ta sjol krus te tsꞌibabil ta griego-kꞌop sok ta latin-kꞌop sok ta hebreo-kꞌop: “Jaꞌto, jaꞌ te rey yuꞌun te juriyoetike”, xchi te letreroe.
LUK.23.39	Jtul te jmulawil te bayal tut ma tsaꞌamuk spasoje, te pajal jipil sok ta krus te Jesuse, la yikꞌtin euk. Jich a yal:
LUK.23.39	—Teme jaꞌat te Cristoate, kolesa aba atukel y kolesaotik euk —xyut.
LUK.23.40	Pero te jtul xane la skom te sjoye, sok la yalbe:
LUK.23.40	—¿Meꞌn makꞌ xiꞌat yuꞌun te Diose te tutꞌil pajal ayat ta kastigo sok te Jesuse? 
LUK.23.41	Te joꞌotike ay rason te ayotik ta wokole, porke jaꞌ yipalotik ta stojel te tut ma tsaꞌamuk jpasojtike. Pero te winik to maꞌyuk tut ma tsaꞌamuk spasoj —xchi.
LUK.23.42	Te nax a la yalbe te Jesuse:
LUK.23.42	—Jesus, naꞌaon me te tut ora ya awichꞌ awaꞌtele —xyut.
LUK.23.43	Te Jesuse la sjakꞌbe:
LUK.23.43	—Jamal ya kalbeyat, te ora to ya me joyin jbajtik ta lekilal —xchi.
LUK.23.44	Ol kꞌaal a ijkꞌub spisil te balmilale, jaꞌto ta las tres mal kꞌaal. 
LUK.23.45	Te kꞌajkꞌale majk bael. Y te pakꞌ te makal a te temploe chꞌiꞌ koel ta olil. 
LUK.23.46	Te Jesuse tulan a awun y la yal:
LUK.23.46	—Jtat, ya kaꞌbeyat ta akꞌab te jchꞌulele —xchi. Y te jich a yale, lok xchꞌulel.
LUK.23.47	Te kꞌalal la yil te tuti kꞌot ta pasel, te statal soltaroe ben tsaꞌam skꞌoplal a yalbe te Diose. Jich a yal:
LUK.23.47	—Batsꞌi jich a nix a te winik to maꞌyuk smul —xchi.
LUK.23.48	Y spisil te genteetik te talemik ta yilel te tuti kꞌot ta pasele, kꞌalal sujtik bael la smajulan kꞌa stiꞌ yoꞌtanik yuꞌun. 
LUK.23.49	Pero spisil te machꞌatik ya snaꞌbe sba te Jesuse y sok te antstik te stsꞌakliyejik tal kꞌalal ta Galileae, teꞌ laj jil a. Jakal yipalik ta skꞌeluyel te tuti kꞌot ta pasele.
LUK.23.50	Ay jtul winik te Jose sbiil te ben lek y toj ta winikil te ay slumal ta Arimatea jun jtejklum yuꞌun te Judeae. Sok yichꞌoj yaꞌtel yuꞌun te juriyoetike, 
LUK.23.51	pero ma yakꞌ sba a te tuti snopik te ya spasike. Jaꞌ yipal ta smaliyel te ya xꞌoch ta ajwalil te Diose. 
LUK.23.52	Jaꞌ bajt te ba ay te jPilatoe, y la skambe te stiꞌbalul te Jesuse. 
LUK.23.53	La skoes te ba kruse, sok la spots ta sakil pakꞌ. Ba yakꞌ jilel te ba jun jutbil ton te ma to ayuk machꞌa mujkem ae. 
LUK.23.54	Jaꞌ skꞌaalel a te ya xchap sbaik yuꞌun te skꞌaalel kuxo-oꞌtane te ya xlijkixe.
LUK.23.55	Te antstik te sjoyinejik tal te Jesuse kꞌalal ta Galilea, ba yilik te chꞌene. La yilik te tutꞌil aꞌbil jilel te stiꞌbalul te Jesuse. 
LUK.23.56	Kꞌalal laj sujt bael ta nae, la xchapbeyik xpoxil stiꞌbalul te ben tsaꞌam yikꞌe. Te antstike la xkux yoꞌtanik ta skꞌaalel kuxo-oꞌtan jich tut ya yal te mantale.
LUK.24.1	Te primero kꞌaal yuꞌun te semanae, te antstike ben sab a laj bajtik te ba chꞌene. Yichꞌojik kꞌael te pox te xchapojike. Sok ay yan antstik te sjoyinejik kꞌale. 
LUK.24.2	Tselbilix lokꞌel a kꞌo staik te ton te makbil a te tiꞌil chꞌene. 
LUK.24.3	Ochik bael, pero ma stabeyik te stiꞌbalul te Kajwaltik Jesuse. 
LUK.24.4	Ben xlaj xiꞌ yuꞌun, ni ma snaꞌ tut ya spasik. Toj nax la yilik teꞌa cheb winketik te tekꞌajtik ta stsꞌeelike. Te skꞌuꞌ-spakꞌe xlemlajet nax. 
LUK.24.5	Te antstike la skejan sbaik ta lum yuꞌun xiꞌel. Pero te winketike altalanbot yuꞌun:
LUK.24.5	—¿Tuꞌun ya aleik te ba animaetik te machꞌa kuxulixe? 
LUK.24.6	Ma liꞌiyukix to, yuꞌun chaꞌkuxix bael. Naꞌaik me te tuti yalbeyex te kꞌalal ajoyinejik to ta Galilea ae, 
LUK.24.7	te la yal: “Te Nichꞌanile puersa me ya xꞌakꞌot entregal ta skꞌab te jmulawiletike, ya me sjojkꞌanik ta krus y ta yoxebal kꞌaal ya xchaꞌkux tal”, xchi me —xchiik.
LUK.24.8	Jich te antstike la snaꞌik te tut altalanbil yuꞌun te Jesuse. 
LUK.24.9	Sujtik bael te ba chꞌene, kꞌo yalbeyik te tuti yilik te buluchtul apostoletike y sok spisil te yane. 
LUK.24.10	Te antstik te machꞌa ba yalbeyik te apostoletike jaꞌ te xMaria Magdalenae, sok te xJuanae, sok te xMaria te smeꞌ te Jacoboe, y sok te yan xan antstike. 
LUK.24.11	Pero te apostoletike la skuyik te jowil kꞌop te ya yalike, y ma skꞌan xchꞌuunik.
LUK.24.12	Pero te jPedroe jajch xyalet bael te ba ay te chꞌene, y kꞌalal kꞌo yilbe te yutile, jaꞌ xanix a yil te sakil pakꞌ te potsbil ae. Jicha sujt bael ta na. Toj yajtal yoꞌtan kꞌael yuꞌun te tut kꞌoemix ta pasele.
LUK.24.13	Jaꞌ mismo kꞌaal a, cheb jnopojeletik yipalik kꞌael ta beel ta sbelel jun jtejklum Emaus sbiil, te ay wan cheb lewa yiloj sba sok te Jerusalene. 
LUK.24.14	Yipalik kꞌael ta yalel spisil te tut kꞌoemix ta pasele. 
LUK.24.15	Te tutꞌil yipalik kꞌael ta yaꞌbiyanel ae, te Jesuse tijilaj tal y lijk sjoyinik bael ta beel. 
LUK.24.16	Pero manchuk me ya yilik, ni ma snaꞌbeyik sba machꞌa a. 
LUK.24.17	Te Jesuse la sjojkꞌolambe:
LUK.24.17	—¿Tut a te ya awalik kꞌael ta bee? ¿Tuꞌun te lom tristeexe? —xchi.
LUK.24.18	La sjakꞌ te jtul te jCleofas sbiile:
LUK.24.18	—¿Me yuꞌun jakal talemat ta Jerusalen te ma anaꞌojuk te tuti kꞌot ta pasel te ayix cheꞌoxeꞌ kꞌaale? —xchi.
LUK.24.19	Te Jesuse la sjojkꞌolambe:
LUK.24.19	—¿Tut a te kꞌoem ta pasele? —xchi.
LUK.24.19	La yalik:
LUK.24.19	—Jaꞌ te tuti kꞌot ta pasel ta stojol te Jesus Nazarete. Jaꞌ jtul jꞌalwanej yuꞌun Dios te spisil tut ya xjuꞌ yuꞌun spasel, sok ay spoder te skꞌop ta stojol Dios sok ta stojol spisil te jtejklume. 
LUK.24.20	Te stataletik yuꞌun te saserdoteetike y sok te kaj-juꞌeltike la yakꞌik entregal ta milel. Jaꞌ yuꞌun la yichꞌ jojkꞌanel ta krus. 
LUK.24.21	Te joꞌotike la jkuytik te jaꞌ ya yaꞌbotik ta libre te jlumaltik Israele. Pero ayix yoxebal kꞌaal te jicha akꞌot ta milele. 
LUK.24.22	Pero ay chaꞌoxtul antstik te joy jbatik soke te la yakꞌ aꞌabiyanuk koꞌtantik, yuꞌun ben sab xkꞌotikuk te ba xchꞌenale, 
LUK.24.23	y ma kꞌo stabeyik te stiꞌbalule. Sujt bael ta na, y la yalbotik te ay chꞌul angeletik a yilik te jicha altalanbot te chaꞌkuxemix te Jesuse. 
LUK.24.24	Ay chaꞌoxtul te joꞌtaktik te ora laj bajt te ba xchꞌenale, y jich a kꞌo staik te tutꞌil la yal te antstike, pero ma staik ta ilel te Jesuse —xchiik.
LUK.24.25	Jicha altalanbot yuꞌun te Jesuse:
LUK.24.25	—Wokol ya xkꞌot ta awoꞌtanik te jaꞌexe. ¿Tut to ora ya xchꞌuun awoꞌtanik spisil te tut yaloj jilel te jꞌalwanejetik yuꞌun te Diose? 
LUK.24.26	¿Me ma wan puersauk nail ya xkꞌax swokol te Cristoe, antes te ya xꞌoch te ba lekilale? —xchi.
LUK.24.27	Te nax a lijk yalbe sluwar spisil te tut tsꞌibabil jilel te Sjun te Diose te tutꞌ ay skꞌoplal te Cristoe. Lijk kꞌalal ta sjun jMoises jaꞌ to kꞌalal ta sjun spisil te jꞌalwanejetik yuꞌun te Diose.
LUK.24.28	Laj kꞌot te ba jtejklum ba ya xbajtike. Te Jesuse jich yilel te kꞌan soluk bale. 
LUK.24.29	Pero la yalbeyik ta puersa te yauk xkome. Jich a yalik:
LUK.24.29	—Joyinaotik. Porke malix kꞌaal yuꞌun ya xꞌochix ajkꞌubal —xchiik.
LUK.24.29	Te Jesuse och bael ba sjoyinlan. 
LUK.24.30	Te kꞌalal ayikix ta mexa ae la stsak ta skꞌab te waje y la yalbe kola yal Dios yuꞌun. La xetꞌ y la yaꞌbe. 
LUK.24.31	Mismo tiempo a, laj jam sitik y la snaꞌbeyik sba te Jesuse. Te nax a te Jesuse chꞌay bael ta sitik. 
LUK.24.32	Jaꞌ yuꞌun lijk yalbe sbaik:
LUK.24.32	—Jaꞌ mejtik sluwar ben tsꞌaam a kaꞌitik ta koꞌtantik te kꞌalal yipalotik tal ta aꞌabiyej ta bee, sok te ya yalbotik tal sluwaril te skꞌop Diose —xchiik.
LUK.24.33	Ma jalajikix a, sujtik bael ta ora nax ta Jerusalen. Teꞌ kꞌo staik a te buluchtul apostoletik sok te sjoꞌtake te ba stsob sbaike. 
LUK.24.34	Y ora altalanbot:
LUK.24.34	—Batsꞌi jich te chaꞌkuxix te Kajwaltike, la yilix euk te Simone —xꞌutalanot. 
LUK.24.35	Jich lijk yalik euk te chaꞌtule te tuti kꞌot ta pasel ta bee, sok te tutꞌil la snaꞌbeyik sba te Jesuse te kꞌalal la xetꞌ te waje.
LUK.24.36	Yipalik to ta yaꞌbiyanel a te tuti kꞌot ta pasele, te Jesuse xtekꞌloj kꞌoel ta yolilik, y la spatalanbe yoꞌtan:
LUK.24.36	—Bujtsꞌanuk me kꞌinal ya awaꞌiyik —xchi.
LUK.24.37	Toj cham a yaꞌiyik yuꞌun. La skuyik te chꞌulelal te la yilike. 
LUK.24.38	Pero te Jesuse la yaltalanbe:
LUK.24.38	—¿Tuꞌun te ya xiꞌexe? ¿Tuꞌun te wokol ya xchꞌuun awoꞌtanike? 
LUK.24.39	Ilawilik te jkꞌabe sok te koke. Joꞌon mismo. Pikaikon y ila awilik. Te jtul chꞌulelale maꞌyuk stiꞌbalul ni sbakel jich te tutꞌil ya awilikone —xchi.
LUK.24.40	Laj yaltalanbe tsꞌin to, la yakꞌtalanbe yil te skꞌabe sok te yoke. 
LUK.24.41	Pero te to nax ma xchꞌuunik lek a ta skaj te ben bayal sbujts yoꞌtanik yuꞌune sok te yipal ta aꞌabiyej te yoꞌtanike. Jaꞌ yuꞌun te Jesuse la sjojkꞌolanbe:
LUK.24.41	—¿Me ay tut ya aweꞌik chꞌinuk liye? —xchi.
LUK.24.42	La yaꞌbeyik xejtꞌ wobil chay sok sejt chab. 
LUK.24.43	La stsak te Jesuse, la sweꞌ ta sitil komon. 
LUK.24.44	Te nax a la yaltalanbe:
LUK.24.44	—Te tuti kꞌot ta pasel ta jkuentae, jaꞌ te la kalbeyex ta kꞌalal joyinejex to ae. Te puersa jich ya xkꞌot ta pasel spisil te tut tsꞌibabil jilel ta mantaliletik yuꞌun te jMoisese sok ta sjun te jꞌalwanejetik yuꞌun te Diose sok ta salmoetik —xchi.
LUK.24.45	Jich la yaꞌbey snaꞌ sluwar te tut tsꞌibabil jilel ta Sjun te Diose. 
LUK.24.46	Y la yaltalanbe:
LUK.24.46	—Jich tsꞌibabil jilel te puersa ya xkꞌax jwokol joꞌon te Cristoone, y ya xchaꞌkuxon tal ta yoxebal kꞌaal. 
LUK.24.47	Sok te joꞌon ta jkuenta te ya xlijk ta alel kꞌalal ta Jerusalen sok ta spisil nasionetik te ya sujtes yoꞌtanik ta stojol Diose, yuꞌun jich me ya spasbot perdon yuꞌun a te smulike. 
LUK.24.48	Te jaꞌexe jaꞌ testigoex yuꞌun te tuti kꞌotix ta pasele. 
LUK.24.49	Joꞌon ya jtikonbeyex tal te tut yaloj te Jtate. Pero te jaꞌexe liꞌ nax anex to liꞌ ba Jerusalene jaꞌ to teme jul ta atojolik te spoder Dios te ya xtal ta chꞌulchane —xchi te Jesuse.
LUK.24.50	Te nax a te Jesuse la yikꞌ bael te jnopojeletik yuꞌune, lokꞌik bael te ba jtejklume. Bajtik ta nopol Betania. Y la stoy moel te skꞌabe y la yakꞌtalanbe jil bendision. 
LUK.24.51	Yipal to ta yaꞌbeyel bendision a la sjileslan. Ikꞌot moel ta chꞌulchan. 
LUK.24.52	Patil te kꞌalal laj yoꞌtanik ta yalbeyel kola yale, ben kontentoik a la sujt bael ta Jerusalen. 
LUK.24.53	Jujun kꞌaal ayik ta templo ta yalbeyel kola yal te Diose. Jichuk.
JHN.1.1	Ta slijkibal ayix a te machꞌa Skꞌop Dios sbiile. Sjoyinej sba sok te Diose y jaꞌ mismo te Diose. 
JHN.1.2	Ta slijkibal to tal sjoyinej sba sok te Diose. 
JHN.1.3	Spisil te tutik aye stukel ta skuenta te Dios a spase. Ni maꞌyuk jkajuk te tutik pasbile te ma jaꞌuk la spase. 
JHN.1.4	Stukel ay ta skuenta te kuxlejale, y te kuxlejale jaꞌ ya sakub kꞌinal yuꞌun te genteetike. 
JHN.1.5	Te machꞌa sakil kꞌinale tilemix ta ijkꞌal kꞌinal, y te ijkꞌal kꞌinale ma xjuꞌ yuꞌunik stupꞌel.
JHN.1.6	Ay jtul winik tikonot yuꞌun te Diose, te Juan sbiile. 
JHN.1.7	Jaꞌ a tal yalbe skꞌoplal te machꞌa ya sakub kꞌinal yuꞌune, yuꞌun jich me ya xchꞌuunik spisil te tut ya yale. 
JHN.1.8	Te Juane ma stukeluk te sakil kꞌinale, yuꞌun nax tal yalbe skꞌoplal te machꞌa ya sakub kꞌinal yuꞌune. 
JHN.1.9	Te machꞌa batsꞌi sakil kꞌinal te ya xtil ta stojol spisil te genteetike, ya xtalix ta balmilal.
JHN.1.10	Te machꞌa Skꞌop Diose ayix ta balmilal. Stukel ta skuenta te Dios a spas te balmilale, pero te machꞌatik ayik ta balmilale maꞌ snaꞌbeyik sba. 
JHN.1.11	Jul ta yolil te jtejklum yuꞌun Diose, pero ma akꞌot ta jkuenta yuꞌun te slumale. 
JHN.1.12	Pero te machꞌatik la yakꞌik ta jkuentae Y la xchꞌuunik te tikonbil tal yuꞌun te Diose, akꞌtalanbot ta skuentaik te yal xnichꞌan Dios ya xlaj kꞌotike. 
JHN.1.13	Jaꞌ yuntikil Dios. Ma pajaluk skꞌoplal sok te machꞌatik te ayinemik ta skuenta nax stiꞌbalulike sok te skꞌanojel yoꞌtan stiꞌbalulik te smeꞌ-statike, yuꞌun ta skuenta Dios te ya xꞌayinikixe.
JHN.1.14	Te machꞌa Skꞌop Diose jicha kꞌot tutꞌ winik y kuxuyin ta koliltik, nojel tal ta yoꞌtan te slekile y te tut batsꞌi jiche. Te joꞌotike la kilbetik te slekile, jaꞌ slekil te úniko Xnichꞌan Dios te aꞌbot yuꞌun te jTatik Diose.
JHN.1.15	Te Juane la yakꞌ sba ta testigo yuꞌun. Jich a yal:
JHN.1.15	—Jaꞌ to jaꞌ te machꞌa la kalbe skꞌoplal te ya xtal ta patil kuꞌune, te jaꞌ mas ay ta jkuenta stukel ke te joꞌone. Porke ayix a stukele te kꞌalal ma to ayukon a te joꞌone —xchi te Juane.
JHN.1.16	Jpisiltik kichꞌojbetik te bendision te ya xtal ta skuenta te slekil yoꞌtane. 
JHN.1.17	Te mantaliletike Dios a yaꞌbotik tal ta skuenta te jMoisese. Yan te slekil yoꞌtane sok te tut batsꞌi jiche jaꞌ a chiknaj ta skuenta stukel te Jesucristoe. 
JHN.1.18	Ni jtul machꞌa yilojbe sit te Diose. Pero te úniko jtul xNichꞌan, te jaꞌ mismo Dios, sok jun nax ay sok te Tatile, jaꞌ la yaꞌbotik jnaꞌbetik sba te sTate.
JHN.1.19	Te juriyoetik ta Jerusalene la stikonik bael saserdoteetik sok levitaetik ta stojol te Juane, yuꞌun ba sjojkꞌobeyik machꞌa a. 
JHN.1.20	Te Juane la yal ta jamal:
JHN.1.20	—Ma joꞌukon te Cristoone —xchi.
JHN.1.21	La sjojkꞌobeyik xan:
JHN.1.21	—¿Machꞌaat ate? ¿Me jaꞌat te jꞌalwanej Eliasate? —xchiik.
JHN.1.21	Te Juane la yal:
JHN.1.21	—Ma joꞌukon —xchi.
JHN.1.21	La xchaꞌjojkꞌobeyik xan:
JHN.1.21	—¿Me jaꞌat te jꞌalwanej te skꞌoplal ya xtale? —xchiik.
JHN.1.21	La sjakꞌ:
JHN.1.21	—Ma joꞌukon —xchi.
JHN.1.22	La yalbeyik:
JHN.1.22	—¿Machꞌaat ate? Yuꞌun puersa ya skꞌan te ay tut ya xkꞌo kalbeytik te machꞌatik la stikonotik tale. ¿Tut ya awalbotikix bael te jaꞌate? —xchiik.
JHN.1.23	Te Juan la sjakꞌtalanbe:
JHN.1.23	—Joꞌon te ya xꞌawunon ta jochol tꞌantꞌan luwar. Jich tutꞌil te la yal te jꞌalwanej Isaiase: “Lek me xꞌachapbeyik sbe te Kajwaltike”, xchi me —xchi te Juane.
JHN.1.24	Te machꞌatik tikonlanbil bael yuꞌun te fariseoetik 
JHN.1.25	la sjojkꞌobeyik xan:
JHN.1.25	—Teme ma jaꞌukat te Cristoate, sok teme ma jaꞌukat te jꞌEliasate, sok teme ma jaꞌukat te jꞌalwanej te skꞌoplal ya xtale, ¿tuꞌun te ya awakꞌ ichꞌjaꞌ te? —xchiik.
JHN.1.26	Te Juane la sjakꞌtalanbe:
JHN.1.26	—Te joꞌone ya nax kakꞌ ichꞌjaꞌ ta jaꞌ. Pero ay jtul ta machꞌa ay ta awolilik te ma xanaꞌbeyik sbae, 
JHN.1.27	jaꞌ te machꞌa patil ya xtal kuꞌune. Te joꞌone ni ma spas ya jkujan jba ta spolbeyel te yakꞌil swawe —xchi te Juane.
JHN.1.28	Spisil to jicha kꞌot ta pasel te ba luwar Betania sbiile te ay ta stojil te ba xlokꞌ tal kꞌajkꞌale ta jejch jaꞌ Jordan te ba yipal ta yakꞌel ichꞌjaꞌ te Juane.
JHN.1.29	Ta xchebal kꞌaal te Juane la yil te yipal tal ta tijilajel te Jesus te ba aye, y la yal:
JHN.1.29	—Ila awilik: jaꞌ to jaꞌ te mera karnera yuꞌun Dios te ya xchꞌaybe smul te machꞌatik ayik ta balmilale. 
JHN.1.30	Jaꞌ to jaꞌ te la kalbe skꞌoplal te patil ya xtal kuꞌune te jaꞌ mas tulan skꞌoplal stukel ke te joꞌone, porke stalel ayix a stukele te kꞌalal ma to ayukon a te joꞌone. 
JHN.1.31	Te joꞌone ma jnaꞌ machꞌa a. Pero te joꞌone talemon nax ta yakꞌel ichꞌjaꞌ ta jaꞌ, yuꞌun jich me ya snaꞌbeyik sba a te jtejklum Israele —xchi te Juane.
JHN.1.32	Te Juane jich a yal xan:
JHN.1.32	—La kil te Chꞌul Espíritu te koj tal ta chꞌulchane, jich yilel te tutꞌil palomae. 
JHN.1.33	Te joꞌone ma to jnaꞌ ekꞌa teme jaꞌe, pero te machꞌa la stikonon tal ta yakꞌel ichꞌ jaꞌe la yalbon: “Te machꞌa ya awil te ya xkoj tal ta stojol te Espiritue jaꞌ me ya yakꞌ ichꞌjaꞌ ta skuenta te Chꞌul Espíritu stukel”, xyuton. 
JHN.1.34	Te joꞌon kilojix, y joꞌon testigoon yuꞌun te jaꞌ Xnichꞌan te Diose —xchi te Juane.
JHN.1.35	Ta yoxebal kꞌaal, te Juane teꞌeyix sok xan a te cheb jnopojeletik yuꞌune. 
JHN.1.36	Kꞌalal la yil a kꞌax bael te Jesuse, te Juane la yal:
JHN.1.36	—Ila awilik me to. Jaꞌ me te mera karnera yuꞌun te Diose —xchi.
JHN.1.37	Te chaꞌtul jnopojeletik yuꞌun te Juane la yaꞌi te jich a yale, y la stsꞌakliyik bael te Jesuse. 
JHN.1.38	Te Jesuse la skꞌelu sujtel y la yil te stsꞌaklajan tal ta spat te chaꞌtule. La sjojkꞌolanbe:
JHN.1.38	—¿Tut ya aleik? —xchi.
JHN.1.38	La yalik:
JHN.1.38	—Maestro, ¿ba talemat? —xchiik.
JHN.1.39	Te Jesuse la sjakꞌtalanbe:
JHN.1.39	—Laꞌik me. Laꞌ ila awilik —xchi.
JHN.1.39	Jicha laj bajtik y la yilik te ba olaneme. Teꞌ malubix kꞌaal yuꞌunik a, yuꞌun las kuatro mal kꞌaalix a.
JHN.1.40	Jtul te ta xchebal te la yaꞌibe sluwar skꞌop te Juane sok te la stsꞌakliyik bael te Jesuse, jaꞌ te jꞌAndres te yijtsꞌin Simon Pedroe. 
JHN.1.41	Te jꞌAndrese jaꞌ a bajt ta yoꞌtan ta sleel ta ora te sbankile, jaꞌ te Simone, y la yalbe:
JHN.1.41	—La jtatikix te jMesiase —xchi kꞌoel. Te jMesias, “Cristo”, xchi kꞌoeme.
JHN.1.42	Te nax a te jꞌAndrese la yikꞌ bael te Simon te ba ay te Jesuse. Kꞌalal la yil te Jesuse, la yalbe:
JHN.1.42	—Jaꞌat te Simon te xnichꞌanat Jonase. Pero Cefas abiil ya xkꞌoat —xyut. Te Cefas, “Pedro”, xchi kꞌoem abi.
JHN.1.43	Ta yoꞌebal kꞌaal te Jesuse la snop te ya xbajt ta estado yuꞌun Galileae. La sta sba sok te Felipee, y la yalbe:
JHN.1.43	—Laꞌ tsꞌakliyaon bael —xyut.
JHN.1.44	Te jFelipee jaꞌ slumal te Betsaidae. Teꞌ talem ekꞌa te jꞌAndrese sok te jPedroe. 
JHN.1.45	Te jFelipee ba slej tal te jNatanaele, y la yalbe:
JHN.1.45	—La jtatikix te machꞌa stsꞌibayejbe jilel skꞌoplal te jMoisese te ba sjunal te mantaliletike, sok te tsꞌibabil jilel skꞌoplal yuꞌun te jꞌalwanejetike. Jaꞌix te Jesus te xnichꞌan Jose te talem ta jtejklum Nazarete —xchi.
JHN.1.46	La yal te jNatanaele:
JHN.1.46	—¿Me yuꞌun ay tut lek ya xlokꞌ te ba Nazarete? —xchi.
JHN.1.46	Te Felipe la sjakꞌbe:
JHN.1.46	—Laꞌ koꞌn kiltik awil —xyut.
JHN.1.47	Kꞌalal te Jesuse la yil te yipal tal ta tijilajel te jNatanaele, la yal:
JHN.1.47	—Liꞌ ayix tal te jtul batsꞌi israel te maꞌyuk lot ta yoꞌtane —xchi skꞌoplal.
JHN.1.48	Te jNatanaele la sjojkꞌobe:
JHN.1.48	—¿Tuꞌun tutꞌil la anaꞌbon jba? —xchi.
JHN.1.48	Te Jesuse la yalbe:
JHN.1.48	—La kilatix a te ma to ya yikat tal te Felipee te kꞌalal ayat ta yanil te ikuxe —xchi.
JHN.1.49	Te jNatanaele la yalbe:
JHN.1.49	—Maestro, jaꞌat te xNichꞌanat te Diose, sok jaꞌat Reyat yuꞌun te Israele —xchi.
JHN.1.50	Te Jesuse la sjakꞌbe:
JHN.1.50	—¿Me jaꞌ ya achꞌuunon te la kalbeyat te la kilat te ayat ta yanil ikuxe? Ya to xba awil tutik mas mukꞌ xan ke to —xchi.
JHN.1.51	Te Jesuse la yalbe xan:
JHN.1.51	—Jamal ya kalbeyex te jaꞌexe, ya me awilik jamal te chꞌulchane, y te angeletik yuꞌun te Diose ya me awilik te xko xmo ta stojol te Nichꞌanile.
JHN.2.1	Yoxebalix kꞌaal a, aya juꞌ jnujpunel ta jun jtejklum yuꞌun Galilea, Cana sbiil. Teꞌey ekꞌa te smeꞌ te Jesuse. 
JHN.2.2	Y te Jesuse sok te jnopojeletik yuꞌune ikꞌtalanot bal ekꞌa te ba jnujpunele. 
JHN.2.3	Pero laj te binoe, y te Jesuse ba albek yuꞌun te smeꞌe:
JHN.2.3	—Maꞌyukix sbinoik —xchi.
JHN.2.4	Te Jesuse la sjakꞌbe:
JHN.2.4	—Jmeꞌ, ¿tuꞌun te jicha tal awalbone? Yuꞌun ma to sta stiempoal kuꞌun —xchi.
JHN.2.5	Pero te smeꞌ te Jesuse la yaltalanbe te aj-aꞌteliletike:
JHN.2.5	—Pasaik me spisil te tut ya yalbeyexe —xchi.
JHN.2.6	Ay wakeb tenchaetik tey a pasbil ta ton yuꞌun yawil yaꞌal, yuꞌun ya xtuun yuꞌun te juriyoetike te ya spokilan skꞌabik te ya sakutes sba ta skꞌopik ae. Te juju-pꞌej tenchae ay wan cheb o oxeb kꞌib sbaal. 
JHN.2.7	Te Jesuse la yalbe te aj-aꞌteliletike:
JHN.2.7	—Nojesbeyaik yaꞌlel te tenchaetik to —xchi.
JHN.2.7	La snojesik, xmalmun a yakꞌik. 
JHN.2.8	Te Jesuse la yaltalanbe:
JHN.2.8	—Lupaik lokꞌel chꞌinuk, y ichꞌbeyaik bael te statal yuꞌun te kꞌine —xyut.
JHN.2.8	Jich a yichꞌbeyik bael. 
JHN.2.9	Te statal yuꞌun te kꞌine la spas prewa te jaꞌ te kꞌajtajemix ta binoe. Ni ma snaꞌ ba lijk tal; jaꞌ nax snaꞌojik te aj-aꞌteletike, yuꞌun jaꞌ la slupik tal lokꞌel te jaꞌe. Te statal yuꞌun kine la yikꞌ tal te jnupunele, 
JHN.2.10	y la yalbe:
JHN.2.10	—Spisil genteetik kꞌayemik a te jaꞌ nail ya yuchꞌik te ben tsaꞌam binoe. Y kꞌalal la yuchꞌikix bayal a te machꞌatik ikꞌtalanbile, jich me ya xlijk tuunuk yuꞌunik te bino te mas chopole. Pero te jaꞌate akꞌejoj te lekil binoe, y jaꞌ to nax ya awakꞌ ta ilel te ora to —xyut.
JHN.2.11	Jaꞌ to jaꞌ primero seña smilagro te la spas te Jesuse te la yakꞌ ta ilel slekilal, te baꞌ jtejklum Cana te ay ta estado yuꞌun Galileae. Y te jnopojeletik yuꞌune la xchꞌuunik te jaꞌ mismo Cristo a te Jesuse.
JHN.2.12	Patil koel a bajt ta Capernaum te Jesuse. Joyinot bael yuꞌun te smeꞌe sok te yijtsꞌinabe y sok te jnopojeletik yuꞌune. Teꞌeyik cheꞌ oxeꞌ kꞌaal a.
JHN.2.13	Nopolix yorail a te skꞌin Pascua yuꞌun te juriyoetike, te Jesuse bajt ta Jerusalen. 
JHN.2.14	Teꞌ kꞌo stajtalan ta mukꞌul templo te jchon-wakaxetik sok te jchon-karneraetik, sok te jchon-palomaetik, sok te machꞌatik nakajtik ta sjelbeyel stakꞌin te genteetike. 
JHN.2.15	Kꞌalal la yil, te Jesuse la yichꞌ jun chꞌajan, la spas ta aresial, y la stentalan lokꞌel spisil te ba mukꞌul templo te skarneraike sok te xwakaxike. Sok la sbuskꞌinbe ta lum stakꞌinik te machꞌatik ya sjelik takꞌine, y la xbalchꞌunbe te xmexaike. 
JHN.2.16	La yaltalanbe te machꞌatik yipalik ta chon-palomae:
JHN.2.16	—¡Lokꞌesaik bael te apalomaik liye! ¡Maꞌ kꞌajtatesik ta merkado te sna te Jtate! —xchi.
JHN.2.17	Jich te jnopojeletik yuꞌune la snaꞌik te jich tsꞌibabil jilele: “Ben tulan skꞌoplal ta koꞌtan te anae”, xchi me. 
JHN.2.18	Te juriyoetike la sjojkꞌobeyik te Jesuse:
JHN.2.18	—¿Tut seña ya awaꞌbotik kiltik te ay awaꞌtel ta spasel to? —xchiik kꞌoel.
JHN.2.19	Te Jesuse la sjakꞌtalanbe:
JHN.2.19	—Jimaik te mukꞌul templo to y ta oxeꞌ nax kꞌaal ya jpas xan ta achꞌ —xchi.
JHN.2.20	Te juriyoetike la yalbeyik:
JHN.2.20	—Kuarenta y seis jaꞌbil a yichꞌ pasel te mukꞌul templo to. Y te jaꞌate, ¿tutꞌil ya apas xan ta oxeꞌ nax kꞌaal? —xchiik.
JHN.2.21	Pero te mukꞌul templo la yal te Jesuse jaꞌ skꞌoplal te stiꞌbalule. 
JHN.2.22	Jaꞌ yuꞌun te kꞌalal chaꞌkux tal te ba animaetike, te jnopojeletik yuꞌune la snaꞌik te jich yaloje. Jich a xchꞌuunik te tut tsꞌibabil ta Sjun te Diose sok te tuti yal te Jesuse.
JHN.2.23	Te kꞌalal ay ta Jerusalen a te Jesuse te stiempoil te kꞌin Pascuae, bayal machꞌa xchꞌuunik te Jesuse yuꞌun la yilbeyik seña smilagro te ya spase. 
JHN.2.24	Pero te Jesuse maꞌ yipin yoꞌtan yuꞌun, porke snaꞌojlanbe yoꞌtan spisil te genteetike. 
JHN.2.25	Ma puersauk te ay machꞌa ya xꞌalbot yuꞌun te tut ay yoꞌtan te genteetike, yuꞌun stukel mismo snaꞌojbe yoꞌtan te juju-tul gentee.
JHN.3.1	Ay jtul fariseo, jNicodemo sbiil, te ay yaꞌtel yuꞌun te juriyoetike, 
JHN.3.2	tal skꞌopon ta ajkꞌubal te Jesuse. La yalbe:
JHN.3.2	—Maestro, jnaꞌojtik te jaꞌ stikonejat tal ta pꞌijuteswanej te Diose, porke maꞌyuk machꞌa ya xjuꞌ yuꞌun spasel te milagroetik te yipalat ta spasele te jichuk ma soyinejuk te Diose —xchi.
JHN.3.3	Te Jesuse la yalbe:
JHN.3.3	—Jamal ya kalbeyat, te machꞌa ma xchaꞌayin ta achꞌe ma xjuꞌ ya yajwalin te Diose —xchi.
JHN.3.4	Te jNicodemoe la sjojkꞌobe:
JHN.3.4	—Pero, ¿tutꞌil kꞌan chaꞌayinuk ta achꞌ te jtul winik te mamalixe? ¿Me ya wan spas te ya xchaꞌoch xan ta smeꞌ te ya xchaꞌayin xan ta achꞌe? —xchi.
JHN.3.5	Te Jesuse la sjakꞌbe:
JHN.3.5	—Jamal ya kalbeyat: Te machꞌa ma xchaꞌayin ta jaꞌe y sok ta skuenta te Espiritue ma spas ya xꞌoch te ba ay ta ajwalil te Diose. 
JHN.3.6	Te machꞌa ayinem nax ta skuenta stiꞌbalul te smeꞌ-state, kuxulix ta stiꞌbalul nax abi. Yan te machꞌa ayinem ta skuenta Espiritue, jaꞌ kuxulix ta skuenta te Espiritue. 
JHN.3.7	Ma me lom chamuk ya awaꞌi te tuti kalbeyate te puersa me ya xchaꞌayin ta achꞌ spisil te genteetike. 
JHN.3.8	Te ikꞌe chikan bayuk nax ya skꞌan ya xbajt, y manchuk me ya awaꞌi te xixet nax ya xbeene, pero ma xꞌanaꞌ ba ya xtal, ni ma xꞌanaꞌ ba ya xbajt. Jich ay spisil te machꞌatik ya xꞌayin ta skuenta Espiritue —xchi.
JHN.3.9	Te jNicodemoe la xchaꞌjojkꞌobe xan:
JHN.3.9	—¿Tutꞌil ya xkꞌot ta pasel tsꞌin to? —xchi.
JHN.3.10	Te Jesuse la sjakꞌbe:
JHN.3.10	—Te jaꞌate maestroat yuꞌun te Israele, y ¿ma xꞌanaꞌbe sluwar te tut ya kalbeyate? 
JHN.3.11	Jamal ya kalbeyat, te joꞌotike jaꞌ ya kaltik te tut jnaꞌojtike, y joꞌotik testigootik yuꞌun te tut kilojtike. Pero te jaꞌexe ma xꞌachꞌuunik te tut ya kaltike. 
JHN.3.12	Teme ma xꞌachꞌuunik te tuti kalbeyex te tut skuenta te balmilale, ¿jaꞌukix kꞌan achꞌuunik a teme ya kalbeyex te tut skuenta te chꞌulchane?
JHN.3.13	“Maꞌyuk machꞌa sujtem tal ta chꞌulchan, jaꞌ nax te machꞌa koem tal ta chꞌulchane. Jaꞌ bi, jaꞌ te Nichꞌanile. 
JHN.3.14	Jich tutꞌil te jMoises te la sjojkꞌan chan ta teꞌ te ba jojchol tꞌantꞌan luwar, jich mismo puersa me ya yichꞌ jojkꞌanel euk te Nichꞌanile, 
JHN.3.15	para ke yuꞌun spisil te machꞌa ya xchꞌuune makꞌ xchꞌay. Ya sta xkuxlejal sbajtel kꞌinal —xchi te Jesuse.
JHN.3.16	Porke te Diose bayal a xpichꞌin yoꞌtan te genteetike. Jaꞌ yuꞌun la stikon tal te úniko jtul Xnichꞌane, para ke yuꞌun spisil te machꞌa ya xchꞌuune makꞌ xchꞌay. Ya sta xkuxlejal sbajtel kꞌinal. 
JHN.3.17	Porke te Diose ma lauk stikon tal Xnichꞌan ta balmilal yuꞌun ya yakꞌ bael ta chꞌayel te genteetike; jaꞌ a stikon tal yuꞌun te tal skoltay te genteetike.
JHN.3.18	Te machꞌa ya xchꞌuun te xNichꞌan Diose maꞌyukix ta chꞌayel. Pero te machꞌa ma xchꞌuune, ayix bael ta chꞌayel ta skꞌaj te ma xchꞌuun te úniko jtul Xnichꞌan Diose. 
JHN.3.19	Te machꞌatik ma xchꞌuunike, ayikix bael ta chꞌayel, yuꞌun te kꞌalal tal te machꞌa ya sakub kꞌinal ta stojolik yuꞌune, la spꞌajik. Jaꞌ ben skꞌanojik te ijkꞌal kꞌinale, skaj te ma tsaꞌamuk yaꞌtelike. 
JHN.3.20	Spisil te machꞌatik ma tsaꞌamuk te tut ya spasike, ya spꞌajik te machꞌa ya sakub kꞌinal yuꞌune. Y ma xtijilajik te ba sakil kꞌinale, yuꞌun ma xyakꞌ chiknajuk te tut ma tsaꞌamuk yipalik ta spasele. 
JHN.3.21	Pero te machꞌa ya skꞌayes sba ta spasel te tut batsꞌi jiche, ya xtijilajik ta sakil kꞌinal stukel, para ke jich ya xchiknaj ta ilel spisil te yaꞌtelike te jich ya skꞌan te Diose.
JHN.3.22	Ta patil tsꞌin to, te Jesuse bajt sok te jnopojeletik yuꞌun te ba estado yuꞌun Judeae. Teꞌ jalaj sok ta yakꞌel ichꞌjaꞌ a. 
JHN.3.23	Jich euk te Juane yipal ta yakꞌel ichꞌjaꞌ te ba Enon nopol ay sok Salim, yuꞌun beno jaꞌ teꞌa. Te gentee laj tal, y la yakꞌtalanbe yichꞌjaꞌ. 
JHN.3.24	Jaꞌ to jaꞌ a kꞌot ta pasel a te ma to xꞌoch ta prexo a te Juane.
JHN.3.25	Pero ay jnopojeletik yuꞌun te Juane lijk kꞌop yuꞌunik sok te jtul juriyo te tutꞌil ay skꞌoplal te chꞌulutesele. 
JHN.3.26	Ba yalbeyik te Juane:
JHN.3.26	—Maestro, ila awil te machꞌa ajoyinej aba sok tal ta stojil ba xlokꞌ tal kꞌajkꞌal ta jejch Jordane, te machꞌa la awalbotik skꞌoplale. Te ora to yipalix ta yakꞌel ichꞌjaꞌ, y spisil te genteetike ya stsꞌakliyik bael —xchiik.
JHN.3.27	Te Juane la yaltalanbe:
JHN.3.27	—Maꞌyuk tut ya xjuꞌ yuꞌun spasel jtul winik teme ma jaꞌuk ya xꞌaꞌbot spas yuꞌun te Diose. 
JHN.3.28	Kalojbeyex ta jamal te ma joꞌukon te Cristoe; jaꞌ nax kichꞌoj tal nalajtesel yuꞌun. 
JHN.3.29	Jich tutꞌil te jnupunele. Te machꞌa ya xnujpun sok te achꞌixe jaꞌix smamlal abi. Yan te yamigo te winik te teꞌey ae, jaꞌ ben kontento yuꞌun te ya yaꞌiybey skꞌop te machꞌa ya xnujpune. Jichon euk ora to ben jun koꞌtan ta stojol te Jesuse. 
JHN.3.30	Jaꞌ me kꞌunkꞌun moel ay bael skꞌoplal stukel; yan te joꞌone yanyan me ya xlaj bael jkꞌoplal —xchi te Juane.
JHN.3.31	Te machꞌa talem ta ajkꞌole jaꞌ mas mukꞌ stukel ke te spisil tutik aye. Te machꞌa skuenta nax balmilale ay nax ta skuenta balmilal, sok jaꞌ nax ya snaꞌ yalel te tut skuenta nax balmilale. Pero te machꞌa talem ta chꞌulchane, jaꞌ mas mukꞌ ke te tutik aye. 
JHN.3.32	Jaꞌ ya yal stukel te tutik yiloje sok te tutik yaꞌiyeje. Pero maꞌyuk machꞌa ya xchꞌuun te tut ya yale. 
JHN.3.33	Pero te machꞌa ya xchꞌuune ya yakꞌ chiknajuk te tut batsꞌil jich ya yal te Diose. 
JHN.3.34	Yuꞌun te machꞌa tikonbil tal yuꞌun te Diose jaꞌ ya yal te skꞌop Diose, porke te Diose ma pꞌisbiluk nax ya yakꞌ te Espiritue. 
JHN.3.35	Te Tatile kꞌux ta yoꞌtan te xNichꞌane; jaꞌ yakꞌojbe ta skꞌab spisil te tutik aye. 
JHN.3.36	Te machꞌa ya xchꞌuun te Nichꞌanile ay xkuxlejal sbajtel kꞌinal; pero te machꞌa ma skꞌan xchꞌuun te Nichꞌanile, makꞌ xkuxuyin sbajtel kꞌinal. Ja nax ya yichꞌ tulan kastigo te ya xꞌakꞌtalanbot yuꞌun te Diose.
JHN.4.1	Te fariseoetike la yaꞌiybeyik sluwar te bayalix machꞌa tsꞌaklibil yuꞌun te Jesuse y mas yipalix ta yakꞌel ichꞌjaꞌ ke te Juane. 
JHN.4.2	Pero ma jaꞌuk a yakꞌ ichꞌjaꞌ te Jesuse, jaꞌ a yakꞌ ichꞌjaꞌ te jnopojeletik yuꞌune. 
JHN.4.3	Kꞌalal la yaꞌi te Jesuse, lokꞌ bael ta estado yuꞌun Judea, y chaꞌ sujt bael ta estado yuꞌun Galilea.
JHN.4.4	Te been bale, puersa kꞌax ta estado yuꞌun Samaria. 
JHN.4.5	Jicha kꞌot ta jun jtejklum Sicar sbiil te ay ta estado Samariae, te serka ay sok slum Jacob te yakꞌojbe jilel te Josee te xnichꞌane. 
JHN.4.6	Teꞌey a te posoe te spasoj Jacob. Te Jesuse ben lubenix yuꞌun beel a, y kꞌo snajkan sba te ba posoe. Nopolix ol kꞌaal a. 
JHN.4.7+JHN.4.8	Te jnopojeletik yuꞌune baemik ta jtejklum ta smanel tal tut ya sweꞌik. Ben te ora a tal ta lik-jaꞌ jtul samaria-ants. Te Jesuse la yalbe:
JHN.4.7+JHN.4.8	—Aꞌbon chꞌinuk awaꞌal —xyut.
JHN.4.9	Te samaria-antse la yal:
JHN.4.9	—¿Tut yuꞌun te ya akꞌanbon jaꞌ ya awuchꞌe?, porke juriyoat y te joꞌone samariaon —xchi. Yuꞌun te juriyoetike ma spas ya sta sbaik ta kꞌop sok te samariaetike.
JHN.4.10	Te Jesuse la sjakꞌbe:
JHN.4.10	—Te yauk anaꞌ te tut ya yakꞌ te Diose sok te yauk anaꞌbon jba, joꞌon te ya jkꞌanbeyat jaꞌe, jaꞌat me ya akꞌanbon jaꞌ te jichuke. Jich me ya kaꞌbeyat te kuxul jaꞌ stukele —xchi.
JHN.4.11	Te antse la yalbe:
JHN.4.11	—Xiꞌlel, maꞌyuk tut ay awuꞌun yuꞌun ya alokꞌes tal a te jaꞌe, yuꞌun ben toyol te posoe. ¿Ba xba ata te kuxul jaꞌ te ya awaꞌbone? 
JHN.4.12	Te antibo jtatik Jacobe la yaꞌbotik jilel te poso to te liꞌ mismo la yuchꞌ jaꞌ euk te yuntikile sok te xchambalamike. ¿Meꞌn jaꞌat mas nailat yuꞌun? —xchi te antse.
JHN.4.13	Te Jesuse la sjakꞌbe:
JHN.4.13	—Spisil te machꞌatik ya yuchꞌbeyik yaꞌlel te poso to ya xchaꞌtakej yoꞌtanik. 
JHN.4.14	Pero te machꞌa ya yuchꞌ te jaꞌ ya kakꞌ joꞌone, sbajtel kꞌinal ma xtakej yoꞌtan yuꞌun. Porke te jaꞌ ya kakꞌ joꞌone jich ya xkꞌot tutꞌil lokꞌi-jaꞌ ta yoꞌtan te ya xkuxuyin sbajtel kꞌinal yuꞌune —xchi te Jesuse.
JHN.4.15	Te antse la yalbe:
JHN.4.15	—Xiꞌlel, aꞌbon te jaꞌ ya awale, yuꞌun makꞌ xtakejix koꞌtan a, y makꞌ xtalonix ta lik-jaꞌ a liꞌ ba posoe —xchi.
JHN.4.16	Te Jesuse la yalbe:
JHN.4.16	—Baan, ban ikꞌa tal te amamlale y sujtan tal liye —xyut.
JHN.4.17	Te antse la sjakꞌbe:
JHN.4.17	—Maꞌyuk jmamlal —xchi.
JHN.4.17	Te Jesuse la yalbe:
JHN.4.17	—Batsꞌi jich te tut ya awal te maꞌyuk amamlale, 
JHN.4.18	porke joꞌtulix winik a kꞌaxat a. Y te machꞌa awikꞌoj aba sok te ora to ma amamlaluk. Batsꞌi jich te tut la awale —xyut.
JHN.4.19	La yalbe te antse:
JHN.4.19	—Xiꞌlel, la jnaꞌix te jꞌalwanejat yuꞌun te Diose. 
JHN.4.20	Te antibo jmeꞌ-jtatike sok te samariaetike la skejan sbaik ta stojol Dios liꞌ ba wits to. Pero te jaꞌex juriyoexe ya awalik te ta Jerusalen te ya skꞌan ya xba jkejan jbajtike —xchi.
JHN.4.21	Te Jesuse la sjakꞌbe:
JHN.4.21	—Ants, chꞌuuna te tut ya kalbeyate: Ya me sta yorail te ma liyuk ba wits to ni ta Jerusalen te ya xba akejan abaik ta stojol te jTatik Diose. 
JHN.4.22	Te jaꞌexe ma xꞌanaꞌik te machꞌa ya akejan abaik ta stojole. Yan te joꞌotike ya jnaꞌtik te machꞌa ya jkejan jbajtik ta stojole, yuꞌun te kolele talemix te ba ay te juriyoetike. 
JHN.4.23	Pero ya sta yorail, y yorailix te ora to, te kꞌalal te machꞌa batsꞌi ya skejan sbaik ta stojol te jTatik Diose ya me snaꞌbeyik lek sluwaril ta skuenta te Chꞌul Espíritu yuꞌun te Diose. Yuꞌun te jTatik Dios ya skꞌan te jich ya spasik te ya skejan sbaik ta stojole. 
JHN.4.24	Espíritu te Diose y te machꞌatik ya skejan sbaik ta stojole, ya skꞌan ya spasik sok spisil yoꞌtanik, te tutꞌil ya skꞌan te Espíritu yuꞌun Diose —xchi.
JHN.4.25	Te antse la yalbe:
JHN.4.25	—Ya jnaꞌ te ya xtal te jMesias te Cristo xchi ta alele, y te kꞌalal ya xtale ya me yalbotik spisil stukel —xchi.
JHN.4.26	Te Jesuse la yalbe:
JHN.4.26	—Joꞌonix abi, te ya xꞌaꞌabiyanat soke —xchi.
JHN.4.27	Ben te ora a kꞌot te jnopojeletik yuꞌune. Lom cham a yaꞌiyik yuꞌun te tutꞌil yipal sok ta aꞌbiyej te ants te Jesuse. Pero ni jtuluk machꞌa sjojkꞌobe te tut a te ya skꞌanbeye sok tut a te ya yaꞌbiyanike. 
JHN.4.28	Te antse la sjiles te skꞌibe y sujt bael te ba jtejklume. Ba yalbe te gentee:
JHN.4.29	—Laꞌik, laꞌ ila awilik, ay jtul winik te la yalbon spisil te tut ma tsaꞌamuk jpasoje. Naꞌtik me ma jaꞌuk te Cristoe —xchi.
JHN.4.30	Jich te genteetike lokꞌik tal te ba jtejklume, laj bajt te ba ay te Jesuse. 
JHN.4.31	Mientras baem tal ta jtejlum a te antse, te jnopojeletike la yalbeyik te Jesuse:
JHN.4.31	—Maestro, ¿me makꞌ xweꞌat chꞌinuk? —xyutik.
JHN.4.32	Pero te Jesuse la yaltalanbe:
JHN.4.32	—Te joꞌone ay tut ya jweꞌ te ma xꞌanaꞌbeyik sluware —xchi.
JHN.4.33	Te jnopojeletike lijk sjojkꞌobe sbaik:
JHN.4.33	—¿Meꞌn ay wan tut ichꞌbil tal yuꞌun ya sweꞌ? —xchiik.
JHN.4.34	Pero te Jesuse la yaltalanbe:
JHN.4.34	—Te jweꞌele jaꞌ te ya jpasbe sboluntar te machꞌa la stikonon tale, y jaꞌ to teme juꞌ kuꞌun te yaꞌtele. 
JHN.4.35	Te jaꞌexe ya awalik: “Ay to skꞌan chaneb u te kꞌajoje”, xchaex. Pero joꞌon ya kalbeyex: Kꞌeluya awilik te tut stsꞌuntalanbile. Yijubenix, ya skꞌanix kꞌajel. 
JHN.4.36	Te machꞌa ya xꞌaꞌtej ta kꞌajoje ya yichꞌ stojol yuꞌun, y te sit te tut ya skꞌajike ya xkuxuyin sbajtel kꞌinal. Jich te machꞌa awaleje sok te machꞌa kꞌajojine, pajal me ben jun yoꞌtanik yuꞌun. 
JHN.4.37	Porke yuꞌun batsꞌi jich te tut yipal ta alele: “Yan machꞌa ya yaw y yan machꞌa ya skꞌaj”, xchi me. 
JHN.4.38	Joꞌon ya jtikonex bael ta skꞌajel te ma jaꞌukex a aꞌtejex ta stsꞌunele. Yan machꞌa aꞌtejik teꞌae, y jaꞌex a ochex te ba aꞌtejemike —xchi te Jesuse.
JHN.4.39	Bayal te genteetik te ba jtejklum Samariae la xchꞌuunik te Jesuse yuꞌun te tutiꞌ ba yal te antse. Jaꞌ te la yale: “Spisil a yalbon te tut ma tsaꞌamuk jpasoje”, te xchie. 
JHN.4.40	Jich te kꞌalal laj tal te samariaetike la skꞌanbeyik pawor te Jesuse te teyuk ya xꞌaninik sok ae. Jaꞌ yuꞌun anin cheb kꞌaal teꞌa te Jesuse. 
JHN.4.41	Y bayal xan a xchꞌuunik te la yaꞌiybeyik sluwar te tut yipal ta yalel te Jesuse. 
JHN.4.42	Y la yalbeyik te antse:
JHN.4.42	—Te ora to ma jaꞌuk xanix te tut la awalbotik te ya jchꞌuuntike. Yuꞌun mismo joꞌotik a kaꞌibetik sluwar te skꞌope, y la jnaꞌtikix te batsꞌi jich te jaꞌix te Cristo te jkoltaywane yuꞌun spisil te genteetike —xyutik.
JHN.4.43	Kꞌaxix cheb kꞌaal yuꞌun teꞌa te Jesuse. Lokꞌ bael te ba Samariae y la spas bael seguir beel te ya xbajt ta Galileae. 
JHN.4.44	Porke te Jesuse stukel mismo a yal te jtul jꞌalwaneje ma xꞌakꞌot ta jkuenta yuꞌun te slumale. 
JHN.4.45	Te kꞌalal kꞌot te ba Galileae, te genteetik yuꞌun te estadoe ben sniꞌ xyaꞌiyik te kꞌote. Yuꞌun xkꞌotikuk ta kꞌin Pascua euk te ba Jerusalene, y teꞌ yilik a spisil te tuti spas te ba kꞌin te Jesuse.
JHN.4.46	Te Jesuse chaꞌsujt xan bael ta jtejklum Cana te ay ta estado yuꞌun Galileae te ba la skꞌajtates ta bino te jaꞌe. Ay jtul mamal teꞌey a te ay aꞌbil tulan yaꞌtel yuꞌun te reye. Ay ta chamel jtul xnichꞌan te ay ta jtejklum Capernaum. 
JHN.4.47	Te kꞌalal ya yaꞌi te mamal te kꞌotix ta estado yuꞌun Galilea a te Jesuse te lijk bael ta estado yuꞌun Judea, ba yil y la skꞌanbe pawor te yauk xbajt ta sna yuꞌun xba slekutesbe te xnichꞌane, yuꞌun ya xchamix. 
JHN.4.48	Te Jesuse la sjakꞌbe:
JHN.4.48	—Te jaꞌexe ma xꞌachꞌuunuk te jichuk makꞌ ya awilik te señaetik sok te milagroetike —xyut.
JHN.4.49	Pero te mamale la yalbe:
JHN.4.49	—Kajwal, konik ta ora antes te ya xcham te jnichꞌane —xchi.
JHN.4.50	Te Jesuse jich a yalbe:
JHN.4.50	—Sujtanix bael ta ana. Te anichꞌane kuxix —xchi.
JHN.4.50	Te mamale la xchꞌuun te tuti albot yuꞌun te Jesuse, y ora bajt. 
JHN.4.51	Te kꞌalal nopol xkꞌotix ta sna ae, te yaj-aꞌteltake lokꞌik tal ta staik bael. La yalbeyik:
JHN.4.51	—Te anichꞌane kuxix —xchiik.
JHN.4.52	Te mamale la sjojkꞌolanbe te tut ora a te lijk lekubuk te xnichꞌane. La sjakꞌbeyik:
JHN.4.52	—Wojey la una a te kom bael te skꞌajkꞌe —xchiik.
JHN.4.53	Te state la snaꞌ te jich ora a te albot yuꞌun te Jesuse: “Te anichꞌane kuxix” te xꞌutote. Jaꞌ yuꞌun te mamale sok swololik ta na la xchꞌuunik te Jesuse.
JHN.4.54	Jaꞌ to jaꞌ xchaꞌmelal la yakꞌ ta ilel seña smilagro a te Jesuse te kꞌalal chaꞌsujt bael ta Galilea te lijk bael ta Judea ae.
JHN.5.1	Patil la sta stiempoil kꞌin yuꞌun te juriyoetike, y te Jesuse sujt xan bael ta Jerusalen. 
JHN.5.2	Ta Jerusalen ay estanke yuꞌun jaꞌ te tijil ay sok te yochibal stsꞌajkꞌul te jtujklume, te Yochibal Chijetik sbiile te Betesda sbiil ta hebreo-kꞌope. Te estanke yuꞌun jaꞌe ay joꞌeb parte yaxinal, 
JHN.5.3	sok ay bayal jchameletik te ba yaxinale. Balajtik ta lum ay choketik sok koxoetik sok te machꞌatik sikuben xchial yok-skꞌabike. Yipalix ta smaliyel te ya xlijk stij sba te jaꞌe, 
JHN.5.4	porke ay jtul chꞌul ángel ya xkoj tal sok ya stijulan jilel te jaꞌ te ba ay te estankee. Y te machꞌa primero ya xꞌoch te kꞌalal ya xtal tijek jilel te jaꞌe, ya xlekub jilel tutikuk chamelil te yichꞌoje. 
JHN.5.5	Teꞌa ay jtul mamal te ayix treinta y ocho jaꞌbil te ay ta chamele. 
JHN.5.6	Kꞌalal la yil te Jesus te teꞌ wayal ae, la snaꞌ te ayix bayal jaꞌbil te jich aye. La sjojkꞌobe:
JHN.5.6	—¿Me ya akꞌan xlekubat? —xyut.
JHN.5.7	Te machꞌa xchame la sjakꞌbe:
JHN.5.7	—Kajwal, maꞌyuk machꞌa ay kuꞌun te ya yakꞌon ochel te ba estanke te kꞌalal ya xlijk stij sba te jaꞌe. Juju-mel te ya jkꞌan xꞌochon bale, ay yan machꞌa nail ya xꞌoch ta ora —xchi.
JHN.5.8	Te Jesuse la yalbe:
JHN.5.8	—Jajchan tal. Jacha bael te awayibe y baan —xyut.
JHN.5.9	Mismo tiempo a lekub te mamale. La xjach bael te swayibe, y lijk bael ta beel. Pero skꞌaalel kuxo-oꞌtan a. 
JHN.5.10	Jaꞌ yuꞌun te juriyoetike la yalbe te machꞌa lekubixe:
JHN.5.10	—Te ora to skꞌaalel kuxo-oꞌtan. Ma spas te awichꞌoj te awayibe —xyutik.
JHN.5.11	Te mamale la sjakꞌtalanbe:
JHN.5.11	—Te machꞌa la slekutesone jaꞌ a yalbon: “Jacha bael te awayibe, baan”, xyuton —xchi.
JHN.5.12	La sjojkꞌobeyik:
JHN.5.12	—¿Machꞌa a te la yalbeyat: “Jacha bael te awayibe y baan”, te xyutate? —xchiik.
JHN.5.13	Pero te mamale ma snaꞌ te machꞌa lekutesot yuꞌune, porke te Jesuse la xchꞌay sba bael ta yolil te ba ay bayal gentee.
JHN.5.14	Ta patil te Jesuse la sta ta mukꞌul templo y la yalbe:
JHN.5.14	—Ila awil, ya kalbeyat: Te ora to lekubatix, ma me aleix amul, yuꞌun ma me masuk pewor ya sujtat ke te tut ayat nail toe —xꞌutot.
JHN.5.15	Te mamale bajt y la yalbe te juriyoetike te jaꞌ te Jesus a lekutesot yuꞌune. 
JHN.5.16	Jaꞌ sluwar te la skontrainik Jesus te juriyoetike, yuꞌun ta skaj te jich ya spas ta skꞌaalel kuxo-oꞌtane. 
JHN.5.17	Pero te Jesuse la yaltalanbe:
JHN.5.17	—Te Jtate yipal ta aꞌtel y jichon euk yipalon ta aꞌtel —xchi.
JHN.5.18	Jaꞌ yuꞌun te juriyoetike mas a lijk snopik tut ya yut ya smilik te Jesuse porke ma jaꞌuk nax ya xkꞌaxintay ta skꞌopik te skꞌaalel kuxo-oꞌtane, jaꞌ smul ta skꞌopik ekꞌa te ya yal sba te pajal sok Diose, kꞌalal ya yal te jaꞌ sTat te Diose.
JHN.5.19	Te Jesuse la yaltalanbe:
JHN.5.19	—Jamal ya kalbeyex: Maꞌyuk tut ya xjuꞌ yuꞌun spasel ta stukel nax te Nichꞌanile. Jaꞌ ya spas te tut ya yil ya spas te Tatile. Spisil te tut ya spas te Tatile, jich ya spas euk te Nichꞌanile. 
JHN.5.20	Yuꞌun te Tatile ben skꞌanoj te Nichꞌanile. Ya yaꞌbe yil spisil te tutik ya spase, y ya to yaꞌbe yil te mas mukꞌ te ya xkꞌot ta pasele te lom cham ya awaꞌiyik yuꞌune. 
JHN.5.21	Porke jich tutꞌil te Tatile ya xchaꞌkuses te animaetike y ya yaꞌbe xkuxlejal; jich euk te Nichꞌanile, ya yaꞌbe xkuxlejal te machꞌa ya skꞌan ya yaꞌbeye. 
JHN.5.22	Te Tatile ma stukeluk ya xꞌichꞌawan jkuenta; jaꞌ a yakjbe ta skuenta te Nichꞌanile. 
JHN.5.23	Yuꞌun me spisilik ya yakꞌik ta jkuenta a te Nichꞌanile, jich tutꞌil te aꞌbil ta jkuenta te Tatile. Te machꞌa ma xyakꞌ ta jkuenta te Nichꞌanile, jich ma xyakꞌ ta jkuenta a te Tatil te la stikon tale. 
JHN.5.24	Jamal ya kalbeyex, te machꞌa ya yaꞌibon sluwar te tut ya kale, y teme la xchꞌuun te machꞌa la stikonon tale, ay xkuxlejal sbajtel kꞌinal. Ma chꞌayueluk ya xbajt, yuꞌun kꞌaxemix a te ba lajele, ayix ta kuxlejal. 
JHN.5.25	Jamal ya kalbeyex, ya staix yorail, y yorailix te ora to te ya yaꞌibe sluwar te animaetik te skꞌop te xNichꞌan Diose. Y te machꞌa ya yaꞌiye, ya xkuxuyinik yuꞌun. 
JHN.5.26	Porke jich tutꞌil te Tatile ya xjuꞌ yuꞌun yakꞌel kuxlejal; jaꞌ nax jich yakꞌojbe ta skuenta euk te Nichꞌanile te ya xjuꞌ ya yakꞌ kuxlejale. 
JHN.5.27	Y yakꞌojbe yaꞌtel ta yichꞌel jkuenta te genteetike te tutꞌil jaꞌ te Nichꞌanile. 
JHN.5.28	Ma me lom chamuk ya awaꞌiyik yuꞌun, porke ya me sta yorail te spisil te animaetike ya me yaꞌibon jkꞌop, 
JHN.5.29	y ya me xlaj lokꞌ tal te ba mukajtike. Te machꞌatik lek te tuti spasike, ya xchaꞌkuxik tal y ya me staik xkuxlejal. Pero te machꞌatik ma tsaꞌamuk te tuti spasike, ya xchꞌakuxik tal y ya me xbajtik ta chꞌayel.
JHN.5.30	“Te joꞌone maꞌyuk tut ya xjuꞌ kuꞌun spasel ta jtukel nax. Ya kichꞌ jkuenta jich tutꞌil ya yalbon te Tatile, y toj te ya smeltsaꞌanwanone yuꞌun ma jaꞌuk ya jpas te tut skꞌan koꞌtane. Jaꞌ ya jpasbe sboluntar te Machꞌa te la stikonon tale. 
JHN.5.31	Teme joꞌon jkꞌoplal te ya kal ta testigoe ma baleuk ya xkꞌot te tut ya kale. 
JHN.5.32	Pero ay yan te machꞌa ya yal jkꞌoplal ta testigoe, y jnaꞌoj te batsꞌi jich te jkꞌoplal te ya yal ta testigoe. 
JHN.5.33	Te jaꞌexe la atikonik ta jojkꞌoyel ta stojol te Juane, y te tuti yale batsꞌi jich. 
JHN.5.34	Pero te joꞌone makꞌ xtuun kuꞌun teme ya yalbon jkꞌoplal ta testigo te gentee. Jaꞌ nax ya kalbeyex to yuꞌun te jaꞌexe jich me ya xkolex. 
JHN.5.35	Te Juane jich a kꞌot tutꞌil lampara te ya xtil y ya sakutes kꞌinale; y te jaꞌexe kꞌan junubuk awoꞌtanik jun chebuk kꞌaal yuꞌun te sakil kꞌinal yuꞌune. 
JHN.5.36	Pero ay testigo kuꞌun te mas tulan skꞌoplal ke te tutiꞌ yal te Juane. Jaꞌ testigo kuꞌun te tut ya jpase; jaꞌ mismo yakꞌojbon jpas te Tatile. Jaꞌ ya yakꞌ ta naꞌel a te batsꞌi jich te la stikonon tal te Tatile. 
JHN.5.37	Y jich te Tatil te la stikonon tale jaꞌ ya yakꞌon ta naꞌel stukel. Manchuk teme maꞌyuk awaꞌiyejbeyik te skꞌope, sok te ni maꞌyuk awilojike, 
JHN.5.38	ni jaꞌuk te skꞌop te ay ta awoꞌtanik te jaꞌexe, porke ma xꞌachꞌuunik te jaꞌ tikonbilon tal yuꞌun te Tatile. 
JHN.5.39	Te jaꞌexe ya anopilanik te tut tsꞌibabil ta Sjun Diose, porke ya awalik te teꞌ ya ataik a te kuxlejal sbajtel kꞌinale. Pero jaꞌ ya yalbon jkꞌoplal te tutik tsꞌibabile. 
JHN.5.40	Te jaꞌexe ma xꞌakꞌan xtalex ta jtojol yuꞌun te ya ataik a te kuxlejale.
JHN.5.41	“Te joꞌone ma jkꞌan akꞌel ta jkuenta yuꞌun te genteetike. 
JHN.5.42	Sok ya jnaꞌ tutꞌ ay te awoꞌtanike sok jnaꞌoj te ma akꞌanojikuk te Diose. 
JHN.5.43	Te joꞌone talemon ta skuenta te jTate, pero te jaꞌexe maꞌ xꞌakꞌanikon. Yan teme ay machꞌa ya xtal ta skꞌanojel yoꞌtan naxe, jaꞌ akꞌanojik stukel. 
JHN.5.44	¿Tutꞌil kꞌan achꞌuunik te jaꞌexe, teme jaꞌ nax ya akꞌanik te ya yakꞌex ta jkuenta te genteetike? Ma jaꞌuk ya aleik te tutꞌil ya yakꞌex ta jkuenta te Diose. 
JHN.5.45	Ma xꞌachꞌuunik te joꞌon ya xba kalbeyex amulik ta stojol te jTate. Ay te machꞌa ya yalbeyex amulike, jaꞌ mismo te jMoisese te jaꞌ yipinej awoꞌtanike. 
JHN.5.46	Porke te jaꞌuk achꞌuunnejik te tuti la yal te jMoisese, ya achꞌuunikon euk te jichuke. Porke te jMoisese jaꞌ jkꞌoplal te la stsꞌiba jile. 
JHN.5.47	Pero teme ma xꞌachꞌuunik te tuti stsꞌiba jile, ¿tutꞌil kꞌan achꞌuunik te tut ya kalbeyexe? —xchi te Jesuse.
JHN.6.1	Patil kꞌax bael ta jejchꞌ mar yuꞌun Galilea te Jesuse, te jaꞌ mismo mar yuꞌun te Tiberiase. 
JHN.6.2	Bayal gente stsꞌaklibil yuꞌun, porke la yilik te señaetik smilagro te la slekutes jchameletike. 
JHN.6.3	Jich te Jesuse mo bael ta jun wits y teꞌ kꞌo snajkan sba sok a te jnopojeletik yuꞌune. 
JHN.6.4	Nopolix a te kꞌin Pascuae yuꞌun te juriyoetike. 
JHN.6.5	Kꞌalal la yil te Jesuse te bayal genteetik tsꞌaklibil yuꞌune, la yalbey te jFelipee:
JHN.6.5	—¿Ba ya xba jmanbetik sweꞌel spisil te genteetik to? —xchi.
JHN.6.6	Te tutꞌil jich a yal te Jesuse, yuꞌun ya yaꞌi tut xchi te jFelipee, porke te Jesuse snaꞌoj lek te tut ya xba spase. 
JHN.6.7	Te jFelipe la yal:
JHN.6.7	—Te ayuk dosiento denario takꞌin yuꞌun ya jmantik a te waje, ma teyuk ya sta chꞌinuk a te juju-tule —xchi.
JHN.6.8	Jich te jꞌAndrese, te jaꞌ ekꞌa te jnopojel yuꞌune te jaꞌ yijtsꞌin te Simon Pedroe, la yalbe:
JHN.6.9	—Liꞌ ay jtul chꞌin kerem to te ay joꞌpejch sebada-waj y sok chaꞌkojt chay. Pero ¿ba wan kꞌan juꞌuk a te bayal genteetike? —xchi.
JHN.6.10	Te Jesuse la yalbe te jnopojeletik yuꞌune:
JHN.6.10	—Albeyaik spisil te genteetike aꞌ snajkꞌan sbaik —xchi.
JHN.6.10	Te luwar ba ayike beno wamal a, y teꞌ snajkan sbaik a. Ay wan sinko miluk te winketike. 
JHN.6.11	Te Jesuse la yichꞌ ta skꞌab te waje, sok la yalbe kola yal Dios yuꞌun. Patil la yaꞌbe te jnopojeletik yuꞌune, y la spukbeyik te machꞌatik te nakajtik ae. Y jich mismo spas sok te chaye, la yaꞌbe spisil te machꞌatik la skꞌanike. 
JHN.6.12	Kꞌalal nojelix xchꞌujtik ae, te Jesuse la yalbe te jnopojeletik yuꞌune:
JHN.6.12	—Tsobaik te xejtꞌemal te la spas sobrae yuꞌun jich me makꞌ xchꞌay xejtꞌuk —xchi.
JHN.6.13	Jich a stsobik y noj yuꞌunik lajchayeb moch te xejtꞌemal te la spas sobra te joꞌpejch sebada-waje. 
JHN.6.14	Te kꞌalal la yilik te gente te seña milagro te la spas te Jesuse, la yalik:
JHN.6.14	—Batsꞌi jaꞌix to te jꞌalwanej yuꞌun Dios te kaꞌiyejtik te ya xtal ta balmilale —xchiik.
JHN.6.15	Pero te Jesuse la snaꞌ te puersa ya yotsesik ta reyil ta skꞌopike, jich stukel nax chaꞌbajt xan ta jol wits.
JHN.6.16	Te kꞌalal xꞌijkꞌubix a te kꞌinale, te jnopojeletik yuꞌun te Jesuse koik bael te ba tiꞌmare. 
JHN.6.17	Moik bael ta jun barko y lijk kꞌaxikuk bael ta jejch mar, yuꞌun ya xlaj kꞌot ta Capernaum. Lom ijkꞌix a te kꞌinale, te Jesuse ma to sujt tal a. 
JHN.6.18	Lijk taluk tulan ikꞌ, y te mare lijk wilawetuk. 
JHN.6.19	Kꞌalal beenikix bael te barko joꞌeb o wakeb kilometro ae, la yilik te Jesuse te yipal ta beel ta baba mar. Tijilaj tal te ba barkoe, y la xiꞌik yuꞌun. 
JHN.6.20	Te Jesuse la yaltalanbe:
JHN.6.20	—Joꞌon me. Ma me xiꞌanik —xchi.
JHN.6.21	Ben jun yoꞌtanik la yikꞌik ochel te ba barkoe, y tsꞌin xanix a laj lokꞌ kꞌoel ta luwar te ba yaloj xlaj bajtike.
JHN.6.22	Ta yan kꞌaal te genteetik te ayik jilel te jejchꞌ tiꞌmare la snaꞌik te úniko jnopojeletik te moik bael ta barko te yal jkojt xanix teꞌey ae, y te Jesuse ma junuk nax a bajt sok. 
JHN.6.23	Pero jtsꞌin to nax a ay yan barkoetik a laj kꞌot te lijk tal ta jtejklum Tiberiase. Teꞌ laj kꞌot te ba luwar te nopol nax ay a ba la sweꞌik waj te la yalbe kola yal Dios yuꞌun te Kajwaltike. 
JHN.6.24	Kꞌalal la yilik te maꞌyuk teꞌa te Jesuse ni euk te jnopojeletik yuꞌune, te gentee moik bael euk te ba barkoe y bajtik ta Capernaum. Ba sleik te Jesuse.
JHN.6.25	Te kꞌalal laj kꞌot te baꞌ jejch mare, teꞌ kꞌo staik a te Jesuse. La sjojkꞌobeyik:
JHN.6.25	—Maestro, ¿tut ora julat liye? —xchiik.
JHN.6.26	Te Jesuse la yaltalanbe:
JHN.6.26	—Jamal ya kalbeyex, jaꞌ nax ya aleikon porke lom lek aweꞌex asta toj lek a noj achꞌujtik. Ma jaꞌuk ya aleikon yuꞌun te la awilik te seña milagroetik te la jpase. 
JHN.6.27	Ma me jaꞌuk xꞌawaꞌtelinik sleel te aweꞌelik te ya xlaje. Jaꞌ me xꞌawaꞌtelinik sleel te aweꞌelik te ya xkuxuyinex yuꞌun sbajtel kꞌinale. Jaꞌ to jaꞌ weꞌelil te ya yaꞌbeyex te Nichꞌanile, porke te Dios Tatile la yakꞌ chiknajuk te lek yoꞌtan yuꞌune —xchi te Jesuse.
JHN.6.28	La sjojkꞌobeyik:
JHN.6.28	—¿Tut a te yaꞌtel Dios te ya skꞌan jpastike? —xchiik.
JHN.6.29	Te Jesuse la sjakꞌtalanbe:
JHN.6.29	—Te tut ya skꞌan Dios te ya apasike jaꞌ ya skꞌan ya achꞌuunik te machꞌa la stikon tale —xchi.
JHN.6.30	Jich a sjojkꞌobeyik:
JHN.6.30	—¿Tut señail ya awaꞌbotik kiltik yuꞌun teme la kiltike ya me jchꞌuuntikat? ¿Tutik a te awaꞌtele? 
JHN.6.31	Te antibo jmeꞌ-jtatike la sweꞌik te mana-waj ta jojchol tꞌantꞌan kꞌinale, jich tutꞌil te ya yal te Sjun Diose: “Dios a akꞌtalanbot sweꞌ waj te tal ta chꞌulchane”, xchi me —xchiik.
JHN.6.32	Te Jesuse la sjakꞌtalanbe:
JHN.6.32	—Jamal ya kalbeyex, ma jaꞌuk te jMoises te la yaꞌbey te antibo ameꞌ-atatik te waj te tal ta chꞌulchane; te machꞌa ya yakꞌ te batsꞌil waj te ya xtal ta chꞌulchane, jaꞌ te jTate. 
JHN.6.33	Porke te waj yuꞌun Diose jaꞌ te machꞌa koem tal ta chꞌulchane te ya yaꞌbey xkuxlejal te genteetike —xchi te Jesuse.
JHN.6.34	Te gentee la skꞌanbeyik:
JHN.6.34	—Kajwal sil tiempo me xꞌawaꞌbotik te waj ya awale —xchiik.
JHN.6.35	Te Jesuse la yaltalanbe:
JHN.6.35	—Joꞌon wajon yuꞌun te kuxlejale. Te machꞌa ya xtal ta jtojole ni makꞌ xwiꞌnajix a, y te machꞌa ya xchꞌuunone, ni makꞌ xtakejix yoꞌtan a. 
JHN.6.36	Pero komo la kalbeyexix, te jaꞌexe ma xꞌachꞌuunik aunke me ya awilikon. 
JHN.6.37	Spisil te machꞌa ya yaꞌbon te jTate ya xtal ta jtojol; y te machꞌatik ya xtal ta jtojole, makꞌ ya jlokꞌes bael ta juera. 
JHN.6.38	Porke ma jaꞌuk koemon tal ta chꞌulchan yuꞌun te ya jpas te tut ya skꞌan koꞌtane; jaꞌ ya jpasbe sboluntar te jTat te la stikonon tale. 
JHN.6.39	Jaꞌ te sboluntar te Machꞌa la stikonon tale te spisil te machꞌa ya yaꞌbone ni jtuluk ya xchꞌay kuꞌun, sok ya me jchaꞌkuses tal ta slajibal kꞌaal. 
JHN.6.40	Porke te sboluntar jTate jaꞌ te ay skuxlejalik sbajtel kꞌinal spisil machꞌa ya yil sok ya xchꞌuun te Nichꞌanile. Y joꞌon ya jchaꞌkuseslan tal ta slajibal kꞌaal —xchi te Jesuse.
JHN.6.41	Te juriyoetike lijk yaꞌbiyanik te Jesuse yuꞌun jaꞌ te tuti yale: “Te joꞌon wajon te koemon tal ta chꞌulchan” te xchie. 
JHN.6.42	Y la yalik:
JHN.6.42	—¿Me ma wan jaꞌuk te Jesus te xnichꞌan Josee? Te joꞌotike ya jnaꞌbetik sba te state y sok te smeꞌe. ¿Tuꞌun te ya yal te ora to te koem tal ta chꞌulchane? —xchiik.
JHN.6.43	Te Jesuse jich a yaltalanbe:
JHN.6.43	—Ma awaꞌbiyanik te jaꞌexe. 
JHN.6.44	Ni maꞌyuk machꞌa ya xtal ta jtojol teme ma jaꞌuk ikꞌbil tal yuꞌun te jTat te la stikonon tale. Y joꞌon ya jchaꞌkuses tal ta slajibal kꞌaal. 
JHN.6.45	Ta sjun te jꞌalwanejetike jich ya yal: “Dios me ya spꞌijuteslanot yuꞌun ta spisilik”, xchi me. Jaꞌ yuꞌun spisil te machꞌa ya yaꞌibeyik sluwaril skꞌop te Tatile y teme la snopbeye, ya me xtalik ta jtojol.
JHN.6.46	“Maꞌyuk machꞌa yiloj te Tatile; úniko te joꞌone kiloj, yuꞌun teꞌ talemon ta stojol Dios. 
JHN.6.47	Jamal ya kalbeyex: Te machꞌa ya xchꞌuunone ay xkuxlejal sbajtel kꞌinal. 
JHN.6.48	Joꞌon wajon yuꞌun te kuxlejale. 
JHN.6.49	Te antibo ameꞌ-atatike la sweꞌik te mana-waj te ba jojchol tꞌantꞌan luware, pero chamik bael. 
JHN.6.50	Pero te tut ya kal joꞌone, jaꞌ te waj te koem tal ta chꞌulchane. Te machꞌa ya sweꞌbeye makꞌ xcham. 
JHN.6.51	Joꞌon te kuxul wajone te koem tal ta chꞌulchane. Te machꞌa ya sweꞌ te waj to, ya xkuxuyin sbajtel kꞌinal. Te waj te ya kakꞌe jaꞌ te jtiꞌbalule te ya kakꞌ yuꞌun jich ya xkuxuyin a te genteetike —xchi te Jesuse.
JHN.6.52	Te juriyoetike talel bael a lijk sjojkꞌobe sbaik. La yalik:
JHN.6.52	—¿Tutꞌil ay a te ya yaꞌbotik jweꞌtik te stiꞌbalule? —xchiik.
JHN.6.53	Te Jesuse la yaltalanbe:
JHN.6.53	—Jamal ya kalbeyex, teme ma la aweꞌbe stiꞌbalul te Nichꞌanile, sok teme ma la awuchꞌbe te xchꞌichꞌele, maꞌyuk akuxlejalik. 
JHN.6.54	Te machꞌa ya sweꞌbe te stiꞌbalule sok te ya yuchꞌbe te xchꞌichꞌele, ay xkuxlejal sbajtel kꞌinal, y joꞌon ya jchaꞌkuses tal ta slajibal kꞌaal. 
JHN.6.55	Porke te jtiꞌbalule batsꞌi jaꞌ weꞌelil stukel, y te jchꞌichꞌele batsꞌi jaꞌ lek ta uchꞌel stukel. 
JHN.6.56	Te machꞌa ya sweꞌ te jtiꞌbalule y te ya yuchꞌ te jchꞌichꞌele kuxulix ta jtojol, y te joꞌone jun nax ya xkuxuyinon sok. 
JHN.6.57	Te Tatil, te la stikonon tale, ay kuxlejal yuꞌun, y jaꞌ kuxulon ta stojol. Jich mismo ekꞌa te machꞌa ya sweꞌbon jtiꞌbalul ya xkuxuyin ta jtojol. 
JHN.6.58	Jaꞌ ya kalbe skꞌoplal te waj te koem tal ta chꞌulchane. Joꞌon te waj te ma pajaluk sok te mana-waj te la sweꞌik te antibo ameꞌ-atatike. La sweꞌik pero chamik bael. Te machꞌa ya sweꞌ te waj to ya xkuxuyin sbajtel kꞌinal —xchi te Jesuse.
JHN.6.59	Te Jesuse la yakꞌ ta nopel spisil to te ba la stsob sbaik ta sinagoga yuꞌun Capernaum.
JHN.6.60	Te tutꞌil jich a yal ta pꞌijuteswanej te Jesuse, jich a yalik bayal te machꞌatik stsꞌaklijyeike:
JHN.6.60	—Te tut ya yale ben wokol ta naꞌbeyel sluwar. ¿Machꞌa kꞌan snaꞌbe sluwar? —xchiik.
JHN.6.61	Te Jesuse la snaꞌ te tut mukul yipalik ta yalele. Jaꞌ yuꞌun la sjojkꞌolanbe:
JHN.6.61	—¿Meꞌn ma tsaꞌamuk a kꞌot ta awoꞌtanik te tuti kale? 
JHN.6.62	¿Jal tsꞌin teme la awilik te ya xmo bael te Nichꞌanil te ba ay ta nail toe? 
JHN.6.63	Jaꞌ kuxulat yuꞌun te Espiritue; yan te atiꞌbalule ma tut snaꞌ stukel. Y te tutik la kalbeyexe jaꞌ yuꞌun te Espiritue, jaꞌ ya xkuxuyinex yuꞌun. 
JHN.6.64	Pero ay to jtul-chebukex te ma xꞌachꞌuunike —xchi. Yuꞌun te Jesuse snaꞌoj ta slijkibal te machꞌatik te ma xchꞌuunot yuꞌune y sok te machꞌa ya xꞌakꞌot entregal yuꞌune. 
JHN.6.65	Jich la yal xan:
JHN.6.65	—Jaꞌ yuꞌun la kalbeyex te maꞌyuk machꞌa ya xtal ta jtojol te manchuk ya xꞌikꞌot tal yuꞌun te Tatile —xchi.
JHN.6.66	Jich ora a chꞌojot jilel te Jesus yuꞌun te bayal machꞌatik stsꞌakliyejik, y maꞌ skꞌan a sjoyinikix bal a. 
JHN.6.67	Te Jesuse la sjojkꞌolambe te lajchaytul jnopojeletike:
JHN.6.67	—¿Me ya xbaex euk te jaꞌexe? —xchi.
JHN.6.68	Te Simon Pedroe la sjakꞌ:
JHN.6.68	—Kajwal, machꞌa yan ya xbootik sok, porke yuꞌun kuxlejal sbajtel kꞌinal te akꞌope. 
JHN.6.69	Te joꞌotike la jchꞌuuntikix, y jnaꞌojtik te jaꞌat Cristoat te xNichꞌanat Chꞌul Diose —xchi.
JHN.6.70	Te Jesuse la sjakꞌtalanbe:
JHN.6.70	—Me ma joꞌukon a tsaex te lajchaytulexe, pero ay jtul te jaꞌexe te ya xꞌuꞌuninot yuꞌun pukuje —xchi.
JHN.6.71	Te tutꞌil jich a yal te Jesuse, jaꞌ a yalbe skꞌoplal te Judas te xnichꞌan Simon Iscariotee. Porke te Judase jaꞌ ya xꞌakꞌawan entregal, manchuk me jaꞌ jtuluk te ta xlajchaytulule.
JHN.7.1	Ta patil tsꞌin to te Jesuse been bael ta estado yuꞌun Galilea, yuꞌun ma skꞌan a anin ta Judea porke te juriyoetik te teꞌey ae ya sleik ta milel. 
JHN.7.2	Pero xnopetix tal te jun kꞌin te ya spasik yax-na te juriyoetike. 
JHN.7.3	Te yijtsꞌinab te Jesuse la yalbeyik:
JHN.7.3	—Ma me liyuk xꞌanat to; baan me ta Judea. Jich me ya xkꞌo yil teꞌa te machꞌa stsꞌakliyejat te tut ya apase. 
JHN.7.4	Maꞌyuk machꞌa mukul ya xꞌaꞌtej teme ya skꞌan ya xnaꞌbot sba ta bayuke. Te tut ya xjuꞌ awuꞌun spasel, pasa ta sitil komon ta stojol spisil te genteetike —xchiik. 
JHN.7.5	Yuꞌun ni ma xchꞌuunot yuꞌun te yijtsꞌinabe.
JHN.7.6	Te Jesuse la yaltalanbe:
JHN.7.6	—Ma to sta te koraile. Yan te jaꞌexe tutikuk nax orail lek ya awaꞌiyik. 
JHN.7.7	Te genteetik yuꞌun te balmilale makꞌ spꞌajex. Pero te joꞌone ya spꞌajikon, porke ya kalbe ta jamal te tut ma tsaꞌamuk ya spasike. 
JHN.7.8	Te jaꞌexe baanik ba kꞌine. Yan te joꞌone makꞌ xboon, porke ma to xkꞌot te koraile —xchi. 
JHN.7.9	Y laj yalbe tsꞌin to, y jil ta Galilea.
JHN.7.10	Pero bajtix a te yijtsꞌinabe, jich euk te Jesuse bajt ba kꞌine, yuꞌun mukul nax a bajt. Ma skꞌan a yakꞌ sba ta ilel te sitil komon. 
JHN.7.11	Te juriyoetike la sleik te ba kꞌine y la yalik:
JHN.7.11	—¿Ba wan ay te winike? —xchiik.
JHN.7.12	Te ba yolil te genteetik bayal machꞌatik ya xꞌalot yuꞌun. Te yane ya yalik:
JHN.7.12	—Te winike ben lek —xchiik.
JHN.7.12	Pero ay yan ya yalik:
JHN.7.12	—Ma lekuk; ya sloꞌlay te gentee —xchiik. 
JHN.7.13	Pero mukul nax yipalik ta yaꞌbiyanel skaj te ya xiꞌik te statal juriyoetike.
JHN.7.14	Chꞌin ma oliluk a te kꞌine, te Jesuse och bael ta templo y lijk nojpeswanuk. 
JHN.7.15	Te juriyoetike ay yajtal yoꞌtanik y la yalik:
JHN.7.15	—¿Tuti snaꞌtalan te tut ya yale?, si maꞌyuk ba yichꞌoj nojptesel —xchiik.
JHN.7.16	Te Jesuse la sjakꞌtalanbe:
JHN.7.16	—Te tut ya kakꞌ ta nopele ma joukon kuꞌun; jaꞌ yuꞌun te Machꞌa la stikonon tale. 
JHN.7.17	Teme ay machꞌa ya skꞌan spasbe te sboluntar Diose, jich me ya snaꞌbe sluwar te tut ya kakꞌ ta nopele me talem ta stojol Dios o joꞌon nax ya jnop te tut ya kale. 
JHN.7.18	Te machꞌa stukel nax ya snop te tut ya yale, jich ya spas yuꞌun ya skꞌan akꞌel ta jkuenta yuꞌun te gentee. Yan teme jaꞌ ya skꞌan ya yakꞌ ta akꞌel ta jkuenta te machꞌa tikonbil tal yuꞌune, batsꞌi jich te tut ya yale sok maꞌyuk loꞌlawanej ta yoꞌtan. 
JHN.7.19	¿Ma me jaꞌuk te jMoises te la yaꞌbeyex te mantaliletike? Pero ni jtuluk te jaꞌexe ya achꞌuunik. ¿Tut yuꞌun te ya akꞌan ya amilikone? —xchi.
JHN.7.20	Te gentee la sjakꞌtalan:
JHN.7.20	—Ay pukuj ta awoꞌtan. ¿Machꞌa a te ya smilate? —xchiik.
JHN.7.21	Te Jesuse la yaltalanbe:
JHN.7.21	—Apisilik te jaꞌexe jaꞌ ya yaꞌbeyex yajtal awoꞌtanik te tuti jpas ta skꞌaalel kuxo-oꞌtane. 
JHN.7.22	Pero te jMoisese la spasex ta mantal te ya awaꞌbeyik yichꞌ sirkunsision te anichꞌanik teme kereme; manchuk me ma jaꞌuk a lijk spas te jMoisese, porke jaꞌ jich lijkem tal ta pasel yuꞌun te antibo ameꞌ-atatike. Y te jaꞌexe ya awaꞌbeyik yichꞌ sirkunsision jtul chꞌin kerem manchuk me ta skꞌaalel kuxo-oꞌtan. 
JHN.7.23	Jaꞌ yuꞌun teme ya awaꞌbeyik yichꞌ sirkunsision jtuluk chꞌin kerem ta skꞌaalel kuxo-oꞌtan ta skaj te ma xꞌakꞌan ya akꞌaxintaybeyik te smantal te jMoisese, ¿tut yuꞌun te ya awilintayikone te yuꞌun la jlekutesbe skojtol stiꞌbalul jtul winik ta skꞌaalel kuxo-oꞌtane? 
JHN.7.24	Ma me xkꞌax akꞌopik yuꞌun te tut ya awilike. Nopaik lek nailuk te tutꞌil ya xchapawanexe —xchi te Jesuse.
JHN.7.25	Ay jtul cheb te machꞌatik ayik ta Jerusalene lijk sjojkꞌobe sbaik:
JHN.7.25	—¿Me ma wan jaꞌuk te winik to te ya xleot ta milele? 
JHN.7.26	Ila awil ba ay yipal ta kꞌop ta sitil komon, y maꞌyuk machꞌa ay tut xba yalbe. ¿Me yuꞌun wan kꞌot ta yoꞌtanik te juꞌeletik te batsꞌi jaꞌ mismo Cristo te winik to? 
JHN.7.27	Pero te joꞌotike jnaꞌojtik ba talem. Yan te kꞌalal ya xtal te Cristoe, ni maꞌyuk machꞌa ya snaꞌ te ba ya xtale —xchiik.
JHN.7.28	Te Jesuse la yaꞌi te tut yipalik ta yalele. Yipal ta nojpeswanej ta templo ae, sok tulan a kꞌopoj:
JHN.7.28	—¿Me jich awalik te ya anaꞌbikon jbae y te ya anaꞌik te ba talemone? Pero te joꞌone ma skꞌanojeluk nax koꞌtan te talemone. Jaꞌ tikonbilon tal yuꞌun te Machꞌa stalel jun yoꞌtan te ma xꞌanaꞌbeyik sbae. 
JHN.7.29	Te joꞌone ya jnaꞌbe sba porke teꞌ talemon a y stukel stikonejon tal —xchi te Jesuse.
JHN.7.30	Jich yoꞌtanikuk kꞌan stsakik ta ora, pero maꞌyuk machꞌa yal skꞌab, yuꞌun ma to xkꞌot yorail a. 
JHN.7.31	Bayal machꞌa chꞌuunot yuꞌun y la yalik:
JHN.7.31	—Kꞌalal ya xtal te Cristoe, ¿me kꞌo jich wan ya yakꞌ ta ilel seña smilagro jich tutꞌil te winik to? —xchiik.
JHN.7.32	Te fariseoetike la yaꞌiyik te tut ya yal te gente ta stojol te Jesuse, y jaꞌik sok te statal saserdoteetike la stikonik bael polisiaetik yuꞌun templo ta stsakel tal te Jesuse.
JHN.7.33	Jich a yal te Jesuse:
JHN.7.33	—Ma jalukix kꞌaal te ya joyinexe, y patil ya me sujton bael ta stojol te Machꞌa la stikonon tale. 
JHN.7.34	Te jaꞌexe ya aleikon, pero ma xꞌantayikon ta leel, porke ma spas ya xbaex te ba ya xkꞌoone —xchi.
JHN.7.35	Te juriyoetike jich a lijk sjojkꞌobe sbaik ta juju-tul:
JHN.7.35	—¿Ba ya xbajt te winik to te ma jtatik ta leel te ya yale? ¿Me yuꞌun wan ya xbajt te ba lokꞌemik bael te jlumaltik te ba griegoetike? ¿Me yuꞌun wan jaꞌ xba spꞌijutes te griegoetike? 
JHN.7.36	¿Tut xyal te ya yal: “ya aleikon pero ma xꞌataikon ta leel, porke ma spas ya xbaex te ba ya xkꞌoone” te xchie? —xchiik.
JHN.7.37	Jaꞌ ben tulan skꞌoplal yuꞌunik te último kꞌaal yuꞌun te kꞌine. Te kꞌaal abi, te Jesuse tekꞌa jajchel, y tulan a kꞌopoj. Jich a yal:
JHN.7.37	—Teme ay machꞌa takin yoꞌtane, a me taluk ta jtojol, a me tal yuchꞌ te jaꞌe. 
JHN.7.38	Jich tut ya yal te Sjun Diose, te machꞌa ya xchꞌuunone ya me xlokꞌ kuxul jaꞌ ta yoꞌtan —xchi te Jesuse.
JHN.7.39	Te tutꞌil jich a yal te Jesuse, jaꞌ a yalbe skꞌoplal te Chꞌul Espíritu te ya xꞌakꞌtalanbot ta yoꞌtan te machꞌatik ya xchꞌuunike. Porke ma to xtal a te Chꞌul Espiritue, yuꞌun ma to xꞌakꞌot ta ilel slekil a te Jesuse.
JHN.7.40	Ay chaꞌoxtul ta yolil te gentee kꞌalal la yaꞌiybeyik sluwar te tuti yal te Jesuse, la yalik:
JHN.7.40	—Batsꞌi jaꞌix te jꞌalwanej yuꞌun Diose —xchiik.
JHN.7.41	Te yanetik la yalik:
JHN.7.41	—Jaꞌix te Cristo to —xchiik.
JHN.7.41	Pero te yane la yalik:
JHN.7.41	—Ma jaꞌuk. Porke te Cristoe ma ta slumuk Galilea ya xtal. 
JHN.7.42	Te Sjun Diose ya yal te Cristoe puersa ta stsꞌumbal te rey jDavid ya xtal, y ta jtejklum Belen ya xtal, te jaꞌ slumal te jDavide —xchiik yuꞌun. 
JHN.7.43	Jich te genteetike la xatꞌ sbaik ta skaj te Jesuse. 
JHN.7.44	Ay machꞌatik a kꞌan xchukik bael te Jesuse, pero maꞌyuk machꞌa juꞌ yuꞌun.
JHN.7.45	Te polisiaetik yuꞌun te temploe la sujt bael te ba ay te fariseoetike sok ba ay te statal-saserdoteetike. Jicha kꞌoj jojkꞌolanbek te polisiaetike:
JHN.7.45	—¿Tuꞌun te ma la awikꞌik tal teꞌ? —xchiik.
JHN.7.46	Te polisiaetik la sjakꞌik:
JHN.7.46	—Maꞌyuk machꞌa jich ya xkꞌopoj te tutꞌil ya xkꞌopoj jaꞌi winik to —xchiik.
JHN.7.47	Jich te fariseoetike la yalbeyik:
JHN.7.47	—¿Me jich euk te jaꞌexe la achꞌuunik loꞌlayel? 
JHN.7.48	¿Me yuꞌun ay machꞌa xchꞌuunix te statal kuꞌuntike o xchꞌuunejik te fariseoetike? 
JHN.7.49	Pero te genteetik to te ma snaꞌik te mantaliletike chꞌayemik stukelik —xchi skꞌoplalik yuꞌun.
JHN.7.50	Te jtul fariseo te jNicodemo biile, te ta ajkꞌubal xtaluk skꞌopon te Jesuse, jich a yal:
JHN.7.51	—Te mantaliletik kuꞌuntike ya yal te ma spas te ya kaꞌbetik kastigo jtul winik teme ma nailuk ya jojkꞌobetik te tut spasoje —xchi.
JHN.7.52	Te fariseoetike la sjakꞌik:
JHN.7.52	—Jich euk te jaꞌate, ¿me yuꞌun Galileoat? Nopa ta lek te Sjun Diose; teꞌ me ya awil a te ni jtul jꞌalwanej ya xtal ta Galileae —xyutik.
JHN.8.1	Juju-tul a laj bajt ta sna, pero te Jesuse bajt ta wits Olivailtik. 
JHN.8.2	Te yan kꞌaal sakubix ta kꞌinal a chaꞌsujt bael ta templo. Te gentee laj tijilaj bael. La snajkan sba te Jesuse, lijk spꞌijuteslan. 
JHN.8.3	Te maestroetik yuꞌun te mantaliletike sok te fariseoetike jich a yikꞌik bael jtul ants te yipal ta kremiwejel a taote. La stejkꞌanik ta sitil komon ta yolil te machꞌatik teꞌelan ae, 
JHN.8.4	y la yalbeyik te Jesuse:
JHN.8.4	—Maestro, te ants to yipal ta kremiwejel a taot. 
JHN.8.5	Te mantaliletik kuꞌunik te la yaꞌbotik te jMoisese yakꞌoj mantal te ya yichꞌ milel ta wolel ta ton spisil te antstik te jich ya spase. ¿Tut xchat yuꞌun te jaꞌate? —xchiik.
JHN.8.6	Te tutꞌil jich a yalbeyike yuꞌun ya yilbeyik yoꞌtan, yuꞌun jich ya slebeyik smul a. Pero te Jesuse la snijan sba koel, y lijk stsꞌiba ta lum sok yal skꞌab. 
JHN.8.7	Te tutꞌil sigue yipalik ta sjojkꞌoyele, te Jesuse jajch y la yaltalanbe:
JHN.8.7	—Machꞌauk a te jaꞌexe te maꞌyuk amulike, jaꞌa wakꞌ yaꞌbe ton nailuk te antse —xchi. 
JHN.8.8	Y la snijan sba xan koel y lijk stsꞌiba xan te lume.
JHN.8.9	Kꞌalal la yaꞌiyik te tuti altalanbote, jtul ta cheb a laj bajt; jaꞌ primero a laj bajt te machꞌa mamalikixe. Jicha bajt spisilik, stukel nax a jil teꞌa te Jesuse sok te antse. 
JHN.8.10	Jajch te Jesuse sok la sjojkꞌobe tsꞌin te antse:
JHN.8.10	—Ants, ¿ba laj bajt te machꞌa ya slebeyat amule? ¿Me yuꞌun maꞌyuk machꞌa juꞌ yuꞌun te ya yakꞌat ta milele? —xyut.
JHN.8.11	Te antse la sjakꞌ:
JHN.8.11	—Ni jtuluk, Kajwal —xchi.
JHN.8.11	Te Jesuse la yalbe:
JHN.8.11	—Jich te joꞌone, makꞌ kakꞌat ta milel. Ora to baan, y ma me mulawananix a —xyut.
JHN.8.12	Te Jesuse chaꞌsujt xan bael te ba ay te gentee. Jich a yal:
JHN.8.12	—Joꞌon sakil kꞌinalon yuꞌun te genteetik ta balmilale. Te machꞌa ya stsꞌakliyone yichꞌojix te sakil kꞌinal te ya yakꞌ kuxlejale, y ni makꞌ xbeenix ta ijkꞌal kꞌinal —xchi te Jesuse.
JHN.8.13	Te fariseoetike la yalik:
JHN.8.13	—Atukel nax ya awal aba akꞌoplal. Te tut ya awale ma baleuk —xchiik.
JHN.8.14	Te Jesuse la sjakꞌtalanbe:
JHN.8.14	—Te tut ya kale bale stukel, aunke joꞌon nax mismo ya kal jba. Yuꞌun te joꞌone jnaꞌoj te ba talemone y jnaꞌoj te ba ya xboone. Yan te jaꞌexe ma xꞌanaꞌik ba talemon, y ma xꞌanaꞌik ba ya xboon. 
JHN.8.15	Te jaꞌexe jaꞌ nax lek skꞌoplal awuꞌunik te machꞌa lek ya awilike. Yan te joꞌone makꞌ ya kal te tut yilel te genteetike. 
JHN.8.16	Pero te tut ya kale, yuꞌun nanix batsꞌi jich a te tut ya kale. Porke te joꞌone ma joꞌukon nax te tut ya kale, yuꞌun jich ya yal euk te Tatil te la stikonon tale. 
JHN.8.17	Tsꞌibabil ta mantaliletik awuꞌunik teme pajal te tut ya yalik ta testigo, bale ya xkꞌot. 
JHN.8.18	Jich te joꞌone, joꞌon mismo testigoon yuꞌun te tut ya kale, y te Tatil te la stikonon tale jaꞌ jtul xan testigo —xchi te Jesuse.
JHN.8.19	La sjojkꞌobeyik:
JHN.8.19	—¿Ba ay te atate? —xchiik.
JHN.8.19	Te Jesuse la sjakꞌtalanbe:
JHN.8.19	—Te jaꞌexe ma xꞌanaꞌbikon jba sok ma xꞌanaꞌbeyik sba te jTate. Teme ya anaꞌbikon jba te joꞌone, jich euk te jTate ya anaꞌbeyik sba —xchi.
JHN.8.20	Te Jesuse jich a yal te kꞌalal yipal ta pꞌijuteswane ta templo te ba luwar ba yawil smajtan Diose. Pero ni jtul maꞌyuk machꞌa yal skꞌab ta stsakel, yuꞌun ma to xkꞌot yorail a.
JHN.8.21	Te Jesuse la yal xan:
JHN.8.21	—Te joꞌone ya xboon, y te jaꞌexe ya xba aleikon. Pero akuchoj amulik ya xchamex. Te ba ya xboon te joꞌone, te jaꞌexe ma spas xbaex teꞌa —xchi.
JHN.8.22	Te juriyoetike la yalbe sbaik:
JHN.8.22	—¿Me yuꞌun wan snopoj xba smil sba te ya yal te ma spas ya xbootik te ba ya xbajte? —xchiik.
JHN.8.23	Te Jesuse la yaltalanbe:
JHN.8.23	—Te jaꞌexe liꞌiyex ba alane; pero te joꞌone lijkemon tal ta ajkꞌol. Te jaꞌexe skuenta balmilal ayex; pero te joꞌone ma skuentaukon te balmilal to. 
JHN.8.24	Jaꞌ yuꞌun la kalbeyex te akuchoj amulik ya xchamexe, porke teme ma xꞌachꞌuunik te batsꞌi ayon tutꞌil ya kale, akuchoj amulik ya xchamex —xchi.
JHN.8.25	Jicha sjojkꞌobeyik:
JHN.8.25	—¿Machꞌaat a chee? —xchiik.
JHN.8.25	Te Jesuse la sjakꞌtalanbe:
JHN.8.25	—La kalbeyexix ta slijkibal to tal. 
JHN.8.26	Ay to bayal te tut ya kalbeyexe sok skꞌoplal te awaꞌtelike. Te Machꞌa la stikonon tale batsꞌi jich te tut ya yale, y te tut ya kalbe te genteetik ta balmilale, jaꞌ mismo te kaꞌiyej tal te tut ya yale —xchi.
JHN.8.27	Pero ma yaꞌibeyik sluwar teme jaꞌ skꞌoplal te Tatile. 
JHN.8.28	Jaꞌ yuꞌun te la yaltalanbeye:
JHN.8.28	—Te kꞌalal toyol ya ajojkꞌanik te Nichꞌanile, te me ya anaꞌbonik jba a te joꞌon nanix ae. Sok ya me anaꞌik te ma joꞌukon ya kichꞌ ta koꞌtan te tut ya jpase; jaꞌ nax ya kal te tut yakꞌojbon jnop te Tatile. 
JHN.8.29	Porke sjoyinejon te Machꞌa la stikonon tale. Te jTate ma swolanejukon, porke jaꞌ ya jpas te tut lek yoꞌtan yuꞌune —xchi.
JHN.8.30	Kꞌalal jich a yal te Jesuse, ben bayal machꞌa chꞌuunot yuꞌun.
JHN.8.31	Te Jesuse la yaltalanbe te juriyoetike te xchꞌuunejikixe:
JHN.8.31	—Te jaꞌexe teme jun awoꞌtanik yuꞌun te jkꞌope, batsꞌi jich te jnopojelex kuꞌun abi. 
JHN.8.32	Jich me ya anaꞌik te tut batsꞌi jiche, y te tut batsꞌi jiche ya me yakꞌex ta libre —xchi.
JHN.8.33	La sjakꞌtalanik:
JHN.8.33	—Te joꞌotike jaꞌ stsꞌumbalotik te jꞌAbrahame, y maꞌyuk a ochotik ta mosoil asta te ora to. ¿Tutꞌil ay te ya awal te libre ya xkꞌootike? —xchiik.
JHN.8.34	Te Jesuse la yaltalanbe:
JHN.8.34	—Jamal ya kalbeyex: Spisil te machꞌa ya xmulawe, jaꞌ mosoimbil yuꞌun te mulile. 
JHN.8.35	Te machꞌa ay ta mosoile maꞌyuk ba jmel nax staoj sna, pero te jtul nichꞌanile jmel nax staoj sna stukel. 
JHN.8.36	Jaꞌ yuꞌun teme ya yakꞌex ta libre te Nichꞌanile, te jaꞌexe batsꞌi libre me ya xkꞌoex yuꞌun. 
JHN.8.37	Jnaꞌoj te jaꞌexe jaꞌ stsꞌumbalex te jꞌAbrahame. Pero ya akꞌan ya amilikon, porke ma xꞌachꞌuunik te jkꞌope. 
JHN.8.38	Te joꞌone jaꞌ ya kal te tut yakꞌojbon kil te jTate; y te jaꞌexe jaꞌ ya apasik te tut yalojbeyex te atatike —xchi.
JHN.8.39	Te juriyoetike la yalbeyik:
JHN.8.39	—Te joꞌotike ja jtatik te jꞌAbrahame —xchiik.
JHN.8.39	Pero te Jesuse la sjakꞌtalanbe:
JHN.8.39	—Te batsꞌi jichuk te xnichꞌanex te jꞌAbrahame, jich ya apasik te tutꞌil la spas te jichuke. 
JHN.8.40	Pero ya akꞌan ya amilikon, manchuk teme ya kalbeyex te tut batsꞌi jich snojpesejon te Diose. Te jꞌAbraham maꞌyuk a spas jich stukel. 
JHN.8.41	Te jaꞌexe jich mismo ya apasik te tut ya spas te atatike —xchi.
JHN.8.41	Te juriyoetike la yalbeyik:
JHN.8.41	—Te joꞌotike ma yuntikilukotik jmulawil ants. Ay jtul jTatik, jaꞌ te Diose —xchiik.
JHN.8.42	Te Jesuse la sjakꞌtalanbe:
JHN.8.42	—Te batsꞌi jaꞌuk aTatik te Dios te jaꞌexe, kꞌuxon ta awoꞌtanik te jichuke. Porke te joꞌone talemon ta stojol Dios y liꞌ ayon to. Ma joꞌukon a jnop tal te talone. Jaꞌ a stikonon tal te Diose. 
JHN.8.43	¿Tut yuꞌun te ma xkꞌot ta awoꞌtanik te tut ya kalbeyexe? Yuꞌun ma xꞌakꞌanik ya awaꞌibikon sluwar te jkꞌope. 
JHN.8.44	Te atatik te jaꞌexe jaꞌ te pukuje; te jaꞌexe jaꞌ ya apasbeyik te tut ya skꞌan yoꞌtane. Te pukuje ja jmilaw kꞌalal ta slijkibal to tal. Makꞌ xtuun yuꞌun te tut batsꞌi jiche; maꞌyuk ya yal te tut batsꞌi jiche. Te kꞌalal ya sle lote, jaꞌ ya yal te tut stalel ay ta yoꞌtane. Porke loꞌlawane stukel y jaꞌ tatil yuꞌun te le-lote. 
JHN.8.45	Pero te joꞌone jaꞌ ya kal te tut batsꞌi jiche, y te jaꞌexe ma xꞌachꞌuunbikon. 
JHN.8.46	¿Me ay jtulukex te ya yakꞌ ta ilel te ay jmule? Teme ya kal te tut batsꞌi jiche, ¿tuꞌun te ma xꞌachꞌuunik teꞌ? 
JHN.8.47	Te machꞌatik yuꞌun te Diose ya yaꞌibe sluwar te skꞌop Diose. Pero ta skaj te ma yuꞌunukex te Diose, jich ma xꞌakꞌan xꞌawaꞌibeyik sluwar te skꞌope —xchi te Jesuse.
JHN.8.48	Te juriyoetike jich a yalbeyik:
JHN.8.48	—Ay rason te ya kaltik te pajalat sok te samariaetike, y te ay pukuj ta awoꞌtane —xchiik.
JHN.8.49	Te Jesuse la sjakꞌtalanbe:
JHN.8.49	—Ni maꞌyuk pukuj ta koꞌtan. Te tut ya jpase jaꞌ ya kakꞌ ta akꞌel ta jkuenta a te jTate. Yan te jaꞌexe ma baleukon ta awoꞌtanik. 
JHN.8.50	Te joꞌone ma yuꞌunuk ya jkꞌan akꞌel te jkuenta, pero ay Machꞌa ya skꞌan ya yakꞌon ta akꞌel ta jkuenta, sok stukel yichꞌojon ta jkuenta. 
JHN.8.51	Jamal ya kalbeyex, te machꞌa ya yakꞌ ta jkuenta te tut ya kale, sbajtel kꞌinal makꞌ xcham —xchi.
JHN.8.52	Te juriyoetik la sjakꞌbeyik:
JHN.8.52	—Te ora to seguro ya jnaꞌtik te ay pukuj ta awoꞌtane. Te jꞌAbrahame sok spisil te jꞌalwanejetike chamik bael. Y te jaꞌate ya awal: “Te machꞌa ya yakꞌ ta jkuenta te jkꞌope makꞌ cham”, te xchate. 
JHN.8.53	¿Me yuꞌun wan jaꞌat mas kꞌaxemat ke te jtatik Abrahame? Cham stukel, y te jꞌalwanejetike laj chamik euk. ¿Jal tsꞌiin jaꞌate, machꞌa akuyoj aba a? —xyutik.
JHN.8.54	Te Jesuse la sjakꞌtalanbe:
JHN.8.54	—Teme joꞌon nax ya jkꞌan ya kakꞌ jba ta akꞌel ta jkuentae, te tut ya kale ma baleuk ya xkꞌot. Pero jaꞌ ya yakꞌon ta akꞌel ta jkuenta te jTate, te jaꞌ mismo ya awalik te akuyojik te Dios awuꞌunike. 
JHN.8.55	Pero te jaꞌexe ma xꞌanaꞌbeyik sba; yan te joꞌone ya jnaꞌbe sba. Teme ya kal te ma jnaꞌbe sba, jich jle-loton euk ya xkꞌoon, jich tutꞌil te jaꞌexe. Pero batsꞌi jich te ya jnaꞌbe sbae, sok jaꞌ ya kaꞌbe ta jkuenta te skꞌope. 
JHN.8.56	Te jꞌAbraham, te antibo ameꞌ-atatike, ben jun yoꞌtan yuꞌun aꞌbot snaꞌ te ya xtalon ta balmilale. Y la yil te talone, y ben jun yoꞌtan a sujt yuꞌun —xchi.
JHN.8.57	Te juriyoetike la yalbeyik te Jesuse:
JHN.8.57	—Ma to ayuk sinkuenta jaꞌbil awaꞌbilal, y ya awal te awilojix te jꞌAbrahame —xchiik.
JHN.8.58	Te Jesuse la sjakꞌtalanbe:
JHN.8.58	—Jamal ya kalbeyex, te kꞌalal ma to ayuk a te jꞌAbrahame, jtalel ayonix a te joꞌone —xchi.
JHN.8.59	Jich te juriyoetike la stamik ton yuꞌun kꞌan yaꞌbeyik te Jesuse, pero te Jesuse la snakꞌ sba y lokꞌ bael te ba temploe, y bajt.
JHN.9.1	Te kꞌalal yipal kꞌael ta kꞌaxel ta jun luwar a te Jesuse, la yil jtul winik te chok ayineme. 
JHN.9.2	Te jnopojeletik yuꞌune la sjojkꞌobeyik:
JHN.9.2	—Maestro, ¿tut yuꞌun te chok a ayin te winik to? ¿Me jaꞌ smul te state o stukel ta smul? —xchiik.
JHN.9.3	Te Jesuse la sjakꞌtalanbe:
JHN.9.3	—Ma ta skajuk smul, ni ma ta skajuk smul te smeꞌ-state. Yuꞌun nax jich ya xꞌakꞌot ta ilel te tut ya xjuꞌ ya spas a te Diose. 
JHN.9.4	Te tutꞌil ayotik to ta kꞌajkꞌaltike, puersa me ya jpasbe yaꞌtel te Machꞌa la stikonon tale. Yuꞌun ya xꞌijkꞌub te kꞌinale, te kꞌalal maꞌyukix machꞌa ya xꞌaꞌtej ae. 
JHN.9.5	Te tutꞌil liꞌto ayon ta balmilale, joꞌon sakil kꞌinalon yuꞌun te genteetik ta balmilale —xchi.
JHN.9.6	Laj yoꞌtan ta yalel a to, te Jesuse la stubutay koel te lume. La spas ta ajchꞌal te yaꞌlel stiꞌe, y la sbekbe ta sit te choke. 
JHN.9.7	Te nax a la yalbe:
JHN.9.7	—Baan, ban poka asit lum ba estanke yuꞌun Siloe sbiile —xyut. Te Siloee, “Tikonbil”, xchi kꞌoem.
JHN.9.7	Te choke bajt ba spokel sit, y te kꞌalal sujt baele ya yilix kꞌinal a. 
JHN.9.8	Te sbersinatake sok te machꞌatik ilbil yuꞌun te ya xkꞌanbaje la sjojkꞌobe sbaik:
JHN.9.8	—¿Me ma wan jaꞌuk te ya snajkan sba ta kꞌanojel to? —xchiik.
JHN.9.9	Ay yan la yalik:
JHN.9.9	—Jaꞌ a nix a —xchiik.
JHN.9.9	Te yane la yalik:
JHN.9.9	—Manchuk me pajal sok, pero ma jaꞌuk —xchiik.
JHN.9.9	Pero stukel mismo la yal sba:
JHN.9.9	—Joꞌon a nix a —xchi.
JHN.9.10	Jich a sjojkꞌobeyik:
JHN.9.10	—¿Tutꞌil ay te ya awilix kꞌinale? —xyutik.
JHN.9.11	Te winik la sjakꞌtalanbe:
JHN.9.11	—Jaꞌ te winik te Jesus sbiile la spas ajchꞌal, sok la sbekbon ta jsit, y la yalbon: “Baan lum ba estanke yuꞌun Siloe y poka asit”, xyuton. Boon, y te kꞌalal la jpok jsite, jich a kil kꞌinal —xchi.
JHN.9.12	Jich a sjojkꞌobeyik xan:
JHN.9.12	—¿Ba ay te winik ya awale? —xchiik.
JHN.9.12	Te winike la yaltalanbe:
JHN.9.12	—Ma jnaꞌ ba ay —xchi.
JHN.9.13	La yikꞌik bael ta stojol fariseoetik te machꞌa jambot sit yuꞌun te Jesuse. 
JHN.9.14	Skꞌaalel kuxo-oꞌtan a te la spas ajchꞌal te Jesuse sok te la sjambe sit a te choke. 
JHN.9.15	Te fariseoetike la sjojkꞌobeyik tutꞌil ay te ya yilix kꞌinale. La sjakꞌtalanbe:
JHN.9.15	—La yaꞌbon ajchꞌal ta sit, y la jpok te jsite, y jich a kil kꞌinal —xchi.
JHN.9.16	Ay chaꞌox tul fariseoetik te la yalbeyike:
JHN.9.16	—Te machꞌa jich a spas to ma ta skuentauk Dios, porke ma xyakꞌ ta jkuenta te skꞌaalel kuxo-oꞌtane —xchiik.
JHN.9.16	Pero te yane la yalik:
JHN.9.16	—¿Tutꞌil ya xjuꞌ yuꞌun spasel te seña milagroetik teme jmulawile? —xchiik.
JHN.9.16	Jich maꞌyuk akuerdo a kꞌot yuꞌunik. 
JHN.9.17	La sjokꞌobeyik xan te machꞌa chok te nail toe:
JHN.9.17	—Jal tsꞌin jaꞌate, ¿tut xchat yuꞌun te machꞌa la sjambeyat asite? —xyutik.
JHN.9.17	Te machꞌa jamenix site la sjakꞌ:
JHN.9.17	—Te joꞌone ya kal te jaꞌ jꞌalwanej yuꞌun te Diose —xchi.
JHN.9.18	Pero te juriyoetike maꞌ skꞌan xchꞌuunik teme jaꞌa nix a te chok te nail toe te ya yilix kꞌinale. Jaꞌ yuꞌun ba yikꞌbeyik tal te smeꞌ-state, 
JHN.9.19	y la sjojkꞌobeyik:
JHN.9.19	—¿Me jaꞌ anichꞌan to te ya awalik te chok a ayine? ¿Tutꞌil ay a te ya yilix kꞌinal te ora to? —xchiik.
JHN.9.20	Te smeꞌ-state la sjakꞌtalanbey:
JHN.9.20	—Jnaꞌojtik te jaꞌ kal jnichꞌantik te chok a ayine. 
JHN.9.21	Pero ma jnaꞌtik tutꞌil ay te ya yilix kꞌinal te ora to, y ni ma jnaꞌtik machꞌa jambot sit yuꞌun. Jojkꞌobeyaik stukel, porke winikix. Stukel ya yalbeyex tutꞌil ay —xchiik.
JHN.9.22	Te smeꞌ-state jich a yalik yuꞌun xiꞌik yuꞌun te juriyoetike. Jaꞌ yuꞌun te juriyoetik snopojikix te ya xchꞌojik lokꞌel ta sinagoga machꞌauk a teme ya yal te jaꞌ Cristo te Jesuse. 
JHN.9.23	Jaꞌ sluwar te la yalik te smeꞌ-state: “Jojkꞌobeyaik awaꞌi stukel, porke winikix” te xchiike.
JHN.9.24	Te juriyoetike la yikꞌik xan tal te winik te machꞌa chok nail toe, y la yalbeyik:
JHN.9.24	—Albotik jamal ta stojol Dios te machꞌa la sjambeyat te asite. Te joꞌotike jnaꞌojtik te jmulawil te winik ya awale —xchiik.
JHN.9.25	Te machꞌa jamenix site la sjakꞌtalanbe:
JHN.9.25	—Te joꞌone ma jnaꞌ me jmulawil o ma jmulawiluk. Jaꞌ nax ya jnaꞌ te joꞌone te chokon te nail toe, pero te ora to ya kilix kꞌinal —xchi.
JHN.9.26	La sjojkꞌobeyik xan:
JHN.9.26	—¿Tuti yut te la sjambeyat te asite? —xchiik.
JHN.9.27	La sjakꞌtalanbe:
JHN.9.27	—La kalbeyexix, pero ma xꞌawakꞌik ta jkuenta. ¿Tuꞌun te ya akꞌanik te ya jchaꞌalonbeyexe? ¿Me yuꞌun ya akꞌan ya atsꞌakliyik euk? —xyut.
JHN.9.28	Jicha lijk yutik te winike y la yalbeyik:
JHN.9.28	—Te jaꞌate jaꞌ atsꞌakliyej te winike, pero te joꞌotike jaꞌ sigue ya jtsꞌaklitik te jMoisese. 
JHN.9.29	Te joꞌotike jnaꞌojtik te Dios a kꞌoponot yuꞌun te jMoisese, yan te machꞌa ya awale, ni ma jnaꞌtik ba talem —xchiik.
JHN.9.30	Pero te winik la sjakꞌtalanbe:
JHN.9.30	—Lom yan ya kaꞌi te ya awalik te ma xꞌanaꞌik ba taleme. Yan te joꞌone la sjambonix jsit. 
JHN.9.31	Lom lek ya jnaꞌtik te Diose ma xyaꞌibe skꞌop te mulawiletike. Jaꞌ nax ya yaꞌibe skꞌop te machꞌatik ya xchꞌuunik sok te ya spasbe te sboluntare. 
JHN.9.32	Maꞌyuk ba ya kaꞌitik xꞌalot ni jtuluk te ya sjambe sit te machꞌa chok ya xꞌayine. 
JHN.9.33	Te jichuk ma talemuk ta stojol Dios te winike, ma tut xjuꞌ yuꞌun spasel —xchi.
JHN.9.34	Jich a altalanbot yuꞌunik:
JHN.9.34	—Te jaꞌate nojel ta mulil a ayinat. ¿Me yuꞌun ya akꞌan ya apꞌijutesotik? —xyutik. Y jich a stenik lokꞌel ta sinagoga.
JHN.9.35	Te Jesuse la yaꞌi te tenotix lokꞌel a te machꞌa chok ta nail toe. Te kꞌalal la sta sba soke, la sjojkꞌobe: —¿Me ya achꞌuun te Nichꞌanile? —xchi.
JHN.9.36	Te winik la yal:
JHN.9.36	—Kajwal, albon machꞌa a, yuꞌun jich ya jchꞌuun —xchi.
JHN.9.37	Te Jesuse la sjakꞌbe:
JHN.9.37	—Awilojix. Joꞌon te yipalat sok ta kꞌope —xchi.
JHN.9.38	Jich te winike la skejan sba ta sit te Jesuse y la yalbe:
JHN.9.38	—Ya jchꞌuun, Kajwal —xchi.
JHN.9.39	Te nax a la yal te Jesuse:
JHN.9.39	—Joꞌon te talemonix liꞌ ba balmilal to yuꞌun jich me ya xchiknaj a te machꞌa leke sok te machꞌa ma lekuke. Yuꞌun jich te machꞌatik chokike ya me yilik kꞌinal; y te machꞌatik ya yilik kꞌinal ta skꞌopike, ya me xlaj sujt ta chok —xchi.
JHN.9.40	Ay chaꞌoxtul fariseoetik te teꞌeyik sok ae la yaꞌiyik te jich a yale. La sjojkꞌobeyik:
JHN.9.40	—¿Me yuꞌun wan chokotik euk te joꞌotike? —xchiik.
JHN.9.41	Te Jesuse la sjakꞌtalanbe:
JHN.9.41	—Te chokukex te jaꞌexe, maꞌyuk amulik te jichuke. Pero ya awalik te ma chokukexe. Jaꞌ ma xchꞌay amulik yuꞌun —xchi te Jesuse.
JHN.10.1	Jich a yal te Jesuse:
JHN.10.1	—Jamal ya kalbeyex, te machꞌa ma ta tiꞌ koraluk ya xꞌoch te ba skoral te karneraetike, teme bayuk nax ya xꞌoche, jaꞌ me jꞌelekꞌ sok jꞌilbajinwanej abi. 
JHN.10.2	Pero te machꞌa ya xꞌoch ta tiꞌ korale, jaꞌ jkanan-karnera abi yuꞌun ya skanantay. 
JHN.10.3	Te jkanan-tiꞌ korale ya sjeꞌ te trankae, y te jkanane ya yikꞌ te juju-kojt te karnerae, ya sbiiltes, y ya xnaꞌbot sba skꞌop yuꞌun. Ya slokꞌes bael ta koral, 
JHN.10.4	y te kꞌalal lokꞌemix bael spisil ae, ya xnalaj bael te jkanane. Te karneraetike ya stsꞌakliyik bael, yuꞌun ya snaꞌbeyik sba te skꞌope. 
JHN.10.5	Yan teme ma jaꞌuk te jkanane, ma skꞌan stsꞌakliyik bael. Ya xlokꞌik ta anel, yuꞌun ma snaꞌbeyik sba te skꞌope —xchi te Jesuse.
JHN.10.6	Jich a yal ta seña kꞌop te Jesuse, pero ma snaꞌbeyik sluwar te tuti yale.
JHN.10.7	Te Jesuse la yaltalanbe xan:
JHN.10.7	—Jaꞌ to jamal ya kalbeyex: Joꞌon te trankaon te ba ya xꞌoch te karneraetike. 
JHN.10.8	Spisil te machꞌatik nail a laj tal kuꞌune jꞌelekꞌetik y sok jꞌilbajinwanejetik. Pero te karneraetike maꞌ yakꞌik ta jkuenta. 
JHN.10.9	Joꞌon te tiꞌ korale. Te machꞌa ya xꞌoch ta jtojole ya me xkol. Jich me ya xkꞌot te tutꞌil jkojt karnera te ya xlokꞌ y ya xꞌoch te ya sta sweꞌele. 
JHN.10.10	Te machꞌa jꞌelekꞌe ya nax tal elkꞌajuk sok milwanuk sok ya xjimawan. Pero te joꞌone jaꞌ a talon yuꞌun te ya staik xkuxlejalike, yuꞌun jich me ben tsaꞌam ya sta xkuxlejalik.
JHN.10.11	“Joꞌon te lekil jkananone. Te lekil jkanane ya yakꞌ sba ta milel yuꞌun te skarnerae. 
JHN.10.12	Yan te machꞌa jle-aꞌtel naxe, te kꞌalal ya yil xtal te teꞌtikil tsꞌiꞌe, ya xchꞌoj jilel te karnerae ya xlokꞌ ta anel, porke ma jaꞌuk te jkanane y ma yuꞌunuk te karnerae. Jich te teꞌtikil tsꞌiꞌe ya sitꞌes bael te karneraetike, y ya xpujke bael ta bayuk nax yuꞌun. 
JHN.10.13	Te machꞌa jle-aꞌtel naxe ya xlokꞌ ta anel, porke jle-aꞌtel nax, yuꞌun ma yocheluk te karneraetike.
JHN.10.14+JHN.10.15	“Joꞌon te lekil jkananone. Jich tutꞌil te ya snaꞌbon jba te jTate y te joꞌone ya jnaꞌbe sba euk te jTate, jich euk te jkarnerae ya jnaꞌbe sba y ya snaꞌbikon jba euk te joꞌone. Te joꞌone ya kakꞌ jba ta milel yuꞌun te karneraetike. 
JHN.10.16	Ay xan yan karneraetik kuꞌun te ma to jaꞌuk skoral to, y puersa me ya kikꞌ tal euk. Jich me ya yaꞌibikon te jkꞌope, y jun nax me ya xlaj kꞌot, y jtul nax me jkanan ya xkꞌot yuꞌunik.
JHN.10.17	“Te Tatile kꞌuxon ta yoꞌtan porke ya kakꞌ jba ta milel, yuꞌun jich me ya jchaꞌichꞌon xan te jkuxlejal jich tutꞌil te nail toe. 
JHN.10.18	Maꞌyuk machꞌa ya spojbon te jkuxlejale yuꞌun joꞌon mismo ya kakꞌ jba ta milel. Ya xjuꞌ ya kakꞌ jba ta milel sok ya xjuꞌ ya jchaꞌichꞌon xan te jkuxlejale. Jich spasojon tal ta mantal te jTate —xchi te Jesuse.
JHN.10.19	Te kꞌalal la yaꞌiyik te juriyoetike te jich a kꞌopoje, jich maꞌyuk akuerdo a kꞌot yuꞌunik. 
JHN.10.20	Ay bayal te jich a yalike:
JHN.10.20	—¿Tuꞌun te ya awakꞌik ta jkuentae? Porke ya xjowiy, yuꞌun ay pukuj ta yoꞌtan —xchiik.
JHN.10.21	Pero ay yan ya yalik:
JHN.10.21	—Te machꞌa ay pukuj ta yoꞌtane ma jichuk ya xkꞌopoj jich tutꞌil to. ¿Me ay wan jtuluk pukuj te ya sjambe sit te choketike? —xchiik.
JHN.10.22	La sta yorail kꞌin ta Jerusalen te jaꞌ snaꞌojibal te tut ora a akꞌot ta stojol Dios te temploe. Jaꞌ stiempo a te ya xkomub kꞌaale. 
JHN.10.23	Te Jesuse ay ta templo teꞌey a ba skorredor Salomone. 
JHN.10.24	Jich te juriyoetike la sjoyin y la sjojkꞌobeyik:
JHN.10.24	—¿Jayeb xan kꞌaal te ya awakꞌ xꞌaꞌabiyan koꞌtantik awuꞌune? Teme jaꞌat te Cristoate, albotik ta jamal —xchiik.
JHN.10.25	Te Jesuse la sakꞌtalanbe:
JHN.10.25	—La kalbeyexix te jaꞌexe, y ma la achꞌuunbikon. Te tut ya jpas ta skuenta te jTate jamal ya yakꞌ ta ilel. 
JHN.10.26	Pero te jaꞌexe ma xꞌachꞌuunik porke ma jkarneraukex jich tutꞌil te la kalbeyexe. 
JHN.10.27	Te jkarnera ya snaꞌbonik sba te jkꞌope, y te joꞌone ya jnaꞌbe sba, y ya stsꞌakliyikon. 
JHN.10.28	Te joꞌone ya kaꞌbe xkuxlejal sbajtel kꞌinal, y ni jaymel ya xchꞌay, ni maꞌyuk machꞌa ya xjuꞌ ya spojbon ta jkꞌab. 
JHN.10.29	Jaꞌ yakꞌojbon te jTate, sok jaꞌ mas mukꞌ ke spisil tut aye. Maꞌyuk machꞌa ya xjuꞌ ya spojbon lokꞌel ta jkꞌab. 
JHN.10.30	Te joꞌone sok te Tatile jun nax ayotik —xchi.
JHN.10.31	Te juriyoetike la xchaꞌtamtalanik ton yuꞌun ya swolik ta ton te Jesuse. 
JHN.10.32	Pero te Jesuse la yaltalanbe:
JHN.10.32	—Ta spoder te jTate bayal a jpas te tutik lek ta asitike. ¿Tut a te ya awaꞌbikon ton yuꞌune? —xchi.
JHN.10.33	Te juriyoetike la sjakꞌtalanik:
JHN.10.33	—Makꞌ kaꞌbetikat ton yuꞌun te tut lek apasoje. Jaꞌ ya kaꞌbetikat ton yuꞌun te tut ya awale te ya atoyba-kꞌoptay te Diose. Porke te jaꞌate winikat, y ya akuy aba ta Dios —xchiik.
JHN.10.34	Te Jesuse la yaltalanbe:
JHN.10.34	—Te ba mantaliletik awuꞌunike, teꞌ tsꞌibabil a te tut ya yal te Diose: “te jaꞌex diosex”, xchi me. 
JHN.10.35	Y jnaꞌojtik te ma xjuꞌ ta chꞌayel te tut ya yal te Sjun Diose. Dios la yal te dios sbiilik te machꞌa ay ta skuenta te skꞌop Diose. 
JHN.10.36	Teme Dios a stꞌujon sok teme la stikonon ta balmilale, ¿Tut yuꞌun te ya awalbikon te ya jtoyba-kꞌoptay te Dios te la kal te xNichꞌanon Diose? 
JHN.10.37	Teme ma pajaluk sok yaꞌtel jTat te tut ya jpase, ma xꞌachꞌuunbikon. 
JHN.10.38	Pero teme jaꞌ yipalon ta spasele, aunke ma xꞌachꞌuunbikon te tut ya kale, jaꞌ ya xjuꞌ ya achꞌuunik a te tut aꞌtelil ya jpase. Yuꞌun te me ya anaꞌik a te jun nax ayon sok te Tatile, y te Tatile sjoyinejon —xchi te Jesuse.
JHN.10.39	Jich kꞌan stsakik xan bael te Jesuse, pero kol bael ta skꞌabik. 
JHN.10.40	Te Jesuse sujt bael ta Jordan ta stojil ba xlokꞌ tal kꞌajkꞌale. Teꞌ jalaj a te ba luwar ba la yakꞌ ichꞌjaꞌ te nail to te Juane. 
JHN.10.41	Bayal genteetik a ba yilik, y la yalik:
JHN.10.41	—Te Juane maꞌyuk a spas seña milagroetik jich tutꞌil to; pero batsꞌi jich spisil te tuti yalbe skꞌoplal te winik to —xchiik. 
JHN.10.42	Y bayal a xchꞌuunik te Jesuse te ba luwar ba ayike.
JHN.11.1	Ay jtul winik tabil ta chamel te jLazaro sbiil te ay ta jtejklum Betaniae. Jaꞌ slumal te xMariae y sok te xwixe jaꞌ te xMartae. 
JHN.11.2	Jaꞌ te xMaria te xwix te jLazaroe te la smalbe perpume ta yok te Kajwaltike y la stakutesbe ta stsotsil sjol. 
JHN.11.3	Jaꞌ yuꞌun xchebal te wixiletike la stikonik mantal ba albek te Jesuse:
JHN.11.3	—Kajwal, te awamigoe tabil ta chamel —xyut bael.
JHN.11.4	Kꞌalal la yaꞌi te Jesuse la yal:
JHN.11.4	—Te chamel te tabil ae makꞌ xcham yuꞌun. Yuꞌun nax ya xꞌakꞌot ta ilel slekil a te Diose, sok ya me xꞌakꞌot ta ilel slekil euk te xNichꞌan Diose —xchi te Jesuse.
JHN.11.5	Te Jesuse manchuk me ben kꞌux ta yoꞌtan te xMartae sok te yijtsꞌine sok euk te jLazaroe, 
JHN.11.6	te kꞌalal la yaꞌi te tabil ta chamel te jLazaroe jalaj to xan cheꞌ kꞌaal te ba aye. 
JHN.11.7	Patil la yalbe te jnopojeletik yuꞌun:
JHN.11.7	—Konik xan ta Judea —xchi.
JHN.11.8	Te jnopojeletike la yalbeyik:
JHN.11.8	—Maestro, ma to nax ayuk kꞌaal te juriyoetike kꞌan smilat ta wolel ta ton teꞌa. ¿Tut yuꞌun ya akꞌan sujtat bael teꞌa? —xchiik.
JHN.11.9	Te Jesuse la yaltalanbe:
JHN.11.9	—¿Me ma wan lajchayebuk ora yichꞌoj te jun kꞌaale? Jaꞌ yuꞌun te machꞌa ya xbeen ta kꞌajkꞌaltike makꞌ xkꞌochin yok, yuꞌun ya yil te sakil kꞌinal te ay ta balmilale. 
JHN.11.10	Pero te machꞌa ya xbeen ta ajkꞌubale ya xkꞌochin yok stukel, porke ma sakubenuk kꞌinal ta stojol —xchi.
JHN.11.11	Patil te Jesuse la yal xan:
JHN.11.11	—Te kamigotik jLazaroe wayalix, pero ya xba jtij jajchel —xchi.
JHN.11.12	Te jnopojeletike la yalbeyik:
JHN.11.12	—Kajwal, teme wayalixe, jaꞌ seña te lekubixe —xchiik.
JHN.11.13	Pero te tutꞌil jich a yal te Jesuse, yuꞌun chamenix te jLazaroe. Yan te jnopojeletike la skuyik te batsꞌi wayel naxe. 
JHN.11.14	Jich te Jesuse jamal a yaltalanbe:
JHN.11.14	—Te jLazaroe chamix, y ben jun koꞌtan te ma teyuk ayon ae, yuꞌun jich me ya achꞌuunikon ta lek euk te jaꞌexe. 
JHN.11.15	Pero konik, ya xba kiltik —xchi.
JHN.11.16	Jich te jTomas, te “Loꞌalal” xꞌalbote, la yalbe te yan xan jnopojeletike:
JHN.11.16	—Konikik euk. Koꞌn chamukotik sok —xchi.
JHN.11.17	Kꞌalal kꞌot teꞌa te Jesuse, xchanebalix kꞌaal smukel a te jLazaroe. 
JHN.11.18	Te Betania tijil nax ay sok te Jerusalene, chꞌin xanix maꞌyuk ol lewa. 
JHN.11.19	Talemik bayal juriyoetik ta yulutayel te xMartae sok te xMariae yuꞌun tal sjunutesbe yoꞌtan te yuꞌun cham te yijtsꞌine. 
JHN.11.20	Kꞌalal la yaꞌi te xMarta te ya xkꞌotix te Jesuse, lokꞌ bael ba staj tal. Pero te xMariae teꞌ jil ta sna. 
JHN.11.21	Te xMartae la yalbe te Jesuse:
JHN.11.21	—Kajwal, te liyuk ayate, te kijtsꞌine ma cham te jichuke. 
JHN.11.22	Pero ya jnaꞌ te ora to spisil te tut ya akꞌanbe te Diose ya yaꞌbeyat —xchi.
JHN.11.23	Te Jesuse la sjakꞌbe:
JHN.11.23	—Te awijtsꞌine ya xchaꞌkux tal —xchi.
JHN.11.24	Te xMartae la yalbe:
JHN.11.24	—Jich. Ya jnaꞌ te ya xchaꞌkux tal ta slajibal kꞌaale te kꞌalal ya xchaꞌkux tal te animaetike.
JHN.11.25	Te Jesuse jich a yalbe xan:
JHN.11.25	—Joꞌon ya kakꞌ chaꞌkuxel sok kuxlejal. Te machꞌa ya xchꞌuunone manchuk me ya xcham, pero ya xchaꞌkux tal. 
JHN.11.26	Y spisil te machꞌa kuxajtik to a te ya xchꞌuunone makꞌ xcham sbajtel kꞌinal. ¿Me ya achꞌuun tsꞌin to? —xchi.
JHN.11.27	La yal te xMartae:
JHN.11.27	—Jich, Kajwal. Jchꞌuunej te jaꞌat Cristoat te xNichꞌanat te Diose te kaꞌiyejbetik sluwar te ya xtal ta balmilale —xchi.
JHN.11.28	Patil te laj yal to, te xMartae ba yikꞌ tal te yijtsꞌine, jaꞌ te xMariae. Jicha kꞌo yalbe ta mukul:
JHN.11.28	—Liꞌiyix to te Maestroe. Baan laj me —xchi.
JHN.11.29	Te kꞌalal la yaꞌi te xMariae, tsꞌin a jajch bael ba yil te Jesuse. 
JHN.11.30	Te Jesuse ma to xꞌoch bael a te ba jtejklume, teꞌ to ay a ba kꞌo taek yuꞌun te xMartae. 
JHN.11.31	Te juriyoetik te talemik ta sna ta sjunutesbeyel yoꞌtane, la yilik te tsꞌin a jajch bael ta ora te xMariae. La stsꞌakliyik bael, yuꞌun la skuyik te ya xba okꞌuk te ba mukul te jLazaroe.
JHN.11.32	Kꞌalal kꞌot te xMaria te ba ay te Jesuse la skejan sba ta yok sok la yal:
JHN.11.32	—Kajwal, te liyuk ayate maꞌ cham te kijtsꞌin te jichuke —xchi.
JHN.11.33	Te Jesuse la yil te ya xꞌokꞌ te xMariae sok te juriyoetik te sjoyinejik kꞌoele. La xpichꞌin yoꞌtan y lom triste sujt yuꞌun te yajtal yoꞌtane. 
JHN.11.34	La sjojkꞌolanbe:
JHN.11.34	—¿Ba la amukik? —xyut.
JHN.11.34	La yalik:
JHN.11.34	—Laꞌ ila awil, Kajwal —xchiik.
JHN.11.35	Y te Jesuse okꞌ.
JHN.11.36	Te juriyoetike jich a yalbe sbaik:
JHN.11.36	—Ila awilik, lom skꞌanoj ta yoꞌtan —xchiik.
JHN.11.37	Pero ay chaꞌoxtul te juriyoetik te jich a yalike:
JHN.11.37	—Jaꞌ to jaꞌ te la sjambe sit te choke. ¿Meꞌn ma wan xjuꞌ yuꞌun te maꞌ yakꞌ chamuk te jLazaroe? —xchiik.
JHN.11.38	Te Jesuse beno yajtal yoꞌtan a tijilaj bael te ba mukule. Te ba mukule jun chꞌen. Te stiꞌile makbil ta ton. 
JHN.11.39	Te Jesuse la yal:
JHN.11.39	—Lokꞌesaik te tone —xchi.
JHN.11.39	La yalbe te xMarta te xwix te animae:
JHN.11.39	—Kajwal, tuix, porke ayix chane kꞌaal te chame —xchi.
JHN.11.40	Te Jesuse la sjakꞌbe:
JHN.11.40	—¿Meꞌn maꞌ kalbeyat teme ya xchꞌuun awoꞌtane ya me awilbe slekil te Diose? —xchi.
JHN.11.41	La slokꞌesik te tone, y te Jesuse la skꞌelu moel chꞌulchan. Jich la yal:
JHN.11.41	—JTat, ya kalbeyat kola awal te la awaꞌibonix te jkꞌope. 
JHN.11.42	Ya jnaꞌ te sil tiempo ya awaꞌibon te jkꞌope, pero la kal yuꞌun slekilik a te genteetik te liꞌ aylane, yuꞌun jich me ya xchꞌuunik a te jaꞌat la atikonon tale —xchi.
JHN.11.43	Ta patil te jich a yale, tulan a kꞌopoj:
JHN.11.43	—¡Lazaro, lokꞌan tal teꞌa me to! —xyut.
JHN.11.44	Y te animae lokꞌ tal. Te yok-skꞌabe betsꞌbil ta pakꞌ sok te yelawe pixil ta chujkilal. Te Jesuse la yaltalanbe:
JHN.11.44	—Polaik, y aꞌ bajtuk —xchi.
JHN.11.45	Te juriyoetik te sjoyinejik tal te xMariae ay bayal a xchꞌuunik te Jesuse yuꞌun la yilik te tuti spase. 
JHN.11.46	Pero ay chaꞌoxtul te ba skꞌoponik te fariseoetike, jaꞌa kꞌo yalbeyik te tuti spas te Jesuse. 
JHN.11.47	Jich te fariseoetike sok te stataletik yuꞌun te saserdoteetike la stsob sbaik sok te machꞌa ay yaꞌtele. La yalik:
JHN.11.47	—¿Tut ya skꞌan jpastik yuꞌun? Te winik to yipal ta spasel bayal señaetik smilagro. 
JHN.11.48	Teme jich nax a jilestike, spisil ya xba xchꞌuunik. Y te juꞌeletik yuꞌun te romaetike ya me xtal sjimbotik te templo kuꞌuntike sok te jlumaltike —xchiik.
JHN.11.49	Pero ay jtul te ta spisilike te jCaifas sbiile, te jaꞌ statal saserdote a te jaꞌbil abi, la yaltalanbe:
JHN.11.49	—Te jaꞌexe ni ma tut ya anaꞌik. 
JHN.11.50	¿Meꞌn makꞌ ya anaꞌik te jaꞌ lek ya xkꞌot awuꞌunik te jtul nax winik ya xlaj yuꞌun te jtejklume, ke te spisil nasion ya xjime? —xchi.
JHN.11.51	Pero te jCaifase ma stukeluk a snop te tut la yale. Dios a albot ta yoꞌtan yuꞌun te jich a yale, yuꞌun statal saserdote a te jaꞌbil abi. Yuꞌun te Jesuse puersa ya xkꞌo chamuk yuꞌun te nasion juriyoe. 
JHN.11.52	Y ma jaꞌuk nax yuꞌun te juriyoetike, jaꞌ yuꞌun euk spisil te alnichꞌanetik yuꞌun Dios te chꞌayemik ta ya stsob ta jun naxe. 
JHN.11.53	Jaꞌ to tal te kꞌaal abi te juꞌeletik yuꞌun te juriyoetike la xchapbeyik skꞌoplal ta milel te Jesuse.
JHN.11.54	Jaꞌ yuꞌun te Jesuse maꞌ beenix ta sitil komon a te ba juriyoetike. Lokꞌ bael teꞌa te ba estado yuꞌun Judea y bajt ta jun luwar ta jun jtejkꞌum te Efrain sbiil te nopol ay sok te jojchol luware. Teꞌ anin sok a te jnopojeletik yuꞌune. 
JHN.11.55	Xnopetix a te kꞌin Pascua yuꞌun te juriyoetike, y bayal genteetik yuꞌun te jtejlumetik yipalik ta bael ta Jerusalene yuꞌun ya xba yakꞌ sbaik ta lekutesel ta stojol Dios antes ke ya xkꞌot te kꞌin Pascuae. 
JHN.11.56	Yipalik ta sleel te Jesuse. Talel bael ya sjojkꞌobe sbaik te ba temploe:
JHN.11.56	—¿Tut xchaex? ¿Me ya wan xtal ta kꞌin o ma wan? —xchiik.
JHN.11.57	Te fariseoetike sok te stataletik yuꞌun te saserdoteetike yalojik mantal teme ay machꞌa ya yil ba ay te Jesuse, a me ba yal, yuꞌun jich me ya stsakik a.
JHN.12.1	Wakeꞌ xan kꞌaal skꞌan a te kꞌin Pascuae, te Jesuse bajt ta Betania te ba ay te jLazaro te chaꞌkuxesot te ba animaetike. 
JHN.12.2	Teꞌ xchapik weꞌelil a yuꞌun ya sjoyin sbaik sok ta weꞌel te Jesuse. Te xMartae jaꞌa makꞌlinwan. Jich euk te jLazaroe la sjoyin ta weꞌel ta mexa te Jesuse sok te sjoꞌtake. 
JHN.12.3	Te xMariae la yichꞌ tal ol wan litro perpume te nardo sbiil te lom toyol stojole, y la smalbe ta yok te Jesuse. Te nax a la stakutesbe ta stsotsil sjol. Spisil te yut nae noj ta yikꞌ te perpumee.
JHN.12.4	Jich te Judas Iscariotee, te jaꞌ jnopojel yuꞌun te Jesuse sok te jaꞌ xnichꞌan te Simone sok jaꞌ te machꞌa la yakꞌ entregal ta patil te Kajwaltike, la yal:
JHN.12.5	—¿Tuꞌun te maꞌ chonilub te perpume to? Ya xlokꞌ tresientos denario takꞌin stojol te jichuke, yuꞌun ya yichꞌ koltayel a te meꞌbaꞌetike —xchi. 
JHN.12.6	Pero te Judase ma jichuk xyal yuꞌun yajtaluk yoꞌtan te meꞌbaꞌetike, yuꞌun jaꞌ ay ta yoꞌtan te elekꞌe. Stukel jtesorero, sok kꞌayem ta yelkꞌanel te takꞌin ya stsobike.
JHN.12.7	Te Jesuse la yalbe:
JHN.12.7	—¿Tut yes awuꞌun? Yuꞌun skꞌejojbonix xpoxil jtiꞌbalul te tut ora ya kichꞌ mukele. 
JHN.12.8	Te meꞌbaꞌetike sil tiempo ajoyinejik stukel. Pero te joꞌone ma siluk tiempo te joyinejexe —xchi.
JHN.12.9	Ay bayal juriyoetik la yaꞌiyik te ay ta Betania te Jesuse, jicha laj bajtik teꞌa. Ma jaꞌuk nax a ba yilik te Jesuse, jaꞌa ba yilik euk te jLazaroe te chaꞌkusesot yuꞌun te Jesuse. 
JHN.12.10	Jich te stataletik yuꞌun te saserdoteetike la xchapbeyik skꞌoplal ta milel euk te jLazaroe, 
JHN.12.11	porke stukel ta skaj te bayal juriyoetik ya spit sbaik lokꞌel te ba ayike yuꞌun xba xchꞌuunik te Jesuse.
JHN.12.12	Ta xchebal kꞌaal ay bayal genteetik te ya xlaj bajt ta Jerusalen yuꞌun te kꞌin Pascuae. La yaꞌibeyik sluwar te ya xtalix ta Jerusalen te Jesuse. 
JHN.12.13	Jich a sbojtalanik tal skꞌab palmera-teꞌ y lokꞌ staik te Jesuse. Xꞌawlajanik ta yalel:
JHN.12.13	—¡Ben tsaꞌam te machꞌa talemix ta stojol te Kajwaltike! ¡Ben tsaꞌam slekil! ¡Ben tsaꞌam slekil te Rey yuꞌun te Israele! —xchiik.
JHN.12.14	Te Jesuse la sta jkojt chꞌin buru y mo a, jich tutꞌil ya yal te Sjun Diose:
JHN.12.15	“Ma me xiꞌan, mukꞌul jtejklum Sion. Ila awil te Rey awuꞌunike, moem tal ta jkojt chꞌin buru”, xchi me.
JHN.12.16	Te jnopojeletik yuꞌune ta slijkibal nax maꞌ snaꞌbeyik sluwar te tutiꞌ yilik xkꞌot ta pasele. Pero ta patil te kꞌalal akꞌotix ta ilel slekilal a te Jesuse, tal ta yoꞌtanik te spisil te tuti kꞌot ta pasele, jaꞌ te tut tsꞌibabil jilel ta stojole.
JHN.12.17	Te genteetik te teꞌeyik sok a te Jesus te kꞌalal la yikꞌ tal lokꞌel te jLazaroe te ba mukꞌul y te la xchaꞌkuses tal te ba animaetike, jaꞌ a ba yalik te tutiꞌ yilike. 
JHN.12.18	Jaꞌ yuꞌun te genteetik lokꞌ staik te Jesuse, porke la yaꞌibeyik sluwar te seña smilagro te la spase. 
JHN.12.19	Pero te fariseoetike lijk yalbe sbaik:
JHN.12.19	—Ila awilik, ma xjuꞌix kuꞌuntik skomel. Yuꞌun spisil a bajtikix sok te Jesuse —xchiik.
JHN.12.20	Ay griegoetik kapal sok te machꞌatik baemik ta Jerusalen ta skejanel sbaik yuꞌun te kꞌine. 
JHN.12.21	Te griegoetik to tijilajik tal te ba ay te jFelipee te talem ta Betsaida te jun jtejklum yuꞌun Galileae. Ba skꞌanbeyik pawor ta stojol:
JHN.12.21	—Mam bankil, ya jkꞌan kiltik euk te Jesuse —xchiik.
JHN.12.22	Te Felipe ba yalbe te jꞌAndrese, y chebalik ba yalbeyik te Jesuse. 
JHN.12.23	Te Jesuse jich a yaltalanbe:
JHN.12.23	—Kꞌotix yorail te ya xꞌakꞌot ta ilel slekilal te Nichꞌanile. 
JHN.12.24	Jamal ya kalbeyex, teme ay pꞌejuk sbakꞌ triwu teme makꞌ xtꞌuxaj koel sok makꞌ xkꞌaꞌ ta lume, sigue yal jpꞌej. Pero teme kꞌaꞌe, bayal ya yakꞌ sit. 
JHN.12.25	Te machꞌa ya xkuxutay te xkuxlejale, ya me xchꞌay. Pero te machꞌa makꞌ xkuxutay xkuxlejal liꞌ ba balmilale, ya xkuxuyin sbajtel kꞌinal stukel. 
JHN.12.26	Teme ay machꞌa ya skꞌan yakꞌ sba ta tuuntesel kuꞌune, a me stsꞌakliyon te ba ya xboone. Y te ba ya xkꞌoone, te ya xkꞌot ekꞌa te machꞌa ya xtuun kuꞌune. Te machꞌa ya yakꞌ sba ta tuuntesel kuꞌune kꞌanbil me yuꞌun te jTate.
JHN.12.27	“Te ora to bayal ayon ta ajtal-oꞌtan. ¿Y tut ya kal? ¿Me ya wan kal: “jTat, koltayaon yuꞌun te wokol to”, me xchon wan? Pero puersa jaꞌ talemon yuꞌun. 
JHN.12.28	JTat akꞌa ta ilel te slekilal abiile —xchi te Jesuse.
JHN.12.28	Jicha chiknaj jun kꞌop ta chꞌulchan. Jich a yal:
JHN.12.28	—La kakꞌix ta ilel slekil te jbiile, y ya me kakꞌ xan ta ilel —xchi.
JHN.12.29	Te gente te teꞌelan ae la yaꞌiyik sok la skuyik te jaꞌ chauk te kꞌopoje. Pero ay yan la yalik:
JHN.12.29	—Chꞌul ángel wan a kꞌoponot yuꞌun —xchiik.
JHN.12.30	Te Jesuse la yaltalanbe:
JHN.12.30	—Ma joꞌukon ta jkaj te kꞌopoj te jTate; jaꞌex ta akajik. 
JHN.12.31	Te ora to jaꞌix yorail te ya xꞌichꞌbot jkuenta smulik spisil te genteetike. Y te ora to yorailix te ya xchꞌojot lokꞌel te machꞌa ya spas mantal liꞌ ba balmilale. 
JHN.12.32	Pero te kꞌalal ya kichꞌ jachel moel liꞌ ba lume, joꞌon mismo ya kikꞌ tal ta jtojol spisil te genteetike —xchi.
JHN.12.33	Jaꞌ to jaꞌ a yakꞌ ta naꞌbeyel sluwar te tutꞌ ya xchame.
JHN.12.34	Te gentee la yalik:
JHN.12.34	—Kaꞌiyejtik te tut ya yal te mantaliletik te kuxul sbajtel qꞌuinal te Cristoe. ¿Tutꞌil kꞌoem yuꞌun te jich ya awal te puersa ya yichꞌ jojkꞌanele te Nichꞌanile? ¿Machꞌaa te Nichꞌanil ta akꞌope? —xchiik.
JHN.12.35	Te Jesuse la yaltalanbe:
JHN.12.35	—Ay to me ta awolilik te machꞌa sakuben kꞌinal yuꞌune. Pero ma jaluk xan kꞌaal te ya ajoyinike. Benanik me yuꞌun liꞌ to xan me ay te sakil kꞌinal ta atojolike. Yuꞌun ma me xchꞌayemuk awoꞌtanik ya staex te ijkꞌal kꞌinale. Porke te machꞌa ya xbeen ta ijkꞌal kꞌinale ma snaꞌ ba ya xbajt. 
JHN.12.36	Chꞌuunaik me te sakil kꞌinale yuꞌun liꞌ to xan me ay awuꞌunik to, yuꞌun jich me yuꞌun ya xkꞌoex te sakil kꞌinale —xchi te Jesuse. Ta patil kꞌalal laj yoꞌtan te yalel to, bajt te Jesuse. Ma yilik ba bajt.
JHN.12.37	Manchuk me bayal señaetik smilagro a akꞌtalanbot yilik, pero ma xchꞌuunik te Jesuse, 
JHN.12.38	yuꞌun jich me ya xkꞌot ta pasel te tut stsꞌibaye jilel te jꞌalwanej Isaiase:
JHN.12.38	“Kajwal, ¿me ay machꞌa xchꞌuunix te tut kalojbetik jile? ¿Me ay machꞌa aꞌbotix yil spoder te Kajwaltike?” xchi me.
JHN.12.39	Jaꞌ yuꞌun maꞌ juꞌ yuꞌunik xchꞌuunel, yuꞌun jich stsꞌibayej jilel te jꞌIsaiase:
JHN.12.40	“Dios a xchokutesbe sitik sok la stulantesbe yoꞌtanik, yuꞌun jich ma xyilik a, ni ma xyaꞌibe sluwar a te tut ya xꞌaltalanbote. Jich ma sujtes yoꞌtanik ta jtojol, y te joꞌone makꞌ jlekutes”, xchi me.
JHN.12.41	Te jꞌIsaiase jich a yal to, porke yilojbe slekil te Jesuse, sok jaꞌ mismo te la yalbe skꞌoplale.
JHN.12.42	Pero bayal juriyoetik la xchꞌuunik te Jesuse sok ay a xchꞌuunik euk te statal yuꞌunike. Pero ma xyal sbaik ta jamal yuꞌun ya xiꞌik te fariseoetik yuꞌun jich makꞌ xtenot lokꞌel a te ba sinagogae. 
JHN.12.43	Yuꞌun jaꞌ bayal skꞌoplal ta yoꞌtanik te jaꞌuk lek ya xꞌilot yuꞌun te genteetike, ma jaꞌuk tulan skꞌoplal ta yoꞌtanik teme lek ya xꞌilot yuꞌun te Diose.
JHN.12.44	Te Jesuse tulan a kꞌopoj, jich a yal:
JHN.12.44	—Te machꞌa ya xchꞌuunone ma joꞌukon nax te ya xchꞌuunone; jaꞌ ya xchꞌuun euk te jTat te la stikonon tale. 
JHN.12.45	Te machꞌa ya yilonixe, jaꞌa yilix euk te Machꞌa la stikonon tale. 
JHN.12.46	Joꞌon te sakil kꞌinal te talemon ta balmilale. Te machꞌa ya xchꞌuuunone makꞌ xjilix ta ijkꞌal kꞌinal. 
JHN.12.47	Pero te machꞌa ya yaꞌibon sluwar te jkꞌope, teme ma xchꞌuune, ma joꞌukon ya kal te ya xꞌakꞌot ta chꞌayel yuꞌune. Porke ma jaꞌuk talemon yuꞌun te ya kakꞌ bael ta chꞌayel te genteetike. Jaꞌ talemon yuꞌun te ya jkoltay. 
JHN.12.48	Te machꞌa ya spꞌajone y teme ma xyakꞌ ta jkuenta te jkꞌope, ay me machꞌa te ya xꞌakꞌot bael ta chꞌayel yuꞌune: Te jkꞌop te la kalixe jaꞌ ya xꞌakꞌot bael ta chꞌayel yuꞌun ta slajibal kꞌaal. 
JHN.12.49	Porke ma joꞌukon jkꞌop te ya kale, ja skꞌop te jTat te la stikonon tale. Jaꞌ yalojbon mantal te tut ya kale sok te tut ya kakꞌ ta nopele. 
JHN.12.50	Y jnaꞌojbe sluwar te smantal te jTate, jaꞌ te kuxlejal sbajtel kꞌinale. Jaꞌ yuꞌun te tut ya kale, ya kal te tut yalojbon tal ta mantal te jTate —xchi te Jesuse.
JHN.13.1	Pajel xanix ya xlijk a te kꞌin Pascuae. Te Jesuse snaꞌoj te kꞌotix yorail te ya sjiles te balmilal to, yuꞌun ya sujt bael te ba sTate. Te Jesuse sil tiempo kꞌux a yaꞌiy ta yoꞌtan te machꞌatik ay yuꞌun ta balmilale, y jich lom kꞌux ta yoꞌtan jaꞌto te kꞌalal bajte.
JHN.13.2+JHN.13.3+JHN.13.4	Te pukuje ochemix ta yoꞌtan a te Judas, te xnichꞌan te Simon Iscariote, te snopoj ya yakꞌ entregal te Jesuse. Te Jesuse snaꞌoj te talem ta stojol Dios sok te ya sujtix bael ta stojol Diose, y snaꞌoj ta yoꞌtan te aꞌbilix tulan yaꞌtel yuꞌun te sTate. Jaꞌ yuꞌun te yipalik to ta weꞌel ta mexae, tejkꞌa jajchel, la slokꞌes te xkamixe y la xchuk ta xchꞌujt te jun toayae. 
JHN.13.5	Te nax a la skꞌeb jaꞌ ta jun basija y lijk spokbe yok te jnopojeletik yuꞌune, y la stakutesbe ta toaya te chukul ta xchꞌujte. 
JHN.13.6	Te kꞌalal kꞌan kꞌo spokbe yok te Simon Pedroe, jich a yal te jPedroe:
JHN.13.6	—Kajwal, ¿me jaꞌat wan ya apokbon te koke? —xyut.
JHN.13.7	Te Jesuse la sjakꞌbe:
JHN.13.7	—Te ora to ma xꞌanaꞌbe sluwaril te tut ya jpase, pero ta patil ya anaꞌbe sluwaril —xchi.
JHN.13.8	Te jPedroe la yal:
JHN.13.8	—Te joꞌone ma xkaꞌbeyat apokbon te koke —xchi.
JHN.13.8	La yal te Jesuse:
JHN.13.8	—Teme makꞌ jpokbeyate, ma spas te jun nax ya xkꞌootike —xchi.
JHN.13.9	La yal te Simon Pedroe:
JHN.13.9	—Teme jich Kajwal, ma me jaꞌuk nax ya apokbon te koke, ya me apokbon jkꞌab sok jol —xchi.
JHN.13.10	Pero te Jesuse la sjakꞌbe:
JHN.13.10	—Te machꞌa nuxemixe ma puersauk te ya xpokot xan skojtole. Tey a teme ya xpokbot te yoke, porke skojtolix sakuben. Y te jaꞌexe sakubenexix, aunke ma apisilikuk —xchi. 
JHN.13.11	Te tutꞌil jich a yal te Jesuse, yuꞌun snaꞌoj te ma spisilikuk te sakubenikixe, yuꞌun ya snaꞌ te machꞌa ya xꞌakꞌot entregal yuꞌune.
JHN.13.12	Ta patil te laj yoꞌtan ta spokbeyel yok te jnopojeletike, te Jesuse la slap xan te xkamixe, ba nakluk xan ta snaktajib te ba mexae. Y la yaltalanbe:
JHN.13.12	—¿Me ya anaꞌbeyik sluwaril te tut la jpasbeyexe? 
JHN.13.13	Te jaꞌexe ya awalbikon: “Maestro” y “Kajwal”. Ay rason te jich ya awalike, yuꞌun joꞌon a nix a. 
JHN.13.14	Jaꞌ yuꞌun ya skꞌan ya apokbeya aba awokik jich tutꞌil te la jpokbeyex awokik te joꞌon te maestroon awuꞌunike sok te Ajwalilon awuꞌunike. 
JHN.13.15	Te joꞌone la kaꞌbeyex awilik jun ejemplo yuꞌun jich me ya apasik te tut la jpas la awilike. 
JHN.13.16	Jamal ya kalbeyex: Ni jtuluk aj-aꞌtelil te mas kꞌaxem yuꞌun te yajwale. Sok ni jtuluk te machꞌa tikonbil te jaꞌ mas kꞌaxem ta stojol te machꞌa tikonbil tal yuꞌune. 
JHN.13.17	Teme kꞌot ta awoꞌtanike, sok teme jich ya apasike, ben me tsaꞌam alekilik. 
JHN.13.18	Ma apisilikuk te jich ya kalbeyexe, yuꞌun jnaꞌoj te machꞌatik jtsaoje. Pero puersa me ya xkꞌot ta pasel te tut tsꞌibabil ta Sjun te Diose: “Te machꞌa jun nax ya xweꞌon soke, sujtix ta jkontra”, xchi me. 
JHN.13.19	Nail me ya kalbeyex, yuꞌun te kꞌalal ya xkꞌot ta pasele, jich me ya xchꞌuun awoꞌtanik te yuꞌun nanix joꞌon ae. 
JHN.13.20	Jamal ya kalbeyex: Te machꞌa ya yakꞌ ta jkuenta te machꞌa joꞌon ya jtikone, joꞌon a yakꞌonix ta jkuenta abi. Y te machꞌa ya yakꞌon ta jkuentae, jaꞌ a yakꞌix ta jkuenta euk te Machꞌa la stikonon tale —xchi te Jesuse.
JHN.13.21	Patil te laj yal to te Jesuse, bayal a yakꞌ yajtal yoꞌtan, y jamal a lijk yal xan:
JHN.13.21	—Jamal ya kalbeyex: Ay jtul te jaꞌexe te ya awakꞌikon entregale —xchi.
JHN.13.22	Te jnopojeletike lijk skꞌelube sba sitik, yuꞌun ni ma snaꞌik te machꞌa skꞌoplal te ya xꞌalote. 
JHN.13.23	Ay jtul te jnopojeletike te bayal skꞌanoj ta yoꞌtan te Jesuse te lotol ta weꞌel soke, 
JHN.13.24	y te Simon Pedroe la yaꞌbe yil ta xchꞌin seña ta sjojkꞌoyel machꞌa skꞌoplal te la yale. 
JHN.13.25	Jich te machꞌa ben lek yil sba sok te Jesuse tijilaj bael ta sjojkꞌoyel:
JHN.13.25	—Kajwal, ¿machꞌa wan a? —xchi.
JHN.13.26	Te Jesuse la sjakꞌbe:
JHN.13.26	—Jaꞌ te machꞌa ya jmulbe xejtuk waj te ya kaꞌbe sweꞌe. Jaꞌ me abi —xchi.
JHN.13.26	Jicha smulbe xejt waj y la yaꞌbe te Judas te xnichꞌan Simon Iscariotee. 
JHN.13.27	Y te Judase ora stsak te waje y och Satanas ta yoꞌtan. Te Jesuse la yalbe:
JHN.13.27	—Te tut ya apase, pasa me ta ora —xyut.
JHN.13.28	Pero ni jtul te machꞌa yipalik sok ta weꞌel ta mexae ma yaꞌibeyik sluwar tuꞌun te jich a yalbeye. 
JHN.13.29	Yuꞌun te Judas jaꞌ skanantayej te yawil stakꞌinike, jaꞌ yuꞌun la skuyik te ay tut ya yakꞌ xan tal ta manel te Jesuse yuꞌun te kꞌine, o yuꞌun ay tut ya yaꞌbeyik xan chꞌinuk te meꞌbaꞌetike. 
JHN.13.30	Te Judase stsakojix a te waje lokꞌ bael ta ora. Y ajkꞌubalix a.
JHN.13.31	Lokꞌemix bael a te Judase, te Jesuse la yal:
JHN.13.31	—Te ora to ya xꞌakꞌot ta ilel te slekilal te Nichꞌanile, y te slekil te Diose ya xchiknaj ta stojol. 
JHN.13.32	Teme jaꞌ te Nichꞌanile ya yakꞌ ta ilel slekilal te Diose, jich te Diose ya yakꞌ ta ilel slekilal. Y jich me ya xkꞌot ta pasel ta ora. 
JHN.13.33	Jchꞌin kuntikil, ma jalukix kꞌaal te joyinejexe. Te jaꞌexe ya aleikon, pero jich mismo te la kalbe te juriyoetike, ora to jich ya kalbeyex euk: Ma spas ya xbaex te ba ya xboone. 
JHN.13.34	Ya kaꞌbeyex te achꞌ mantal to: Te kꞌux me xꞌawaꞌi abaik ta juju-tule, jich te tutꞌil kꞌux a kaꞌiyexe, jich me kꞌux ya awaꞌi abaik ta juju-tul te jaꞌexe. 
JHN.13.35	Teme kꞌux ya awaꞌi abaik ta juju-tule, spisil genteetik ya me snaꞌik te jnopojelex kuꞌune —xchi te Jesuse.
JHN.13.36	Te Simon Pedroe la sjojkꞌobe te Jesuse:
JHN.13.36	—Kajwal, ¿ba ya xbaat? —xyut.
JHN.13.36	La sjakꞌ te Jesuse:
JHN.13.36	—Te ba ya xboone, te ora to ma spas ya atsꞌakliyikon bael. Pero ta patil ya me atsꞌakliyikon bael —xchi.
JHN.13.37	Te jPedro la yal:
JHN.13.37	—Kajwal, ¿tuꞌun te ma spas ya jtsꞌakliyat bael te ora to? Dispuesto ayon te ya kakꞌ jba ta milel ta akaje —xchi.
JHN.13.38	Te Jesuse la sjakꞌbe:
JHN.13.38	—¿Me jicha ya awal te dispuesto ayat te ya awakꞌ aba ta milel ta jkaje? Yuꞌun jamal ya kalbeyat: Antes ma to xꞌok a te tat kꞌoe, oxmelix la amukon ta awoꞌtan a —xyut.
JHN.14.1	La yal xan te Jesuse:
JHN.14.1	—Ma me wakꞌ yajtal awoꞌtanik. Ja me xꞌachꞌuunik te Diose, y chꞌuunaikon me euk te joꞌone. 
JHN.14.2	Te ba sna te jTate ay bayal luwar te ba ya xꞌanexe. Te jichuk ma jichuke, makꞌ ya kalbeyex te ya xba jchap jun luwar awuꞌunike. 
JHN.14.3	Y ta patil teme boone, y teme chajpay te jun luware, ya me xchꞌatalon xan yuꞌun ya xtal kikꞌex bael. Jich te jaꞌexe teꞌ me ya xkꞌoex a te ba ya xkꞌoon te joꞌone. 
JHN.14.4	Te jaꞌexe ya anaꞌik te ba ya xboone y ya anaꞌik te bee —xchi te Jesuse.
JHN.14.5	Te jTomase la yalbe te Jesuse:
JHN.14.5	—Kajwal, ma jnaꞌtik te ba ya xbaate. ¿Tutꞌil kꞌan jnaꞌtik te bee? —xchi.
JHN.14.6	Te Jesuse la sjakꞌbe:
JHN.14.6	—Joꞌon te beone, y joꞌon te tut batsꞌi jiche, y sok te kuxlejale. Maꞌyuk machꞌa ya xkꞌot ta stojol te jTat teme ma joꞌukon ta jkuentae. 
JHN.14.7	Te jaꞌexe teme ya anaꞌbikon jbae, jich ya anaꞌbeyik sba euk te jTate. Te ora to ya anaꞌbeyikix sba, yuꞌun yipalexix ta yilel —xchi.
JHN.14.8	Te Felipe jich a yalbe:
JHN.14.8	—Kajwal, aꞌbotik kiltik te jTatike, y teyotik abi —xchi.
JHN.14.9	Te Jesuse la sjakꞌbe:
JHN.14.9	—Felipe, bayalix kꞌaal te joyinejexe. ¿Ma to ya anaꞌbikon jba? Te machꞌa la yilonixe, yilojix euk te jTate. ¿Tuꞌun te ya akꞌan ya kakꞌ awil te jTate? 
JHN.14.10	¿Meꞌn ma xꞌachꞌuun te jun nax ayon sok te jTate? Te tutꞌil ya kalbeyexe, ma joꞌukon jkꞌop te tut ya kale. Te jTat, te jun nax ayon soke, stukel yaꞌtel te ya spase. 
JHN.14.11	Chꞌuunaik te jun nax ayon sok te jTate. Teme ma xꞌachꞌuunike, jaꞌukix ya achꞌuunon ta skuenta te tut ya awilik ya jpase. 
JHN.14.12	Jamal ya kalbeyex: Te machꞌa ya xchꞌuunone jich me ya spas euk te tut yipalon ta spasele. Y mas mukꞌ xan tut ya spas stukel, porke ya xboon te ba ay te jTate. 
JHN.14.13	Y spisil te tut ya akꞌanik ta jbiile, ya me kaꞌbeyex. Yuꞌun jich me ya xchiknaj slekilal a te Dios Tatil ta skuenta te Nichꞌanile. 
JHN.14.14	Joꞌon ya kaꞌbeyex te tutik ya akꞌanik ta jbiile.
JHN.14.15	“Teme kꞌux ya awaꞌiyikone, ya achꞌuunik spisil te jmantale. 
JHN.14.16	Y joꞌon ya jkꞌanbe te jTate te ya stikonbeyex tal yan Joyinwanej te sil tiempo ya sjoyinex stukele, 
JHN.14.17	jaꞌ bi jaꞌ te Espíritu te ya yakꞌ ta naꞌbeyel sluwaril te tut batsꞌi jiche. Te machꞌatik ayik ta skuenta balmilale, ma xjuꞌ ya yikꞌik te Espiritue, porke ma xyilik y ni ma snaꞌbeyik sba. Pero te jaꞌexe ya anaꞌbeyik sba porke sjoyinejex, sok ya me xꞌayin ta awoꞌtanik sil tiempo. 
JHN.14.18	Makꞌ me jilesex atukelik. Ya xtal joyinex. 
JHN.14.19	Liꞌ xanix ta jtsꞌine, te machꞌatik ayik ta skuenta balmilale makꞌ me yilbikonix jsit. Pero te jaꞌexe ya to awilikon; y ya xkuxuyinex porke kuxulon. 
JHN.14.20	Te tut kꞌaalil te jich ya xkꞌot ta pasele, te me ya anaꞌbeyik sluwaril a te jun nax ayon sok te jTate y te jaꞌexe jun nax ayotik euk. 
JHN.14.21	Te machꞌa yichꞌojbon spisil te jmantale y teme ya xchꞌuune, te me ya xchiknaj a te batsꞌi jich te kꞌuxon ta yoꞌtane. Y te jTate ya xkꞌuxutay te machꞌa kꞌuxon ta yoꞌtane. Y te joꞌone ya me jkꞌuxutay euk, y ya me kakꞌ snaꞌbon jba —xchi te Jesuse.
JHN.14.22	Te Judas, (te ma jaꞌuk te Iscariotee) la sjojkꞌobe:
JHN.14.22	—Kajwal, ¿Tuꞌun te ya awakꞌ aba ta ilel ta jtojoltike? ¿Tuꞌun ma jaꞌuk ya awakꞌ aba ta ilel yuꞌun te genteetik ta balmilale? —xchi.
JHN.14.23	Te Jesuse la sjakꞌbe:
JHN.14.23	—Te machꞌa kꞌuxon ta yoꞌtane, ya yakꞌ ta jkuenta te jkꞌope, y kꞌux ya xꞌaꞌiyot yuꞌun te jTate. Y te jTate sok te joꞌone yax tal joyintik. 
JHN.14.24	Te machꞌa ma kꞌuxukon ta yoꞌtane, ma xyak ta jkuenta te jkꞌope. Te kꞌop te yipalex ta yaꞌiyel te jaꞌexe, ma joꞌukon kuꞌun; jaꞌ yuꞌun te jTat te Machꞌa la sikonon tale.
JHN.14.25	“Jich me ya kalbeyex awaꞌiyik spisil to mientras joyinejex toe. 
JHN.14.26	Pero te Chꞌul Espiritue, te Joyinwanej awuꞌunike te ya xba stikon tal te jTat ta joꞌon jbiile, jaꞌ me ya yaꞌbeyex anopik spisil stukel, sok jaꞌ me ya yaꞌbeyex anaꞌik spisil te tut kalojbeyexe.
JHN.14.27	“Teme boone, ya me kaꞌbeyex jilel te bujtsꞌan kꞌinale. Joꞌon ya kaꞌbeyex te butsꞌan kꞌinal ya awaꞌiyike: pero ma me pajaluk sok te machꞌatik ya yakꞌ te ayikta skuenta te balmilale. Ma me wakꞌ yajtal awoꞌtanik y ma me xiꞌanik. 
JHN.14.28	La me awaꞌiyikix te ya xboone y te ya xchaꞌtal joyinex xane. Teme batsꞌi jich te kꞌuxon ta awoꞌtanike, butsꞌanix kꞌinal ya awaꞌiyik te jichuke, porke la kalix te ya xboon te ba ay te jTate yuꞌun jaꞌ mas mukꞌ stukel ke te joꞌone. 
JHN.14.29	Nail a kalbeyex jilel yuꞌun jich me ya achꞌuunik te kꞌalal jich ya xkꞌot ta pasele.
JHN.14.30	“Ma spasix te jal ya xꞌaꞌabiyanotike, porke talix te machꞌa ya spas mantal liꞌ ba balmilale. Maꞌyuk tut ya xjuꞌ te ya spasbon ta jtojole. 
JHN.14.31	Pero puersa me jich ya xkꞌot ta pasel, yuꞌun jich me ya snaꞌbe luwar a te genteetik te kꞌux ta koꞌtan te jTate y ya jpas te tut yalojbon tal ta mantale. Jajchanik, konikik liye —xchi te Jesuse.
JHN.15.1	Te Jesuse lijk yal xan:
JHN.15.1	—Joꞌon te smukꞌul yakꞌilon te ubae; y te jTate jaꞌ ya xchap y ya skanantay. 
JHN.15.2	Ya slokꞌes spisil te skꞌab yakꞌil te ma xyakꞌ site. Te skꞌab yakꞌil te ya yakꞌ site ya septalan y ya sjojchotes yuꞌun ya sitin lek a. 
JHN.15.3	Te jꞌaexe pokbilexix yuꞌun te jkꞌop te la kalbeyexe. 
JHN.15.4	Sigue me xꞌawakꞌ abaik ta jtojol; jich tutꞌil te joꞌone sigue me ayon ta atojolik. Te jejk skꞌabe ma spas ya yakꞌ sit ta stukel nax, teme ma teyuk lokꞌem tal te ba smukꞌul yakꞌile. Jaꞌ nax jich euk te jaꞌexe, ma xjuꞌ ya sitinex teme ma jmeluk nax ya awakꞌ abaik ta jtojole.
JHN.15.5	“Te joꞌone jaꞌ smukꞌul yakꞌilon; yan te jaꞌexe jaꞌ jkꞌab-kꞌabex. Te machꞌa jmel nax ya yakꞌ sba ta jtojole y te joꞌone jun nax ayon sok, jich me ya sitin ta lek. Ni maꞌyuk tut xjuꞌ awuꞌunik teme parte ya awakꞌ abaike. 
JHN.15.6	Te machꞌa ma jmeluk nax ya yakꞌ sba ta jtojole, ya me xchꞌojot lokꞌel ta jwera jich tutꞌil te skꞌab-kꞌab te ubae. Ya me xtakej te skꞌab-kꞌabe, y ya stsobot y ya yichꞌ chikꞌel ta kꞌajkꞌ.
JHN.15.7	“Teme jmel nax awakꞌoj abaik ta jtojol te jaꞌexe y sok teme jmel nax jun awoꞌtanik ta xchꞌuunel te tuti jnopesex ae, kꞌanaik te tut ya akꞌanike y ya me yaꞌbelex. 
JHN.15.8	Te jTate jich me ya xꞌakꞌot ta jkuenta a te kꞌalal bayal ya sitinexe. Jich me batsꞌi jnopojel ya xkꞌoex kuꞌun. 
JHN.15.9	Te joꞌone kꞌuxex ta koꞌtan, jich tutꞌil kꞌuxon ta yoꞌtan te jTate. Jmel nax me xꞌawakꞌ abaik te ba slekil koꞌtane. 
JHN.15.10	Teme ya achꞌuunik spisil te jmantale, jmel nax me ayex a te ba slekil koꞌtane. Jich tutꞌil te jchꞌuunejbe spisil smantal te jTate, y jich jmel nax ayon a te ba slekil yoꞌtane.
JHN.15.11	“Jich ya kalbeyex to yuꞌun jich me ben jun awoꞌtanik ta jtojol a, y jmel nax me ya awichꞌik te bujtsꞌan kꞌinal ya awaꞌiyike. 
JHN.15.12	Te jmantale jaꞌto: Te kꞌux ya awaꞌiy aba ta awoꞌtanike, jich tutꞌil kꞌux ya kaꞌiyex ta koꞌtane. 
JHN.15.13	Maꞌyuk machꞌa mas mukꞌ slekil yoꞌtan ke te machꞌa ya yakꞌ sba ta milel yuꞌun te yamigotake. 
JHN.15.14	Te jaꞌexe kamigoex, teme jaꞌ ya apasik te tut ya kalbeyex ta jmantale. 
JHN.15.15	Makꞌ ya kalbeyexix “kaj-aꞌtel”, porke te aj-aꞌtelile ma snaꞌ te tut ya spas te yajwale. Yan te jaꞌexe amigo ya kalbeyex, porke la kakꞌix anaꞌik spisil te tut yalojbon te jTate. 
JHN.15.16	Te jaꞌexe ma jaꞌukex la atꞌujikon, sino ke joꞌon a jtꞌujex te jaꞌexe. Jaꞌ a jtsaex yuꞌun te ya xbenexe sok te bayal ya sitinexe. Te sit ya awakꞌike ma xlaj sbajtel kꞌinal. Jich te jTate ya me yaꞌbeyex spisil te tut ya akꞌambeyik ta jkuentae. 
JHN.15.17	Jaꞌ to jaꞌ jmantal te ya kalbeyexe: Kꞌux me xꞌawaꞌi abaik ta awoꞌtanik.
JHN.15.18	“Teme ya spꞌajex te genteetike, naꞌaik me te joꞌon nail a spꞌajone. 
JHN.15.19	Te jaꞌuk yuꞌunex te balmilale, te genteetik ta balmilale ben kꞌuxex ta yoꞌtan te jichuke, jich tutꞌil te kꞌux ya yaꞌi ta yoꞌtan te sjoꞌtake. Pero joꞌon a jtsaex tal lokꞌel ta yolilik te machꞌatik yuꞌun te balmilale. Jaꞌ sluwar te ya spꞌajexe, porke ma yuꞌunukexix te balmilale. 
JHN.15.20	Naꞌik me te tuti kalbeyexe: “Ni jtuluk aj-aꞌtelil te mas mukꞌ yuꞌun te yajwale”, xchon me. Teme ya stenikon te joꞌone, jich euk te jaꞌexe ya me stenelex. Y teme la yakꞌik ta jkuenta te jkꞌope, jich euk te jaꞌexe ya me yakꞌik ta jkuenta te tut ya awalike. 
JHN.15.21	Spisil to ya me spasbeyex ta joꞌon ta jkaj, porke ma snaꞌbeyik sba te machꞌa la stikonon tale. 
JHN.15.22	Te manchuk a tal jkꞌopone, maꞌyuk smulik te jichuke. Pero te ora to ma xjuꞌix te ya smak sbaik ta kꞌop sok te smulike. 
JHN.15.23	Te machꞌa ya spꞌajone, jaꞌ a spꞌajix euk te jTate. 
JHN.15.24	Te manchuk la jpasbe yilik te aꞌtel te maꞌyuk machꞌa juꞌem yuꞌun spasel, maꞌyuk smulik te jichuke. Pero la yilikix te tuti jpase, y jaꞌ a spꞌajikon yuꞌun, sok la spꞌajik euk te jTate. 
JHN.15.25	Pero puersa jich ya xkꞌot ta pasel to te tut tsꞌibabil jilel te mantaliletik te yichꞌojike: “Maꞌyuk sluwaril te ya spꞌajikone”, xchi me.
JHN.15.26	“Pero te kꞌalal ya xtal te Joyinwanej awuꞌunik te ya jtikombeyex tal ta stojol te jTate, jaꞌ me ya yalbon jkꞌoplal stukel. Jaꞌ te Espíritu te ya yakꞌ ta naꞌel te tut batsꞌi jiche. 
JHN.15.27	Y te jaꞌexe jamal me ya awalbikon jkꞌoplal euk, porke ajoyinejikon kꞌalal ta slijkibal to tal —xchi te Jesuse.
JHN.16.1	La yal xan te Jesuse:
JHN.16.1	—Spisil te tuti kalbeyexe yuꞌun jich makꞌ xchebaj awoꞌtanik ta jtojol a. 
JHN.16.2	Ya me stenelex lokꞌel ta sinagoga, y ya me sta yorail te machꞌauk ya smilexe, yuꞌun skuyojik te jaꞌ yaꞌtel Dios te ya spasike. 
JHN.16.3	Jich ya spasik yuꞌun ni ma snaꞌbeyik sba te jTate sok ma snaꞌbikon jba euk. 
JHN.16.4	La kalbeyex awaꞌiyik to yuꞌun jich me ya anaꞌik a te kꞌalal ya xkꞌot yorail te tut kalojbeyexix ae.
JHN.16.4	“Ma kalbeyex ta primero porke joyinejex to a. 
JHN.16.5	Pero te ora to ya xba joyinix te Machꞌa la stikonon tale. Pero ni jtuluk te jaꞌexe ya ajojkꞌobikon te ba ya xboone. 
JHN.16.6	Jaꞌ nix baem ta awoꞌtanik te ajtal-oꞌtane, skꞌaj te la kalbeyexix awaꞌiyik to. 
JHN.16.7	Pero ya me kalbeyex ta jamal te jaꞌ lek ta atojolik te ya xboone, porke teme makꞌ xboone, makꞌ xtal ta atojolik te Joyinwanej awuꞌunike. Pero teme boone, ya me jtikonbeyex tal. 
JHN.16.8	Te kꞌalal ya xtale, jaꞌ me ya yakꞌ kꞌotuk ta yoꞌtanik te genteetik ta balmilal te tut a te mulile, sok te tut lek ta pasele, sok te Dios ya xꞌilbot yaꞌtelik yuꞌune. 
JHN.16.9	Ya me yaꞌbe snaꞌ te smulike yuꞌun te ma skꞌan xchꞌuunikone. 
JHN.16.10	Sok ya me yakꞌ kꞌotuk ta yoꞌtanik te tut lek ta pasele, yuꞌun ya xboonix te baꞌ ay te jTate, y te jaꞌexe makꞌ ya awilbikonix jsit. 
JHN.16.11	Sok ya me yaꞌbe snaꞌ te Dios ya xꞌilbot yaꞌtelilk yuꞌune, yuꞌun ya yichꞌix kastigo te machꞌa ya xmantale liꞌ ba balmilal to.
JHN.16.12	“Ay to xan bayal te tut ya jkꞌan kalbeyexe, pero te ora to ma to jxuꞌ awuꞌunik snaꞌbeyel sluwar. 
JHN.16.13	Yan te kꞌalal ya xtal te Espíritu te ya yakꞌ ta naꞌel sluwar te tut batsꞌi jiche, jaꞌ me ya yaꞌbeyex anaꞌbeyik sluwar. Porke ma stukeluk yuꞌun te tut ya yale. Jaꞌ me ya xtal yalbeyex spisil te tut yaꞌiyeje, y jaꞌ me ya yalbeyex te tut ya xkꞌot ta pasele. 
JHN.16.14	Jaꞌ me ya yaꞌbon ta ilel te jlekilale, yuꞌun jaꞌ me ya xkꞌot ta skuenta yalel te tut ya jkꞌan ya kale. 
JHN.16.15	Spisil te tut ay yuꞌun te jTate joꞌon kuꞌun euk. Jaꞌ yuꞌun la kalbeyex te jaꞌ te Espíritu ya xkꞌot ta skuenta yalel te tut ya jkꞌan ya kalbeyexe.
JHN.16.16	Liꞌ xanix ta jtsꞌine makꞌ ya awilbikonix jsit. Pero ta patil ya awilikon xan, porke ya xboon te ba ay te Tatile —xchi te Jesuse.
JHN.16.17	Jich a lijk sjojkꞌobe sbaik te jnopojeletik yuꞌune:
JHN.16.17	—¿Tut xyal tsꞌin to te ya yalbotik te liꞌ xanix ta jtsꞌin te makꞌ kilbetikix site, sok te ta patil ya kilbetik xan site, sok te la yal te ya xbajt te ba ay te jTatile? 
JHN.16.18	¿Tut xyal te liꞌ xanix ta jtsꞌine”, te xchie? Ma xkaꞌibetik sluwar te tut ya yale —xchiik.
JHN.16.19	Te Jesuse la snaꞌ te yoꞌtanikuk ya sjojkꞌoyike y la yaltalanbe:
JHN.16.19	—La kalbeyex te “liꞌ xanix ta jtsꞌin te makꞌ ya awilbikonix jsite, pero ta patil ya awilbikon xan jsit”, te xchone. ¿Me jaꞌ te yipalex ta yalele? 
JHN.16.20	Jamal ya kalbeyex: Te jaꞌexe ya me xꞌokꞌex sok bayal me yajtal-awoꞌtanik. Yan te genteetik te ayik ta skuenta balmilale ben sniꞌ xyaꞌiyik yuꞌun. Pero te yajtal-awoꞌtanike ya me sujt ta bujtsꞌan kꞌinal. 
JHN.16.21	Jich tutꞌil jtul ants te kꞌalal ya xpajtix yoꞌtane. Bayal ya yakꞌ yajtal yoꞌtan yuꞌun te ya xkꞌotix skꞌaalel te ya xpajt yoꞌtane. Pero ta patil te kꞌalal ayinemix a te xchꞌin yale, makꞌ snaꞌix a te swokole, yuꞌun ben sniꞌ xyaꞌi te julemix ta balmilal te xchꞌin kereme. 
JHN.16.22	Jich euk te jaꞌexe, ayex ta ajtal-oꞌtan te ora to, pero ya me kilbeyex xan asitik, y jich me ya xjunub awoꞌtanik. Te sbujtsꞌ awoꞌtanike maꞌyuk machꞌa ya spojbeyex.
JHN.16.23	“Te tut kꞌaalil ya xkꞌot ta pasele, ma me ayuk tut ya ajojkꞌobikonix a. Jamal ya kalbeyex spisil te tut ya akꞌambey te Tatil ta joꞌon jkuentae ya me yaꞌbeyex. 
JHN.16.24	Te ora to te jaꞌexe ma to ayuk tuti kꞌanojik ta joꞌon jkuenta. Kꞌanaik te tut ya akꞌanike, ya me yaꞌbelex. Jich me ya xjunub lek awoꞌtanik yuꞌun.
JHN.16.25	“La kalbeyex spisil to ta puru seña kꞌop, pero ya me sta yorail te makꞌ ya kalbeyexix ta seña kꞌopetike. Jamal me ya kalbeyex te tutꞌil ay skꞌoplal te Tatile. 
JHN.16.26	Te tut kꞌaalil ya kale, te jaꞌexe ya akꞌanik ta joꞌon jkuenta. Y makꞌ ya kal te ya xkꞌopojon awuꞌunik ta stojol te Tatile, 
JHN.16.27	porke te Tatile kꞌux ya yaꞌiyex ta yoꞌtan. Jaꞌ kꞌuxex ta yoꞌtan porke kꞌuxon ta awoꞌtanik, sok xchꞌuunej awoꞌtanik te talemon ta stojol te Diose. 
JHN.16.28	Lokꞌemon tal ta sit te Tatile yuꞌun te talon ta balmilale, y te ora to ya jilesix te balmilale. Ya sujtonix bael ta stojol te Tatile —xchi te Jesuse.
JHN.16.29	Jich te jnopojeletike la yalik:
JHN.16.29	—Te ora to jamal la awalbotikix, ma ta seña kꞌopuk. 
JHN.16.30	Te ora to la jnaꞌtikix te spisil ay ta awoꞌtane, jich ma puersaukix te ay machꞌa ya sjojkꞌobeyat xane. Jaꞌ yuꞌun ya jchꞌuuntik te talemat ta stojol te Diose —xchiik.
JHN.16.31	Te Jesuse la sjakꞌtalanbe:
JHN.16.31	—¿Me la achꞌuunikix te ora to? 
JHN.16.32	Yuꞌun ya kalbeyex te ya staix yorail, y yorailix te ora to, kꞌalal te jaꞌexe ya xpujkejex bael ta juju-tul y ya ajilesikon ta jtukel nax. Pero ma wololukon, porke te Tatile sjoyinejon. 
JHN.16.33	Ya kalbeyex pisil to, yuꞌun jich me bujtsꞌan kꞌinal ya awaꞌiyik ta jtojol. Yan te liꞌ ba balmilale, te jaꞌexe ya me xkꞌax awokolik. Pero ayuk me spuersa awoꞌtanik, yuꞌun joꞌon jtsalojix te balmilale —xchi te Jesuse.
JHN.17.1	Patil laj yoꞌtan ta yalel to, te Jesuse la skꞌelu moel ta chꞌulchan y la yal:
JHN.17.1	—Tat, kꞌotix yorail te ya awakꞌ ta ilel slekilal aNichꞌane, yuꞌun jich me ya yakꞌ ta ilel euk te alekilale. 
JHN.17.2	Yuꞌun la awaꞌbonix kaꞌtel ta stojol spisil te genteetike, yuꞌun jich me ya kakꞌ kuxuyinuk sbajtel kꞌinal spisil te machꞌa la awaꞌbon ta jkꞌabe. 
JHN.17.3	Jaꞌ ya xkuxuyinik sbajtel kꞌinal yuꞌun te ya snaꞌbeyat aba, te úniko jaꞌat batsꞌi Diosate, sok te ya snaꞌbikon jba euk, joꞌon te Jesucristoon te la atikonon tale. 
JHN.17.4	La kakꞌix ta ilel te alekilal ta balmilale, yuꞌun juꞌix ta pasel kuꞌun te tut la awaꞌbon jpase. 
JHN.17.5	Te ora to, jTat, aꞌbon xan kichꞌ jlekilal ta atojol jich tutꞌil te pajal ay jlekilaltik te kꞌalal ma to xchiknaj a te balmilale.
JHN.17.6	“La kakꞌix snaꞌbeyat aba te jayeb machꞌatik tsabil awuꞌun ta balmilal te la awaꞌbon ta jkꞌabe. Jaꞌat awuꞌun, pero la awaꞌbonix ta jkꞌab, sok ayix ta yoꞌtanik te akꞌope. 
JHN.17.7	Te ora to la snaꞌbeyikix sluwar te jaꞌat awuꞌun spisil te tuti awakꞌojbone, 
JHN.17.8	yuꞌun la kalbeyix te akꞌop te la awalbone y la xchꞌuunikix. Sok kꞌotix ta yoꞌtanik te batsꞌi jich te talemon ta atojole, y la xchꞌuunikix te jaꞌat la atikonon tale. 
JHN.17.9	Ya jkꞌambeyat pawor yuꞌunik. Ma jaꞌuk ya jkꞌambeyat pawor yuꞌun te machꞌa ayik ta skuenta te balmilale. Jaꞌ nax te machꞌatik la awaꞌbon ta jkꞌabe, porke jaꞌat awuꞌun stukelik. 
JHN.17.10	Spisil te tut ay kuꞌune jaꞌat awuꞌun euk, y te tut ay awuꞌune kuꞌun euk. Sok te jlekilale akꞌot ta ilel ta skuentaik.
JHN.17.11	“Te joꞌone makꞌ xꞌanonix ta balmilal. Pero te stukelike ya to xjilik ta balmilal. Yan te joꞌone ya xtalonix ta atojol. Chꞌul jTat, kanantaya sok te apoder te machꞌatik awakꞌojbone, yuꞌun jich me jun nax ya xkꞌotik ta spisilik, jich tutꞌil te jun nax ayotike. 
JHN.17.12	Te kꞌalal joy jba sok to ta balmilal ae, la jkanantay y la jkoltay ta skuenta apoder te machꞌatik la awaꞌbone. Ni jtuluk a chꞌay kuꞌun. Jaꞌ nax a chꞌay stukel te machꞌa skꞌoplal ya xchꞌaye, yuꞌun jich me ya xkꞌot ta pasel te tut tsꞌibabil jilele.
JHN.17.13	“Te ora to ya xtalonix ta atojol. Pero la kalix jilel spisil to liꞌ ba balmilale, yuꞌun liꞌ to xan ayon to, yuꞌun jich me ya xjunub yoꞌtanik a, jich tutꞌil te joꞌon jun koꞌtane. 
JHN.17.14	Te joꞌone la kalbeyix te akꞌope, pero te genteetik te ayik ta skuenta te balmilale la spꞌajik. Porke te machꞌatik kuꞌune ma yuꞌunuk te balmilale, jich tutꞌil te joꞌon ma yuꞌunukon te balmilale. 
JHN.17.15	Ma jaꞌuk ya jkꞌambeyat te ya alokꞌesbon ta balmilale. Jaꞌ ya jkꞌambeyat te ma xꞌawakꞌ ta tsalel yuꞌun te pukuje. 
JHN.17.16	Jich tutꞌil joꞌon te ma skuentaukon te balmilale, jich euk ta stukelike ma skuentaikuk te balmilale. 
JHN.17.17	Lekutesbeya yoꞌtanik yuꞌun te tut batsꞌi jiche; te tut a te batsꞌi jiche jaꞌ te akꞌope. 
JHN.17.18	Jich te tutꞌil la atikonon tal ta stojol te machꞌatik ayik ta skuenta te balmilale, jich euk te joꞌone ya jtikonlan bael ta stojol te machꞌatik ayik ta skuenta te balmilale. 
JHN.17.19	Y ta skajik jmel nax ya kakꞌ jba ta lajel yuꞌun jich me ya xꞌuꞌunimbot yoꞌtanik yuꞌun te tut batsꞌi jiche.
JHN.17.20	“Ma jaꞌuk nax ya jkꞌambeyat pawor yuꞌun te machꞌatik xchꞌuunejonixe. Jaꞌ ya jkꞌambeyat pawor yuꞌun euk te machꞌatik patil ya xchꞌuunikon ta skuenta te tut ya yalik te machꞌatik xchꞌuunejonixe. 
JHN.17.21	JTat, ya jkꞌambeyat te junuk nax ayik ta spisilike, sok te junuk nax ayotik soke, jich tutꞌil te jun nax ayotik te joꞌotike, jich benuk jun yoꞌtanik euk. Para ke jich te machꞌatik ayik ta skuenta te balmilale ya me xchꞌuunik te jaꞌat la atikonon tale. 
JHN.17.22	Te joꞌone la kꞌabeyix yichꞌik te jlekilal te machꞌatik la awakꞌ xchꞌuunonixe. Yuꞌun jun nax me ya xlaj kꞌot, jich tutꞌil te jun nax ayotik te joꞌotike. 
JHN.17.23	Te joꞌone ayon ta yoꞌtanik, y te jaꞌate ayat me ta koꞌtan euk, yuꞌun jich me jun nax ya xkꞌotik. Jich te machꞌatik ayik ta skuenta te balmilale te me ya snaꞌbeyik sluwar a te jaꞌat la atikonon tale, sok te ben kꞌux ta awoꞌtan te machꞌatik xchꞌuunejonixe, jich tutꞌil te kꞌuxon ta awoꞌtane.
JHN.17.24	“JTat, jaꞌat la awaꞌbon te machꞌatik xchꞌuunejonixe, y ya jkꞌan te yauk sjoyinon te ba ya xkꞌoone. Yuꞌun ya me yilik te jlekilal te awakꞌojbone, porke ben kꞌuxon ta awoꞌtan te kꞌalal ma to xchiknaj a te balmilale. 
JHN.17.25	Jtat, te lek awoꞌtane, te machꞌatik ayik ta skuenta te balmilale ma snaꞌbeyat aba. Pero te joꞌone ya jnaꞌbeyat aba. Te machꞌatik xchꞌuunejonixe snaꞌojikix te jaꞌat la atikonon tale. 
JHN.17.26	La kakꞌix snaꞌbeyat aba y ya to me kakꞌ xan snaꞌbeyat aba. Jich tutꞌil te kꞌuxon ta awoꞌtane, jichuk me kꞌux ta awoꞌtan euk. Sok ya me xꞌanon ta yoꞌtanik —xchi ta skꞌoponel Dios te Jesuse.
JHN.18.1	Kꞌalal laj yoꞌtan ta yalel to, te Jesuse lokꞌ bael sok te jnopojeletik yuꞌune. Bajtik ta jejch ukꞌum Cedron te ba ay jun chꞌin huertae. Teꞌ och bael a te Jesuse sok te jnopojeletik yuꞌune. 
JHN.18.2	Jich euk te Judas, te akꞌawan-entregale, yiloj ba ay te chꞌin luware, porke te Jesuse beno stsobilan sbaik teꞌa sok te jnopojeletik yuꞌune. 
JHN.18.3	Jich te Judase tal sok jtijk soltaroetik sok euk te polisiaetik yuꞌun te temploe te tikonlanbil tal yuꞌun te stataletik yuꞌun te saserdoteetike sok te fariseoetike. Chapalik tal sok stujkꞌik sok slampara y xtuchojlan tal skꞌajkꞌik. 
JHN.18.4	Pero te Jesuse snaꞌoj te spisil ya xkꞌot ta pasel ta stojole. Jich lokꞌ bael y ba sjojkꞌolanbe:
JHN.18.4	—¿Machꞌa a te ya aleike? —xyut.
JHN.18.5	La sjakꞌtalanik:
JHN.18.5	—Jaꞌ ya jlejtik te Jesus te Nazarete —xchiik. Te Judas te akꞌawan-entregale sjoyinej tal euk. 
JHN.18.6	Te kꞌalal la yaltalanbe te “joꞌon”, xchi te Jesuse, najkalit a laj balchꞌoj koel ta lum. 
JHN.18.7	Te Jesuse la xchaꞌ jojkꞌobe xan:
JHN.18.7	—¿Machꞌa a te ya aleike? —xchi.
JHN.18.7	Y la yalik xan:
JHN.18.7	—Jaꞌ te Jesus talem ta Nazarete —xchiik.
JHN.18.8	Te Jesuse la yaltalanbe xan:
JHN.18.8	—La kalbeyexix te joꞌone. Teme joꞌon ya aleikone, a me bajtikuk te machꞌatik joyineje —xchi.
JHN.18.9	Jich a kꞌot ta pasel te tut yaloj te Jesuse: “Te machꞌatik la yaꞌbon ta jkuenta te jTate ni jtul a chꞌay kuꞌun”, xchi me.
JHN.18.10	Jich te Simon Pedroe, te ay yichꞌoj jun spuñale, la stas lokꞌel y la sbojbe lokꞌel te xchikin te ay ta sbatsꞌil te jMalco sbiile te jaꞌ yaj-mantal te statal saserdotee. 
JHN.18.11	Te Jesuse la yalbe te jPedroe:
JHN.18.11	—Sujtesa ochel ta sna te a puñale. ¿Me yuꞌun wan ma puersauk ya xkꞌax jwokol jich te tutꞌil ya skꞌan te jTate te ya yakꞌ kꞌotuk ta jkuenta? —xyut.
JHN.18.12	Te soltaroetike sok te statal yuꞌunike sok te polisiaetik yuꞌun te statal juriyoetik la skomon-chukonik bael te Jesuse. 
JHN.18.13	Nail a yikꞌik bael ta sna te jꞌAnas te jaꞌ sniꞌal te jCaifase. Jaꞌ ay ta statal saserdoteil a te jCaifas te jaꞌbil abi. 
JHN.18.14	Te jCaifas to jaꞌ mismo te la yalbe yaꞌi te statal juriyoetik te jaꞌ lek te jtul nax winik ya xlaj bael ta skuenta te jtejklume.
JHN.18.15	Te Simon Pedroe sok te yan jnopojele la stsꞌakliyik bael te Jesuse. Te jtul xan jnopojele ya xnaꞌbot sba yuꞌun te statal saserdotee, y och bael sok te Jesus te ba yamakꞌul sna te statal saserdotee. 
JHN.18.16	Pero te jPedroe tekꞌel jilel ta jwera te ba tiꞌ puertae. Jich te jnopojel te naꞌbil sba yuꞌun te statal saserdotee lokꞌ tal skꞌopon te ants te skanantayej te tiꞌ puertae. Jich te jnopojele la yikꞌ ochel te jPedroe. 
JHN.18.17	Te ants te skanantayej te tiꞌ puertae la sjojkꞌobe te jPedroe:
JHN.18.17	—¿Meꞌn jnopojelat yuꞌun euk te winik to? —xchi.
JHN.18.17	Te jPedroe la sjakꞌ:
JHN.18.17	—Ma joꞌukon —xchi.
JHN.18.18	Kom beno sik te jmantaletike sok te polisiaetike stsunoj skꞌajkꞌik y yipalik ta kꞌatimal. Te jPedroe te tekꞌel ekꞌa, sjoyinlanej ta kꞌatimal.
JHN.18.19	Te statal saserdotee lijk sjojkꞌobe te Jesus te tutꞌil ay te jnopojeletik yuꞌune sok tut a te ya yakꞌ ta nopele. 
JHN.18.20	Te Jesuse la yalbe:
JHN.18.20	—Jamal a kal ta sitil komon ta stojol spisil te genteetike, bayal buelta a nojpeswanon te ta sinagogaetik sok ta templo te ba ya stsobilan sbaik spisil te juriyoetike. Ma mukuluk a nojpeswanon. 
JHN.18.21	¿Tuꞌun te joꞌon ya ajojkꞌobone? Jaꞌ jojkꞌobeyaik te machꞌatik la yaꞌibonix sluwar te jkꞌope. Stukel a wakꞌ yalik tut a te kalojlanbeye, yuꞌun stukel snaꞌojik te tut kaloje —xchi.
JHN.18.22	Kꞌalal jich a yal te Jesuse, te jtul polisia te teꞌ tekꞌel ae la yaꞌbe mam jpajkꞌ ta sit te Jesuse, y la yalbe:
JHN.18.22	—¿Meꞌn jich ya ajakꞌbe skꞌop te statal saserdotee? —xyut.
JHN.18.23	Te Jesuse la sjakꞌbe:
JHN.18.23	—Teme ma tsaꞌamuk te tuti kale, albon me teme ma lekuke. Yan teme lek te tuti kale, ¿tut yuꞌun te la amajone? —xchi.
JHN.18.24	Jich te jꞌAnase chukul a stikon bael te Jesus ta stojol te statal saserdote jCaifase.
JHN.18.25	Te jPedroe sigue te tekꞌel ta kꞌatimal a. Jicha jojkꞌobot yuꞌun te yane:
JHN.18.25	—¿Meꞌn jnopojelat yuꞌun euk te winik to? —xchiik.
JHN.18.25	Te jPedroe la smuk xan ta yoꞌtan:
JHN.18.25	—Ma joꞌukon —xchi.
JHN.18.26	Te nax a jojkꞌobot yuꞌun te jtul yaj-mantal te statal saserdotee, te jaꞌ sjakal yermano te winik te bojbot xchikin yuꞌun te jPedroe:
JHN.18.26	—¿Me ma jaꞌukat te la kilat te la ajoyinej aba sok te ba huertae? —xchi.
JHN.18.27	Te jPedroe la smuk xan ta yoꞌtan. Mismo tiempo a okꞌ te tat kꞌoꞌe.
JHN.18.28	La yikꞌik lokꞌel te ba sna jCaifas te Jesuse, sok teꞌ ikꞌot bael te ba spalasio te gobierno romanoe. Ya sakubix tal a te kꞌinale. Te juriyoetike ma ochik bael te ba palasioe, yuꞌun la snaꞌik te ya xꞌixtaꞌa skꞌoplalik teme ya xꞌochike, y jich ma spas ya sweꞌik te weꞌelil yuꞌun te kꞌin Pascuae. 
JHN.18.29	Jaꞌ yuꞌun te jPilatoe lokꞌ tal ta skꞌoponel, y la yaltalanbe:
JHN.18.29	—¿Tut smul awuꞌunik te winik to? —xchi.
JHN.18.30	La yalik;
JHN.18.30	—Te jich tsaꞌamuk yaꞌtele maꞌ kikꞌtik tal ta atojol te jichuke —xchiik.
JHN.18.31	Te jPilatoe la yaltalanbe:
JHN.18.31	—Ikꞌaik bael te jaꞌexe y ban chapaik, chikan te tut ay te mantaliletik awuꞌunike —xyut.
JHN.18.31	La yalik te juriyoetike:
JHN.18.31	—Pero te joꞌotike maꞌyuk orden kuꞌuntik te ay machꞌa ya kakꞌtik ta milele —xchiik.
JHN.18.32	Jich a kꞌot ta pasel te tut yaloj te Jesuse te tut lajelil ya xkꞌot ta skuentae. 
JHN.18.33	Te jPilatoe sujt ochel te ba spalasio. La yik te Jesuse y la sjojkꞌobe:
JHN.18.33	—¿Me jaꞌat te Reyat yuꞌun te juriyoetike? —xchi.
JHN.18.34	Te Jesuse la yalbe:
JHN.18.34	—¿Me jaꞌat la anop te jich ya ajojkꞌoye, o ay yan machꞌa yalojbeyat te jkꞌoplale? —xchi.
JHN.18.35	La sjakꞌ te jPilatoe:
JHN.18.35	—¿Me yuꞌun juriyoon? Jaꞌ mismo te alumale sok te stataletik yuꞌun te saserdoteetike te tal yakꞌat entregal ta jtojole. ¿Tut a te ma tsaꞌamuk apasoje? —xchi.
JHN.18.36	Te Jesuse la sjakꞌbe:
JHN.18.36	—Te tutꞌil ajwalilone, ma jaꞌuk ta skuenta te balmilal to. Te yuꞌunuk jaꞌuke la me spasik pleto te abatetik kuꞌun te jichuke, yuꞌun jich ma yakꞌelon entregal ta skꞌab te juriyoetike. Pero ma jaꞌuk ta skuenta te balmilal to te tutꞌil ajwalilone —xchi.
JHN.18.37	Jich a sjojkꞌo xan te jPilatoe:
JHN.18.37	—¿Me jich tsꞌiin te jaꞌat reyate? —xchi.
JHN.18.37	Te Jesuse la sjakꞌbe:
JHN.18.37	—Jaꞌat ya awal te Reyone. Jaꞌ sluwar te ayinone y talon ta balmilal yuꞌun tal kal te tut batsꞌi jiche. Ya me yaꞌibikon te jkꞌope spisil te machꞌatik ayix ta skuenta te tut batsꞌi jiche.
JHN.18.38	Te jPilato la yalbe:
JHN.18.38	—¿Y tut a te batsꞌi jiche? —xchi.
JHN.18.38	Kꞌalal laj yoꞌtan ta sjojkꞌoyel to, te jPilatoe lokꞌ xan bael ba skꞌopon te juriyoetike. Y la yaltalanbe:
JHN.18.38	—Te joꞌone ni maꞌyuk smul a jtabe te winik to. 
JHN.18.39	Pero jaꞌexe ay kostumbre awuꞌunik te ya jkoles lokꞌel jtul jchukel ta skꞌaalel te kꞌin Pascuae. ¿Me ya akꞌanik te jaꞌ ya jkoles bael te machꞌa Rey yuꞌun te juriyoetike? —xchi.
JHN.18.40	Spisilik a lijkik xan ta aw:
JHN.18.40	—¡Ma jaꞌuk xꞌakoles me to! ¡Jaꞌ xꞌakoles te jBarrabase! —xchiik. Y te Barrabase mero jꞌelekꞌ.
JHN.19.1	Jich te jPilatoe la yakꞌ bael te Jesuse sok la yakꞌ ta majel. 
JHN.19.2	Te soltaroetike la xotik chꞌix la yaꞌbeyik skoronain ta sjol te Jesuse, y la slapbeyik jlik mam najtꞌil tsajal kamixal. 
JHN.19.3	Te nax a la stsob sbaik tal ta stojol, sok lijk yalbeyik:
JHN.19.3	—¡Viva te rey yuꞌun te juriyoetike! —xchiik ta yikꞌtinel. Y la smajbeyik te yelawe.
JHN.19.4	Chaꞌlokꞌ xan tal te jPilatoe, y la yaltalanbe:
JHN.19.4	—Ila awilik, ya jlokꞌes tal te winike. Ya me anaꞌik a te ni maꞌyuk a jtabe smule —xchi.
JHN.19.5	Jicha lok xan tal te Jesuse. Skoronainej tal te xotbil chꞌix ta sjole y slapoj tal te mam najtꞌil tsajal kamixale. Te jPilatoe la yal:
JHN.19.5	—¡Awilik te winik to! —xchi.
JHN.19.6	Kꞌalal la yilik te stataletik yuꞌun te saserdoteetike sok te polisiaetike, lijk yawutayik:
JHN.19.6	—¡Mila ta krus! ¡Mila ta krus! —xchiik.
JHN.19.6	Te jPilatoe la yaltalanbe:
JHN.19.6	—Ikꞌaik bal abi, ban milaik ta krus atukelik. Porke te joꞌone ni maꞌyuk a jtabe smul —xchi.
JHN.19.7	Te juriyoetike la sjakꞌtalanik:
JHN.19.7	—Te joꞌotike ay mantaliletik kuꞌuntik te ya yal a te tut ya yichꞌ milele, porke ya yal sba te jaꞌ xNichꞌan Dios ta skꞌope —xchiik.
JHN.19.8	Kꞌalal la yaꞌi te jPilatoe, lijk xiꞌuk xan yuꞌun. 
JHN.19.9	Chaꞌoch xan bael te ba spalasioe. Jicha kꞌo sjojkꞌobe xan te Jesuse:
JHN.19.9	—¿Ba talemat? —xyut.
JHN.19.9	Pero te Jesuse ni jpꞌaluk a sjakꞌbe.
JHN.19.10	Te jPilatoe la yalbe:
JHN.19.10	—¿Tut yuꞌun te ma xꞌajakꞌbon te jkꞌope? ¿Me yuꞌun maꞌ anaꞌojuk te kichꞌoj kaꞌtel te ya xjuꞌ ya kakꞌat ta milel ta krus, sok te ya xjuꞌ ya jkolesat bale? —xchi.
JHN.19.11	Jich te Jesuse la sjakꞌbe:
JHN.19.11	—Maꞌyuk awaꞌtel kuꞌun te manchuk yakꞌojbeyat awaꞌtel te Diose. Jaꞌ yuꞌun te machꞌa la yakꞌon entregale, jaꞌ mas ay smul stukel ke te jaꞌate —xchi.
JHN.19.12	Mismo tiempo a te jPilatoe lijk snop tut ya yut ya skoles bael te Jesuse. Pero te juriyoetike la yawutayik:
JHN.19.12	—Teme ya akoles bale, yuꞌun nanix maꞌ awamigouk a te César te mukꞌul rey ta Romae. Te machꞌa ya skuy sba ta reye, jaꞌ skontra te César te mukꞌul rey ta Romae —xchiik.
JHN.19.13	Kꞌalal la yaꞌi te jPilatoe, la yakꞌ mantal te ya xlokꞌesot tal te Jesuse. Y te nax a ba snajkan sba te ba ya xchapawane, te Gabata sbiil ta hebreo-kꞌop, te “Limbil Pejchel Tonetik”, xchi kꞌoem. 
JHN.19.14	Nopolix ol kꞌaal a, te tut kꞌaalil ya xchap sbaik yuꞌun te kꞌin Pascuae. Te jPilato la yalbe te juriyoetike:
JHN.19.14	—¡Awilik te Rey awuꞌunike! —xchi.
JHN.19.15	Pero te juriyoetike lijkik ta aw:
JHN.19.15	—¡Bajtuk ta milel! ¡Bajtuk ta milel ta krus! —xchiik.
JHN.19.15	Te jPilato la sjojkꞌolanbe:
JHN.19.15	—¿Me ya wan spas ya kakꞌ ta milel ta krus te rey awuꞌunike? —xchi.
JHN.19.15	Te stataletik yuꞌun te saserdoteetike la sjakꞌbeyik:
JHN.19.15	—Te joꞌotike maꞌyuk yan rey kuꞌuntik, jaꞌ nax te César te ay ta Romae —xchiik.
JHN.19.16	Jich te jPilatoe la yakꞌ entregal te Jesuse yuꞌun ya xba milek ta krus, y jich a yikꞌik bael.
JHN.19.17	Te Jesuse xkuchoj lokꞌel te skruse. Bajt te ba ay te Bakeljolol sbiil te luware, te Gólgota sbiil ta hebreo-kꞌope. 
JHN.19.18	Teꞌ sjojkꞌanik ta krus a. Sok ay chaꞌtul te jojkꞌanot ta krus soke, juju-tul ta juju-jejch. 
JHN.19.19	Te jPilato la yal mantal te ya xba kꞌojbek jilel jun letrero ta sjol te kruse te jich ya yale: “Jesus yuꞌun Nazaret, Rey yuꞌun te juriyoetike”, xchi te letreroe. 
JHN.19.20	Bayal juriyoetik la skꞌoponik tut xyal te letreroe, porke te luwar te ba laj sjojkꞌanike serka ay sok te jtejklume. Te letreroe tsꞌibabil ta oxkaj kꞌop: ta hebreo sok ta latin sok ta griego. 
JHN.19.21	Jaꞌ yuꞌun te statal-saserdoteetik yuꞌun te juriyoetike ba yalbeyik te jPilatoe:
JHN.19.21	—¿Tuꞌun te la atsꞌibay: “Te Rey yuꞌun te juriyoetike”? Jaꞌ lek te lauk atsꞌibay: “Jaꞌ te machꞌa la skuy sba ta rey yuꞌun te juriyoetike”, te xchiuke —xchiik.
JHN.19.22	Pero te jPilatoe la sjakꞌtalanbe:
JHN.19.22	—Te tuti jtsꞌibaye, jaꞌ nax abi —xchi.
JHN.19.23	Kꞌalal jokꞌolix ta kruz yuꞌunik te Jesuse, te soltaroetik la stambeyik te skꞌuꞌ-spakꞌe. Chantul yajwal a lokꞌ yuꞌunik a, juju-xejtꞌ te juju-tul soltaroe. Sok la yichꞌbeyik te smam najtꞌil kamixe te ma tsꞌisbiluk te jalbil ta spojkꞌol naxe. 
JHN.19.24	Te soltaroetik la yalbe sbaik:
JHN.19.24	—Makꞌ ya jchꞌiꞌtik. Ya kiltik machꞌa ay suerte ya sta bael —xchiik.
JHN.19.24	Jicha kꞌot ta pasel te tut tsꞌibabil jilel ta Sjun te Diose: “La spuk sbaik a te jkꞌuꞌ-jpakꞌe, y la yilik machꞌa ay suerte yuꞌun te ya sta bael te jman najtꞌil kamixe”, te xchie. Jich a spasik te soltaroetike.
JHN.19.25	Te ba yanil skrus te Jesuse teꞌ tekꞌel a te smeꞌe, sok te yijtsꞌin smeꞌe, sok te xMaria te yinam Cleofase, sok te xMaria Magdalenae. 
JHN.19.26	Te Jesuse la yil te smeꞌ te teꞌ tekꞌel sok a te jnopojel te ben kꞌux a yaꞌi sba soke. La yalbe te smeꞌe:
JHN.19.26	—Jmeꞌ, jaꞌ me awal ya xkꞌot te ya awile —xchi.
JHN.19.27	Te nax a la yalbe te jnopojele:
JHN.19.27	—Jaꞌ me ameꞌ ya xkꞌot te ya awile —xyut. Mismo tiempo a te jnopojele la yikꞌ ta sna.
JHN.19.28	Te Jesuse snaꞌoj te spisil a juꞌix yuꞌun ta pasele. Yuꞌun jich ya xkꞌot ta pasel a te tut tsꞌibabil jile, la yal:
JHN.19.28	—Takin koꞌtan —xchi.
JHN.19.29	Ay waxal jun xaru teꞌa, nojel ta chꞌaal bino. La smulik ta chꞌaal bino te esponjae, sok la slujtanik ta sniꞌ teꞌ, te isopo sbiile. La slutik moel sok la yaꞌbeyik ta stiꞌ te Jesuse. 
JHN.19.30	Te Jesuse la spas prewa te chꞌaal binoe, y la yal:
JHN.19.30	—Spisil a juꞌix ta pasel —xchi. Te nax a la stsꞌinan ta koel te sjole y lokꞌ xchꞌulel.
JHN.19.31	Te tutꞌil skꞌaalelix a te ya xchap sbaik yuꞌun te kꞌin Pascuae, jich te juriyoetike ma skꞌanik te teꞌ jokꞌol ta krus te stiꞌbalul te winketike ta skꞌaalel te kuxo-oꞌtane, yuꞌun ben tulan skꞌoplal te skꞌaalel kuxo-oꞌtan to. Jaꞌ yuꞌun la skꞌambeyik te jPilato te yauk yal mantal ta kꞌajtalanel te yokike sok te yauk xkoesbot ta ora te stiꞌbalulike. 
JHN.19.32	Jicha bajt te soltaroetike y ba skꞌajbe yok te primero aye sok te jtul xane te pajal jokꞌol sok ta krus te Jesuse. 
JHN.19.33	Pero kꞌalal tijilajik bael te ba ay te Jesuse, chamenix a yilik. Jich ma skꞌajbeyikix a te yok stukele. 
JHN.19.34	Pero te jtul soltaroe la slowbe ta lansa te skostiyae, y ora nax a lokꞌ tal chꞌichꞌ sok tojol jaꞌ. 
JHN.19.35	Te machꞌa la yil te jicha kꞌot ta pasele jaꞌ testigo yuꞌun. Ma slotuk te tut ya yale. Sok snaꞌoj te batsꞌi jich te tut ya yale, yuꞌun jich me ya achꞌuunik a te jaꞌexe. 
JHN.19.36	Porke spisil te tuti kꞌot ta pasele, yuꞌun me jich tsꞌakal a spas kumplir a te tut tsꞌibabil jilel ta Sjun te Diose te jich ya yale: “Ni jchꞌixuk sbakel ya yichꞌ kꞌajel stukel”, xchi me. 
JHN.19.37	Sok ay xan yan te jich tsꞌibabil jilel ta Sjun te Diose te jich ya yale: “Ya me yil ta sitik te machꞌa la slowike”, xchi me.
JHN.19.38	Ay jtul winik Jose sbiil, te talem ta chꞌin jtejklum Arimatea, te ay ta jnopojel yuꞌun Jesus. Pero mukul nax ay, yuꞌun ya xiꞌ te statal juriyoetike. Te Josee ba skꞌanbe permiso te jPilatoe te yauk yichꞌbe bael stiꞌbalul te Jesuse. Te jPilatoe la yakꞌ permiso, y te Josee ba yichꞌbe bael stiꞌbalul te Jesuse. 
JHN.19.39	Sjoyinej euk te jNicodemoe, te xtaluk skꞌopon ta ajkꞌubal te Jesuse. Yichꞌoj kꞌoel treinta kilo wan perpume te kapbil ta mirra sok loe. 
JHN.19.40	Jich te Josee sok te jNicodemoe la yichꞌbeyik bael stiꞌbalul te Jesuse. La xpixik bael ta sakil pakꞌ y la xpoxtabeyik ta mirra sok loe te ben bujtsꞌan yikꞌe. Jich ay te skostumbre juriyoetik te ya smuk sbaike. 
JHN.19.41	Ay jun huerta te ba luwar ba jojkꞌanot ta krus te Jesuse. Te ba yolil te huertae ay pasbil jun xchꞌenal jchamel te ma to ayuk machꞌa mujkem ae. 
JHN.19.42	Teꞌ ba yaꞌbeyik jil a te stiꞌbalul Jesuse, yuꞌun tijil nax ay a. Porke nopolix a te skꞌaalel kuxo-oꞌtan yuꞌun te juriyoetike.
JHN.20.1	Te primero kꞌaal yuꞌun te semanae, te xMaria Magdalenae ben sab a bajt te ba mukule. Ijkꞌ to kꞌinal a. La yil te lokꞌesbilix a te ton te makbil a te stiꞌile. 
JHN.20.2	Jich xyalet kaꞌel te ba ay te Simon Pedroe sok te jtul xan jnopojele te machꞌa ben kꞌux a yaꞌi sba sok te Jesuse, y la yaltalanbe:
JHN.20.2	—La yichꞌbeyikix lokꞌel stiꞌbalul te ba mukul te Kajwaltike, y ma jnaꞌtik ba la yakꞌik —xchi kꞌoel.
JHN.20.3	Te jPedroe sok te jtul xan jnopojele lokꞌik bael, bajtik te ba mukule. 
JHN.20.4	Xchebalik xyalajan kꞌael, pero tsalot jilel te jPedroe, jaꞌ nail a kꞌot te ba mukule te jtul xane. 
JHN.20.5	La skujan sba ta yilel, y la stabe ta ilel te xpixile, pero ma och bael. 
JHN.20.6	Ta spat nax a kꞌot te Simon Pedroe y och bael ta ba mukule. Jicha kꞌo yil euk te pakꞌ pixil ae, 
JHN.20.7	sok la yilbe euk te spojtsil sjol te Jesuse te ma junuk nax ay sok te xpixil stiꞌbalule. Parte balal jilel. 
JHN.20.8	Jicha och bal euk te jtul xan jnopojele, te machꞌa nail a kꞌot te ba mukule. La yil te tutiꞌ kꞌot ta pasele y la xchꞌuun. 
JHN.20.9	Yuꞌun ma to kꞌoemuk ta yoꞌtanik a te tut tsꞌibabil jilel ta Sjun te Dios te puersa ya xchaꞌkux tal te Jesuse. 
JHN.20.10	Te nax a laj sujtik bael ta snaik te cheb jnopojeletike.
JHN.20.11	Te xMariae jil ta jwera te ba stiꞌil xchꞌenale; yipal jilel ta okꞌel. La skujan sba ta skꞌeluyel ochel te ba yutil ba mukule, 
JHN.20.12	y la yil cheb chꞌul angeletik te ben sak te skꞌuꞌ-spakꞌike. Teꞌ najakajtik te ba aꞌbot stiꞌbalul te Jesuse, jtul ta sjol y jtul ta yok. 
JHN.20.13	Te chꞌul angeletike la yalik:
JHN.20.13	—Ants, ¿tuꞌun te ya xꞌokate? —xchiik.
JHN.20.13	Te antse la yalbe:
JHN.20.13	—Yuꞌun la yichꞌbeyik bael stiꞌbalul te Kajwale, y ma jnaꞌ ba la yakꞌik —xchi.
JHN.20.14	Jich to nax yipal ta yalel a, sujt skꞌelu y teꞌ yil a te Jesuse, pero ma snaꞌ me jaꞌ te Jesuse. 
JHN.20.15	La yal te Jesuse:
JHN.20.15	—Ants, ¿tuꞌun te yax okꞌate? ¿Machꞌa a te ya alee? —xchi.
JHN.20.15	Te xMaria la skuy te jaꞌ te jkanan-huertae. La yalbe:
JHN.20.15	—Mam xiꞌlel, teme jaꞌat la awichꞌbon bale, albon ba la awakꞌ, yuꞌun ya xba jlej tal —xchi.
JHN.20.16	La yal te Jesuse:
JHN.20.16	—Maria —xyut.
JHN.20.16	Te antse sujt skꞌelu y la yalbe ta hebreo-kꞌop:
JHN.20.16	—¡Raboni! —xchi. “Maestro”, xchi kꞌoem abi.
JHN.20.17	Te Jesuse la yalbe:
JHN.20.17	—Ma me apikon, porke ma to moemukon bael ta ba ay te jTate. Pero baan, ban albeya te kermanotake yuꞌun ya xboon te ba ay te jTate, te aTatik euk te jaꞌexe, te Dios kuꞌune, sok te Dios awuꞌunik euk te jaꞌexe —xchi.
JHN.20.18	Jich te xMaria Magdalenae ba yalbe te jnopojeletike te la yilix te Kajwaltike, y jich a yaltalanbe te tuti albot yuꞌune.
JHN.20.19	Xꞌijkꞌubix kꞌinal a, mismo primero kꞌaal yuꞌun a te semanae, te jnopojeletike stsꞌusoj sbaik ta na yuꞌun ya xiꞌik te statal juriyoetike. Te Jesuse och kꞌoel y xtekꞌlo kꞌoel ta yolil te jnopojeletike. La spatalanbe yoꞌtanik y jich a yal:
JHN.20.19	—Junuk me awoꞌtanik —xchi.
JHN.20.20	Te kꞌalal jich a yaltalanbeye, la yakꞌtalanbe yil te skꞌabe sok te skostiyae. Te jnopojeletike junub yoꞌtanik yuꞌun te la yilik te Kajwaltike. 
JHN.20.21	Te nax a te Jesuse la yaltalanbe xan:
JHN.20.21	—Junuk me awoꞌtanik. Jich te tutꞌil la stikonon tal te jTate, jich ya jtikonex euk te jaꞌexe —xchi.
JHN.20.22	La xujchꞌilan, y la yaltalanbe:
JHN.20.22	—Ikꞌaik te Chꞌul Espiritue. 
JHN.20.23	Te machꞌa ya achꞌaybe smule, pasbilix me perdon abi. Yan te machꞌa ma xꞌachꞌaybe te smule, jich makꞌ sta perdon abi —xchi te Jesuse.
JHN.20.24	Te jTomas, te Loꞌalal xꞌalbote, jaꞌ te jtul te ta xlajchaytulul te jnopojeletike, jaꞌ ma teꞌeyuk a ba ay te sjoꞌtake te kꞌalal kꞌot te Jesuse. 
JHN.20.25	Ta patil te yan xan jnopojeletike la yalbeyik:
JHN.20.25	—La kiltikix te Kajwaltike —xchiik.
JHN.20.25	Pero te jTomase la sjakꞌtalanbe:
JHN.20.25	—Teme maꞌ kilbe te skꞌab te ba ejchenajemik yuꞌun te lawuxe sok teme ma kotses yal jkꞌab a ba ejchenajemik yuꞌun te lawuxe, sok te ba skostiyae, ma xjuꞌ ya jchꞌuun —xchi.
JHN.20.26	Waxkeꞌ kꞌaal ta patil te jnopojeletike la stsob sbaik xan ta jpꞌej na, y teꞌeyix ekꞌa te jTomase. Lek tsꞌusajtik yuꞌunik te tiꞌ puertaetike, pero te Jesuse och bael xtekꞌlo kꞌoel ta yolilik. La spatalanbe yoꞌtan y la yaltalanbe:
JHN.20.26	—Junuk me awoꞌtanik —xchi.
JHN.20.27	Te nax a la yalbe te jTomase:
JHN.20.27	—Otsesa liꞌ te yal akꞌab y ila awil te jkꞌabe. Y akꞌa tal te akꞌabe, otsea liꞌ ba jkostiyae. Ma me jichukat te tutꞌil machꞌa ma xchꞌuune. Chꞌuuna me —xchi.
JHN.20.28	La yal te jTomase:
JHN.20.28	—¡Kajwal kuꞌun! ¡Dios kuꞌun! —xchi.
JHN.20.29	Te Jesuse la yalbe te jTomase:
JHN.20.29	—Ya achꞌuun porke yuꞌun la awilonix. Ben tsaꞌam slekilik te machꞌa ya xchꞌuun manchuk me makꞌ ya yilone —xyut.
JHN.20.30	Te Jesuse ay to xan bayal seña smilagroetik la spas ta sit te jnopojeletik yuꞌune te ma ochemuk ta tsꞌibayel liꞌ ba jun to. 
JHN.20.31	Pero jaꞌ nax a yichꞌ tsꞌibayel to yuꞌun jich me ya achꞌuunik a te jaꞌ Cristo sok jaꞌ te xNichꞌan Dios te Jesuse. Y teme la achꞌuunike, ay akuxlejalik sbajtel kꞌinal ta skuenta te Jesuse.
JHN.21.1	Ta patil te Jesuse la yakꞌ sba xan ta ilel ta stojol te jnopojeletik yuꞌune te ba tiꞌ jaꞌ yuꞌun te Tiberiase. Jich a spas te la yakꞌ sba ta ilele: 
JHN.21.2	Stsoboj sbaik a te Simon Pedroe sok te jTomas, te Loꞌalal xꞌalbote, sok te jNatanael te talem ta jtejklum Cana te ay ta slum Galileae, sok te xnichꞌnab Zebedeoe, sok xan te cheb jnopojeletik yuꞌun te Jesuse. 
JHN.21.3	Te Simon Pedroe la yaltalanbe:
JHN.21.3	—Ya xboon ta tsak-chay —xchi.
JHN.21.3	La sjakꞌik te yane:
JHN.21.3	—Jich euk te joꞌotike ya joyintikat bael —xchiik. Jich laj bajtik y moik bael ta jun barko. Pero ni jkꞌot chay a staik a te ajkꞌubal abi. 
JHN.21.4	Te kꞌalal xnopetix ya sakꞌub tal a te kꞌinale, la yilik te ay ta tiꞌ jaꞌ te Jesuse, pero te jnopojeletike maꞌ snaꞌik me jaꞌ te Jesuse. 
JHN.21.5	Te Jesuse la sjojkꞌolanbe:
JHN.21.5	—Jkentik, ¿me ayix atsakojik te chaye? —xchi.
JHN.21.5	La sjakꞌik:
JHN.21.5	—Maꞌyuk —xchiik.
JHN.21.6	Te Jesuse la yaltalanbe:
JHN.21.6	—Akꞌaik ochel ta jaꞌ te stsajkil achayik ta sbatsꞌil te barkoe, jich me ya ataik te chaye —xchi.
JHN.21.6	Jich a spasik y ta patil ma snaꞌik tut ya yutik ya slokꞌesik tal te stsajkil xchayike, yuꞌun ben bayal a och teꞌa te chaye. 
JHN.21.7	Jich te jtul jnopojel, te machꞌa ben kꞌux ya yaꞌi sba sok te Jesuse, la yalbe te jPedroe:
JHN.21.7	—Jaꞌ te Kajwaltike —xchi.
JHN.21.7	Y kꞌalal la yaꞌi te Simon Pedroe te jaꞌ te Kajwaltike, ba slap ta ora te skꞌuꞌ-spakꞌe yuꞌun tꞌaxal, y la xchoj sba ochel ta jaꞌ. 
JHN.21.8	Te yan xan jnopojeletike laj kꞌot te ba tiꞌjaꞌ sok te barkoe snitojik te stsajkil xchayike te ben nojel ta chaye. Beenik sien metro te xlaj lokꞌ jul a te ba tiꞌjaꞌe. 
JHN.21.9	Kꞌalal koik ta barko te ba lume, ay tsumbil kꞌajkꞌ a kꞌo staik, sok tsꞌajal ta yakꞌalel ay jkojt chay a, sok ay waj. 
JHN.21.10	Te Jesuse la yaltalanbe:
JHN.21.10	—Ichꞌaik tal chaꞌox kojtuk te chay te laj to nax atsakik tale —xchi.
JHN.21.11	Te Simon Pedroe mo bael te ba barkoe y la xoch tal ta tiꞌjaꞌ te stsajkil xchaye nojel ta niwak chay. Ay siento sinkuenta y tres. Y aunke ben bayal, pero ma chꞌiꞌ te stsajkil xchayike.
JHN.21.12	Te Jesuse la yaltalanbe:
JHN.21.12	—Laꞌ me, weꞌanik —xchi.
JHN.21.12	Ni jtuluk te jnopojeletike la sjojkꞌobeyik machꞌa a, yuꞌun snaꞌojikix te jaꞌ te Kajwaltike. 
JHN.21.13	Te nax a te Jesuse tijilaj bael te ba kꞌajkꞌe, la stsak ta skꞌab te waje, y la yakꞌtalanbe te jnopojeletike, y jich mismo spas sok te chaye.
JHN.21.14	Jaꞌ to jaꞌ yoxmelalix ya yakꞌ sba ta ilel a te Jesus ta stojol te jnopojeletik yuꞌune te kꞌalal chaꞌkuxemix tal ae.
JHN.21.15	Lajikix ta weꞌel a, te Jesuse la sjojkꞌobe te Simon Pedroe:
JHN.21.15	—Simon, te xnichꞌanat te Jonase, ¿me mas kꞌux ya awaꞌiyon ta awoꞌtan jich tutꞌ yan to? —xchi.
JHN.21.15	Te jPedro la sjakꞌ:
JHN.21.15	—Jich, Kajwal. Anaꞌoj te kꞌuxat ta koꞌtane —xyut.
JHN.21.15	Te Jesuse la yalbe:
JHN.21.15	—Kanantaybon me te jkarneraetik kuꞌun cheꞌe —xchi.
JHN.21.16	La xchaꞌ jojkꞌobe xan:
JHN.21.16	—Simon, te xnichꞌanat Jonase, ¿me kꞌux ya awaꞌiyon ta awoꞌtan? xchi.
JHN.21.16	Te jPedroe la sjakꞌ:
JHN.21.16	—Jich, Kajwal. Anaꞌoj te kꞌuxat ta koꞌtane —xchi.
JHN.21.16	Te Jesuse la yalbe:
JHN.21.16	—Kanantaybon me te karneraetik cheꞌe —xchi.
JHN.21.17	La sjojkꞌobe xan ta yoxmelal:
JHN.21.17	—Simon, te xnichꞌanat te Jonase, ¿me kꞌuxon ta awoꞌtan? —xchi.
JHN.21.17	Te jPedroe la yakꞌ yajtal yoꞌtan yuꞌun; porke yoxmelalix a te jojkꞌobot teme kꞌux ya yaꞌi ta yoꞌtane. La sjakꞌ:
JHN.21.17	—Kajwal, anaꞌoj spisil. Anaꞌoj te kꞌuxat ta koꞌtane —xchi.
JHN.21.17	Te Jesuse la yalbe:
JHN.21.17	—Kanantaybon me te jkarneraetik cheꞌe. 
JHN.21.18	Jamal me ya kalbeyat te kꞌalal bikꞌit winikat to ae, jaꞌat ya alap te akꞌuꞌ-apakꞌe yuꞌun ya xbaat te ba ya akꞌan ya xbaate. Pero te kꞌalal ya xmamalubate, jaꞌ xanix ya awakꞌ te akꞌabe, yan machꞌa ya slapbeyatix a te akꞌuꞌ-apakꞌe y ya yikꞌat bael te ba ma xꞌakꞌan ya xbaate —xyut.
JHN.21.19	Te tutꞌil jich a yal te Jesuse, jaꞌ a yaꞌbe snaꞌ te tutꞌ ya xkꞌo chamuk te jPedroe, yuꞌun me jich ya yakꞌ ta ilel slekilal a te Diose. Ta patil la yalbe:
JHN.21.19	—Laꞌ me, tsꞌakliyaon bael —xyut.
JHN.21.20	Te jPedroe sujt skꞌelu la yil te tsakal tal ta spat te jnopojel te machꞌa ben kꞌux a yaꞌi sba sok te Jesuse. Jaꞌ mismo te lotol ta weꞌel a te ay tuti sjojkꞌobeye: “Kajwal, machꞌa a te ya yakꞌat entregale”, te xchi aye. 
JHN.21.21	Te kꞌalal la yil te jPedroe, la sjojkꞌobe te Jesuse:
JHN.21.21	—Kajwal, jal winik to, ¿tut ya xkꞌot ta skuenta? —xchi.
JHN.21.22	Te Jesuse la sjakꞌbe:
JHN.21.22	—Teme ya skꞌan koꞌtan te kuxul to a te ya xchaꞌtalone, ¿tuti wochel a te jaꞌate? Laꞌ me, laꞌ tsꞌakliyaon —xyut.
JHN.21.23	Jich a pujk skꞌoplal ta yolil hermanoetik te makꞌ xcham stukel te jtul jnopojele. Pero te Jesuse ma jaꞌuk a yal te makꞌ xchame. Jaꞌ nax a yal: “Teme jich ya skꞌan koꞌtan te kuxul to a te kꞌalal ya xchaꞌtalone, ¿tuti wochel a te jaꞌate?” xchi nax.
JHN.21.24	Jaꞌ mismo te jnopojel to te la yalix tal ta spisile y te stsꞌibayojix ta june. Y jnaꞌotik te tut ya yale batsꞌi jich te tuti stsꞌibaye.
JHN.21.25	Te Jesuse ay to xan bayal tuti spas. Te spisiluk ya yichꞌ tsꞌibayel ta skajal-skaje, te ya kale max och a te balmilale te spisiluk ya yichꞌ tsꞌibayel ta june.
ACT.1.1	Jaꞌat Teófilo, te ben lek awoꞌtane, te primero jun te la jpasbeyate la jtsꞌibaj teꞌa spisil te tuti spas te Jesuse y tuti nojpeswan kꞌalal ta slijkibal 
ACT.1.2	jaꞌ to te kꞌalal ikꞌot moel ta chꞌulchane. Te kꞌalal ma to xbajt ta chꞌulchan ae, la stꞌuj te apostoletike. Ta skuenta te Chꞌul Espiritue la spas jilel ta mantal te tut ya skꞌan spasike.
ACT.1.3	Y ta patil, te kꞌaxix tal yuꞌun a te milele, la yakꞌ sba ta ilel ta stekꞌlejal. Klaro a yakꞌtalan ta ilel te tutꞌil kuxulixe. Kuarenta kꞌaal a yakꞌ sba ta ilel ta stojolik. Y la yaltalanbe sluwar te tutꞌil ay ta ajwalinel te Diose.
ACT.1.4	Te kꞌalal sjoyinej to a te apostoletike, te Jesuse la yaltalanbe te ma to xlokꞌik bael te ba Jerusalene. La yaltalanbe:
ACT.1.4	—Maliyaik te tut yaloj te Jtat te tut ya yaꞌbeyexe, jich te tuti kalbeyexe. 
ACT.1.5	Jich te Juane la yaꞌbe yichꞌ jaꞌ te gente ta jaꞌ nax. Pero ma jalukix kꞌaal te jaꞌexe te ya yaꞌbelex awichꞌik te Chꞌul Espiritue —xchi te Jesuse.
ACT.1.6	Ta machꞌatik stsoboj sbaik sok te Jesuse la sjojkꞌobeyik:
ACT.1.6	—Kajwal, ¿me yorailix te ya awakꞌ mantalejukotik liꞌ ba jlumaltik israele? —xyutik.
ACT.1.7	Te Jesuse la sjakꞌtalanbe:
ACT.1.7	—Te jaꞌexe maꞌyuk ta akuentaik te tut ora sok te tut kꞌaalile. Jaꞌ ay ta skuenta stukel te Tatile te tut ya yakꞌ ta pasele. 
ACT.1.8	Pero te kꞌalal ya xtal te Chꞌul Espíritu te ya xjul ta akuentaike ya me awichꞌik apoderik. Jich me testigo ya xkꞌoex kuꞌun ta Jerusalen, sok spisil ta estado yuꞌun Judea, sok ta estado yuꞌun Samaria, y sok ta spisil te balmilale —xchi.
ACT.1.9	Te kꞌalal laj yoꞌtan ta yalel to, yipalik to ta yilel a, te Jesuse mo bael ta chꞌulchan. Pixot bael ta tokal y maꞌ yilbeyikix sit a. 
ACT.1.10	Yipalik to ta skꞌeluyel tutꞌil a mo bael ta chꞌulchan a te Jesuse, chiknaj ta stsꞌeelik cheb winketik. Ben sak te skꞌuꞌ-spakꞌike.
ACT.1.11	Altalanbot yuꞌun:
ACT.1.11	—Galileo winketik, ¿tuꞌun te sigue ya akꞌeluyik moel te chꞌulchane? Jaꞌ mismo te Jesus te anin ta awolilike te ikꞌotix moel ta chꞌulchane, jich me ya xchaꞌtal xan te tutꞌil la awilik a bajt ta chꞌulchane —xchiik te winketike.
ACT.1.12	Jich a sjilesik te Wits Olivailtik sbiile, sujtik bael ta Jerusalen te apostoletike. Te nopol nax ay soke, jich snajtꞌil a beenik bael te tutꞌil ya spas xbeenik ta skꞌaalel kuxo-oꞌtane. 
ACT.1.13	Te kꞌalal laj kꞌot te ba jtejklume, moik bael ta xchaꞌkajal na te baꞌ olanemike. Jaꞌ te jPedro, sok te Juane, te Jacoboe, te jꞌAndrese, sok te Filipee, te jTomase, te jBartolomee, te jMateoe, sok te Jacobo te jaꞌ xnichꞌan Alfeoe, sok te Simon te ay ta skuenta te jkananistae, sok te Judas te yijtsꞌin Jacoboe. 
ACT.1.14	Spisilik ya stsobilan sbaik ta skꞌoponel Dios sok te yijtsꞌinab te Jesuse, sok te xMaria te smeꞌe, y sok te yan xan antstike. 
ACT.1.15	Jaꞌ skꞌaalel a te la stsob sbaik te hermanoetik te ay wan siento beinte ta jtul. Te jPedroe tejkꞌaj y la yaltalanbe:
ACT.1.16	—Kermanotak, puersa me ya xkꞌot ta pasel te tut tsꞌibabil jilel ta skuenta te Chꞌul Espíritu te tut la yal te jDavide. Jaꞌ te la yalbe skꞌoplal te Judas te la yikꞌ tal te machꞌatik a xchuk bael te Jesuse. 
ACT.1.17	Te Judase, te la joyin jbajtik soke sok te pajal a kichꞌ kaꞌteltik soke, 
ACT.1.18	tojot yuꞌun te tut ma tsaꞌamuk a spase. Te takꞌin a aꞌbote, manot lum a. Teꞌ tꞌuxaj ta koel a, tsapal a jul ta lum te sjole, tꞌom te xchꞌujte, y chepkꞌoj lokꞌel spisil te sbikile. 
ACT.1.19	Te kꞌalal la yaꞌiyik te machꞌatik ayik ta Jerusalene, la yaꞌbeyik sbiilin te luware: Acéldama sbiil a kꞌot. “Stenlej Chꞌich” xchi kꞌoem te sbiile. 
ACT.1.20	Porke ta Sjun Salmoetik ya yal:
ACT.1.20	“Te snae ya me xkajtaj jilel ta jojchol luwar, ma me ayuk machꞌa ya xꞌanin teꞌa”, xchi me.
ACT.1.20	Sok ya yal xan:
ACT.1.20	“Yan me machꞌa ya yichꞌbe jilel te yaꞌtele”, xchi me.
ACT.1.21	Ay winketik te la joyin bajtik sok sil tiempo te kꞌalal joy bajtik sok a te Kajwaltik Jesuse 
ACT.1.22	jaꞌ to te kꞌalal aꞌbot yichꞌ jaꞌ yuꞌun te Juane asta jaꞌ to te mo bael ta chꞌulchane. Ja yuꞌun puersa ya skꞌan ya yichꞌ tꞌujel jtuluk te machꞌa joy bajtik soke, yuꞌun jun nax me ya kaltik te tutꞌil a chaꞌkux te Jesuse —xchi te jPedroe.
ACT.1.23	Jich chaꞌtul a sbiiltesik: jaꞌ te Jose te Barsabas xꞌalbote sok Justo ya xꞌalbot xan, y sok euk te jMatiase.
ACT.1.24	Jich a skꞌoponik Dios yuꞌun:
ACT.1.24	—Kajwal, te jaꞌate awilojlanojbe yoꞌtanik spisil te genteetike. Aꞌbotik kiltik machꞌa a te ta xchebalik te atꞌujoje, 
ACT.1.25	yuꞌun jaꞌ ya yichꞌ yaꞌtel ta apostolil. Yuꞌun te Judase chꞌay yuꞌun te smule, te kꞌalal bajt te ba luwar te ba la skꞌan a bajte —xchiik ta skꞌoponel te Diose.
ACT.1.26	Jich a yilik te machꞌa suerte te ya xkꞌote y jaꞌa kꞌot ta skuenta te jMatiase. Mismo tiempo a la sjoyin sba sok te buluchtul apostoletike.
ACT.2.1	Te kꞌalal kꞌot skꞌaalel te kꞌin Pentecostese, spisil te hermanoetike stsoboj sbaik ta jun nax luwar a. 
ACT.2.2	Ben te ora a ay tuti kꞌopoj tal ta chꞌulchan jich tutꞌil te ben tulan xpuminaj te ikꞌe, xpumumet ta swolol te na te ba ayike. 
ACT.2.3	Y chiknaj ta sjolik jich tutꞌil chꞌin kꞌajk te xlaplunete, la spujkij sba y kꞌot ta skuentaik ta juju-tul. 
ACT.2.4	Ta spisilik a noj ta yoꞌtanik te Chꞌul Espiritue, y lijk kꞌopojikuk ta yanetik kꞌop chikan te tutꞌil a akꞌot kꞌopojuk yuꞌun te Espiritue.
ACT.2.5	Ben te ora a ay juriyoetik talemik ta Jerusalen te ben jun yoꞌtanik xchꞌuunejik te Diose te talemik ta yanetik luware. 
ACT.2.6	Te genteetike la stsob sbaik tal ta yaꞌiyel te tut xpumumete, y ma snaꞌik tut ya spasik yuꞌun. Porke juju-tul ya yaꞌibe sba sluwar skꞌopik te tutꞌil ya xkꞌopojik te jnopojeletike. 
ACT.2.7	Lom cham a yaꞌiyik yuꞌun y bayal a aꞌbiyan yoꞌtanik. Lijk yalbe sbaik:
ACT.2.7	—¿Me ma wan jgalileaetikuk spisil te machꞌatik yipalik ta kꞌope? 
ACT.2.8	¿Tutꞌil ay a te ya kaꞌibe jba jkꞌoptik te jchꞌiibaltik xkꞌopojotike? 
ACT.2.9	Yuꞌun ay talemotik ta Partia, sok ta Media, sok ta Elam, sok ta Mesopotamia, sok ta Judea, sok ta Capadocia, sok ta Ponto, y sok ta estado Asia, 
ACT.2.10	sok ta Frigia, sok ta Panfilia, sok ta Egipto, y ta estadoetik yuꞌun Libia te nopol ay sok te jtejklum Cirenee, y ay machꞌa talemik ta jtejklum Roma. 
ACT.2.11	Ay stsꞌumbalotik te juriyoetike, y ay yanlumetik te sujtemix ta juriyoil euk. Sok ay talemotik ta Creta y sok ta Arabia. Y jpisiltik ya kaꞌibe jbajtik te jkꞌoptik te tutꞌil yanetik ya xkꞌopojotik te yakꞌojbotik te Diose —xchiik. 
ACT.2.12	Spisilik lom cham a yaꞌiyik y ma snaꞌik tut ya spasik yuꞌun. Y la sjojkꞌobe sbaik:
ACT.2.12	—¿Tut xyal spisil tsꞌin to? —xchiik.
ACT.2.13	Pero ay te yane lijk yikꞌtinik, y la yalik:
ACT.2.13	—Yuꞌun xlaj yakubik —xchiik.
ACT.2.14	Jich te jPedroe la stejkꞌan sba jajchel sok te bulucheb apostoletike y tulan a lijk yal:
ACT.2.14	—Jaꞌex juriyoetik, y apisilik euk te ayex ta Jerusalene, aꞌibeya awaꞌiyik sluwaril te tut ya kalbeyexe, y kꞌotuk me ta awoꞌtanik tutꞌil ay. 
ACT.2.15	Makꞌ xlaj yakub te tutꞌil akuyojike, yuꞌun las noeve pajtajel to nax. 
ACT.2.16	Jal to jaꞌ ya xkꞌotix ta pasel te tut yaloj te jꞌalwanej Joel te kꞌalal jich a yale:
ACT.2.17	“Jich ya yal te skꞌop Diose: Ta nopol slajibal kꞌaal ya me jpuk te Espíritu ta stojol spisil te gentee. Te akeremik y te awachꞌixik ay me tut ya yalik ta jkuenta. Te solteroetike ay me tut ya xꞌaꞌbot yilik ta stekꞌlejal yilel, y te machꞌa mamalikixe ay me tut ya xwayuchinik. 
ACT.2.18	Jich me ya jpukbey euk te Espíritu kuꞌun ta stojol te kaj-aꞌtel chikan me winik o ants, y ya me xkꞌopojik ta jkuentae. 
ACT.2.19	Ta chꞌulchan ya me kakꞌ ta ilel te tut lom yanike, y ta balmilal ay me señaetik: ay me chꞌichꞌ sok kꞌajkꞌ sok pimil chꞌail. 
ACT.2.20	Te kꞌajkꞌale ya me sujt ta ijkꞌal kꞌinal, y te ue jich me ya xkꞌot tut chꞌichꞌ. Jich me ya xkꞌot ta pasel te kꞌalal nopolix skꞌaalel a te Kajwaltike, te lom tulan aalel y lom tsaꞌam. 
ACT.2.21	Pero spisilik te machꞌatik xwokoletik ta stojol te Kajwaltike ya me sta skolelik”, xchi me.
ACT.2.22	“Aꞌiyaik me cheꞌe, israeletik, te tut ya xlijk kalbeyexe: Yuꞌun te jaꞌexe anaꞌojik lek te Jesus ta Nazarete ben tsaꞌam slekil a ilot yuꞌun te Diose. Yuꞌun jaꞌ ta skuenta stukel te Diose te la spas mukꞌul señaetik, y milagroetik, sok te tut ben yan ta ilele. 
ACT.2.23	Pero te kꞌalal akꞌot entregal ta akꞌabik te Jesuse, te tutꞌil jich snopoj ta primero te Diose, te jaꞌexe la atsakik y la amilik, yuꞌun la awaꞌbey ta skꞌabik te machꞌatik ma snaꞌbeyik sba te Diose te la sjojkꞌanik ta krus. 
ACT.2.24	Pero Dios la xchaꞌkuses tal, la skolta tal lokꞌel te ba ay spoder te lajele. Porke te lajele ma juꞌ yuꞌun te jmel nax a yuꞌunine. 
ACT.2.25	Te rey Davide jich a yalbe skꞌoplal euk:
ACT.2.25	“Te joꞌone sil tiempo a kil te Kajwaltik te ay ta jtojole, tekꞌel ta sbatsꞌil jkꞌab yuꞌun maꞌyuk tut ya xjuꞌ ya xtꞌuxanon. 
ACT.2.26	Jaꞌ yuꞌun te ben jun koꞌtane sok ben lek a kalbe skꞌoplal ta jtiꞌe. Ta spisil jkuxlejal maꞌyuk wokol ya kaꞌi, 
ACT.2.27	porke ma teyuk ya ajilesbon te ba ay te jchꞌenale. Sok ma xꞌawakꞌ kꞌaꞌuk jtiꞌbalul joꞌon te achꞌul awaj-aꞌtelone. 
ACT.2.28	La awaꞌbon kil te sbeelel kuxlejale, y ben jun koꞌtan yuꞌun te tutꞌil ajoyinejone”, xchi me.
ACT.2.29	Kermanotak, ya kalbeyex ta jamal te antibo jtatik Davide cham y mukbot te stiꞌbalule, y te xchꞌenale chikan to ta jtojoltik te ora to. 
ACT.2.30	Pero te jDavide jꞌalwanej yuꞌun te Diose. Jich snaꞌoj te tut yaloj Dios ta skuenta te jaꞌ ta stsꞌumbal te ya xchiknaj yuꞌun Dios te Cristoe, te jaꞌ sjelol ya xkꞌot ta reyile. 
ACT.2.31	Te jDavide yipal ya yilel ta sit kꞌoem, jich a yalbe skꞌoplal te tutꞌil ya xchaꞌkux tal te Cristoe. Sok la yal te ma teyuk ya xjil a te xchꞌulel te baꞌ xchꞌenale, sok te ma teyuk ya xkꞌaꞌ a te stiꞌbalule. 
ACT.2.32	Yuꞌun jaꞌix te Jesuse te Dios a chaꞌkusesot tal yuꞌune. Y te joꞌotike testigootik yuꞌun te jich a pasbote. 
ACT.2.33	Y ikꞌotix bael yuꞌun ba naklukix ta sbatsꞌil skꞌab te Diose, y aꞌbot ta skuenta te Chꞌul Espíritu te tut albil yuꞌun te Tatile. Jaꞌ yuꞌun te tut yipalex ta yilele sok te yipalex ta yaꞌiyele, jaꞌ a yakꞌix kꞌotuk ta pasel te Jesuse. 
ACT.2.34	Porke ma jaꞌuk te jꞌDavid te mo bael ta chꞌulchane. Yuꞌun mismo te jDavide la yal:
ACT.2.34	“Te Kajwaltik Diose la yalbe te Kajwale: ‘Naklan ta sbatsꞌil jkꞌab 
ACT.2.35	jaꞌto teme la kaꞌbeyat apuchꞌ ta tekꞌel te akontrae’”, xchi me.
ACT.2.36	Naꞌaik me te jaꞌexe jtejklum israel te tut batsꞌi jiche, te jaꞌ mismo ya kalbeyex skꞌoplal te Jesuse te la ajojkꞌanik ta kruse. Te Diose la yakꞌix ta ilel te jaꞌ te Cristoe sok te jaꞌ Kajwaltik stukele —xchi te jPedroe.
ACT.2.37	Te kꞌalal la yaꞌiyik te machꞌatik te tsobolik ae, lom kꞌux a yaꞌiyik kꞌot kꞌalal ta yoꞌtanik, y la sjojkꞌobeyik te jPedroe y sok te yanetik xan apostoletike:
ACT.2.37	—Kermanotak, ¿tut lek ya skꞌan jpastik? —xchiik.
ACT.2.38	Te jPedroe la sjakꞌtalanbe:
ACT.2.38	—Sujtesa awoꞌtanik ta stojol Dios y akꞌa abaik ta ichꞌjaꞌ juju-tul ta skuenta te Jesucristo. Yuꞌun jich me ya spasbeyex perdon yuꞌun amulik te Diose, sok amajtanik ya yaꞌbelex te Chꞌul Espiritue. 
ACT.2.39	Porke yalojix te Diose te ya yaꞌbeyex te Chꞌul Espiritue, sok euk te awuntikilike, y jich euk spisil te machꞌatik jakal ayike, chikan te jayeb machꞌa ya xꞌikꞌot yuꞌun te Kajwaltik Diose —xchi.
ACT.2.40	Te jPedroe la to xan yalbe lek te skꞌop Diose y la stsits te jaꞌ lek te yauk xchꞌuunike. Y la yaltalanbe:
ACT.2.40	—Pita abaik tal lokꞌel te ba genteetik te ma tsaꞌamuk yoꞌtanike —xchi. 
ACT.2.41	Jich te machꞌatik la yakꞌik ta jkuenta te skꞌop Dios te la yal te jPedroe, akꞌtalanbot yichꞌjaꞌ. Te kꞌaal abi ay wan tres mil ta jtul a pꞌolik te hermanoetike.
ACT.2.42	Spisilik aꞌ yoꞌtaninik snopel te tut ya snojpesot yuꞌun te apostoletike, y ben jun yoꞌtan a yaꞌi sbaik ta spisilik, y la stsob sbaik ta weꞌel sok ta skꞌoponel Dios.
ACT.2.43	Spisilik lom yan a yilik te tutꞌil ay bayal milagroetik y señaetik te la yichꞌ pasel ta skuenta te apostoletike.
ACT.2.44	Yan te machꞌatik xchꞌuunejikix te Jesuse ben jun yoꞌtan stsoboj sbaik, y komon a tuun yuꞌunik te stutik yuꞌunike. 
ACT.2.45	La xchonik te slumike y spisil te tut ay yuꞌunike, y la spukbe sbaik te takꞌin, chikan te tut nesesidad yuꞌun te juju-tule. 
ACT.2.46	Jujun kꞌaal ya stsobilan sbaik ta templo y la sjoyin sbaik ta weꞌel ta skuenta Dios te ba snaike. Ben jun yoꞌtanik a weꞌik, y ben kontentoik. 
ACT.2.47	La skꞌayojinbeyik slekil te Diose, y ben lek skꞌoplalik yuꞌun spisil te jtejklume. Jujun kꞌaal te Kajwaltike la spꞌoles te hermanoetike, chikan te machꞌatik ya sta skolelike.
ACT.3.1	Ay jun kꞌaal te jPedroe sok te Juane laj bajt ta templo las tres mal kꞌaal a, jaꞌ yorail a te skꞌoponel Diose. 
ACT.3.2	Te ba temploe teꞌe jtul koxo-winik a te jich a ayine. Jujun kꞌaal ya xꞌikꞌot bael te ba ti puerta te Ben Tsaꞌam sbiil xꞌalbote, yuꞌun ya xkꞌanbaj te ba ya xꞌoch bael te machꞌatik ya xꞌochik ta temploe.
ACT.3.3	Te koxo-winike la yil te jPedro sok te Juane, te ya xlaj ochix bael a te ba temploe. La skꞌan smajtan takꞌin. 
ACT.3.4	Te jPedro sok te Juane la yalbeyik:
ACT.3.4	—Kꞌeluyaotik —xyutik.
ACT.3.5	Te koxo-winike la xchꞌunan sba yuꞌun la skuy te ay tut ya xꞌaꞌbote. 
ACT.3.6	Pero te jPedroe la yalbey:
ACT.3.6	—Maꞌyuk plata ni oro kuꞌun. Pero te tut ay kuꞌune ya kaꞌbeyat. Ta skuenta te Jesucristo ta Nazarete jajchan y benan —xchi te jPedroe.
ACT.3.7	Te tutꞌil jich a yale, te jPedroe la xchechbe te sbatsꞌil kꞌabe y la xjach. Ora nax la yichꞌ spuersa xchebal te yoke sok te snuk yoke. 
ACT.3.8	Te koxo-winike ora nax tejkꞌaj jajchel, y lijk bael ta beel. Te nax a sjoyinejik ochel ta templo. Yipal ta beel sok ta wilel, sok yipal ta yalbeyel kola yal te Diose. 
ACT.3.9	Spisil te machꞌatik la yilik te ya xbeen kꞌael sok te yipal ta yalbeyel kola yal te Diose.
ACT.3.10	La snaꞌbeyik sba te jaꞌ te machꞌa ya xnajkaj ta kꞌambajel ta tiꞌ templo, te Ben Tsaꞌam ya xꞌalbote. Lom yan a yilik te tuti kꞌot ta pasele.
ACT.3.11	Te koxo-winik te lekubenixe ma skoles te jPedro sok te Juane. Sok ay yajtal yoꞌtanik spisil te gentee. Xyalajan tal lokꞌel te ba temploe, laj tal te ba yamakꞌ te Salomone te ba ay te winik sok te jPedro y te Juane. 
ACT.3.12	Kꞌalal jich a yil te jPedroe, lijk yaltalanbe:
ACT.3.12	—Jaꞌex israeletik, ¿tuꞌun te toj cham la awaꞌiyike? ¿Tuꞌun te lek ya akꞌelubotik jsitike? ¿Meꞌn ya akuyik te joꞌotik aꞌ jlekutestik te winik to, o ya akuyik te la kakꞌtik benuk ta jpodertike, o jaꞌ ta skuenta te lek jchꞌuunejtik te Diose? 
ACT.3.13	Te Dios yuꞌun te jꞌAbrahame sok te jꞌIsaake sok te Jacobe, te Dios yuꞌun te antibo ameꞌ-atatike yakꞌojix ta akꞌel ta jkuenta ta mas te yaj-aꞌtele, jaꞌ te Jesuse, jaꞌ te machꞌa la awakꞌik entregal ta stojol te jꞌuꞌeletike. Jaꞌ te machꞌa kꞌan skoles te jPilatoe, pero te jaꞌexe ma la akꞌanik. 
ACT.3.14	Ma la akꞌanik te ya xkol te machꞌa lek y toje; te jaꞌexe jaꞌ la akꞌanbeyik skolel te machꞌa beno smule.
ACT.3.15	Y jich la amilik te machꞌa ya yikꞌotik bael ta kuxlejale. Pero Dios a xchaꞌkuses tal te ba ay te animaetike, y joꞌotik testigootik yuꞌun. 
ACT.3.16	Te tutꞌil ayix spuersa yok te winik to te ya awilik te ya anaꞌbeyik sbae, jaꞌ ta xchꞌuunel-oꞌtanil ta skuenta te Jesuse. Te xchꞌuunel-oꞌtanil ta skuenta te Jesuse jaꞌ te batsꞌi la slekutesix te winike te tutꞌil tekꞌelix ta asitike.
ACT.3.17	La jnaꞌix kermanotak te jaꞌex sok te statal awuꞌunik la amilik te Jesuse yuꞌun ma la anaꞌbeyik sluwar te tut la apasike. 
ACT.3.18	Pero jaꞌ a spas kumplir te tut yaloj te Dios ta skuenta spisil te jꞌalwanejetik yuꞌune, te puersa ya xkꞌax swokol te Cristo yuꞌune. 
ACT.3.19	Jaꞌ yuꞌun sujtesa awoꞌtanik ta stojol Dios te jaꞌexe y sujtesa awoꞌtanik yuꞌun te amulike. Jich me ya xchꞌaybeyex te amulike. Jich me ya sta yorail yuꞌun te Kajwaltik te ya slekutesexe, 
ACT.3.20	sok te ya stikombeyex tal te Jesus te jaꞌ te Cristo te tsabil yuꞌun Dios ta primeroe. 
ACT.3.21	Ya skꞌan te ya to xꞌanin ta chꞌulchan te Jesucristo jaꞌ to teme la sta yorail yuꞌun Dios te ya xchap ta achꞌ spisil te tutik aye, jich tutꞌil te la yal ta skuenta te chꞌul jꞌalwanejetik te kꞌaxik ta balmilal te nameye. 
ACT.3.22	Te jMoisese la yalbe te antibo jmeꞌ-jtatike: “Te Kajwaltik Diose ya me yaꞌbeyex tal jtul jꞌalwanej te ya xchiknaj ta awolilik jich tutꞌil te la xchiknateson te joꞌone. Chꞌuunbeyaik me spisil te tut ya yalbeyexe, 
ACT.3.23	porke spisil te machꞌa ma xyaꞌbe ta jkuenta te skꞌope, ya me xtenot lokꞌel yuꞌun te ba jtejklume.
ACT.3.24	“Y spisil te jꞌalwanejetike jaꞌ to kꞌalal ta Samuel sok te yan jꞌalwanejetike jich a yalbeyik tal skꞌoplal te tut yipalix ta kꞌoel ta pasele. 
ACT.3.25	Joꞌotik kuꞌuntik te tut yaloj Dios ta skuenta te jꞌalwanejetike, y jaꞌ kuꞌuntik euk te tut yaloj Dios te trate sok te antibo jmeꞌ-jtatike. Yuꞌun te Diose la yalbey te jꞌAbrahame: “Spisil te nasionetik yuꞌun te balmilale ya me yichꞌ bendision ta skaj te atsꞌumbale”, xchi me. 
ACT.3.26	Te kꞌalal la xchaꞌkuses tal Xnichꞌan te Diose, primero a stikombeyex tal yuꞌun tal yaꞌbeyex bendision, yuꞌun jich me ya asujtes awoꞌtanik yuꞌun te amulike —xchi te jPedro.
ACT.4.1	Yipal to ta kꞌop a te jPedro sok te Juane ta stojol te genteetike kꞌalal laj kꞌot te saserdoteetik sok te statal yuꞌun te jkanan-temploe y sok te saduseoetike.
ACT.4.2	Ben ilinemik porke te jPedroe sok te Juane ya snojpeslan te gente yuꞌun te jtejklume, yuꞌun ya yalik te chaꞌkuxel yuꞌun te animaetike jaꞌ yakꞌoj jilel ta ilel te tutꞌil chaꞌkux tal teꞌa te Jesuse. 
ACT.4.3	Malix kꞌaal a la stsakik bael y la yotsesik ta prexo, jaꞌ to ta xchebal kꞌaal a. 
ACT.4.4	Pero bayal te machꞌatik la xchꞌuunik te tuti altalanbot yuꞌun te jPedro sok te Juane. Y pꞌol te hermanoetike, jip ajtabil a te winketike ay wan sinko mil ta jtul.
ACT.4.5	Ta xchebal kꞌaal la stsob sbaik ta Jerusalen te stataletik yuꞌun te juriyoetike sok te moletike sok te maestroetik yuꞌun te mantaliletike.
ACT.4.6	Teꞌey ekꞌa te statal saserdote Anase sok te jCaifase sok te Juane sok te jꞌAlejandroe, sok spisil te machꞌa stsꞌumbal sbaik sok te statal saserdotee. 
ACT.4.7	La yalik mantal te ya yikꞌik lokꞌel te jPedro sok te Juane, la stejkꞌanik ta yolilik, y lijk sjojkꞌobeyik:
ACT.4.7	—¿Machꞌa yakꞌojbeyex orden, o machꞌa ta sbiil te tutik ya apasike? —xchiik.
ACT.4.8	Te jPedroe nojel ta yoꞌtan te Chꞌul Espiritue la sjakꞌtalanbe:
ACT.4.8	—Stataletik yuꞌun te jtejklume y moletik, 
ACT.4.9	te jaꞌexe ya ajojkꞌobotik te tut lek a juꞌ ta pasel yuꞌun te jchamele, yuꞌun ya ajojkꞌoyik te tuti lekube. 
ACT.4.10	Lek ay, ya kaltik ta jamal ta atojolik, yuꞌun jich ya snaꞌik a spisil te jtejklum israele. Te winik te liꞌiyix ta atojolike, ta skuenta te Jesucristo te talem ta Nazarete jich lekubenix. Jaꞌ mismo te jaꞌex la ajojkꞌanik ta kruse, y te Dios a chaꞌkusesot tal yuꞌun te ba ay te animaetike. 
ACT.4.11	Jaꞌ to jaꞌ te Jesus “te ton te pꞌajbil yuꞌun te jꞌalbañiletike, pero jaꞌ sujtemix ta yipajib xchikin na”, te xchi skꞌoplale. 
ACT.4.12	Maꞌyuk yan machꞌa ay kolel ta skuenta, porke maꞌyuk yan machꞌa ya xkolotik yuꞌun. Maꞌyuk yan biilil ta balumilal te ya xjuꞌ xkolotik yuꞌune —xchi te jPedroe.
ACT.4.13	Kꞌalal ya yil te jꞌuꞌeletik te makꞌ ya xiꞌ te jPedro sok te Juane, y la snaꞌik te maꞌyuk estudio yuꞌunike sok te maꞌyuk tut ya snaꞌike, lom yan a yaꞌiyik yuꞌun, y la snaꞌik te jaꞌ te la sjoyinik te Jesuse. 
ACT.4.14	Te tutꞌil te tekꞌel ta sitik a te winik te lekubenixe, jich ma snaꞌik tuti yalikix a. 
ACT.4.15	Jich a stikonik lokꞌel te ba tsobolik te jPedro sok te Juane, y talel bael a lijk yaꞌbiyanik jilel. 
ACT.4.16	La yalik:
ACT.4.16	—¿Tut ya jpastik yuꞌun te winketik to? Spisil te genteetik yuꞌun te Jerusalene snaꞌojik te spasoj te seña milagroe, y ma xjuꞌ kuꞌuntik te ya kaltik te ma jichuke. 
ACT.4.17	Pero yuꞌun ma sigueuk ya xpujk a te kꞌop to, jaꞌ lek tulan ya kalbetik mantal yuꞌun liꞌ nax kꞌalal to makꞌ yalbeyikix skꞌoplal sbiil a te Jesuse —xchiik ta snopel.
ACT.4.18	Jicha ba yikꞌik xan tal ochel y tulan a yalbeyik te makꞌ yakꞌikix ta nopel a te skꞌoplal sbiil te Jesuse. 
ACT.4.19	Pero te jPedro sok te Juane la sjakꞌtalanbe:
ACT.4.19	—Nopaik ta lek awaꞌiy te jaꞌexe: ¿me jaꞌ lek ya jchꞌuuntik te tut ya awalike, o jaꞌ lek ta stojol Dios ya jchꞌuuntik te tut yal te Diose? 
ACT.4.20	Te joꞌotike ma xjuꞌ ya jkom jbatik ta yalel te tut kilojtike sok te tut kaꞌiyejtike —xchiik.
ACT.4.21	Te jꞌuꞌeletike tulan a yalbeyik, y la skolesik bael. Yuꞌun ma stabeyik te tut ya yaꞌbeyik kastigo yuꞌune. Porke spisil te gentee ya yalbeyik kola yal Dios yuꞌun te tut kꞌoem ta pasele. 
ACT.4.22	Te winik te lekub yuꞌun te seña milagroe kꞌaxemix kuarenta jaꞌbil te yaꞌbilale.
ACT.4.23	Te jPedro sok te Juane kolikix bael a ba stsob sbaik sok te sjoꞌtake. Kꞌo yaltalanbe spisil te tuti altalanbot yuꞌun te statal saserdoteetike y sok te moletike. 
ACT.4.24	Kꞌalal laj yaꞌiyike spisilik, jun nax a skꞌoponik Dios. La yalik:
ACT.4.24	—Kajwal, jaꞌat la apas te chꞌulchan sok te balmilale y sok te mare y spisil te tutik aye. 
ACT.4.25	Te jaꞌate la awal ta skuenta te Chꞌul Espiritue ta stiꞌ te awaj-aꞌtel jDavide:
ACT.4.25	“¿Tut yuꞌun te ya xlijk kꞌop yuꞌun te jtejklumetike? ¿Sok tut yuꞌun te ya snopik te jowil naxe? 
ACT.4.26	Te reyetik sok te gobiernoetik ta balmilale tulan ya stejkan sbaik. Ya snopik ta jun nax sok te stataletike te ya skontrainik te Kajwaltik Diose sok te Cristo te tsabil yuꞌune”, xchi me.
ACT.4.27	Jichix a spas te Herodese sok te Poncio Pilatoe. La stsob sbaik liꞌ ba jtejklum to sok te jyanlumetik y sok te israeletike, la skontrainik te achꞌul awaj-aꞌtel Jesus te jaꞌ Cristo te tsabil awuꞌune. 
ACT.4.28	Jich a spasik spisil te tut chapal awuꞌun ta primeroe te puersa jich ya xkꞌot ta pasele. 
ACT.4.29	Te ora to Kajwal, ilawil te tut tulan a yalbotike, y aꞌbotik me spuersa koꞌtantik ta yalel achꞌul kꞌop joꞌotik te awaj-aꞌtelotike, ma me awakꞌ xiꞌukotik. 
ACT.4.30	Sok ta skuentauk apoder aꞌ koluk jchameletik y aꞌ pasuk seña milagroetik ta sbiil te achꞌul awaj-aꞌtel Jesuse —xchiik.
ACT.4.31	Te kꞌalal laj yoꞌtanik ta skꞌoponel te Diose, nijkꞌ te luwar ba stsoboj sbaike. Y spisil a noj ta yoꞌtanik te Chꞌul Espiritue, y jamal a lijk yalik te skꞌop Diose.
ACT.4.32	Spisil te hermanoetike te lom bayalikixe jun nax te tut ya snopike y jun nax te xchꞌulelike. Maꞌyuk machꞌa yal te stukel yuꞌun te stutik yuꞌune, sinoke jun nax yuꞌunik ta spisilik. 
ACT.4.33	Te apostoletike sigue ay spuersa yoꞌtanik ta yalel te tutꞌil a chaꞌkux tal te Kajwaltik Jesuse. Y Dios bayal a akꞌtalanbot bendision yuꞌun. 
ACT.4.34	Y maꞌyuk machꞌa ay swokol ta yolilik, porke te machꞌa ay slume o snae la xchontalanik, y te takꞌine 
ACT.4.35	la yakꞌbeyik ta skꞌab te apostoletike. Jich a spukik te takꞌine chikan te tut nesesidad yuꞌun ta juju-tul te hermanoetike. 
ACT.4.36	Jich tutꞌil te jtul levita winik te Jose sbiil, te ay slumal ta Chipre te joybil ta mare, jaꞌ te machꞌa aꞌbot sbiilin Bernabe yuꞌun te apostoletike (ja te “ya sjunutesbotik koꞌtantik” xchi kꞌoem te sbiile). 
ACT.4.37	Te winik to ay slum te la xchone, y te stojole la yichꞌ tal, la yaꞌbe ta skꞌab te apostoletike.
ACT.5.1	Pero ay jtul, Ananias sbiil, sok Safira te jaꞌ yiname, la xchonik jlom slumik. 
ACT.5.2	Te mamal to komon a snop sok te yiname te la yichꞌik jilel olil te takꞌine, y te olil xane tal yaꞌbe ta skꞌab te apostoletike. 
ACT.5.3	Te jPedroe la yalbe:
ACT.5.3	—Ananias, ¿tuꞌun te och pukuj ta awoꞌtane? Yuꞌun la apasix ta lot te Chꞌul Espiritue te tutꞌil la akꞌej jilel oliluk te stojol alume. 
ACT.5.4	¿Meꞌn ma jaꞌukat awuꞌun te lume? Y te kꞌalal la achone, ¿meꞌn ma jaꞌukat awuꞌun te takꞌine? ¿Tuꞌun te jich la anope? Ma jaꞌuk la aloꞌlay te winketike, jaꞌ la aloꞌlay te Diose —xchi te jPedro.
ACT.5.5	Te kꞌalal laj yaꞌiye, te jꞌAnaniase jawtsꞌo bael y cham. Spisil te machꞌatik la yaꞌiyike beno la xiꞌ yuꞌun. 
ACT.5.6	Jicha laj tal chaꞌoxtul kermetik, la spotsbeyik te stiꞌbalule, y la yichꞌik bael y ba smukik.
ACT.5.7	Ay wan oxebuk ora ta patil a, och bael euk te yinam jꞌAnaniase. Ni makꞌ snaꞌ te tuti kꞌotix ta pasele. 
ACT.5.8	Te jPedroe la sjojkꞌobe:
ACT.5.8	—Albon kaꞌitik: ¿me jachik stojol te lum te la achonik te la awalike? xchi.
ACT.5.8	Te antse la sjakꞌ:
ACT.5.8	—Jicha nix a te stojole —xchi.
ACT.5.9	Te jPedroe la yalbe:
ACT.5.9	—¿Tuꞌun te jich la anopik te ya awilbeyik yoꞌtan te Chꞌul Espíritu yuꞌun te Kajwaltike? Teꞌ talix a te machꞌatik xkꞌoj smukik jilel te amamlale, y te ora to ya me yikꞌelat bael euk —xyut.
ACT.5.10	Mismo tiempo a te antse jawtso bael ta yok te jPedroe, y cham. Kꞌalal och bael te kermetike, chamenix a kꞌo staik. Y la yikꞌik bael ba smukik jilel ta xujk te ba mukul te smamlale. 
ACT.5.11	Y beno laj xiꞌ yuꞌun spisil te machꞌatik xchꞌuunejix Diose y spisil te machꞌatik la yaꞌiyik te jicha kꞌot ta pasele.
ACT.5.12	Te apostoletike juꞌ yuꞌunik spasel bayal señaetik y milagroetik ta yolil te gentee. Y spisil te hermanoetike jun yoꞌtanik la stsobilan sbaik te ba yamakꞌ te Salomone. 
ACT.5.13	Ni jtul maꞌyuk machꞌa te lom nax a tal stsob sbaik soke. Pero te genteetike ben akꞌtalanbil ta jkuenta yuꞌun. 
ACT.5.14	Y yan yan a pꞌol te machꞌa la xchꞌuune, ay winketik sok antstik a xchꞌuun te Kajwaltike. 
ACT.5.15	Y la yikꞌik lokꞌel ta kayailtik te yaj-chamelike. La swayanlanik ta wayibal y ta kꞌabalteꞌ, yuꞌun te kꞌalal ya xkꞌax teꞌa te jPedroe, chaꞌoxtul ya me xtaot yuꞌun te skeawe.
ACT.5.16	Jich ay bayal a laj tal jtejklumetik te tijil nax ay sok te Jerusalene, yikꞌojlanik tal yaj-chamelik y sok machꞌatik ayik ta ilbajinel yuꞌun te pukujetike. Y spisil a laj lekubik.
ACT.5.17	Te statal saserdotee y sok te sgrupo saduseoetik te jun nax ay soke, lijk bayal slaꞌ-yoꞌtanik. 
ACT.5.18	La stsakik bael te apostoletike y la yotsesik ta prexo te ba jtejklume. 
ACT.5.19	Pero jtul chꞌul ángel yuꞌun te Kajwaltike ta ajkꞌubal a tal sjeꞌ te puerta yuꞌun prexoe, y la yiktalan lokꞌel, y la yaltalanbe:
ACT.5.20	—Baanik. Ban tejkꞌana abaik te ba temploe. Albeyaik te jtejklume spisil te tutꞌil ay te achꞌ kuxlejale —xchi.
ACT.5.21	Te tutꞌil jicha altalanbote, ta yan kꞌaal ben sab a laj och bael ta templo, y lijkik ta pꞌijuteswanej. Te tutꞌil ayikix ta templo ae, te statal saserdotee y te machꞌatik teꞌeyik sok ae, la yikꞌik tal spisil te moletik yuꞌun te israeletike yuꞌun tal stsob sbaik sok te machꞌatik ay yaꞌtelike. Y la yakꞌik mantal te ya xlokꞌesot tal ta prexo te apostoletike. 
ACT.5.22	Pero te kꞌalal a laj kꞌot te jkananetike, maꞌyuk a kꞌo staik te ba prexoe. Jicha sujtik tal ta yalel.
ACT.5.23	Jich a yalik:
ACT.5.23	—Lom lek tsꞌusul a kꞌo jtatik te puerta yuꞌun prexoe y te soltaroetik lek skanantayejik te puertaetike. Pero te kꞌalal la jeꞌtike, maꞌyuk machꞌa jtajtik te ba yutile —xchiik.
ACT.5.24	Te kꞌalal la yaꞌi te statal saserdotee sok te statal jkanan yuꞌun temploe sok te stataletik yuꞌun te saserdoteetike, lijk sjojkꞌobe sbaik tutꞌil batsꞌi ya xlaj kꞌot tsꞌin me to.
ACT.5.25	Ben te ora a, kꞌot jtul y altalanbot yuꞌun:
ACT.5.25	—Te machꞌatik la awotsesik ta prexo aylanix ta templo, yipal ta snojpesel te jtejklume —xchi.
ACT.5.26	Te statal jkanane sok te jkananetike laj bajt ta sleel. Pero ma yilbajinik, yuꞌun ya xiꞌ yuꞌun teme wolotal ta ton yuꞌun te gentee. 
ACT.5.27	Kꞌalal la jkꞌote, la yikꞌik bael te ba tsobolik te machꞌatik ay yaꞌtele. Te statal saserdotee la yaltalanbe:
ACT.5.28	—Te joꞌotike jkomojtikix te ma xjuꞌix te ya snojpeswanex tutꞌil ay skꞌoplal te winik abi. ¿Y tut a te ya apasike? Pujkejix awuꞌunik ta spisil ta Jerusalen te tut ya awakꞌik ta nopele. Y ya akꞌan ya awaꞌbotik jkuchtik te tutꞌil a cham te winik abi —xchi.
ACT.5.29	Te jPedroe y sok te yan xan apostoletike la sjakꞌik:
ACT.5.29	—Puersa jaꞌ ya jchꞌuunbetik smantal te Diose; ma jaꞌuk ya jchuunbetik smantal te winketike. 
ACT.5.30	Te Dios yuꞌun te antibo jmeꞌ-jtatike jaꞌ a xchaꞌkuses tal te Jesuse. Jaꞌ mismo te la amilik te la ajojkꞌanik ta kruse. 
ACT.5.31	Dios a yakꞌ ta akꞌel ta jkuenta, y la yakꞌix ta sbatsꞌil kꞌab, y la yakꞌix ta ajwalil sok ta jkoltawanej, yuꞌun jich me ya sujtes yoꞌtanik yuꞌun smulik ta stojol Dios te nasion israele, y jich me ya staik perdon yuꞌun te smulike. 
ACT.5.32	Joꞌotik testigootik yuꞌun tsꞌin to, y jich euk te Chꞌul Espiritue te Dios a akꞌtalanbot yuꞌun te machꞌatik ya xchꞌuunike —xchi te Pedroe.
ACT.5.33	Kꞌalal jich a yaꞌiyike, kꞌajkꞌubik yuꞌun y kꞌan smilik. 
ACT.5.34	Pero te ba stsoboj sbaik te machꞌatik ay yaꞌtelike ay jtul fariseo tey a te Gamaliel sbiile, te jaꞌ maestro yuꞌun te mantaliletike te ben lek aꞌbil ta jkuenta yuꞌun te jtejklume. Jaꞌ a tejkꞌaj jajchel y la yakꞌ mantal te ya to xlokꞌ bael jtsꞌinuk te apostoletike. 
ACT.5.35	Te nax a la yalbe te machꞌatik ay yaꞌtele:
ACT.5.35	—Jaꞌex israeletik, ila me abaik yuꞌun te tut ya apasik sok te winketik to. 
ACT.5.36	Naꞌaik me te ay jich kꞌot ta pasel te nameye, te ay jtul winik Teudas sbiil te la yal te ay tulan yichꞌoj yaꞌtele. Y ay wan kuatro sien ta jtul winketik a stsꞌakliyik. Pero te winik abi milot. Y te machꞌatik stsꞌakliyeje laj pujke bael y teꞌ kꞌo chꞌayuk spisil a. 
ACT.5.37	Patil jich a spas euk ta skꞌaalel senso te Judas te talem ta Galileae. La sloꞌlay bayal ta jtul la sjoyin sba sok, pero jicha milot euk y spisil te machꞌatik stsꞌakliyejike laj pujke bael. 
ACT.5.38	Jaꞌ yuꞌun ya kalbeyex sluwar: Ijkitayaik jilel te winketik me to y ma chꞌik abaik sok. Porke teme ta skꞌop nax winketik te tut ya yalike, ya me xlaj skꞌoplalik. 
ACT.5.39	Yan teme ta skuenta Diose, ma xjuꞌ awuꞌunik skomel. Ila me abaik, ma me xꞌakontrain abaik sok te Diose —xchi te Gamaliele.
ACT.5.40	Spisil te machꞌatik ay yaꞌtele la xchꞌuunik. Jicha yikꞌik ta ochel te apostoletike. La yaꞌbeyik aresial y la skomik te makꞌ yalikix a te skꞌoplal Jesuse. Patil la skolesik bael. 
ACT.5.41	Te apostoletike lokꞌik bael te ba stsoboj sbaik te machꞌaik ay yaꞌtele. Ben kontentoik yuꞌun, porke Dios jich a skꞌan te kꞌax swokolik ta ilbajinel ta skaj te Jesuse. 
ACT.5.42	Jujun kꞌaal a nojpeswanik y la yalik ta templo y ta nantik te lek achꞌ kꞌop yuꞌun te Jesus te jaꞌ Cristoe.
ACT.6.1	Te tiempo abi yipal ta bayalubel te hermanoetike. Te machꞌatik xkꞌopoj ta griego lijk yaꞌbiyanik te machꞌatik xkꞌopoj ta hebreoe. Ya yalik te griega meꞌba antstike ma kꞌuxutaybiluk lek yuꞌun makꞌ xꞌaꞌbot lek sweꞌelik te jujun kꞌaale. 
ACT.6.2	Te lajchaytul apostoletike la stsob sbaik sok te hermanoetike, y la yaltalanbe:
ACT.6.2	—Ma lekuk teme ya jkom jbatik ta yalel skꞌop Dios ta skaj spukel te weꞌelile. 
ACT.6.3	Jaꞌ yuꞌun, kermanotak, leaik jukebuk winketik ta awolilik te lek skꞌoplalike, sok te ay spꞌijil yoꞌtanike, sok te nojel ta yoꞌtanik te Chꞌul Espiritue. Yuꞌun jaꞌ me ya xkꞌot ta skuentaik te aꞌtel to. 
ACT.6.4	Yan te joꞌotike sigue me ya jkꞌopontik Dios y ta yalel te skꞌop Diose —xchiik.
ACT.6.5	Y spisilik akuerdo a laj kꞌot y la stꞌujik te jꞌEsteban te ay xchꞌuunel yoꞌtan y nojel ta yoꞌtan te Chꞌul Espiritue, y sok te Felipee, sok te jProcoroe, sok jNicanor, sok jTimon, sok te jParmenase, sok jNicolas jtul talem ta Antioquia te ma juriyouk te kꞌajtajemix ta juriyoe. 
ACT.6.6	Te nax a la yikꞌik bael te ba ay te apostoletike, la skꞌoponbeyik Dios y la skajanbe skꞌabik ta sjolik.
ACT.6.7	Te skꞌop Dios pujk bael, y te hermanoetike lom bayal yipal ta pꞌolel te ba Jerusalene. Asta bayal saserdoteetik yuꞌun juriyo la xchꞌuunik euk.
ACT.6.8	Te jꞌEstebane aꞌbil spoder sok bendision yuꞌun te Diose, jich ya spas seña milagroetik ta stojol te jtejklume.
ACT.6.9	Pero ay machꞌatik ay ta skuenta te sinagogae te sbiilinej te “Mosoetik te Kolemikix ta Libree”, sok ay machꞌatik talemik ta jtejklum Cirene sok ta Alejandria sok ta Cilicia sok ta jun estado yuꞌun Asia. Lijkik ta kꞌop sok te jꞌEstebane, 
ACT.6.10	pero ma juꞌ yuꞌunik te ya stsalik ta kꞌope. Porke jaꞌ ya yal te tut aꞌbil spꞌijil yoꞌtan yuꞌun te Chꞌul Espiritue. 
ACT.6.11	Jich a stojik palso testigoetik te ya yalik te la yaꞌibeyik sluwar te yipal ta stoyba-kꞌoptayel te jMoisese sok te Diose. 
ACT.6.12	Jich a slijkesbeyik slaꞌ-yoꞌtan a te jtejklume sok te moletike y sok te maestroetik yuꞌun te mantaliletike. Jich a skomon-tsakonik te jꞌEstebane, y la xjochik bael te ba tsobol te machꞌatik ay yaꞌtele. 
ACT.6.13	La spasik presentar te palso testigoetike, la yalik:
ACT.6.13	—Te winik to ma xlaj yoꞌtan ta sbol-kꞌoptayel te chꞌul templo to y ta sbol-kꞌoptayel te mantaliletike. 
ACT.6.14	Sok la kaꞌitik te tut ya yale te jaꞌ ya xba sjim te templo te Jesus te talem ta Nazarete. Y ya xba sjeltay te kostumbreetik te la yaꞌbotik jilel te jMoisese —xchiik.
ACT.6.15	Te machꞌatik aylan yaꞌtele y spisil te machꞌatik te teꞌ nakajtik ae la skꞌelubey sit te jꞌEstebane. La yilbeyik te yelawe pajal yelaw sok te jtul chꞌul ángele.
ACT.7.1	Te statal saserdotee la sjojkꞌobe te jꞌEstebane:
ACT.7.1	—¿Me jich awaloj te tut ya yalike? xchi.
ACT.7.2	Te jꞌEstebane la sjakꞌ:
ACT.7.2	—Kermanotak moletik aꞌiyaik awaꞌi te tut ya kalbeyexe: Te Chꞌul Dios kuꞌuntik te ay xojobil tsaꞌamule, la yakꞌ sba ta ilel ta stojol te antibo jmeꞌ-jtatik Abrahame te kꞌalal ay to ta Mesapotamia ae te ma to xba kuxuyinuk ta Haran ae. 
ACT.7.3	Y albot yuꞌun: “Jilesa te alumale sok te machꞌatik ay awuꞌune, y baan te ba lum te ya kaꞌbeyat awile”, xyut. 
ACT.7.4	Jich te jꞌAbrahame lok bael ta ba slum Caldea, ba kuxuyinuk ta slum Haran. Patil cham te state, y te jꞌAbraham ikꞌot tal yuꞌun Dios liꞌ ba kuxulex ora to. 
ACT.7.5	Pero maꞌyuk a aꞌbot smajtan lum teꞌa, ni ma aꞌbot xejtꞌuk ba ya xbeene. Pero jamal a albot yuꞌun Dios te ya xꞌaꞌbot slumin te kꞌinale ta patil, sok teme chame, jaꞌ ya sluminik jilel te stsꞌumbale, aunke te tiempo abi te jꞌAbrahame ma to ayuk xnichꞌan a. 
ACT.7.6	Y albot euk yuꞌun te Diose te stsꞌumbale jich me ya xkꞌot tut jyanlum te ba ma slumaluke, y ya me xꞌoch ta mosoil, y ya me xꞌilbajinlanot kuatro siento jaꞌbil.
ACT.7.7	Pero jich a yal te Diose: “Joꞌon me ya kaꞌbe kastigo te nasion te ya yakꞌ ta mosoil te atsꞌumbale. Y ta patil ya me xlokꞌik tal teꞌa, y ya me xtal skejan sbaik ta jtojol liꞌ ba luwar to”, xchi me. 
ACT.7.8	Te Diose la spas trate sok te jꞌAbrahame te jaꞌ seña a kꞌot te sirkunsision te ya xꞌaꞌbot yichꞌ ta stiꞌbalule. Jaꞌ yuꞌun waxkeꞌ kꞌaal yayinel a te xnichꞌan Abrahame, ja te jꞌIsaake, la yaꞌbe sirkunsision. Jich a spas euk te jꞌIsaake, la yaꞌbe yichꞌ sirkunsision te xnichꞌane, jaꞌ te Jacobe. Y jich mismo a spas euk te Jacobe, la yaꞌbe sirkunsision te yuntikile, jaꞌ te lajchaytul stsꞌumbal te jꞌisraeletike.
ACT.7.9	“Te xnichꞌnab Jacobe, jaꞌ te antibo jmeꞌ-jtatike, la slaꞌoꞌtantayik te yijtsꞌinik Josee, y la xchonik bael. Jicha bajt ta slum Egipto, pero Dios joyinbil yuꞌun te Josee, 
ACT.7.10	y koltayot yuꞌun spisil te swokol a stae. La yaꞌbe spꞌijil yoꞌtan yuꞌun te ben lek a ilot yuꞌun te faraon te rey yuꞌun Egiptoe. Te reye la yakꞌ ta gobiernoil te Jose te ta Egiptoe, sok la yaꞌbe ta skuenta te tutik ay ta snae.
ACT.7.11	“Tal bayal wiꞌnal y bayal wokol ta spisil Egipto y sok ta Canaan, y te antibo jmeꞌ-jtatike maꞌyuk tut ya sweꞌik. 
ACT.7.12	Pero kꞌalal la yaꞌiy te Jacobe te ay triwu ta Egiptoe, te stikon bael a te xnichꞌnabe, jaꞌ bi, jaꞌ te antibo jmeꞌ-jtatike. Jaꞌ to jaꞌ te primero xkꞌotikuk tale.
ACT.7.13	Kꞌalal bajtik xan ta xchaꞌmelale, te Josee la yakꞌ sba ta naꞌbeyel sba yuꞌun te sbankiltake. Jich te faraone la snaꞌ te machꞌa stsꞌumbal te Josee. 
ACT.7.14	Ta patil te Josee la yakꞌ tal ta ikꞌel te state, jaꞌ te Jacobe, sok spisil te machꞌa ma yanikuke. Ay setenta y sinko ta jtul te ikꞌtalanot bael ta Egiptoe. 
ACT.7.15	Y jicha ba kuxuyinikuk ta Egipto te Jacobe. Teꞌ cham a, y teꞌ chamik ekꞌa te antibo jmeꞌ-jtatike. 
ACT.7.16	Te stiꞌbalulike ichꞌtalanbot bael ta Siquem, y teꞌ ba muktalanek a te ba smanojbe slum te xnichꞌnab Hamor te jꞌAbrahame te ba Siqueme.
ACT.7.17	“Te kꞌalal nopolix yorail ya xkꞌot ta pasel a te tut yaloj ta jamal te Dios ta stojol te jꞌAbrahame, te jtejklum israele yipalik ta pꞌolel ta Egipto y lom bayalikix a. 
ACT.7.18	Pero ay jtul och ta reyil te ma snaꞌbe sba te Josee. 
ACT.7.19	Te rey to lijk sloꞌlay te jtsꞌumbaltike y la yilbajin te antibo jmeꞌ-jtatike. La spastalan obligar te ya xchꞌojtalanik lokꞌel ta snaik te yuntikilik te ya xlaj ayine yuꞌun te ya xlaj cham a. 
ACT.7.20	Te tiempo abi ayin te jMoisese te ben kꞌanbil yuꞌun te Diose, y te smeꞌ-state la stsꞌijtesik ta snaik oxeꞌ u. 
ACT.7.21	Te kꞌalal la xchꞌojik lokꞌel ta snaike, te yantsil-nichꞌan faraone la stam lokꞌel, y la stsꞌijtes. Jicha kꞌot tutꞌil xchꞌin yal. 
ACT.7.22	Te tutꞌil jicha kꞌote, te jMoisese pꞌijutesot jich tutꞌil spꞌijil te Egiptoetike, y ay yip ta winikil ta skꞌop sok ta yaꞌtel.
ACT.7.23	“Kuarenta jaꞌbil yaꞌbilal a, te jMoises la snop te ba yuluꞌtay te israeletike te jaꞌ slumale. 
ACT.7.24	Pero teꞌ kꞌo yil a te ay jtul egipto-winik te yipal ta yilbajinel te jtul israel-winike. Te jMoisese ba skoltay. La spakbey y la smil te egipto-winik te ya xꞌilbajinwanej.
ACT.7.25	Pero te jMoisese la skuy te teyuk ya sjut sjolil a te yermanotak israeletik te jaꞌ ya xkoltayot yuꞌun Dios ta skuenta te jMoisese. Pero ma kꞌot ta yoꞌtanik. 
ACT.7.26	Ta xchebal kꞌaal te jMoisese la sta cheb israeletik te yipalik ta pletoe, y kꞌan skomtalan. Jich a yaltalanbe: “Te jaꞌexe awermano abaik. ¿Tuꞌun te talel bael ya amaj abaike?” xyut. 
ACT.7.27	Jich te machꞌa yipal ta smajel te sjoye la xwaxkꞌun bael euk te jMoisese, y la yalbe: “¿Machꞌa yakꞌojbeyat awaꞌtel jich tutꞌil statal o alkal ta jtojoltike? 
ACT.7.28	¿Me yuꞌun ya akꞌan ya amilon euk, jich tutꞌil te wojey la amil te jtul egipto-winike? xchi yuꞌun.
ACT.7.29	Te kꞌalal la yaꞌi te jMoisese, an bael y bajt ta slum Madian. Teꞌ kuxuyin a jich tutꞌil jyanlum, y teꞌ ayin cheb yuntikil a.
ACT.7.30	Kuarenta jaꞌbil ta patil a, te jMoisese ay ta jojchol luwar a nopol ay sok wits Sinai, chiknaj jtul chꞌul ángel yuꞌun Dios te la yil yipal ta tilel jich tutꞌil kꞌajkꞌ ta jwol wamal te ay xchꞌixale. 
ACT.7.31	Te jMoisese lom cham a yaꞌi yuꞌun te tuti sta ta ilele. Te kꞌalal tijilaj ochel ta yilele, la yaꞌi a kꞌopoj te Kajwaltike, te jich a yale: 
ACT.7.32	“Joꞌon Dioson yuꞌun te antibo ameꞌ-atatike, joꞌon Dioson yuꞌun te jꞌAbrahame, te Isaake, y te Jacobe”, xchi. Te jMoisese lijk aꞌbek sik yuꞌun xiꞌel y ma skꞌanix a skꞌelu lek a. 
ACT.7.33	Te Kajwaltike jicha yalbe: “Lokꞌesa te awaw te ay ta awoke, porke te luwar te ba ayate yichꞌoj bendision. 
ACT.7.34	Kiloj lek te ay ta wokol te jtejklum kuꞌun te ay ta Egiptoe. La kaꞌilanbeyix te tutꞌ ay te swokolike y koonix tal ta skoltayel. Jaꞌ yuꞌun, laꞌ me, yuꞌun ya jtikonat bael ta Egipto”, xꞌutot te jMoisese.
ACT.7.35	Manchuk me te israeletik spꞌajojik te jMoisese te jich a yalbeyike: “¿Machꞌa yaꞌbeyat awaꞌtel ta statalil y ta alkalil?” te xchiik yuꞌune, Dios a stikon bael jich tutꞌil statal y jkoltawanej ta skuenta te chꞌul ángel te chiknaj ta jwol wamal te ay xchꞌixal te yipal ta tilele. 
ACT.7.36	Y jaꞌ te jMoises te la slokꞌes tal ta Egipto te antibo jmeꞌ-jtatike. Y jaꞌ te la spas señaetik y milagroetik ta slum Egipto sok ta Tsajal Mar y sok ta jojchol tꞌantꞌan luwar te ba jalaj kuarenta jaꞌbile. 
ACT.7.37	Y jaꞌ mismo te jMoisese te la yalbe te israeletik: “Te Diose ya me yakꞌ chiknajuk ta awolilik jtul jꞌalwanej jich tutꞌil te joꞌone. Jaꞌ me xꞌawaꞌibeyik te tut ya yalbeyexe”, xchi me. 
ACT.7.38	Jaꞌ mismo te jMoises te anin ta yolilik te ba la stsob sbaik ta jojchol tꞌantꞌan luwar te israeletike, sok te kꞌoponot yuꞌun te chꞌul ángel ta Wits Sinai y sok te antibo jmeꞌ-jtatike. Y stukel a aꞌbot tal te kꞌop yuꞌun kuxuyinel te la skꞌasesbotik te joꞌotike.
ACT.7.39	Pero te antibo jmeꞌ-jtatike maꞌ skꞌan a xchꞌuumbeyik te smantal te Moisese, sinoke la spꞌajbeyik y kꞌan sujtikuk xan bael te ba Egiptoe. 
ACT.7.40	La yalbeyik te jꞌAarone: “Pasbotik kaj-santutik yuꞌun jaꞌ ya stojotesotik ta be. Porke ma jnaꞌtik tuti spas te jMoises te la slokꞌesotik tal ta Egiptoe”, te xchiike. 
ACT.7.41	Jich a spasik jun santu jich tutꞌil jkojt beseroe. La smilbeyik chambalametik yuꞌun smajtan y la spasbeyik skꞌinul yuꞌun ya yakꞌik ta jkuenta te santu te mismo a spasike. 
ACT.7.42	Jicha jileslanot yuꞌun te Diose y lijk skejan sbaik ta stojol te tutik xlemlajan ta chꞌulchane. Yuꞌun jich tutꞌil tsꞌibabil jilel ta sjun te jꞌalwanejetik yuꞌun te Diose:
ACT.7.42	“Jaꞌex israeletik, ¿me joꞌon te la amilbikon chambalametik y majtaniletik te ayex kuarenta jaꞌbil ta tꞌantꞌan luware? 
ACT.7.43	Porke jaꞌ la achoyik ta beel te nail pakꞌ yuꞌun te lotil dios Molok, sok te slokꞌol ekꞌ yuꞌun te lotil dios Refan. Jaꞌ te slokꞌol lotil diosetik te jaꞌex mismo la apasik te yuꞌun ya akejan abaik ta stojole. Jaꞌ yuꞌun te jaꞌex ya jtikonex bael kꞌalal ta xchꞌaypꞌojel Babilonia”, xyut te Diose.
ACT.7.44	Te antibo jmeꞌ-jtatike yichꞌojik te nail pakꞌ te kꞌejbil teꞌa ta chaꞌlejch ton te tsꞌibabil teꞌa te lajunkaj mantaletike. Jich a pas te tutꞌil albot yuꞌun Dios te jMoises te aꞌbot yil ta seña te tut yilel ya spase. 
ACT.7.45	Te antibo jmeꞌjtatike aꞌbot jilel ta skuentaik te nail pakꞌe, y te machꞌatik la sjoyinik tal te Josuee la xchoyik tal te kꞌalal och sluminbeyik te slum yan jtejklumetik te Dios a chꞌojtalanot lokꞌel yuꞌune. Jich ay tal jaꞌ to kꞌalal chiknaj te jDavide. 
ACT.7.46	Te rey Davide la sta kꞌuxultayel yuꞌun Dios y la skanbe te yauk spasbe jun na te Dios yuꞌun te antibo jmeꞌ-jtatik Jacobe. 
ACT.7.47	Pero jaꞌ a spas te Salomon te templo yuꞌun Diose. 
ACT.7.48	Aunke te chꞌul Dios te ay ta chꞌulchane ma teyuk ya xnain te ba templo te pasbil ta skꞌab winketike, jich te tutꞌil la yal te jꞌalwaneje:
ACT.7.49	“La yal te Kajwaltike: ‘Te chꞌulchane jaꞌ jmukꞌul jnaktajib y te balmilale ja skajtajib te koke. ¿Tut yilel te na te ya apasbikone, y ba ay te luwar te ba ya jkux koꞌtane? 
ACT.7.50	Si joꞌon mismo jpasoj spisil te tutik aye,’ xchi me te Kajwaltike”, xchi te jꞌalwaneje.
ACT.7.51	Pero te jaꞌexe sigue ma xꞌakꞌanik pꞌijutesel. Te awoꞌtanike sok te achikinike pajal kꞌoemex sok te machꞌa ma snaꞌbeyik sba te Diose. Sil tiempo a kontrainejik te Chꞌul Espiritue. Jaꞌ pajalex sok te antibo ameꞌ-atatike te jich a spasike. 
ACT.7.52	¿Me ay wan jtul jꞌalwanej yuꞌun te Diose te maꞌ skontrainike? Te stukelike la smilik te jꞌalwanejetik te albot yaꞌiyik yuꞌun te ya xtal te machꞌa ben toj yoꞌtane. Pero te ora to xtalukix te machꞌa ben toj yoꞌtane, te jaꞌexe la awakꞌik entregal y milot. 
ACT.7.53	Te jaꞌexe la yaꞌbelexix ta akꞌabik te mantaletik ta skuenta te chꞌul angeletike, pero ma xꞌachꞌuunik —xchi te jꞌEstebane.
ACT.7.54	Kꞌalal la yaꞌiyik te tuti yal te jꞌEstebane, lijk slaꞌ-yoꞌtanik yuꞌun, y la xkꞌuxuxan yeik ta skontrainel te jꞌEstebane. 
ACT.7.55	Pero te jꞌEstebane nojel ta yoꞌtan te Chꞌul Espiritue ta skꞌelu moel ta chꞌulchan. La yilbe xojobil slekil te Diose, sok la yil tekꞌel ta sbatsꞌil skꞌab Dios te Jesuse. 
ACT.7.56	Jich a yal te jꞌEstebane:
ACT.7.56	—Ila awilik ya kil jeꞌel te chꞌulchane, y te Nichꞌanile tekꞌel ta sbatsꞌil skꞌab te Diose —xchi.
ACT.7.57	Pero la smak xchikinik, y tulan a lijk awunikuk, y la sjum sbaik tal ta stsakel te jꞌEstebane. 
ACT.7.58	La xchechik lokꞌel te ba stiꞌil jtejklume y teꞌ kꞌo yaꞌbeyik ton a. Y te machꞌatik la slebeyik smule la yakꞌik jilel ta kanantayel te skꞌuꞌ-spakꞌike. Jaꞌ skanantaye jilel te jtul soltero te Saulo sbiile. 
ACT.7.59	Te kꞌalal yipalik ta yaꞌbeyel ton ae, te jꞌEstebane la skꞌopon Dios. Jich a yal:
ACT.7.59	—Kajwal Jesus, ikꞌbon me te jchꞌulele —xchi.
ACT.7.60	Te nax a la skejan sba y tulan a kꞌopoj:
ACT.7.60	—Kajwal, ma me awaꞌbe ta skuentaik te mulil to —xchi.
ACT.7.60	Te kꞌalal jich a yal, cham te jꞌEstebane.
ACT.8.1	Te Sauloe teꞌey ekꞌa, la yakꞌ sba ekꞌa te milot te jꞌEstebane. Te kꞌaal abi lijk ta jun gran tenel te hermanoetik te ayik ta Jerusalene. Spisilik a pujkejik bael te hermanoetik ta estadoetik yuꞌun Judea sok ta Samaria. Ja xanix a laj jil ta Jerusalen te apostoletike. 
ACT.8.2	Te machꞌatik ben jun yoꞌtan xchꞌuunejik te Diose la smukbeyik stiꞌbalul te jꞌEstebane y beno yokꞌetayik. 
ACT.8.3	Te Sauloe ma laj yoꞌtan ta yilbajinel te hermanoetike. Ya xꞌoch kꞌael ta nanatik y ya xochtalan lokꞌel te winketik sok te antstike, y spisil ya xba yakꞌtalan ta prexo.
ACT.8.4	Pero te machꞌatik lokꞌik bael ta anel ta Jerusalene lijk yalik te lekil achꞌ kꞌope chikan te ba laj bajte. 
ACT.8.5	Te Felipee bajt ta mero jtejklum yuꞌun Samaria, y lijk yalbe skꞌoplal teꞌa te Cristoe. 
ACT.8.6	Te gentee la stsobilan sbaik y spisilik la yaꞌiybeyik sluwar te tut a yal te Felipee, yuꞌun la yilik señaetik y milagroetik te la spase. 
ACT.8.7	Ben bayal machꞌatik ay pukuj ta yoꞌtanik te lekuteslanote. Y te pukujetike xꞌawlajan ya xlaj lokꞌ bael ta stojolik. Sok ay bayal machꞌatik kꞌolbil xchial yok-skꞌab y sok koxoetik a laj lekub yuꞌun. 
ACT.8.8	Jaꞌ yuꞌun te machꞌatik ayik ta jtejklume ben jun yoꞌtanik yuꞌun.
ACT.8.9	Pero ay jtul winik teꞌa Simon sbiil te snopoj uulil te nailtoe, sok te sloꞌlayej te gente yuꞌun Samariae yuꞌun ya yal te stukel ben tulane. 
ACT.8.10	Spisilik chꞌin ta mukꞌ ya yaꞌiybeyik sluwar te tut ya yale, y ya yalik:
ACT.8.10	—Jaꞌ to, jaꞌ te machꞌa yichꞌojbeyix tulan spoder Diose —xchiik yuꞌun.
ACT.8.11	Y yakꞌojik ta jkuenta yuꞌun bayalix tiempo te sloꞌlaylanej yuꞌun te tut ma tsaꞌamuk snopoje. 
ACT.8.12	Pero te kꞌalal la xchꞌuunik te lekil achꞌ kꞌop te albot yuꞌun te Felipee te tutꞌil ay ta ajwalinel te Diose y sok te Jesucristoe, ta winketik sok ta antstik la yichꞌtalan jaꞌ. 
ACT.8.13	Y jich euk te Simone la xchꞌuun y la yichꞌ jaꞌ y lijk sjoyin ta beel te Felipee. Lom yajtal yoꞌtan yuꞌun te la yil mukꞌul señatik y milagroetike.
ACT.8.14	Kꞌalal la yaꞌiybeyik sluwar te apostoletik te ayik ta Jerusalene te la xchꞌuunikix skꞌop Dios te samariaetike, la stikonik bael teꞌa te jPedroe sok Juane. 
ACT.8.15	Kꞌalal laj kꞌot teꞌae, la skꞌoponbeyik Dios te hermanoetik ta Samariae yuꞌun ya xꞌaꞌbot yikꞌik te Chꞌul Espiritue. 
ACT.8.16	Porke ma to xjul ta skuentaik ni jtuluk a te Chꞌul Espiritue, jip to nax a te la yichꞌik jaꞌ ta sbiil te Kajwaltik Jesuse. 
ACT.8.17	Jich te jPedro sok te Juane la skajanlambe skꞌab ta sjolik, y jich a yikꞌtalanik ta yoꞌtanik te Chꞌul Espiritue.
ACT.8.18	Te Simone la yil te tal te Chꞌul Espíritu kꞌalal te apostoletik te skajanojbe skꞌab ta sjolik ae. La sjaptalanbe takꞌin 
ACT.8.19	y la yaltalanbe:
ACT.8.19	—Aꞌbikon euk te poder me to, yuꞌun te machꞌa ya jkajanbe jkꞌab ta sjole jich me ya yikꞌik euk te Chꞌul Espiritue —xchi.
ACT.8.20	Jich te jPedroe la sjakꞌbe:
ACT.8.20	—Pajal baan ta chꞌayel sok te atakꞌine, yuꞌun akuyoj te ay ta manel ta takꞌin te tut majtanil ya yakꞌ te Diose. 
ACT.8.21	Te jaꞌate ni maꞌyuk ta akuenta spasel to, porke ta sit te Diose ma tojuk awoꞌtan. 
ACT.8.22	Chꞌoja jilel te tut ma tsaꞌamuk ay ta awoꞌtane, y kꞌanbeya pawor te Diose te yauk spasbeyat perdon yuꞌun te tuti anopoj ta awoꞌtane. 
ACT.8.23	Porke chikan ya kil te nojel ta awoꞌtan te bikꞌtal-oꞌtanile, sok te jaꞌ xchukojat te tut ma tsaꞌamuke —xchi te jPedroe.
ACT.8.24	Te Simone la sjakꞌ:
ACT.8.24	—Kꞌoponbikon me Kajwaltik ta jtojol yuꞌun jich me makꞌ xkꞌot ta jtojol a te tut la awalbikone —xchi.
ACT.8.25	Jich te apostoletike ta patil te laj yalik te skꞌoplal te skꞌop Diose, sujtik bael ta Jerusalen. Te kꞌalal yipalik kꞌael ta beel ae, ya yalik kꞌael te lekil achꞌ kꞌop te ba kolonyaetik yuꞌun Samariae.
ACT.8.26	Te Felipe kꞌoponot yuꞌun jtul chꞌul ángel yuꞌun te Kajwaltike:
ACT.8.26	—Jajchan y baan ta stojol sur ta sbeelel Jerusalen te koel ya xbajt ta jtejklum Gazae —xchi. Te be to ya xkꞌax ta jojchol tꞌantꞌan luwar. 
ACT.8.27	Te Felipee jajch bael y bajt, y te ba bee la sta jtul winik te talem ta Etiopiae. Eunuko te winike, tulan yaꞌtel yichꞌoj ta skanantaybeyel skꞌulejal te Candace sbiil te ants te rey yuꞌun te etiopiaetike. Te winike xkꞌotuk ta Jerusalen te xkꞌo skejan sba tal ta stojol Diose. 
ACT.8.28	Sujtelix ay bael ta slumal a, nakal kꞌael ta skarreta. Yipal kꞌael ta yilel te sjun Isaiase te jꞌalwanej yuꞌun Dios. 
ACT.8.29	Te Felipee albot yuꞌun te Chꞌul Espiritue:
ACT.8.29	—Tijilajan bael te ba karretae y joyina bael —xchi.
ACT.8.30	Te kꞌalal tijilaj bael te Felipee la yaꞌi te yipal kꞌael ta yilel te sjun Isaias te etiope-winike. Jich a sjojkꞌobe:
ACT.8.30	—¿Me ya anaꞌbe sluwaril te tut yipalat ta yilele? —xyut.
ACT.8.31	Te etiope-winike la sjakꞌbe:
ACT.8.31	—¿Tutꞌil kꞌan jnaꞌbe sluwar te maꞌyuk machꞌa ya yalbon sluware? —xchi.
ACT.8.31	Sok la yalbe te Felipee te yauk xmo sjoyin ta nakleje. 
ACT.8.32	Te ba yipal kꞌael ta yilel te Sjun Diose jaꞌ te jich ya yale:
ACT.8.32	“Ikꞌot bael ta milel jich tutꞌil jkojt karnera te ba ya xmilote. Jicha kꞌot tutꞌil jkojt chꞌin yal karnera te makꞌ xꞌokꞌ te kꞌalal ya xjoxbot stsotsile, jich ma kꞌopoj euk. 
ACT.8.33	La yichꞌ ilbajinel y maꞌ chapot. ¿Machꞌa kꞌan snaꞌ yalel te stsꞌumbale? Porke ora lajinbot yora ta balmilal”, te xchie.
ACT.8.34	Te etiope-winike la yalbe te Felipe:
ACT.8.34	—Awokoluk albon: ¿Machꞌa skꞌoplal a yalbe te jꞌalwaneje? ¿Me stukel mismo skꞌoplal, o ay yan machꞌa skꞌoplal a yalbe? —xchi.
ACT.8.35	Jich te Felipee jaꞌ mismo a lijk yalbe tut ay sluwar te Sjun Dios te yipal ta yilel te etiope-winike, jaꞌ lijk yalbe sluwar te lekil achꞌ kꞌop yuꞌun te Jesuse. 
ACT.8.36	Te kꞌalal yipalik kꞌael ta beel ae, ay jaꞌ a staik te tiꞌbe. Te etiope-winike la yal:
ACT.8.36	—Ay jaꞌ liye. ¿Me ma spas te ya kichꞌ jaꞌe? —xchi.
ACT.8.37	Te Felipe la yalbe:
ACT.8.37	—Teme spꞌejel awoꞌtan ya achꞌuune, ya spas ya awichꞌ te jaꞌe —xchi.
ACT.8.37	Y te winike la sjakꞌ:
ACT.8.37	—Ya jchꞌuun te jaꞌ Xnichꞌan Dios te Jesucristoe —xchi.
ACT.8.38	Jich a yal mantal te ya xkom te skarretae. Te Felipee sok te winike laj ko bael ta ba jaꞌe, y la yaꞌbe ichꞌjaꞌ.
ACT.8.39	Te kꞌalal lokꞌik tal ta jaꞌe, te Espíritu yuꞌun te Kajwaltike ora nax a yikꞌ bael te Felipee, y te etiope-winike ma staꞌix ta ilel a. Pero lijk xan bael ta beel, ben jun kꞌael yoꞌtan. 
ACT.8.40	Te Felipee kꞌo to chiknajuk ta jtejklum Azoto y kꞌax ta jujun jtejklum te ba la yal kꞌael te lekil achꞌ kꞌope asta kꞌot ta jtejklum Cesarea.
ACT.9.1	Te Sauloe ma xlaj yoꞌtan ta yalbeyel skꞌoplal ta milel te hermanoetik ta stojol te Kajwaltike. Jaꞌ yuꞌun ba skꞌopon te statal saserdotee 
ACT.9.2	y la skꞌanbe junetik te ya xkꞌo yaꞌbe te machꞌatik ay ta skuenta te sinagogaetik te ay ta jtejklum Damascoe, yuꞌun ya xba sle te machꞌatik stamojik te achꞌ bee, winik o ants, y ya yikꞌtalan bael ta prexo ta Jerusalen. 
ACT.9.3	Pero te kꞌalal xnopetix ya xkꞌot a te ba jtejklum Damascoe, ora nax a tal xojob ta chꞌulchan, xlemet julel y jul joyek yuꞌun. 
ACT.9.4	Te Sauloe tꞌuxaj kꞌoel ta lum y ay machꞌa kꞌopoj a yaꞌi te jicha yale:
ACT.9.4	—Saulo, Saulo, ¿tuꞌun te ya awilbajinone? xchi.
ACT.9.5	Te Sauloe la sjojkꞌobe:
ACT.9.5	—¿Machꞌaat a Kajwal? —xchi.
ACT.9.5	La sjakꞌ te machꞌa xkꞌopoje:
ACT.9.5	—Joꞌon Jesuson, jaꞌ mismo te machꞌa yipalat ta yilbajinele. Jaꞌat mismo ya awilbajin aba jich tutꞌil te wakax te ya stꞌim ta tekꞌel te tut ya stojutesot ae —xchi.
ACT.9.6	Jich te Sauloe ben xꞌaꞌbot sik yuꞌun xiꞌel. La yal:
ACT.9.6	—Kajwal, ¿tut ya skꞌan awoꞌtan te ya jpase? —xchi.
ACT.9.6	Y albot yuꞌun te Kajwaltike:
ACT.9.6	—Jajchan y ochan bael te ba jtejklume. Teꞌ me ya yalbelat a te tut ya skꞌan ya apase —xꞌutot.
ACT.9.7	Te machꞌatik sjoyinej sba sok ta beel te Sauloe ben xlaj xiꞌ yuꞌun, porke la yaꞌiyik te machꞌa kꞌopoje pero maꞌyuk machꞌa a yilik. 
ACT.9.8	Te nax a te Sauloe la stam sba jajchel; pero te kꞌalal la swikꞌ te site, ma spas yilix kꞌinal a. Te sjoꞌtake la xchechbeyik skꞌab y la yikꞌik bael ta jtejklum Damasco. 
ACT.9.9	Oxeꞌ kꞌaal teꞌey a ma xyil kꞌinal y ni maꞌ weꞌ y ni ma tut ya yuchꞌ.
ACT.9.10	Te ba jtejklum Damascoe teꞌey jtul hermano a te jꞌAnanias sbiile te kꞌoponot yuꞌun Kajwaltik ta stekꞌlejal yilele. Albot yuꞌun:
ACT.9.10	—Ananias —xꞌutot.
ACT.9.10	La sjakꞌ te jꞌAnaniase:
ACT.9.10	—Liꞌ ayon to, Kajwal —xchi.
ACT.9.11	Jicha albot yuꞌun te Kajwaltike:
ACT.9.11	—Jajchan y baan te ba Tojil Kaya sbiile. Te ba sna Judase jojkꞌoya te jtul winik te talem ta jtejklum Tarso te Saulo sbiile te yipal ta skꞌoponel Dios a.
ACT.9.12	Yuꞌun la yilix ta stekꞌlejal yilel jtul winik te jꞌAnanias sbiile te ya xtal skajanbey skꞌab ta sjole, yuꞌun jich ya xwijkꞌ a te site —xchi a yaꞌiy.
ACT.9.13	Kꞌalal la yaꞌi te jicha albote, te jꞌAnaniase la yal:
ACT.9.13	—Kajwal, bayal machꞌa yalojbon tutꞌil ay te winik abi, y spisil te tut ma tsaꞌamuk spasojbe te machꞌatik xchꞌuunejat te ba Jerusalene. 
ACT.9.14	Y te ora to jaꞌ talemix liꞌye yuꞌun tulan albil tal yuꞌun te stataletik yuꞌun saserdoteetike te ya yikꞌ bael ta prexo spisil te machꞌatik ya staik ta alel te stsaꞌamul te abiile —xchi.
ACT.9.15	Pero te Kajwaltike la yalbe:
ACT.9.15	—Baan, porke jtsaojix tal te winik me to. Yuꞌun ya me yalbon jkꞌoplal ta stojol te genteetik ta yanetik nasione, y sok euk te reyetik yuꞌune, y sok te israeletike. 
ACT.9.16	Joꞌon me ya kaꞌbe snaꞌ spisil te tutik swokolil ya sta ta jkuentae —xchi. 
ACT.9.17	Te jꞌAnaniase jicha bajt te ba na ba ay te Sauloe. Och bael kꞌo skajanbe skꞌab ta sjol y la yalbe:
ACT.9.17	—Hermano Saulo, te Kajwaltik Jesus te la yakꞌ sba ta ilel ta atojol te ayat tal ta be ae, jaꞌ a stikonon tal yuꞌun jich me ya xjam a te asite y yame xnoj jil ta awoꞌtan te Chꞌul Espiritue —xchi.
ACT.9.18	Y ora nax a chꞌay koel ta sit te Sauloe pajal yilel sok te tutꞌil sulil chaye, y jich a yil kꞌinal. Jicha jajch te Sauloe y aꞌbot yichꞌja. 
ACT.9.19	Ta patil weꞌ y la xchaꞌ yichꞌ xan spuersa te stiꞌbalule. Y teꞌ jil cheꞌoxeꞌ kꞌaal a sok te hermanoetik te aylan ta jtejklum Damascoe.
ACT.9.20	Te nax a te Sauloe lijk ta yalel te ba sinagogaetik te jaꞌ Xnichꞌan Dios te Jesuse. 
ACT.9.21	Spisil te machꞌatik la yaꞌiyike lom cham a yaꞌiyik y la yalik:
ACT.9.21	—¿Me ma jaꞌuk tsꞌin to te ya yilbajinlan te machꞌatik ya staik ta alel te stsaꞌamul te sbiil te Jesus te aylan ta Jerusalene? ¿Me ma wan jaꞌuk mismo talem yuꞌun liye te ya xchuktalan bael te hermanoetik sok te ya xba yakꞌ entregal ta stojol te stataletik yuꞌun te saserdoteetike? —xchiik.
ACT.9.22	Pero te Sauloe mas a yakꞌ xan puersa ta yalel te jaꞌ Cristo te Jesuse. Te juriyoetik te aylan ta Damascoe maꞌ snaꞌ tuti yalik yuꞌun.
ACT.9.23	Kꞌaxix bayal kꞌaal a, te juriyoetike la snopbeyik skꞌoplal ta milel te Sauloe. Pero te Sauloe la yaꞌi te yipal ta nopbeyel skꞌoplale. 
ACT.9.24	Kꞌajkꞌal y ajkꞌubal ya smaliyik te ba spuertaul lokꞌibal yuꞌun te jtejklume yuꞌun ya smilik. 
ACT.9.25	Pero te hermanoetike la yakꞌik ta jun mam moch y ta ajkꞌubal a slijkanik koel te ba spajkꞌul smakteꞌal te jtejklume. Jicha kol bael.
ACT.9.26	Te kꞌalal kꞌot ta Jerusalen te Sauloe, kꞌan stsob sba sok te hermanoetike, pero spisilik ya xlaj xiꞌik yuꞌun, yuꞌun ma xchꞌuunik teme jnopojelix yuꞌun te Jesuse. 
ACT.9.27	Pero te jBernabee la yikꞌ bael y ba yakꞌ ta stojol te apostoletike. Te Bernabe la yaltalanbe te tutꞌil a yil ta be te Kajwaltike sok te tuti albot yuꞌun Kajwaltik te Sauloe, sok te tutꞌil jamal la yalix ta Damasco te Sauloe te tutꞌil ay skꞌoplal te Jesuse.
ACT.9.28	Jich te Sauloe la sjoyinlan te apostoletik te ba Jerusalene, y la sjoyinlan ta beel. Jamal a yalbe skꞌoplal te Kajwaltike. 
ACT.9.29	La skꞌopon te juriyoetik te ya xkꞌopojik ta griego-kꞌope ta yaꞌbiyanel te tutꞌil ay skꞌoplal te Kajwaltike. Pero kꞌan smilik yuꞌun.
ACT.9.30	Kꞌalal la yaꞌiybeyik sluwar te hermanoetike, la yikꞌik bael ta jtejklum Cesarea te Sauloe, y te nax a la stikonik bael ta jtejklum Tarso.
ACT.9.31	Jich te hermanoetik te aylan ta estadoetik yuꞌun Judeae sok ta Galilea y sok ta Samaria ben jun yoꞌtanik yipalik ta pꞌijubel ta skuenta Espíritu. La xchꞌuunik ta lek te Kajwaltike, y koltalanot yuꞌun te Chꞌul Espiritue jich yipalik ta pꞌolel ta mas.
ACT.9.32	Te jPedroe yipal kꞌael ta yuluꞌtayel a te hermanoetike, y bajt ba yil euk te hermanoetik te aylan ta jtejklum Lidae. 
ACT.9.33	Teꞌ kꞌo sta jtul winik a te jꞌEneas sbiile te ayix waxkeꞌ jaꞌbil te ay ta swayib te kꞌolbil xchial yok-skꞌabe. 
ACT.9.34	Te jPedroe la yalbe:
ACT.9.34	—Eneas, te Jesucristoe ya slekutesat. Jajchan y chapa bael te awayibe —xyut.
ACT.9.34	Te jꞌEnease ora jajch, 
ACT.9.35	y spisil te machꞌatik aylan ta jtejklum Lida sok ta jtejklum Saron la yilik te jajch te jꞌEnease. Jich a sujtes yoꞌtanik ta stojol te Kajwaltike.
ACT.9.36	Ta jtejklum Jope ay jtul jnopojel ants xTabita sbiil, te Dorcas xchi ta griego-kꞌope. Te ants to ben lek sok te xkuxlejale y ya skoltay te machꞌatik ay swokolike. 
ACT.9.37	Jaꞌ stiempo a taot ta chamel te xDorcase, y cham. Kꞌalal lajix ta pokbeyel a te stiꞌbalule ba xchawanik ta jun kuarto te ba xchaꞌkajal snae. 
ACT.9.38	Te jtejklum Jopee nopol ay sok te jtejklum Lidae te ba ay te jPedroe, y te hermanoetike la yaꞌiyik te teꞌey a te jPedroe. La stikonik bael cheb winketik, ba yalbeyik tal:
ACT.9.38	—Awokoluk, laꞌ me ta ora liꞌ ba aytike —xchiik.
ACT.9.39	Y te jPedroe laj bajt sok ta ora. Te kꞌalal laj kꞌot ta Jopee, la yikꞌik bael te ba kuarto baꞌ xchawanejbeyik te stiꞌbalule. Spisil te meꞌba antstike la sjumik te jPedroe, ben xlaj okꞌik, y la yaꞌbeyik yil te skꞌuꞌ-spakꞌik te pasbil yuꞌun te xDorcase te kꞌalal kuxul to ae. 
ACT.9.40	Te jPedro spisil a stikonlan lokꞌel y la skejan sba sok la skꞌopon Dios. Te nax a sujt skꞌelu te animae, y la yalbe:
ACT.9.40	—Tabita, jajchan —xchi.
ACT.9.40	Te antse la swikꞌ sit. La yil te teꞌey a te jPedroe, la snajkan sba. 
ACT.9.41	Te jPedroe la xchechbe te skꞌabe y la xjach. Te nax a la yikꞌ tal te hermanoetik y sok te meꞌba antstike, y la yakꞌtalanbe yil te kuxulix te xDorcase. 
ACT.9.42	Spisil te jtejklum Jopee la yaꞌiyik te jich a kꞌot ta pasele, y ben bayal a xchꞌuunik te Kajwaltike.
ACT.9.43	Te jPedroe jalaj bayal kꞌaal te ba jtejklum Jopee te ba sna jtul jkꞌaꞌutesej-nujkule te Simon sbiile.
ACT.10.1	Ay jtul winik te ay ta jtejklum Cesarea te jCornelio sbiile, te jaꞌ statal yuꞌun sien soltaroetik te Italiano sbiilike. 
ACT.10.2	Ben jun yoꞌtan xchꞌuunej te Diose sok spisil te machꞌa ay yuꞌun ta snae. Sok bayal ya skꞌeben stakꞌin ta skoltayel te juriyoetike, y sil tiempo ya skꞌopon te Diose. 
ACT.10.3	Jun kꞌaal, las tres mal kꞌaal wan a, aꞌbot yil ta stekꞌlejal yilel jtul chꞌul ángel yuꞌun Dios te tal te ba aye, y albot yuꞌun:
ACT.10.3	—Cornelio —xchi a yaꞌiy.
ACT.10.4	Te jCornelioe la sle ta kꞌeluyel te ángele y sok xiꞌel la sjojkꞌobe:
ACT.10.4	—¿Tut a Kajwal? —xchi te jCornelio.
ACT.10.4	Albot yuꞌun te ángele:
ACT.10.4	—Dios a yaꞌibeyatix te akꞌope sok la yilix te ya akꞌebenbe atakꞌin yuꞌun ya akoltay a te meꞌbaetike. 
ACT.10.5	Jaꞌ yuꞌun, ila machꞌa ya atikon bael ta ora te ba jtejklum Jopee, yuꞌun ya xba yikꞌ tal te Simon, te Pedro xꞌalbote. 
ACT.10.6	Jaꞌ smajanejbe sna te jtul xan Simon te jkꞌaꞌutesej-nujkule te ay sna ta tiꞌmare. Stukel me ya yalbeyat te tut ya skꞌan ya apase —xchi te chꞌul ángele.
ACT.10.7	Kꞌalal bajt te chꞌul ángel te yipal ta kꞌop soke, te jCornelioe la yikꞌ tal chaꞌtul te yaj-mantale y sok jtul soltaro te ben jun yoꞌtan xchꞌuunej te Diose sok te ya xchꞌuun mantal sil tiempoe. 
ACT.10.8	La yaꞌbiyanbe spisil te tutiꞌ albote, sok la stikonlan bael ta jtejklum Jope. 
ACT.10.9	Ta xchebal kꞌaal, ol wan kꞌaal a, te ayik kꞌal ta be te nopol xkotix ta jtejklum Jope ae, te jPedroe mo bael ta skꞌoponel Dios ta sba na te ba yamakꞌule. 
ACT.10.10	Ben xwiꞌnaj y ya skꞌan xweꞌ. Pero yipal to ta chapel a te weꞌelile ay tuti aꞌbot yil ta stekꞌlejal yilel. 
ACT.10.11	La yil a jeꞌ te chꞌulchane y koj tal ta lum te pajal sok sabana pakꞌ yilel te chukbil xchanebal te xchikine. 
ACT.10.12	Te ba yutil te sabana pakꞌe la yil teꞌa spisil ta jkaj chambalametik te ay chaneb yoke sok chanetik y sok mutetik. 
ACT.10.13	La yaꞌiy te ay machꞌa kꞌopoje te jicha yale:
ACT.10.13	—Jajchan Pedro, mila y weꞌa —xchi a yaꞌi.
ACT.10.14	La sjakꞌ te jPedroe:
ACT.10.14	—Maꞌuk Kajwal. Te joꞌone maꞌyuk ba jweꞌoj te tut a te ma lekuk skꞌoplale sok te tut lom ilobtik sbae —xchi.
ACT.10.15	Kꞌoponot xan ta xchaꞌmelal y jicha albot:
ACT.10.15	—Te tut lekubenix yuꞌun te Diose ma me awal te jaꞌate te ma lekuk skꞌoplale —xchi.
ACT.10.16	Oxmel te jicha aꞌbot yile, y te nax a te sabana pakꞌe sujt moel ta chꞌulchan. 
ACT.10.17	Te jPedro lom yajtal yoꞌtan yuꞌun te tut xyal te tuti aꞌbot yile. Te kꞌalal laj kꞌot ta tiꞌ puerta te winketik. Te yaj-mantal te jCornelioe la sjojkꞌoyik te baꞌ ay sna te Simone. 
ACT.10.18	Te kꞌalal laj kꞌote, tulan a sjojkꞌobeyik teme teꞌ smajanej na a te Simon te jPedro xꞌalbote.
ACT.10.19	Te jPedroe yipal to ta snopel a te tut xyal te tuti aꞌbot yile, te albot yuꞌun te Chꞌul Espiritue:
ACT.10.19	—Ila awil, oxtul winketik ya sleat. 
ACT.10.20	Jajchan, koan bael y baan sok. Ma me tut xyal awoꞌtan, porke joꞌon jtikonej tal —xchi.
ACT.10.21	Te jPedroe ko bael y la yalbe te winketike:
ACT.10.21	—Joꞌon te ya aleikone. ¿Tut a te talemex yuꞌune? —xchi.
ACT.10.22	Te winketike la sjakꞌik:
ACT.10.22	—Jaꞌ stikonejotik tal te statal soltaro te jCornelio sbiile te toj ta winikile. Xchꞌuunej Dios, sok te ben kꞌanbil yuꞌun te juriyoetike. Jtul chꞌul ángel yuꞌun Dios a albot yuꞌun te ya stikonat ta ikꞌel, yuꞌun te ya xbaat ta snae. Yuꞌun jich me ya yaꞌibe sluwar te tut ya awalbeye —xchiik.
ACT.10.23	Jich te jPedroe la yikꞌ ochel ta na, y teꞌ kꞌax ajkꞌubal yuꞌunik a. Ta yan kꞌaal, te jPedroe bajt sok te winketike, y la sjoyin bael chaꞌoxtul hermanoetik te aylan ta jtejklum Jopee.
ACT.10.24	Ta yan to xan kꞌaal laj kꞌot te ba jtejklum Cesareae te ba yipal ta maliyel yuꞌun te jCornelioe. Sok spisil te machꞌatik ay yuꞌune y sok te yamigotak te ben skꞌanoj sba soke. 
ACT.10.25	Te kꞌalal kꞌot te jPedroe te ba nae, te jCornelioe lokꞌ sta y la skejan sba ta yok ta yakꞌel ta jkuenta. 
ACT.10.26	Pero te jPedroe la yakꞌ jajchuk, y la yalbe:
ACT.10.26	—Tejkꞌan aba, yuꞌun te joꞌone winikon euk, jich tutꞌil te jaꞌate —xchi.
ACT.10.27	Yipal to ta kꞌop sok a, och bael y teꞌ kꞌo sta bayal genteetik a. 
ACT.10.28	Te jPedroe la yaltalanbe:
ACT.10.28	—Te jaꞌexe anaꞌojik sluwar te juriyoeitk te ma xjuꞌ ya sta sba sok te jyanlumetike, ni ma xjuꞌ ya xꞌochik ta sna. Pero te Diose la yaꞌbonix kil te ma xjuꞌ ya kal te ma lekuk skꞌoplal jtuluk gentee, sok ma xjuꞌ ya jpꞌaj. 
ACT.10.29	Jaꞌ yuꞌun maꞌyuk tuti kal te xkꞌo yalbelon tale, jun koꞌtan aꞌ talon. Jaꞌ yuꞌun ya me awalbikon tut yuꞌun te xkꞌo awakꞌikon tal ta ikꞌele —xchi te jPedroe.
ACT.10.30	Te jCornelioe la sjakꞌ:
ACT.10.30	—Ayix ta chanebal kꞌaal jich wan ora to, liꞌiyon a ba jnae, jkomoj jweꞌel y yipalon ta skꞌoponel Dios a las tres mal kꞌaal a, kꞌalal la kil a chiknaj jtul winik te xlemet nax skꞌuꞌ-spakꞌe. 
ACT.10.31	La yalbon: “jCornelio, Dios a yaꞌibeyatix te akꞌope, y la snaꞌix te tut la apas te la akꞌeben atakꞌin yuꞌun la akoltay a te meꞌbaetike. 
ACT.10.32	Jaꞌ yuꞌun tikona tal ta ikꞌel te Simon te jPedro te xꞌalbote, te ay ta jtejklum Jopee, te smajanejbe sna te jtul xan Simon te jkꞌaꞌutesej-nujkul te ay sna ta tiꞌmare”, yuton. 
ACT.10.33	Jich a jtikonat tal ta ikꞌel ta ora nax, y ben lek awoꞌtan te talatixe. Te ora to liꞌ tsobolotikix ta jpisiltik ta stojol te Diose, y ya jkꞌan ya kaꞌitik spisil te tut yalojbeyat tal te Kajwaltik te ya awalbotike.
ACT.10.34	Te jPedroe jicha lijk yal:
ACT.10.34	—Te ora to kꞌotix ta koꞌtan te batsꞌi jich te Dios pajal ya yil spisil te genteetike. 
ACT.10.35	Ta bayal nasionil lek ya yil te machꞌa ya xchꞌuunot yuꞌune sok te machꞌa lek te tut ya spase. 
ACT.10.36	Dios a stikon ta alel ta stojol te stsꞌumbal israeletik te jaꞌ ay bujtsꞌan kꞌinal ta skuenta te Jesucristoe te jaꞌ Ajwalil yuꞌun spisil te genteetike. 
ACT.10.37	Te jaꞌexe lek ya anaꞌik te tuti kꞌot ta pasel ta spisil te ba slum juriyoetike. Lijk ta slum Galilea, te kꞌalal lajix yoꞌtan ta yalbeyel skꞌoplal ichꞌjaꞌ a te Juane.
ACT.10.38	Awaꞌiyejbeyik sluwar skꞌoplal te Jesus te talem ta jtejklum Nazaret. Te Dios a yaꞌbe spoder y la yaꞌbe yikꞌ te Chꞌul Espiritue. Y te Jesuse bayuk nax a been ta spasel te tut leke y ya slekuteslan spisil te machꞌatik ayik ta ilbajinel yuꞌun te pukuje. Jicha juꞌ yuꞌun spasel porke joyinbil yuꞌun te Diose. 
ACT.10.39	Y joꞌotik testigootik yuꞌun spisil te tuti spas te Jesus te ba estado yuꞌun Judeae y sok ta Jerusalen. Ta patil la smilik, la sjojkꞌanik ta krus. 
ACT.10.40	Pero te Diose la xchaꞌkuses tal ta yoxebal kꞌaal, sok la yaꞌbotik kiltike. 
ACT.10.41	Ma spisiluk a yaꞌbe yil te jtejklume; joꞌotik nax te namey stsaojotik te Diose te jaꞌ testigootik yuꞌune. Te joꞌotike weꞌotik sok y uchꞌaotik sok te kꞌalal chaꞌkuxemix tal a te ba animaetike. 
ACT.10.42	Stukel a stikonotik te ya kalbeytik skꞌoplal te jtejklume, sok te ya kakꞌ jbatik ta testigo yuꞌune. Porke Dios a yaꞌbeyix yaꞌtel ta yichꞌel jkuenta te machꞌatik kuxajtik toe sok te machꞌatik chamenikixe. 
ACT.10.43	Spisil te jꞌalwanejetike yalojbeyikix skꞌoplal te Jesuse y yalojik te machꞌa ya xchꞌuunike ya staik perdon yuꞌun te smulike —xchi te jPedroe.
ACT.10.44	Yipal to ta kꞌop a te jPedroe kꞌalal jul ta skuentaik te Chꞌul Espíritu spisil te machꞌatik la yaꞌiybeyik sluwar te tuti yale. 
ACT.10.45	Y te hermanoetik juriyoetik te sjoyinejik tal te jPedroe lom yan a yilik te majtan nax a pujk ta skuentaik te Chꞌul Espíritu te machꞌatik ma juriyouke, 
ACT.10.46	yuꞌun la yaꞌiyik te kꞌopojik ta yanetik kꞌop ta yalbeyel kolayal te Diose. 
ACT.10.47	Te jPedroe jich a yal:
ACT.10.47	—¿Machꞌa kꞌan skom teme ya xꞌaꞌbot yichꞌik jaꞌ te genteetik to te aꞌbotix yikꞌik te Chꞌul Espiritue, jich tutꞌil te joꞌotike? —xchi.
ACT.10.48	Y la yal mantal te ya xꞌakꞌtalanbot ichꞌjaꞌ ta skuenta te Jesucristoe. Ta patil la skꞌanbeyik pawor te jPedroe te ya to sjoyinik jun chebuk kꞌaale.
ACT.11.1	Te apostoletike sok te hermanoetik te ayik ta Judea la yaꞌiyik te xchꞌuunejikix euk te skꞌop Diose te machꞌatik ma jurioyouke. 
ACT.11.2	Jaꞌ yuꞌun te kꞌalal sujt bael ta Jerusalen te jPedroe, tijot ta kꞌop yuꞌun te hermanoetik te xchꞌuunejik tutꞌil ay te sirkunsisione.
ACT.11.3	La sjojkꞌobeyik:
ACT.11.3	—¿Tuꞌun te ochat ta sna te machꞌatik ma yichꞌojuk sirkunsisione y weꞌat soke? —xyutik.
ACT.11.4	Te jPedroe lijk yalbe spisil te tuti kꞌot ta pasel te nail toe:
ACT.11.5	—Te joꞌone ayon ta jtejklum Jope a, y yipalon ta skꞌoponel Dios a ay tutꞌi kil ta stekꞌlejal yilel. La kil pajal sok jun sabana pakꞌ yilel te chukbil xchanebal xchikin te yipal tal ta koel ta chꞌulchan te ya xjul te ba ayone. 
ACT.11.6	Lom lek a jkꞌelu te tut ay ta yutile y la kil bayal ta jkaj chambalametik sok chanetik sok mutetik.
ACT.11.7	Y la kaꞌi ay machꞌa kꞌopoj te la yalbone: “Jajchan, Pedro, mila y weꞌa”, xyuton. 
ACT.11.8	La jakꞌbe: “Ma spas, Kajwal. Porke maꞌyuk ba jweꞌoj te tut ma tsaꞌamuk skꞌoplale sok te tut ilobtik sbae”, xkut. 
ACT.11.9	Jich te machꞌa ya xkꞌopoj ta chꞌulchane la yalbon xan: “Te tut lekix yuꞌun te Diose ma me awal te ma lekuk skꞌoplale”, xchi a kaꞌi. 
ACT.11.10	Oxmel te jich a yaꞌbelon kile, y te nax a spisil a chaꞌmo bael ta chꞌulchan. 
ACT.11.11	Mismo tiempo a, kꞌot oxtul winketik tikonlanbil tal ta jtejklum Cesarea, yuꞌun tal sleikon te ba na ba ayone. 
ACT.11.12	Te Espiritue la yalbon te ya xboon soke, sok te manchuk ya xꞌaꞌabiyan koꞌtan yuꞌune. Y jich a sjoyinikon bael te waktul hermanoetik to. Jpisiltik a ochotik kꞌoel te ba sna jtul winik 
ACT.11.13	te la yalbotik te la yil tekꞌel jtul chꞌul ángel ta sna te jicha albot yuꞌune: “Tikona bael winketik ta jtejklum Jope yuꞌun ya xba yikꞌ tal te Simon te jPedro jun xan sbiile. 
ACT.11.14	Jaꞌ me ya yalbeyat te tutꞌil ya xjuꞌ xkolat sok spisil te machꞌa ay awuꞌune”, xꞌutot. 
ACT.11.15	Te kꞌalal lijkon ta yaltalanbeyele, tal te Chꞌul Espiritue jul ta skuentaik jich te tutꞌil jul ta jkuentatik ta slijkibale. 
ACT.11.16	Jich a jnaꞌ te tut yaloj te Kajwaltike: “Te Juane la yakꞌ ichꞌjaꞌ ta jaꞌ, pero te jaꞌexe ya me yaꞌbelex awikꞌik te Chꞌul Espíritu”, xchi me. 
ACT.11.17	Jaꞌ yuꞌun teme jich a akꞌtalanbotik yuꞌun Dios te Chꞌul Espiritue, jich tutꞌil te joꞌotik te jchꞌuunetikix te Kajwaltik Jesucristoe, ¿machꞌaon me a te joꞌone te ya jkom ta aꞌtel te Diose? —xchi te jPedroe.
ACT.11.18	Te kꞌalal jich a yaꞌiyik te hermanoetik ta Jerusalene, ma tuti yalikix a y la yalbeyik slekilal te Diose. Jich a yalik:
ACT.11.18	—Yuꞌun Dios a yaꞌbe sujtes yoꞌtanik yuꞌun smulik te machꞌatik ma juriouke. Jich me ya xkolik sbajtel kꞌinal euk —xchiik.
ACT.11.19	Ta patil chamenix a te jꞌEstebane, lijk ta ilbajinel te hermanoetike. Jaꞌ yuꞌun ay a laj bajtik ta anel ta slum Fenicia, sok ta slum Chipre, sok ta jtejklum Antioquia. Teꞌ kꞌo yalbeyik skꞌop Dios a te juriyoetike, pero ma jaꞌuk a yalbe te machꞌa ma juriyouke. 
ACT.11.20	Pero ay hermanoetik te talemik ta slum Chipre sok ta jtejklum Cirene te laj kꞌot ta jtejklum Antioquiae, y lijk yalbeyik te lek achꞌ kꞌop yuꞌun te Kajwaltik Jesus te machꞌatik ma juriyouke. 
ACT.11.21	Te spoder te Kajwaltike joyinlanbil yuꞌun, y jich lom bayal a sjilesik te tut nameyix xchꞌuunejike y la xchꞌuunik te Kajwaltike.
ACT.11.22	Kꞌalal te hermanoetik te ayik ta Jerusalene la yaꞌiyik te jich ay skꞌoplale, la stikonik bael ta Antioquia te jBernabee. 
ACT.11.23	Te kꞌalal kꞌot teꞌa te jBernabee la yil te aꞌbilix bendision yuꞌun Dios te machꞌa ma juriyouke y ben jun yoꞌtan yuꞌun. La stsitstalan spisil te ben junuk yoꞌtanik ta stojol te Kajwaltike. 
ACT.11.24	Porke te jBernabee ben lek yoꞌtan ta winikil, y nojel ta yoꞌtan te Chꞌul Espiritue, y jun yoꞌtan ta stojol te Kajwaltike. Jich bayal xan gente a xchꞌuun te Kajwaltike.
ACT.11.25	Ta patil te jicha kꞌote, te jBernabee bajt ta jtejklum Tarso yuꞌun ba sle te Sauloe. 
ACT.11.26	Kꞌalal la stae, la yikꞌ bael ta jtejklum Antioquia. Teꞌeyik jun jaꞌbil sok a te hermanoetike, la spꞌijuteslan bayal gente. Jaꞌ te Antioquiae te ba nail a aꞌbot sbiilinik Cristoetik te jnopojeletike.
ACT.11.27	Te tiempo abi ay jꞌalwanejetik yuꞌun Dios lijkik tal ta Jerusalen y laj bajt ta Antioquia. 
ACT.11.28	Ay jtul te Agabo sbiile, la stejkꞌan sba ta skuenta te Chꞌul Espíritu, sok la yal te ya xtal bayal wiꞌnal ta spisil te balmilale. Jaꞌ kꞌot ta pasel a te kꞌalal ochem ta mukꞌul rey a te jClaudioe. 
ACT.11.29	Jich te hermanoetik te ayik ta Antioquiae la snopik te ya stikonbeyik koltayel te hermanoetik te ayik ta slum Judea, chikan te tutꞌil ya xjuꞌ yuꞌunik yakꞌel ta juju-tule. 
ACT.11.30	Jich a spasik, sok la stikonik bael ta stojol te ansianoetik te ayik ta Jerusalen. Jaꞌ a yaꞌbeyik bael te jBernabe sok te Saulo te takꞌine.
ACT.12.1	Te tiempo abi te rey Herodese lijk yilbajin chaꞌoxtul te hermanoetik. 
ACT.12.2	La yakꞌ mantal ta milel ta puñal te Jacoboe sbankil te Juane, 
ACT.12.3	y yuꞌun la yil te ben sniꞌ xyaꞌi te juriyoetike, la yakꞌ ta tsakel euk te jPedroe. Ja akꞌot ta pasel a te skꞌaalel kꞌin te ya sweꞌik waj te ma yichꞌojuk lebadurae. 
ACT.12.4	Ta patil te tsajkemix ae, te jHerodese la yotses ta prexo te jPedroe. La yakꞌ ta kanantayel yuꞌun chantijk soltaroetik te chanchan tul staoj sbaik te juju-tijkꞌe. Yuꞌun snopoj te jHerodese te ya stejkꞌan ta sitil komon ta patil teme laj te kꞌin Pascuae. 
ACT.12.5	Jich ay ta prexo te jPedroe, lek kanantaybil. Pero te hermanoetike sigue ya skꞌoponbeyik Dios ta stojol ta spisilik.
ACT.12.6	Pero pajel xanix a te ya xba tejkꞌanek ta sitil komon yuꞌun te jHerodes, mismo ajkꞌubal a wayal to a te jPedroe, lotꞌbil yuꞌun chaꞌtul soltaroetik y chukul ta chaꞌlijk kadena. Y te yan soltaroetike teꞌeyik ba puertae, skananteyejik te prexoe. 
ACT.12.7	Ora nax a chiknaj tul chꞌul ángel yuꞌun te Kajwaltike, y te yutil prexoe noj ta xojobil. Te chꞌul ángele la slowbe skostiya te jPedroe, y la yalbe:
ACT.12.7	—Jajchan ta ora —xyut.
ACT.12.7	Mismo ora a te kadenaetik te ay ta skꞌab te jPedro xpojlajan koel. 
ACT.12.8	Te chꞌul ángel la yalbe:
ACT.12.8	—Lapa akꞌuꞌ-apakꞌ y lapa awaw —xchi.
ACT.12.8	Jich a spas te jPedroe y te chꞌul ángele la yalbe xan:
ACT.12.8	—Lapa tal te amam najtꞌil kamixe y tsꞌakliyaon —xyut.
ACT.12.9	Te jPedro stsꞌakliyej lokꞌel te chꞌul ángele. Makꞌ snaꞌ me batsꞌi jich te tut ya spas te chꞌul ángele, yuꞌun la skuy ta swayuch nax. 
ACT.12.10	Pero kꞌaxik bael te ba primero jkanane y te nax a kꞌax te ba xchebale, y kꞌalal laj kꞌot te ba puerta takꞌin te ay ta kayae, te puertae stukel nax a jeꞌ bael. Lokꞌik bael. Ta patil te beenikix bael ta jun kaya ae, te chꞌul ángel la swolan jilel te jPedroe. 
ACT.12.11	Te jPedroe kꞌo snop kꞌinal, y la yal: “Ta ora to la jnaꞌix te batsꞌi jich te jaꞌ a stikon tal chꞌul ángel yuꞌun te Kajwaltike. Yuꞌun tal skoltayon ta skꞌab te jHerodese, sok te tut snopoj ya spasbikon te juriyoetike”, xchi.
ACT.12.12	Te tutꞌil la snaꞌix te tuti kꞌot ta pasele, te jPedroe bajt ta sna te xMariae te smeꞌ te Juan te jMarcos jun xan sbiile, te ba stsoboj sbaik bayal ta jtul te yipalik ta skꞌoponel te Diose. 
ACT.12.13	Kꞌo skꞌojkꞌutay te puerta te ba kayae. Ay jtul achꞌix te xRode sbiile lokꞌ tal, tal yil machꞌa a. 
ACT.12.14	Te kꞌalal la snaꞌbe sba te jaꞌ skꞌop te jPedroe, ben jun yoꞌtan a sujt yuꞌun, pero ma la sjeꞌ te puertae. Xyalet ochel ta yalel te jaꞌ Pedro te ayix ta tiꞌ puertae. 
ACT.12.15	La yalbeyik te achꞌixe:
ACT.12.15	—Yuꞌun xjowiyat —xyutik.
ACT.12.15	Pero te achꞌixe la yal te batsꞌi jiche. La yalik spisilik:
ACT.12.15	—Ma stukeluk. Jaꞌ wan te chꞌul ángel te joyinbil yuꞌune —xchiik.
ACT.12.16	Pero te jPedroe sigue ya skꞌojkꞌutay te tiꞌ puertae, y te kꞌalal la sjeꞌike y la yilik, lom cham a yaꞌiyik yuꞌun. 
ACT.12.17	Pero te jPedroe la yaꞌbe seña ta skꞌab te yauk xchꞌenlinike, y la yaltalanbe te tutꞌil a lokꞌesot tal ta prexo yuꞌun te Kajwaltike. Sok la yalbe xan:
ACT.12.17	—Albeyaik te Jacobo y sok te hermanoetike te tuti kꞌot ta pasele —xchi. Te nax a lokꞌ bael y bajt ta yan luwar.
ACT.12.18	Te kꞌalal sakub te kꞌinale, te soltaroetike lijk kꞌop yuꞌunik, porke ma snaꞌik te tuti kꞌot ta pasel ta skuenta te jPedroe. 
ACT.12.19	Te jHerodese la yakꞌ mantal ta leel pero ma staik. La sjojkꞌobe te jkananetike y la yakꞌ mantal ta miltalanel. Ta patil te jich kꞌote, te jHerodese lokꞌ bael te ba Judea y ba kuxuyinuk ta jtejklum Cesarea.
ACT.12.20	Te jHerodese ilinem sok te genteetik yuꞌun te jtejklum Tiro y sok te jtejklum Sidon. Jich te jtejklume la snopik te ya xtal skꞌoponik te jHerodese. Ja nail a slekil-kꞌoponik te jBlasto sbiil te aꞌbil tulan yaꞌtel te rey Herodese, yuꞌun stukel xba skꞌopon te reye te ayuk bujtsꞌan kꞌinal ya yaꞌiyike, porke te ba slumal te reye teꞌ ya staik a te tut ya xtuun yuꞌunike. 
ACT.12.21	Jich te jHerodese la xatꞌbe skꞌaalel te ya skꞌopon te genteetike. Kꞌalal la sta skꞌaalele la slapbe skꞌuꞌ-pakꞌalul te mukꞌul reye, y jicha lijk skꞌopon te genteetike. 
ACT.12.22	Jich te genteetike lijk yalbeyik ta aw:
ACT.12.22	—Dios te machꞌa yipal ta kꞌope, ma winikuk —xchiik.
ACT.12.23	Ora nax a tal jtul chꞌul ángel yuꞌun te Kajwaltike te ya yakꞌ taek ta chamel te jHerodese, ta skaj te ma jaꞌuk a yakꞌ ta akꞌel ta jkuenta te Diose. Y cham, yuꞌun weꞌot ta lukum te xchꞌujte.
ACT.12.24	Pero te skꞌop Diose pujk bael ta alel ta bayuk nax y mukꞌub.
ACT.12.25	Te jBernabee sok te Sauloe, te kꞌalal laj yoꞌtanik ta mantal ta Jerusalene, sujtik bael ta Antioquia. La yikꞌik bael te Juan te jMarcos te jun xan sbiile.
ACT.13.1	Te hermanoetik te ayik ta jtejklum Antioquiae ay jꞌalwanejetik sok maestroetik yuꞌun te skꞌop Diose, jaꞌ te jBernabe, sok Simon te jNegro te jun xan sbiile, sok te jLucio te talem ta jtejklum Cirenee, sok jManaen te pajal a chꞌi sok te jHerodes te och ta gobierno ta Galileae, sok te Sauloe. 
ACT.13.2	Ay jun kꞌaal te stsoboj sbaik ta kulto yuꞌun te Kajwaltike y skomoj sweꞌelik a, te Chꞌul Espiritue altalanbot yuꞌun: —Pitbikon te jBernabee sok te Sauloe yuꞌun tsabilix kuꞌun te ya spas te aꞌtele —xꞌutalanot.
ACT.13.3	Jich ta patil, kꞌalal laj yoꞌtanik ta skꞌoponel Dios sok ta skomel sweꞌelik, la skajanbe skꞌabik y la stikonik bael.
ACT.13.4	Te jBernabe sok te Sauloe tikonlanot bael yuꞌun te Chꞌul Espiritue. Jicha laj bajt ta jtejklum Selucia. Teꞌ moik bael ta barko a, bajtik ta slum Chipre. 
ACT.13.5	Te kꞌalal koik ta barko ta jtejklum Salaminae, lijk yalik teꞌa te skꞌop Diose te ba sinagogaetik yuꞌun te juriyoetike. Te Juane sjoyinejik kꞌal euk yuꞌun ya smantaltesik. 
ACT.13.6	La yokliyik spisil te slum Chipre te joybil ta mare, asta laj kꞌot ta jtejklum Pafos. Teꞌ staik jtul jꞌakꞌ-chamel te jBarJesus xꞌalbote, te jaꞌ jloꞌlawanej te ya yal te jꞌalwanej yuꞌun Dios ta skꞌope. 
ACT.13.7	Te jꞌakꞌchamel to jaꞌ sjoyinej sba sok te gobierno Sergio Pauloe, te jtul winik te ay spꞌijile. Te Sergio Pauloe la stikon ta ikꞌel te jBernabee sok te Sauloe yuꞌun ya skꞌan yaꞌibe sluwar te skꞌop Diose.
ACT.13.8	Pero te jꞌakꞌchamele, te jꞌElimas sbiil ta griego-kꞌope, la skontrain te jBernabe sok te Sauloe. La xchebal-kꞌoptay te gobiernoe te manchuk ya xchꞌuune. 
ACT.13.9	Jich te Saulo, te jPablo xꞌalbote, nojel ta yoꞌtan te Chꞌul Espiritue, la skꞌelube lek sit te jꞌElimase, 
ACT.13.10	y la yalbe:
ACT.13.10	—Te jaꞌate, jloꞌlawanejat, ma tsaꞌamuk te tut ay ta awoꞌtane. Xnichꞌanat pukuj, y akontrainej spisil te tut lek ta pasele. ¿Meꞌn ma xꞌakom aba ta smakbeyel sbe te Kajwaltike? 
ACT.13.11	Te ora to ya me yaꞌbeyat kastigo te Kajwaltike. Ya me xchokubat jilel. Bayal kꞌaal ma xꞌawil te sakil kꞌinal yuꞌun te kꞌajkꞌale —xyut.
ACT.13.11	Te jꞌElimase ora nax a ijkꞌub kꞌinal a yaꞌi, y la sle te ayuk te machꞌa ya xchechot bael yuꞌune porke chokube nix a. 
ACT.13.12	Te kꞌalal te gobierno la yil te jicha kꞌot ta pasel, la xchꞌuun te Kajwaltike. Lom yajtal yoꞌtan te tutꞌil ay te pꞌijutesel yuꞌun te Kajwaltike.
ACT.13.13	Te jPablo sok te sjoꞌtak ochik bael ta barko ta jtejklum Pafos y bajtik ta jtejklum Perge ta estado yuꞌun Panfilia. Pero teꞌ chꞌojtalanot jil yuꞌun a te Juane, sujt bael ta Jerusalen stukel. 
ACT.13.14	Yan te jPabloe sok te Bernabee la sjilesik te jtejklum Pergee, kꞌaxik bael ta Antioquia te ay ta slum Pisidiae. Ta skꞌaalel te kuxo-oꞌtane ochik bael ta sinagoga y la snajkan sbaik. 
ACT.13.15	Patil te la yichꞌix ilel a te sjunal te mantaletik yuꞌun te Diose sok te sjun alwanejetike, te stataletik yuꞌun te sinagogae la stikonik ta albeyel te jPablo sok te jBernabee:
ACT.13.15	—Kermanotak, teme ay tut ya akꞌan ya awalik ta stojol te genteetik te ya awaꞌbe spuersa yoꞌtane, ya xjuꞌ xkꞌopojex —xchiik.
ACT.13.16	Jich te jPabloe la stejkꞌan sba jajchel, la xbech-kꞌabtay te yauk xkomik ta kꞌope, y la yal:
ACT.13.16	—Jaꞌex israeletik y sok jaꞌex jyanlumetik te axiꞌojik te Diose, aꞌibeyaik awaꞌi sluwar te tut ya kalbeyexe: 
ACT.13.17	Te Dios yuꞌun te jtejklum israele la stꞌuj te antibo jmeꞌ-jtatike. Mukꞌul nasion a koꞌt yuꞌun te kꞌalal ayik ta yan nasion Egipto. Ta patil, sok te spoder Diose la slokꞌeslan tal te ba slum Egiptoe. 
ACT.13.18	Dios a stsꞌikbe kuarenta jabꞌil te tut ma tsaꞌamuk la spasik te ba jojchol takin kꞌinale, 
ACT.13.19	y la sjim jukeb nasionetik te ay ta slum Canaan, yuꞌun ya yaꞌbe slumin te antibo jmeꞌ jtatike.
ACT.13.20	Spisil i to jalawan kuatro siento sinkuenta jaꞌbil. Ta patil japuyot yuꞌun te juesetike, jaꞌ to kꞌalal Samuel te jꞌalwanej yuꞌune. 
ACT.13.21	Jich a skꞌanbeyik te ayuk jtul rey te ya xjapuyot yuꞌune. Jich a aꞌbot yuꞌun Dios te jaꞌ rey ya xkꞌot yuꞌunik kuarenta jaꞌbil te Saul te xnichꞌan Cis, te jaꞌ stsꞌumbal te jBenjamine. 
ACT.13.22	Pero ta patil te Diose la slokꞌes ta reyil te Saule, y jaꞌ a yakꞌ ta reyil te jDavide, te jich a yalbe skꞌoplale: “La jtaix te jDavid te xnichꞌan Isai te ben kꞌux ta koꞌtane. Jaꞌ me ya spas spisil te tut ya jkꞌane”, xchi me.
ACT.13.23	Te Jesuse, te jaꞌ stsꞌumbal jDavid, te Dios a yakꞌix ta jkoltawaneje te ya skoltay te israeletik, jich te tutꞌil yaloj ya spase. 
ACT.13.24	Te kꞌalal ma to xtal a te Jesuse, te Juane la yalbe yaꞌi spisil te jtejklum israele te ya skꞌan ya sujtes yoꞌtanik ta stojol Dios y ya yakꞌ sbaik ta ichꞌjaꞌ. 
ACT.13.25	Te kꞌalal nopol ya xlajix yorail a te Juane, la yal “Ma joꞌukon te machꞌa ya akuyikon ae. Pero ta patil ay machꞌa ya xtal ta jpat te ni ma spas ya jpolbe yakꞌil te swaw slapoje”, xchi me.
ACT.13.26	“Kermanotak, te stsꞌumbalex euk te jꞌAbrahame, y jaꞌex te jyanlumexe te axiꞌojik te Diose, jaꞌex awuꞌunik te skꞌoplal kolel to. 
ACT.13.27	Yuꞌun te machꞌatik ayik ta Jerusalene y te statal yuꞌunike maꞌ snaꞌik machꞌa a te Jesuse. Ni maꞌ yaꞌibeyik sluwar te tuti yal te jꞌalwanejetik yuꞌun Dios te la yichꞌ ilel ta sinagogaetik te jujun kꞌaal ta skꞌaalel kuxo-oꞌtane. Jicha kꞌot ta pasel ta skuentaik te tut yaloj Dios ta skuenta te jꞌalwanejetik yuꞌun, te tutꞌil la yakꞌik ta milel te Jesuse. 
ACT.13.28	Manchuk me maꞌyuk smul a stabeyik te ya xꞌakꞌot ta milel yuꞌune, pero la skꞌanbeyik te jPilato te ya yal mantal te ya xba mileke. 
ACT.13.29	Te nax a te kꞌalal la spasikix spisil te tut tsꞌibabil jilel skꞌoplal ta sjun te Diose, la skoesik bael ta krus y la smukik.
ACT.13.30	Pero Dios a xchaꞌkuses tal te ba ay animaetike. 
ACT.13.31	Te Jesuse bayal kꞌaal a yakꞌulan sba ta ilel ta stojol te machꞌatik a joyinot ta beel yuꞌun ta Galileae sok te kꞌalal bajtik ta Jerusalene. Te ora to jaꞌ testigoetik te ya yalbeyik skꞌoplal te Jesus ta stojol te gentee. 
ACT.13.32	Jich te joꞌotike jaꞌ ya kalbetikex te lek achꞌ kꞌop to: Te tut yaloj Dios ta stojol te antibo jmeꞌ-jtatike, 
ACT.13.33	la yakꞌ kꞌotukix ta pasel ta jtojoltik, joꞌotik te stsꞌumbalotike, te kꞌalal la xchaꞌkuses tal te ba ay animaetik te Jesuse. Jich tutꞌil tsꞌibabil jilel te ba Salmo numero dos: “Te jaꞌate, jnichꞌanat, nax to nax a kakꞌat ta ilel te joꞌon atatone”, xchi me. 
ACT.13.34	Dios yalojix te ya xchaꞌkuses tal te ba ay animaetik yuꞌun maꞌyuk tut ora ya xkꞌaꞌ te stiꞌbalule. Jich te tutꞌil la yale: “Ya kaꞌbeyex te chꞌul bendisionetik te ay ta jkuenta te jmel nax kalojbe te jDavide” xchi me. 
ACT.13.35	Jaꞌ sluwar te jich la yal xan te ba Salmoetik: “Te ma xꞌawakꞌ te ya xkꞌaꞌ stiꞌbalul te achꞌul-nichꞌane”, xchi me. 
ACT.13.36	Jich te jDavide la yakꞌ sba ta mantaltesel ta stojol te machꞌatik pajal a kꞌax sok ta balmilale, jich te tutꞌil yaloj ta primero te Diose. Y ta patil cham, ba mukek te ba mukul te smeꞌ-state y te stiꞌbalule te kꞌaꞌ a. 
ACT.13.37	Pero te stiꞌbalul te machꞌa chaꞌkusesot yuꞌun te Diose ma kꞌaꞌ stukel. 
ACT.13.38	Jaꞌ yuꞌun, kermanotak, naꞌbeyaik me sluwar te jaꞌexe, te perdon yuꞌun te mulile yipalix ta alel ta atojolik ta skuenta te Jesuse. 
ACT.13.39	Porke ta skuenta te Jesuse pasbilix perdon spisil te machꞌatik ya xchꞌuune. Yan te mantaliletik yuꞌun te jMoisese maꞌyuk perdon yuꞌun stukel. 
ACT.13.40	Kuidado me xꞌawakꞌ abaik, ma me jaꞌukex ya xkꞌot ta akuentaik te tuti stsꞌibayik jilel te jꞌalwanejetik yuꞌun te Diose te la yale:
ACT.13.41	“Aꞌiya awaꞌiyik jaꞌex jpꞌajawanejetik, xiꞌanik me, baanik ta chꞌayel. Porke ay me tut ya kakꞌ kꞌotuk ta pasel ta atojolik te kuxulex ta balmilale, te ma xꞌachꞌuunik aunke me ay machꞌa ya yalbeyex”, xchi me
ACT.13.41	—xchi ta yalel te jPabloe.
ACT.13.42	Kꞌalal lokꞌ bael ta sinagoga yuꞌun juriyoetik te jPablo sok te sjoꞌtake, te machꞌatik ma juriyouk ta yayinabe la skꞌambeyik pawor te yauk xꞌalbot xan yaꞌiyik te tut ora ya xkꞌot xan te skꞌaalel kuxo-oꞌtane. 
ACT.13.43	Te kꞌalal laj yoꞌtanik te stsoboj sbaik ta sinagogae, bayal juriyoetik sok te machꞌatik xchꞌuunejikix tutꞌ ay te juriyoile la stsꞌakliyik bael te jPablo sok te jBernabee. Y jich a stsitstalan te jmel nax a wakꞌ xchꞌuunik te kꞌuxutayel a aꞌbot yuꞌun te Diose.
ACT.13.44	Te yan skꞌaalel kuxo-oꞌtan yuꞌun te yan semanae, chꞌin ma spisiluk te jtejklum a stsob sba tal ta yaꞌiyel te skꞌop Diose. 
ACT.13.45	Pero te juriyoetike la yilik te bayal gente stsoboj sbaike, jaꞌ yuꞌun lijk slaꞌoꞌtantayik, y lijkik ta yalel te ma jichuk te tut ya yal te jPabloe, sok la stoyba-kꞌoptayik. 
ACT.13.46	Jich te jPablo sok te jBernabee lijk yalbeyik ta jamal:
ACT.13.46	—Te puersa nail ya kalbetikex te skꞌop Dios jaꞌex te juriyoexe. Pero te jaꞌexe ya apꞌajik, ma xꞌakꞌanik te ya awichꞌik akuxlejalik sbajtel kꞌinale. Te ora to ya sujtotik bael te ba ay te machꞌatik ma juriyouke. 
ACT.13.47	Porke jich tikonbilotik yuꞌun te Kajwaltike, te jich a yale:
ACT.13.47	“Jich a kakꞌatix ta ilel te tutꞌil lus ta stojol te machꞌatik ma juriyouke. Jaꞌat me ta akuenta te ya yichꞌik koltayel spisil genteetik ta balmilal”, xchi me —xchi te jPabloe.
ACT.13.48	Te kꞌalal la yaꞌiybeyik sluwaril to, te machꞌatik ma juriyouke ben jun yoꞌtanik a la sujt yuꞌun, y lijk yalik te ben tsaꞌam te skꞌop Kajwaltike. Spisil a xchꞌuunik te machꞌatik tsabilik yuꞌun te ya xkuxuyinik sbajtel kꞌinale. 
ACT.13.49	Jich a yichꞌ alel te skꞌop Kajwaltik ta spisil te estadoe. 
ACT.13.50	Pero te juriyoetike la yalbeyik euk te antstik te ben lek xchꞌuunik te Diose sok te akꞌtalanbil ta jkuentae, sok euk te moletik te akꞌtalanbil ta jkuenta yuꞌun te jtejklume. Jicha lijk ta tenel te jPabloe sok te jBernabee yuꞌun ya stenik lokꞌel te ba jtejklume. 
ACT.13.51	Jich te jPablo sok te jBernabee la stijtinik jilel te stanil yokike, seña te ma jaꞌuk ta skuentaik te ma xchꞌuunike. Y laj bajt ta jtejklum Iconio. 
ACT.13.52	Pero te hermanoetike ben jun yoꞌtanik yuꞌun te xchꞌuunejikixe, y nojel ta yoꞌtanik te Chꞌul Espiritue.
ACT.14.1	Te kꞌalal ayikix ta jtejklum Iconio ae, te jPablo sok te jBernabee ochik bael te ba sinagoga yuꞌun te juriyoetike. Ay bayal yip te skꞌop Dios te la yalike, jich bayal a xchꞌuunik te juriyoetike sok te machꞌatik ma juriyouke. 
ACT.14.2	Pero te juriyoetik te maꞌ skꞌan a xchꞌuunike la xchebal-kꞌoptayik te machꞌatik ma juriyouke. Jich a lijk snop te ya yakꞌ ta kontrainel te hermanoetike. 
ACT.14.3	Pero te apostoletike bayal kꞌaal a jalajik teꞌa. Jaꞌ yip yoꞌtanik te Kajwaltike, jicha juꞌ yuꞌunik yalel te tutꞌil ayotik ta kꞌuxutayel yuꞌun te Kajwaltike. Jaꞌ a yakꞌ ta ilel te tut batsꞌi jich te tut ya yalike yuꞌun te Kajwaltike la yaꞌbe spoderik ta spasel señaetik y sok milagroetik. 
ACT.14.4	Pero te gente yuꞌun te jtejklume la xatꞌ sbaik yuꞌun. Ay machꞌatik jun yoꞌtan sba sok te juriyoetike y ay machꞌatik jun yoꞌtan sba sok te apostoletike. 
ACT.14.5	Jich te juriyoetike sok te machꞌatik ma juriyouke la snop skꞌopik sok te jꞌuꞌeletike yuꞌun ya smilik ta wolel ta ton. 
ACT.14.6	Pero te jPablo sok te jBernabee la yaꞌibeyik sluwar te tut snopojike. Jicha laj bajt ta anel ta jtejklum Listra sok ta Derbe te ay ta estado Licaonia. Jich a yokliyik spisil te estadoe, 
ACT.14.7	sok teꞌ yalik a te lekil achꞌ kꞌope.
ACT.14.8	Te ba jtejklum Listrae ay jtul winik teꞌa te ma spas xbeene. Maꞌyuk a been porke ta yayinab to koxouben. 
ACT.14.9	Te winik to teꞌ nakal ta yaꞌiyel a te tut yipal ta yalel te jPabloe. Te jPabloe la skꞌelube sit, y la yil te ay bayal xchꞌuunel yoꞌtan te ya xlekube. 
ACT.14.10	Jich tulan a skꞌopon:
ACT.14.10	—Jajchan. Toj xtekꞌlat sok te awoke —xyut.
ACT.14.10	Te winike sotset jajchel ta ora, y lijk beenuk. 
ACT.14.11	Kalal la yil te gente te tuti spas te jPabloe, lijk yalik ta aw ta licaonia-kꞌop:
ACT.14.11	—Koemik tal ta jtojoltik diosetik te skꞌajtesej sba ta winik —xchiik ta aw.
ACT.14.12	Jupiter a yalbeyik te jBernabee, y Mercurio a yalbeyik te jPabloe, porke jaꞌ stukel te yipal ta kꞌope. 
ACT.14.13	Jich te saserdote yuꞌun te Jupitere, te ay stemplo ta stiꞌil jtejklume, la yikꞌ tal toroetik te lek nichimtaybil tale. Y te saserdotee sok te genteetike kꞌan skejan sbaik ta stojol te apostoletike y kꞌan smilbeyik toroetik yuꞌun smajtan. 
ACT.14.14	Pero te kꞌalal la yaꞌiybeyik sluwar te jBernabee sok te jPabloe, la xchꞌiꞌ xkamixik yuꞌun, y la sten sbaik ochel te ba yolil te genteetike, y lijk yalik ta aw:
ACT.14.15	—Pero moletik, ¿tuꞌun te jich ya apasike? Te joꞌotike winikotik nax euk jich tutꞌil te jaꞌexe. Jaꞌa talotik yuꞌun te tal kalbetikex te ya awijkitayik spasel te tutik ma xtuun ta pasele, sok te ya asujtes awoꞌtanik ta stojol te kuxul Dios te la spas chꞌulchan sok balmilal sok te mare y sok spisil te tutik ay ae. 
ACT.14.16	Te namey tale Dios a jilesanot yuꞌun chikan te tutik ya skꞌan ya spasik te gentee.
ACT.14.17	Pero ma yuꞌunuk maꞌ yakꞌ ta naꞌel te tutꞌil ay te Diose, porke lek te tut ya spase. Yuꞌun stukel te ya yakꞌ taluk jaꞌal ta chꞌulchan ta atojolike, y ya yakꞌ sitinuk spisil te tut ya atsꞌunike. Jich ya xnoj te achꞌujtike yuꞌun jich ben jun awoꞌtanik a —xchiik ta kꞌop.
ACT.14.18	Aunke la yalbeyik spisil to, pero wokol a juꞌ yuꞌunik skomel te genteetike yuꞌun jaꞌ ay ta yoꞌtanik te ya smilbeyik smajtanin te toroetike.
ACT.14.19	Ay juriyoetik a laj kꞌot te lijkemik tal ta Antioquia sok ta Iconio, yuꞌun tal xchebal-kꞌoptay te genteetike. Jich a swolik ta ton te jPabloe. La skuyik te chamix jil yuꞌunike, y la xjochik lokꞌel ta tiꞌ jtejklum. 
ACT.14.20	Pero te hermanoetik la stsob sbaik tal, tal sjoyik te jPabloe. La stejkꞌan sba jajchel te Pabloe, y chaꞌoch xan bael te ba jtejklume. Ta xchebal kꞌaal la sjiles te jtejklum Listrae, bajt sok te Bernabee ta jtejklum Derbe.
ACT.14.21	Patil la yalik te lek achꞌ kꞌop te ba jtejklum Derbee, te ba bayal a yaꞌbeyik xchꞌuun Jesus te genteetike. Ta patil sujtik xan bael ta jtejklum Listra, sok ta Iconio, sok ta jtejklum Antioquia. 
ACT.14.22	Te ba luwar ba laj kꞌaxike, la yaꞌbeyik jilel spuersa yoꞌtan te hermanoetike, y la yaltalanbe jilel te jmel nax a wakꞌ xchꞌuunik te Jesuse. La yalbeyik te puersa ay bayal wokol te ya xꞌochotik te ba ay ta ajwalinel te Diose. 
ACT.14.23	Sok la sleik jilel ansianoetik te ba ay juju-tijkꞌ te hermanoetike. La skꞌoponik Dios y la skom sweꞌelik, sok la yakꞌik jilel te skꞌab te Kajwaltik te jaꞌ xchꞌuunejike.
ACT.14.24	Jicha kꞌaxik bael ta estado yuꞌun Pisidia y laj kꞌot ta estado yuꞌun Panfilia. 
ACT.14.25	Teꞌ yalik a te lek achꞌ kꞌop te ba jtejklum Pergee, y te nax a laj bajt ta jtejklum Atalia. 
ACT.14.26	Teꞌ moik bael ta barko a, laj bajt ta Antioquia, te mukꞌul jtejklum te ba kꞌanbot bendision te yauk sjoyin bael ta beel te Diose te aꞌtel te ya xba spasike, ja te juꞌix ta pasel yuꞌunike. 
ACT.14.27	Te kꞌalal laj kꞌot ta Antioquiae, la stsobik tal te hermanotike, y la yaltalanbe spisil te tutik a spas Dios ta skuentaike, sok te tutꞌil te Kajwaltik la yaꞌbe xchꞌuunik euk te machꞌatik ma juriyouke. 
ACT.14.28	Te jPablo sok te jBernabee bayal kꞌaal a sjoyin sba sok teꞌa te hermanoetike.
ACT.15.1	Ay machꞌatik a laj talik ta estado Judea lijk snojpesik te hermanoetike te puersa me ya yichꞌ sirkunsision ta stiꞌbalulik, jich tutꞌil te ya yal te mantaliletik yuꞌun te jMoisese, teme ya skꞌan xkolik sbajtel kꞌinale. 
ACT.15.2	Te jPablo sok te jBernabee jicha lijk bayal kꞌop yuꞌunik sok. Jich a yichꞌik tꞌujel te jPablo sok te jBernabee sok xan yanetik yuꞌun ya xbajtik ta Jerusalen ta xchapel te kꞌop sok te apostoletike y sok te ansianoetik yuꞌun te hermanoetik te ba Jerusalene.
ACT.15.3	Jicha tikonlanot bael yuꞌun te jtijkꞌ hermanoetik te ayik ta Antioquiae. Teꞌ kꞌaxik ta estado yuꞌun Fenicia sok ta estado Samariae. Kꞌa yaltalanbe yaꞌiy te hermanoetik te tutꞌil ay bayal machꞌa ma juriyouk te la sjilesix te tut antibo xchꞌuuneje, y la sujtesix yoꞌtanik ta stojol Dios. Spisil te hermanoetike ben jun yoꞌtanik yuꞌun te jich a yaꞌiyike.
ACT.15.4	Te kꞌalal kꞌot ta Jerusalen te jPablo sok te jBernabee, te hermanoetik te stsoboj sbaik, sok te apostoletike y sok te ansianoetike ben jun yoꞌtanik a yikꞌik ta stojolik. Y te jPablo sok te jBernabee lijk yaltalanbe spisil te tutik a spas Dios ta stojolike.
ACT.15.5	Pero ay chaꞌoxtul fariseoetik te xchꞌuunejikix te Jesuse la stejkꞌan sbaik jajchel, y la yalik:
ACT.15.5	—Puersa me ya kaꞌbeytik yichꞌ sirkunsision te hermanoetik te ma juriyouke, y ya me kalbetik te ya xchꞌuunik te mantaliletik yuꞌun te jMoisese —xchiik.
ACT.15.6	Jich a stsob sbaik te apostoletike y sok te ansianoetike yuꞌun ya snopik te tutꞌ ya xchapik te kꞌop to. 
ACT.15.7	Te jalajikix ta kꞌop ae, te jPedroe la stejkꞌan sba jajchel, y la yaltalanbe:
ACT.15.7	—Hermanoetik, te jaꞌexe anaꞌojik te ayix kꞌaal stꞌujojon Dios ta awolilike te ya kalbey te lek achꞌ kꞌop yuꞌun te kolel te machꞌatik ma juriyouke, yuꞌun jich me ya xchꞌuunik euk. 
ACT.15.8	Jich te Diose, te snaꞌoj tutꞌ ay te oꞌtanile, la yakꞌ ta naꞌbeyel sluwar te ben tsaꞌam yoꞌtan ta stojol, yuꞌun la yakꞌtalanbe yikꞌ ta yoꞌtanik euk te Chꞌul Espíritu, jich tutꞌil te joꞌotike. 
ACT.15.9	Te Diose ma yanuk a yilotik sok te machꞌatik ma juriyouke, yuꞌun jich ya spasbe perdon yuꞌun smulik euk ta skuenta nax te la xchꞌuun ta yoꞌtanike. 
ACT.15.10	Jaꞌ yuꞌun, ¿tut yes ya awilbeyik yoꞌtan te ora to te Diose, te ya awaꞌbeyik yijkꞌats te hermanoetik te tut maꞌ juꞌ kuꞌuntik xchꞌuunel sok euk te antibo jmeꞌ-jtatike? 
ACT.15.11	Te joꞌotike jchꞌuunejtik te libre ayotikix yuꞌun jmultik ta skuenta slekil yoꞌtan te Kajwaltik Jesuse. Jich tutꞌil la yichꞌikix koltayel euk te jyanlumetike —xchi te jPedroe.
ACT.15.12	Jich ma machꞌa kꞌopojix a, y la yaꞌiybeyik sluwar skꞌop te jBernabe sok te jPabloe te la yalik te seña milagroetik te Dios a pasbot ta stojolik ta yolil te machꞌa ma juriyouke. 
ACT.15.13	Te kꞌalal lajix yoꞌtanik ta kꞌop ae, te Jacoboe la yal:
ACT.15.13	—Kermanotak, aꞌiyaik awaꞌiy te tut ya kalbeyexe. 
ACT.15.14	Te Simone la yalbotikix kaꞌitik te tutꞌil Dios a lijk snaꞌ ta nail to te ya stꞌuj lokꞌel ta yolilik euk te machꞌatik ma juriyouke te machꞌatik jtejklum yuꞌun ya xkꞌote. 
ACT.15.15	Jaꞌ to jich ay skꞌoplal euk te tuti stsꞌibayik jilel te jꞌalwanejetik jich tutꞌil ya yal te Sjun Diose:
ACT.15.16	“Ta patil ya xchaꞌsujton tal, y ya me jchaꞌpas xan te sna jDavid te jimene. Ya me jpas xan ta achꞌ te tutꞌil jimene, sok ya jtejkꞌan xan moel, 
ACT.15.17	yuꞌun jich me ya xtal sleik Kajwaltik a te yan genteetike. Jaꞌ bi, jaꞌ spisil te jyanlumetik te ikꞌtalanbil ta jkuentae. 
ACT.15.18	Jich yalojix te Kajwaltike, te yakꞌojix ta naꞌel spisil te nameye”, xchi me.
ACT.15.19	“Jaꞌ sluwaril te ya kal te ma me xꞌawaꞌbeyik yijkatsinik te smantal te machꞌatik ma juriyouke. Aꞌ sjilesik te tut antibo xchꞌuunejike, sok aꞌ sujtes yoꞌtanik ta stojol te Diose. 
ACT.15.20	Jaꞌ nax a me jpasbeytik sjunik te ya kalbetik te ma me wakꞌ sweꞌik tiꞌbal te ma lekuke yuꞌun jaꞌ smajtaninej te lotil diosetike, sok a me sjilesik te antsiwejele, sok te makꞌ sweꞌbeyik stiꞌbalul chambalametik te tsꞌotbil nax snukꞌe sok te jich nax chamene, sok te makꞌ sweꞌeik te chꞌichꞌe. 
ACT.15.21	Porke nameyix ta jujun jtejklum te ya xꞌalot te mantaliletik yuꞌun te jMoisese, y ya yichꞌ kꞌoponel sjunal ta sinagogaetik ta jujun skꞌaalel te kuxo-oꞌtane —xchi te Jacobe.
ACT.15.22	Te apostoletike sok te ansianoetike y sok spisil te hermanoetike la snopik te ay machꞌa stꞌujik ta yolilik te ya stikonik bael ta jtejklum Antioquia sok te jPablo y sok te jBernabee. Jaꞌa biiltesot te Judas te Barsabas xꞌalbote, sok te Silas, te akꞌtalanbil ta jkuenta yuꞌun te hermanoetike. 
ACT.15.23	Jicha aꞌbot ba yichꞌik te karta te jich a yale: “Joꞌotik apostolotik y sok te ansianoetik te awermanotake, xkoltanuk te kermanotaktik te ma juriyouke, te ayik ta jtejklum Antioquia sok ta Siria y sok ta Cilicia.
ACT.15.24	“La kaꞌibetik sluwar te ay chaꞌoxtul te liꞌ lijkemik baele te ma jtikonejtikuke te la yaꞌbeyex yajtal awoꞌtanik yuꞌun te tuti yalike sok te la yakꞌ aꞌbiyanuk awoꞌtanike. Jaꞌ te la yalbeyex te puersa ya skꞌan ya awichꞌik sirkunsision sok te ya achꞌuunik te mantaliletik yuꞌun te jMoisese. 
ACT.15.25	Jaꞌ yuꞌun la jnoptik ta komon te jaꞌ lek la jbiiltestik cheb kermanotaktik ta koliltik te ya xtal yilexe. Jaꞌ jun nax ya xtal sok te kermanotaktik Bernabe sok te jPabloe, te ben kꞌux ta koꞌtantike, 
ACT.15.26	te xtuchꞌoj yoꞌtanik teme te ya xlajik yuꞌun a ta skaj te Kajwaltik Jesucristoe. 
ACT.15.27	Jaꞌ yuꞌun la jtikontikix tal te Judase sok te Silase. Jaꞌ me ya yalbeyex awaꞌiyik ta personal tut ay sluwaril te kꞌop to.
ACT.15.28	Yuꞌun jaꞌ lek ya yaꞌi te Chꞌul Espiritue sok lek a kaꞌitik euk te maꞌyuk yan mantal te ya kakꞌtik achꞌuunike, jaꞌ nax te tut ben tulan skꞌoplale. 
ACT.15.29	Jaꞌ te makꞌ me ya aweꞌbeyik stiꞌbalul chambalametik te ya xmilbot smajtanin te lotil diosetike, sok ma me aweꞌik chꞌichꞌ, ni te stiꞌbalul chambalametik te tsꞌotbil nax snukꞌe, y sok ma me antsiwejanik. Teme ya akom abaik ta spasel to, jich toj ayex bael abi. Ila me abaik kꞌael”, xchiik ta jun.
ACT.15.30	Jich a tikunot bael te winketike, y laj kꞌot ta jtejklum Antioquia. La stsob te hermanoetike y la yaꞌbe entregal te kartae. 
ACT.15.31	Kꞌalal la skꞌoponik te karta te hermanoetike, ben kontento la sujt yuꞌun te tuti altalanbot teꞌae. 
ACT.15.32	Te Judas sok te Silase ay smajtanik yuꞌun yalel skꞌop Dios. Jich a sjunutesbe yoꞌtanik y la yaꞌbe spuersa yoꞌtan te hermanoetik yuꞌun te tutiꞌ yalike. 
ACT.15.33	Te tutꞌil jalajix teꞌae, te hermanoetike la yakꞌik sujtel. Ben jun yoꞌtanik a spatbeyik bael yoꞌtan, yuꞌun ya sujtik bael ta stojol te machꞌatik tikonlanbil tal yuꞌune. 
ACT.15.34	Pero te Silase la snop te ya to xjil ta Antioquiae, 
ACT.15.35	sok jicha te jPablo sok te jBernabee, teꞌ to jilik euk a. La sjoyin sbaik sok xan bayal te machꞌatik la snojpeslane, y sok la yalbe te skꞌop Kajwaltike.
ACT.15.36	Cheꞌoxeb kꞌaal ta patil, te jPabloe la yalbe te jBernabee:
ACT.15.36	—Konik, kon kiltik xan tal te hermanoetik te aylan ta mukꞌul jtejklumetik te ba kalojtik te skꞌop Kajwaltike, yuꞌun xba kiltik tal tut yilelik —xchi.
ACT.15.37	Te jBernabee kꞌan yikꞌ bael te Juan te jMarcos te jun xan sbiile. 
ACT.15.38	Pero te jPabloe la yal te ma spas ya yikꞌ bael, porke te jMarcose jaꞌ te chꞌojawan jilel ta slum Panfiliae, te ma skꞌan a sjoyin bael ta spasel te aꞌtele. 
ACT.15.39	Tulan a skꞌopon sbaik yuꞌun, sok jich a spit sbaik. Te jBernabee jaꞌ a yikꞌ bael te jMarcose. Moik bael ta barko, laj bajt ta slum Chipre. 
ACT.15.40	Yan te jPabloe jaꞌ a stꞌuj te ya sjoyin bael te Silase. Jich te hermanoetike la skꞌanbeyik bendision te ya sjoyinik bael te Kajwaltike. Jicha laj bajtik. 
ACT.15.41	Kꞌaxik bael ta estado Siria y sok estado Cilicia. Kꞌa yaꞌbeyik spuersa yoꞌtan te juju-tijkꞌ hermanoetike.
ACT.16.1	Te jPablo sok te Silase laj kꞌot ta jtejklum Derbe sok ta jtejklum Listra. Teꞌ la staik jtul hermano te jTimoteo sbiile, yal jtul juriyo-ants te hermanae. Te state griego-winik stukel. 
ACT.16.2	Te hermanoetik te ba Listra sok te ba Iconioe ben lek skꞌoplal yuꞌunik te jTimoteoe. 
ACT.16.3	Te jPabloe la skꞌan te ya sjoyin te jTimoteoe, pero nail a yaꞌbe yichꞌ sirkunsision yuꞌun jich makꞌ xlijk ta kꞌop a te juriyoetik te teꞌ kuxajtik ae. Porke snaꞌojik ta spisilik te stat jTimoteoe griego-winik stukel. 
ACT.16.4	Ta spisil te jtejklum te ba ya xkꞌaxike, jaꞌ a yalbeyik te hermanoetik te tut mantal a xchap te apostoletik sok ansianoetik yuꞌun te hermanoetik ta Jerusalene. 
ACT.16.5	Jicha junub yoꞌtanik ta xchꞌuunel Dios te juju-tijkꞌ hermanoetike, y te hermanoetike jujun kꞌaal a lijk pꞌolikuk.
ACT.16.6	Beenik kꞌaxel ta estado Frigia sok ta estado Galacia, porke komot yuꞌun te Chꞌul Espíritu te ya xkꞌa yal skꞌop Dios te ba estado Asiae. 
ACT.16.7	Jicha laj kꞌot ta slum Misia. Kꞌan snopik te ya xlaj och ta estado Bitinia, pero maꞌ akꞌotik ochel yuꞌun te Espíritu yuꞌun te Jesuse. 
ACT.16.8	Toj nax a kꞌaxik bael ta estado Misia. Jich koel a laj bajt ta jtejklum Troas te ay ta tiꞌmare. 
ACT.16.9	Teꞌ ay tut aꞌbot yil ta xwayuch ta ajkꞌubal a te jPabloe. La yil jtul winik ta estado yuꞌun Macedonia te tekꞌel ta skꞌanel pawore. Jicha albot yuꞌun: “Kꞌaxan me bael ta Macedonia, yuꞌun ya xtal akoltayotik”, xꞌutot. 
ACT.16.10	Te tutꞌil jich a yil ta xwayuch te jPabloe, jich a jchap jbajtik ta ora y bootik ta estado Macedonia, yuꞌun batsꞌi jaꞌ a yalbotik te Diose te ya yikꞌotik ta yalel teꞌa te lek achꞌ kꞌope.
ACT.16.11	Jich a mootik bael ta barko teꞌa te ba jtejklum Troase, y toj a bootik ta slum Samotracia te joybil ta mare. Ta xchebal kꞌaal kꞌootik ta jtejklum Neapolis. 
ACT.16.12	Teꞌ lijkotik bael a y bootik ta jtejklum Filipos, te jaꞌ kolonia yuꞌun te Romae y jaꞌ ben aꞌbil ta jkuenta ta estado Macedonia. Teꞌ jalajotik cheꞌoxeb kꞌaal a.
ACT.16.13	Ta jun skꞌaalel kuxo-oꞌtan lokꞌotik bael ta tiꞌ jtejklum te ay ta tiꞌjae, te ba kꞌayemik te ya stsob sbaik ta skꞌoponel Diose. Teꞌ jnakan bajtik a, y la kalbeytik yaꞌiy te lekil achꞌ kꞌop te antstik te teꞌ ya stsob sbaik ae. 
ACT.16.14	Ay jtul ants te teꞌey ae, xLidia sbiil, te lijkem tal ta jtejklum Tiatirae. Jaꞌ yaꞌtelinej xchonel te ben tsaꞌam tsajal ijkꞌsukantik pakꞌ te ben toyol stojole. Te ants to ben lek xchꞌuunej te Diose, yipal ta yaꞌiyel te tut ya yal te jPabloe te nikbot yoꞌtan yuꞌun te Kajwaltike.
ACT.16.15	Jicha aꞌbot yichꞌ jaꞌ sok spisil te machꞌa ay yuꞌun te snae. Ta patil la skꞌanbe pawor:
ACT.16.15	—Teme la anaꞌikix te batsꞌi jun koꞌtan jchꞌuunej te Kajwaltike, laꞌ me, olananik liꞌ ba jnae —xchi. Y puersa a yalbotik te teꞌ ya xꞌanotik ae.
ACT.16.16	Ay jun buelta ay tut kꞌot ta pasel te kꞌalal yipalotik kꞌael ta beel a te ba luwar ba ya xba jkꞌopontik Diose. La staotik jtul achꞌix te nainbil yoꞌtan yuꞌun te pukuje, y ya snaꞌ xchiknatesel te tutꞌil ya xkꞌot ta pasele. Ay chaꞌoxtul yajwal te bayal ya spas ganar a te tut ya snaꞌ xchiknatesele. 
ACT.16.17	Te achꞌix to lijk stsꞌakliyotik sok te jPabloe y xꞌawte xꞌawte ta yalel:
ACT.16.17	—Te winketik to, jaꞌ jꞌaꞌteletik yuꞌun te Dios te ay ta chꞌuchane. Jaꞌ ya yalbeyex te tutꞌil ay te sbeelel kolele —xchi ta yalel.
ACT.16.18	Bayal kaal te jich a spas te achꞌixe. Te jPabloe maꞌ kujchix yuꞌun a te tut yipal ta spasele. Jicha sujtes sba y la yalbe te pukuj te nainbil yuꞌun te yoꞌtane:
ACT.16.18	—Ta skuenta te Jesucristoe ya kalbeyat mantal te ya xlokꞌat ta yoꞌtan te achꞌixe —xyut. Mismo ora a lokꞌ bael te pukuje.
ACT.16.19	Pero te yajwale la yilik te ma staikix takꞌin ta skuenta a te achꞌixe. La stsakik te jPabloe sok te Silase y la yikꞌik bael ta parke ta stojol te juꞌeletike. 
ACT.16.20	La stejkꞌanik ta stojol te alkaletike y la yalbeyik:
ACT.16.20	—Te juriyoetik to yipalik ta yixlanel te jlumaltike. 
ACT.16.21	Y ya snojpeswan ta kostumbreetik te ma xjuꞌ ya jnoptik sok ma spas ya jchꞌuuntik, porke jromaotik —xchiik.
ACT.16.22	Jich te gentee lijk skontrainik euk. Te alkaletike la yakꞌik mantal te ya slokꞌeslanbot skꞌuꞌ-spakꞌik te jPablo sok te Silase, sok te ya yichꞌ majel ta teꞌ. 
ACT.16.23	Patil te lom bayalix a smajik ae, la yotsesik ta prexo. Pasot ta mantal te jkanan-prexoe te lek me ya skanantaye.
ACT.16.24	Te tutꞌil la yichꞌix mantal, te jkanan-prexoe la yotses bael kꞌalal ta último srinkonal te prexoe, y la xojbe jilel yok ta jutbil teꞌ.
ACT.16.25	Pero olil ajkꞌubal a te jPablo sok te Silase yipalik ta skꞌoponel Dios a sok yipalik ta kꞌayoj a, y te yan jprexojeletike yipalik ta yaꞌiyel. 
ACT.16.26	Y ora nax a tal ben tulan jikichab y la snikbe yipajib te prexoe. Y ora nax a jeꞌ spisil te puertaetike, y la jpol te kadenaetik te chukajtik a te jprexojeletike. 
ACT.16.27	Kꞌalal kux yoꞌtan te jkanan-prexoe, la yil jeꞌajtikix a te puertaetik yuꞌun prexoe. La stas lokꞌel spuñal, kꞌan smil sba yuꞌun la skuy te anemikix lokꞌel a te jprexojeletike.
ACT.16.28	Pero te jPabloe tulan a yawutay:
ACT.16.28	—Ma me amil aba. Jpisiltik me liꞌ ayotik to —xchi ta yalbeyel.
ACT.16.29	Jich te jkanan-prexoe la skꞌan tal kꞌajkꞌ yuꞌun ya yil a. Xyalet ochel, y ben xlilinot ta sik yuꞌun xiꞌel, kꞌo skejan sba ta yok te jPablo sok te Silase. 
ACT.16.30	Te nax a la yikꞌtalan lokꞌel y la sjojkꞌobe:
ACT.16.30	—¿Moletik, tut lek ya skꞌan jpas yuꞌun ya xkolon ae? —xchi.
ACT.16.31	Te jPablo sok te Silase la sjakꞌbeyik:
ACT.16.31	—Chꞌuuna te Kajwaltik Jesuse. Jich ya xkolat sok spisil te machꞌatik ay awuꞌune —xchiik.
ACT.16.32	Y la yalbeyik te skꞌop Kajwaltike stukel sok spisil te machꞌatik ay yuꞌun ta snae. 
ACT.16.33	Mismo ora ajkꞌubal a te jkanan-prexoe la yikꞌ bael ba spokbe te yejchꞌene, y te nax a akꞌtalanbot yichꞌ jaꞌ spisil sok te machꞌatik ay yuꞌune.
ACT.16.34	Patil la yikꞌtalan bael ta sna y la yakꞌtalanbe sweꞌel. Stukel sok te machꞌatik ay yuꞌune ben kontentoik yuꞌun te la xchꞌuunikix te Diose. 
ACT.16.35	Kꞌalal sakub te kꞌinale, te alkaletike la stikon bael polisiaetik ta stojol te jkanan-prexoe, yichꞌojik bael mantal te ya skolesik te jPablo sok te Silase. 
ACT.16.36	Te jkanan-prexoe la yalbe te jPabloe:
ACT.16.36	—Te alkaletike la yaꞌbonix mantal te ya jkolesex baele. Jaꞌ yuꞌun, junuk awoꞌtanik xbaex —xchi.
ACT.16.37	Pero te jPabloe la yalbe te polisiaetike:
ACT.16.37	—Te joꞌotik te japubilotik ta Romae la kichꞌtik majel ta sitil komon, y ma nailuk a sjojkꞌobelotik, y ba yotseselotik ta prexo. Y ora to mukul nax ya skꞌan skolesotik lokꞌel. ¡Ma spas! Aꞌ taluk mismo stukelik, aꞌ tal slokꞌesotik bael —xchi te jPabloe.
ACT.16.38	Te polisiaetike ba yaꞌbe snaꞌ te alakletike. Kꞌal ta yoꞌtanik yuꞌun te la yaꞌiyik te japuybil ta Roma te jPablo sok te Silase. 
ACT.16.39	Jicha laj tal te alkaletike, tal skꞌanbeyik perdon ta stojol te jPablo sok te Silase. La slokꞌeslan bael y la skꞌanbeyik pawor te yauk xlokꞌik bael te ba jtejklume. 
ACT.16.40	Te kꞌalal lokꞌik bael ta prexo te jPablo sok te Silase, toj a la jbajt ta sna xLidia. Y ta patil te la yilikix a te hermanoetike sok te la yaꞌbe spuersa yoꞌtanike, laj bajt.
ACT.17.1	Te jPablo sok te Silase laj bajt ta jtejklum Anfípolis sok ta jtejklum Apolonia, y te nax a laj kꞌot ta jtejklum Tesalónica te ba ay jun sinagoga yuꞌun te juriyoetike. 
ACT.17.2	Te jPalboe bajt ta sinagoga jich tutꞌil kꞌayem a ta pasele. Ta jujun kꞌaal ta skꞌaalel te kuxo-oꞌtane, teꞌ yalulan sok a te tut ya yal te Sjun Diose. Jich a spasulan oxeb semana. 
ACT.17.3	Jaꞌ a yalbe yaꞌilan te tutꞌil puersa kꞌax swokol ta milel te Cristoe, y ta patil chame, sok puersa chaꞌkux tal te ba ay animaetike. Sok la yaltalanbe:
ACT.17.3	—Jaꞌ mismo te Jesus te ya kalbeyexe, jaꞌix te Cristoe —xchi.
ACT.17.4	Ay juriyoetik te la xchꞌuunike, y la sjoyin sbaik sok te jPablo sok te Silase. Jich a xchꞌuunik bayal griegoetik te xiꞌojik te Diose. Y ben bayal antstik te lom jkꞌulejike. 
ACT.17.5	Pero te juriyoetik te maꞌ skꞌan a xchꞌuunike lijk slaꞌ-yoꞌtanik yuꞌun. La stsobik tal cheb oxeb chꞌajil winketik te ma tsaꞌamuk yaꞌtelik te xjoylajan ta kayae, jich xniketik lijkel ta kꞌop, y jicha lijk kꞌop te ba jtejklume. La yochintaybeyik sna te Jasone yuꞌun ya sleik te jPablo sok te Silase, yuꞌun ya yikꞌik lokꞌel xba yakꞌik entregal ta skꞌab te gentee. 
ACT.17.6	Pero maꞌ staik teꞌa. Jaꞌ a xjochik lokꞌel te Jasone sok chaꞌoxtul te hermanoetike, yuꞌun ba yakꞌik entregal ta stojol te juꞌeletik yuꞌun te jtejklume. Xꞌawlajanik:
ACT.17.6	—Te winketik to yipalik ta slijkesel kꞌop ta spisil balmilal, y laj julix ekꞌa liꞌye. 
ACT.17.7	Jaꞌ yikꞌoj ta sna te Jasone. Spisilik ya xkꞌaxintaybeyik te smantal te mukꞌul rey César te ay ta Romae, yuꞌun ya yalik te ay yan rey, te jaꞌ te Jesuse —xchiik ta kꞌop.
ACT.17.8	Te kꞌalal jich a yaꞌiyik te gentee sok te juꞌeletike, lijkik ta kꞌop yuꞌun.
ACT.17.9	Pero te Jason sok te yan hermanoetike la yakꞌik jilel smultaik yuꞌun ya xkomtalanot a, y koleslanot bael.
ACT.17.10	Ajkꞌubalix a te hermanoetike ora stikonik bael kꞌalal ta jtejklum Berea te jPablo sok te Silase. Te kꞌalal laj kꞌot teꞌae, toj a laj bajt ta sinagoga yuꞌun te juriyoetike. 
ACT.17.11	Te juriyoetik te ayik ta jtejklum Bereae ay srazonik, ma pajaluk sok te machꞌatik ay ta jtejklum Tesalónicae. Ben jun yoꞌtanik la yaꞌiybeyik sluwar te tuti altalanbot yuꞌun te jPabloe. Jujun kꞌaal ya yilik ta Sjun Dios teme jich te tut ya xꞌaltalanbote. 
ACT.17.12	Jich chꞌin ma spisiluk a xchꞌuunik, y jich bayal a xchꞌuunik euk te jkꞌulej griego antstik te ichꞌbil ta jkuentae sok euk te winketike.
ACT.17.13	Pero te kꞌalal la yaꞌiyik te juriyoetik te ay ta Tesalónicae te yipal ta yalel skꞌop Dios ta Berea te jPabloe, laj bajtik ta Berea kꞌo xchebal-kꞌoptayik te gente teꞌae. 
ACT.17.14	Pero te hermanoetike ora a stikonik bael kꞌalal ta tiꞌmar te jPabloe. Yan te Silas sok te jTimoteoe jil ta Berea stukelik. 
ACT.17.15	Te machꞌatik la sjoyinik bael te jPabloe xkꞌo yakꞌik jilel kꞌalal ta jtejklum Atenas. Te nax a sujtik bael te machꞌatik xkꞌo yakꞌik jilele, sok yichꞌojik bael mantal ta stojol te jTimoteo sok Silas yuꞌun ya xba stsob sbaik sok ta ora te jPablo teme ya xjuꞌ yuꞌunike.
ACT.17.16	Te jPabloe yipal ta smaliyel ta jtejklum Atenas a te Silas sok te jTimotoe. Lom bayal a yakꞌ yajtal yoꞌtan yuꞌun te la yil te puru lotil dios nojel a te jtejklume. 
ACT.17.17	Jaꞌ yuꞌun ba yaꞌbiyanik sok te juriyoetik sok te yan te xiꞌojik te Diose te ba sinagoga yuꞌunike. Y jujun kꞌaal la yaꞌbiyan sok te machꞌa ya stsob sba sok ta parkee. 
ACT.17.18	Ay maestroetik yuꞌun te epikureoetike sok te estoikoetike lijk sjojokꞌobe sba sok te jPabloe. Ay la yalik:
ACT.17.18	—¿Tut a te ya yal chawchꞌunetel to? —xchiik.
ACT.17.18	Te yane la yalik:
ACT.17.18	—Yuꞌun wan yipal ta yalbeyel skꞌoplal achꞌ diosetik —xchiik.
ACT.17.18	Jich a yalik, yuꞌun te jPabloe yipal ta yaltalanbeyel te lekil achꞌ kꞌop yuꞌun te Jesuse sok te chaꞌkuxele. 
ACT.17.19	Jich a yikꞌik bael ta stojol te junta Areópago sbiil te kꞌayemik te ya stsob sbaik ta yaꞌiyel te kꞌope. Y la sjojkꞌobeyik teꞌa:
ACT.17.19	—¿Me ya xjuꞌ te ya kaꞌibetik sluwar te achꞌ pꞌijutesel te awichꞌojbotik tale? 
ACT.17.20	Yuꞌun lom yan ya kaꞌitik te tut ya awalbotike, y ya jkꞌan ya jnaꞌtik tut xyal —xchiik.
ACT.17.21	Porke spisil te atenasetik sok te machꞌatik teꞌ ayik a te talemik ta yan luware, jaꞌ nax ya skꞌupinik te ya yaꞌiyik sok te ya yalik tutikuk nax achꞌ kꞌopil te ya xꞌalot yaꞌiyike.
ACT.17.22	Te jPabloe la stejkꞌan sba ta yolilik te junta Areópagoe y la yal:
ACT.17.22	—Jaꞌex atenasetik, te jaꞌexe ay bayal sbujts awoꞌtanik ta xchꞌuunel te diosetike, 
ACT.17.23	yuꞌun la kil te bayuk nax luwaril chꞌuunbil awuꞌunike. La jta ta jun altar te teꞌ tsꞌibabil a: “Jaꞌ yuꞌun te Dios te ma jnaꞌbeytik sbaeꞌ, xchi. Jaꞌ yuꞌun te Dios achꞌuunejik te ma xꞌanaꞌbeyik sbae, jaꞌix te machꞌa ya kalbeyex skꞌoplale.
ACT.17.24	“Te Dios te la spas balmilal y sok spisil te tutik ay teꞌae, jaꞌ yajwal te chꞌulchane sok te lume. Makꞌ snain temploetik te pasbil ta skꞌab te winketike, 
ACT.17.25	sok ma yuꞌunuk ayuk tut ya xjuꞌ ya kaꞌbetik stukel. Yuꞌun stukel te yakꞌoj kuxuyinukotike sok te ya kichꞌtik ikꞌe sok yakꞌojbotik spisil te tutik ya xtuun kuꞌuntike.
ACT.17.26	“Ta skuenta nax jtul winik, Dios a xchiknates spisil ta jkaj genteetik yuꞌun ya xkuxuyin ta spisil balmilal. Ta slijkibal to tal te tiempoe chapalix yuꞌun te skajal-skaj te yorailike sok te tutꞌil kuxul te jujun luware, 
ACT.17.27	yuꞌun jich ya sleik a te Diose. Ya jtajtik ta leel teme ya xjuꞌ kuꞌuntik sleele, porke ma jakaluk ay ta jtojoltik ta jujutulotik te Diose. 
ACT.17.28	Porke ta skuenta Dios kuxulotik, sok ya xnijkotik, sok te tutꞌ ayotike. Jich tutꞌil yaloj chaꞌoxtul te jpas-junetik awuꞌunike, la yalik: “Stsꞌumbalotik te Diose.” te xchie. 
ACT.17.29	Jaꞌ yuꞌun te tutꞌil stsꞌumbalotik te Diose ma me jkuytik te Dios pajal sok te tut a te pasbil ta oro sok ta plata o ta ton te pasbil ta skꞌab winik te stukel nax a snop ta yoꞌtan te la spase. 
ACT.17.30	Te Diose maꞌyuk tuti yal yuꞌun te jich yipal kꞌaal ayikix tal ta spasel te gente te ma snaꞌbe sluware. Yan te ora to ya spasix ta mantal spisil genteetik ta bayuk te ya sujtes yoꞌtanik ta stojole.
ACT.17.31	Yuꞌun snaꞌojix te Diose te tut kꞌaalil ya yichꞌbe jkuenta yaꞌtel te gentee, ta skuenta te jtul winik te la stꞌuje, jaꞌ te Jesuse. Jamal a akꞌtalanbot yil spisil te kꞌalal la xchaꞌkuses tal te ba ay animaetike —xchi te jPabloe.
ACT.17.32	Te kꞌalal jich a yaꞌiyik te chaꞌkux tal te ba ay animaetike, ay lijk ta ikꞌtinwanej yuꞌun. Y te yane la yalik:
ACT.17.32	—Yan to buelta ya kaꞌitik xan te tut la awale, xchiik.
ACT.17.33	Jich te jPabloe la xchꞌojtalan jilel te ba tsobajtike. 
ACT.17.34	Pero ay yan la stsꞌakliyik bael te jPabloe y la xchꞌuunik. Jich tutꞌil te jDionisio te ay yaꞌtel ta junta yuꞌun te Areópagoe, y sok jtul ants Dámaris sbiil, sok xan yanetik.
ACT.18.1	Ta patil te jPabloe lokꞌ bael ta jtejklum Atenas y bajt ta jtejklum Corinto. 
ACT.18.2	Teꞌ kꞌo sta jtul juriyo-winik a, te jꞌAquila sbiil, te ay slumal ta estado yuꞌun Ponto. Ma to nax jaluk kꞌaal a te jul ta Italia te jꞌAquila sok yinam, te sPriscila sbiile, yuꞌun la yal mantal te mukꞌul rey jClaudio te ya xlokꞌ tal spisil te juriyoetik te ay ta Romae. Te jPabloe ba yuluꞌtay tal. 
ACT.18.3	Pajal ya snaꞌ spasel nail pakꞌ sok te jꞌAquilae, jaꞌ yuꞌun la sjoyin sbaik y jun nax a aꞌtej sok. 
ACT.18.4	Ta jujuchoj skꞌaalel te kuxo-oꞌtane, te jPabloe bajtulan ta sinagoga. Teꞌ yalulanbe a y asta la yaꞌbe xchꞌuun te lek achꞌ kꞌop te juriyoetike sok griegoetike.
ACT.18.5	Kꞌalal lijkik tal ta Macedonia te Silas sok te jTimoteoe, te jPabloe jaꞌ nax a yaꞌtelin yalel te skꞌop Diose, y jamal a yaltalanbe te juriyoetik te jaꞌix Cristo te Jesuse. 
ACT.18.6	Pero te juriyoetike lijk skontrainik te jPabloe y la stoyba-kꞌoptayik. Jich te jPabloe la slilin skꞌuꞌ-spakꞌ yuꞌun jaꞌ seña ta stojolik te ya xchꞌoj jilele, y la yaltalanbe:
ACT.18.6	—Jaꞌex ay ta akuentaik teme chꞌayel ya xbaexe. Te joꞌone maꞌyuk ta jkuenta ya xkꞌot. Liꞌ nax kꞌalal to ya xboon te ba ay te machꞌatik ma juriyouke —xyut jilel.
ACT.18.7	Jicha lokꞌ bael te ba sinagogae, bajt ta sna jtul winik Justo sbiil te xiꞌoj te Diose te tijil ay sok sinagoga te snae. 
ACT.18.8	Te Crispo te statal yuꞌun te sinagogae la xchꞌuun euk te Kajwaltike sok spisil te machꞌa ay yuꞌun ta snae. Ay bayal corintioetik te kꞌalal la yaꞌiyik te skꞌop Diose la xchꞌuunik euk, y la yichꞌtalan jaꞌ.
ACT.18.9	Ay jun ajkꞌubal a wayuchej te jPabloe, albot yuꞌun te Kajwaltike:
ACT.18.9	—Ma me xiꞌan. Akꞌa me puersa yalel te jkꞌope. Ma me akom aba. 
ACT.18.10	Porke joyinejat, y maꞌyuk machꞌa ya xjuꞌ yilbajinat. Yuꞌun ay bayal machꞌa ay kuꞌun liꞌ ba jtejklume —xꞌutot.
ACT.18.11	Jich te Pabloe jalaj jun jaꞌbil sok olil te ba jtejklum Corintoe, te la snojpeslan tutꞌ ay te skꞌop Diose.
ACT.18.12	Pero te kꞌalal ochemix ta gobierno ta estado Acaya te jGalion sbiile, te juriyoetike la stsob sbaik ta skontroinel te jPabloe, y la yikꞌik bael te ba ya smeltsaꞌawan te jGalione. 
ACT.18.13	La yalbeyix te gobiernoe:
ACT.18.13	—Te winik to yipal ta yaꞌbeyel xchꞌuun Dios te gentee, ma jichuk te tut ya yal te mantaliletike —xchiik.
ACT.18.14	Te jPabloe kꞌan kꞌopojuk ta ora, pero te jGalione la yalbe te juriyoetike:
ACT.18.14	—Jaꞌex te juriyoexe, te jaꞌuk tulan mulil te tut spasoje, joꞌon mismo ya kaꞌibe sluwar te tut ma tsaꞌamuk ya awaꞌibeyike. 
ACT.18.15	Pero komo kꞌop nax, y sok biililetik, sok mantaliletik awuꞌunik, chapa atukelik. Porke ma jkꞌan jchꞌik jba a te kꞌopetik to —xchi.
ACT.18.16	Y la yakꞌ ta ikꞌel lokꞌel te ba ya smeltsaꞌanwane. 
ACT.18.17	Jicha ba skomon-tsakonik te Sóstenes, te jtul statal yuꞌun te sinagogae, y la smajik teꞌ mismo a te ba ya smeltsaꞌanwan te jGalione. Pero te jGalione ni ma yocheluk.
ACT.18.18	Te jPabloe bayal xan kꞌaal a jalaj a te ba Corintoe. Ta patil la skꞌoponlan jilel te hermanoetike, y sok te jꞌAquila sok te sPriscila, moik bael ta barko yuꞌun laj bajt ta estado yuꞌun Siria. Te kꞌalal ma to xmoik ta barko a te Pabloe, la yakꞌ ta joxel sjol ta jtejklum Cencrea yuꞌun ay tut yaloj ta stojol te Diose.
ACT.18.19	Te kꞌalal laj kꞌot ta jtejklum Efesoe, te jPabloe la sjiles te jꞌAquila sok te sPriscilae. Te Pabloe bajt ta sinagoga, teꞌ yaꞌbiyan sok a te juriyoetik te tey ya stsob sbaik ae. 
ACT.18.20	La skꞌanbeyik pawor te yauk xjalaj xan teꞌae, pero maꞌ skꞌan.
ACT.18.21	La skꞌoponlan jilel y la yaltalanbe:
ACT.18.21	—Yuꞌun ya jkꞌan te ayukon ta Jerusalen ta spasel kꞌin te xnopetix tale. Teme jich ya skꞌan Diose, ya xchaꞌsujton tal, ya xtal kilex bael —xyut jilel.
ACT.18.21	Patil mo bael ta barko te jPabloe, jil yuꞌun te jtejklum Efeso. 
ACT.18.22	Te kꞌalal lokꞌ kꞌoel ta jtejklum Cesarea, te jPabloe mo bael ta Jerusalen. Kꞌo spatalanbe yoꞌtan te hermanoetike. Y te nax a bajt ta Antioquia.
ACT.18.23	Teꞌ anin cheꞌoxeb kꞌaal a, y chaꞌlok xan bael. Kꞌa yiltalan te juju-tijkꞌ hermanoetik te ayik ta estado Galacia sok ta estado Frigiae. La yaꞌbe jilel spuersa yoꞌtan te hermanoetike.
ACT.18.24	Te tiempo abi kꞌot ta Efeso jtul juriyo-winik te jꞌApolos sbiil te ay slumal ta jtejklum Alejandria. Ben lek xkꞌopoj y ben lek ya snaꞌ yilel te Sjun Diose. 
ACT.18.25	Sok snaꞌojix tutꞌil ay ta chꞌuunel te Kajwaltike y ben jun yoꞌtan ya xkꞌopoj. Tsꞌakal ya yakꞌ ta nopel te tutꞌil ay skꞌoplal te Jesuse, aunke jip nax ya snaꞌbe sluwar a te tutꞌil ay te ichꞌjaꞌ te la yakꞌ te Juane. 
ACT.18.26	Te jꞌApolose ma xiꞌ ta kꞌop te ba singogae. Pero te kꞌalal la yaꞌiy te sPriscila sok te jꞌAquila, la yikꞌik bael ta parte y la yalbeyik lek te tutꞌil ay ta chꞌuunel te Diose. 
ACT.18.27	Te kꞌalal la snop te ya xkꞌax bael ta estado yuꞌun Acaya te jꞌApolose, te hermanoetike la yaꞌbeyik bael spuersa yoꞌtan. Y la stsꞌibabeyik bael jun karta te hermanoetik te ay ta estado Acayae, te yauk yikꞌik y yauk xkꞌuxutayike. Te kꞌalal kꞌot ta estado Acaya te jꞌApolose, bayal a skoltay te machꞌatik xchꞌuunejix ta skuenta slekil yoꞌtan te Diose. 
ACT.18.28	Yuꞌun te jꞌApolose ben toj te skꞌope, jich ma juꞌ te ya stsalot ta kꞌop yuꞌun te juriyoetike. Yuꞌun jamal ya yakꞌ ta naꞌel ta Sjun Dios ta stojol te genteetik te jaꞌ Cristo te Jesuse.
ACT.19.1	Te kꞌalal ay to ta jtejklum Corinto a te jꞌApolose, te jPabloe kꞌax tal ta puru witstikil y kꞌot ta Efeso. Teꞌ kꞌo sta bayal hermanoetik a. 
ACT.19.2	La sjojkꞌolanbe:
ACT.19.2	—¿Me awikꞌojik te Chꞌul Espiritue te kꞌalal la achꞌuunik te Jesuse? —xyut.
ACT.19.2	Te hermanoetike la sjakꞌtalanik:
ACT.19.2	—Ni maꞌyuk kaꞌiyojbetik skꞌoplal teme ay te Chꞌul Espiritue —xchiik.
ACT.19.3	Te jPabloe la sjojkꞌolanbe:
ACT.19.3	—¿Tut yuꞌun te ichꞌjaꞌ te la awichꞌik te? —xchi.
ACT.19.3	Y la sjakꞌtalanik:
ACT.19.3	—Jaꞌ skꞌoplal te tutꞌil a yakꞌ ichꞌjaꞌ te Juane —xchiik.
ACT.19.4	Te jPabloe la yaltalanbe:
ACT.19.4	—Jich. Te Juane la yaꞌbe yichꞌjaꞌ te machꞌatik ya sujtes yoꞌtanik yuꞌun smule. Pero la yaltalanbe te jaꞌ ya xchꞌuunik te machꞌa patil ya xtal yuꞌune, jaꞌ bi, jaꞌ te Jesus te Cristoe —xchi.
ACT.19.5	Te kꞌalal jich a yaꞌiyike, la yichꞌtalanik jaꞌ ta skuenta te Kajwaltik Jesuse. 
ACT.19.6	Y te kꞌalal la skajanbe skꞌab ta sjolik te jPabloe, tal ta stojolik te Chꞌul Espiritue. Y jicha lijk kꞌopojuk ta yanetik kꞌop sok ta yalel skꞌop Dios. 
ACT.19.7	Ay wan lajchaytul ta spisil te winketike.
ACT.19.8	Oxeb u a been ta sinagoga te jPabloe. Ma xiꞌ ta yalel teꞌa te skꞌop Diose, y la yalulan jaꞌ to te la xchꞌuun yuꞌun te gente te tutꞌil ay ta ajwalinel te Diose. 
ACT.19.9	Pero ay machꞌa lom tulan a yakꞌ sbaik, ma skꞌan a xchꞌuunik. Ta sit te gentee lijk sbol-kꞌoptayik te lekil achꞌ be yuꞌun te Jesuse. Jich te jPabloe la spit sba bael te ba ayike, la yikꞌ bael te hermanoetik te ba eskuela yuꞌun te Tirano sbiile. Teꞌ yalulan jujun kꞌaal a te skꞌop Diose. 
ACT.19.10	Jich a spasulan cheb jaꞌbil teꞌa, jaꞌ to te la yaꞌibeyikix sluwar skꞌop Dios a spisil te juriyoetike sok euk te griegoetike te ayik ta estado Asiae. 
ACT.19.11	Y Dios a spas mukꞌul milagroetik ta skuenta te jPabloe. 
ACT.19.12	Chikan me jaꞌ te xchukile o jaꞌ te xchujkil xchꞌujte teme la yichꞌbeyik bael te machꞌa ay ta chamele, ora ya xlekub yuꞌun te xchamele y te pukujetik ya xlokꞌ bael ta stojolik.
ACT.19.13	Pero ay chaꞌoxtul juriyoetik te ya xbeenik ta kayailtik te ya slokꞌes pukujetik ta stojol te gentee. Kꞌan skꞌan yoꞌtanik te ya slokꞌesik pukujetik ta sbiil te Kajwaltik Jesuse. Jicha lijk yalbe te pukujetike:
ACT.19.13	—Ta sbiil te Jesus te ya yalbe skꞌoplal te jPabloe, ya kalbeyex mantal te ya xlokꞌexe —xchiik.
ACT.19.14	Jaꞌ to jaꞌ yipalik ta spasel te juktul yuntikil te jtul juriyo-mamal te jꞌEsceva sbiil, te jtul statal saserdotee. 
ACT.19.15	Pero te kꞌalal jich a yalbeyike, te pukuje jakꞌtalanbot yuꞌun:
ACT.19.15	—Ya jnaꞌbe sba te Jesuse, y ya jnaꞌbe sba euk te jPabloe. Pero te jaꞌexe ¿machꞌaex a? —xꞌutalanot.
ACT.19.16	Mismo tiempo a te winik te ay pukuj ta yoꞌtane, wiluntaylanot yuꞌun. Yuꞌun lom bayal spuersa, tsaltalanot yuꞌun. Jich tꞌaxajtik y ejchꞌenajemik lokꞌel ta anel te ba nae. 
ACT.19.17	La yaꞌiyik spisil te machꞌatik aylan ta jtejklum Efesoe, ay juriyoetik sok te ma juriyouke, y spisilik a la xiꞌik yuꞌun. Jicha pujk ta alel xan ta lek a te sbiil te Kajwaltik Jesuse.
ACT.19.18	Bayal te machꞌatik xchꞌuunejikix te Jesuse tal yalik ta jamal spisil te tut ma tsaꞌamuk a spasik te nail toe. 
ACT.19.19	Y bayal te machꞌatik yaꞌtelinejik uulile la yichꞌik tal te slibroike, tal xchikꞌik ta sitil komon. Te kꞌalal la yichꞌik jkuenta te stojol te libroetike ay wan sinkuenta mil plata-takꞌin a lok. 
ACT.19.20	Jicha pujk xan ta mas te skꞌop Kajwaltike, y la yakꞌ xan ta ilel te spodere.
ACT.19.21	Ta patil te kꞌotix ta pasel a to, te jPabloe la snop te ya xkꞌa yil te hermanoetik te ayik ta estado Macedonia sok ta estado Acaya, sok ta patil ya xbajt ta Jerusalen. Sok la yal:
ACT.19.21	—Ta patil teme kꞌaxon ta Jerusalene, puersa ya xboon ta Roma —xchi.
ACT.19.22	Jich a stikon bael ta Macedonia chaꞌtul jꞌayudante yuꞌun, jaꞌ te jTimoteo sok te jꞌErastoe. Yan te jPabloe jaloj to xan jilel ta estado Asia stukel.
ACT.19.23	Te tiempo abi lijk bayal kꞌop ta jtejklum Efeso ta skꞌaj te lekil achꞌ be yuꞌun te Jesuse. 
ACT.19.24	Jaꞌ a slijkes kꞌop te jtul winik Demetrio sbiil te yaꞌtelinej spasel tutik ta platae. Te winik to ya spas ta plata xchꞌin lokꞌol xchꞌul naul te yaj-santuik xDianae. Bayal sganar ya xlokꞌ yuꞌun sok a te sjoꞌtak te ya xchonike. 
ACT.19.25	Te jDemetrioe la stsob te sjoꞌtake sok yan te pajal yaꞌtelik soke, y la yaltalanbe:
ACT.19.25	—Moletik, te jaꞌexe anaꞌojik te teꞌ jtaojtik jkꞌulejaltik a te tut kaꞌtelinejtik spasele. 
ACT.19.26	Pero te jaꞌexe awilojikix y awaꞌiyejikix te jPablo xꞌalbote yipal ta yalel te ma jaꞌuk diosetik te pasbil ta skꞌab winketike. Y jich a yakꞌ kꞌotukix ta yoꞌtanik bayal te gentee, ma jaꞌuk nax liꞌ ba Efesoe, kasi jich euk ta spisil te estado Asiae. 
ACT.19.27	Ma me lekuk, porke te jchonbajeletike ya me xchꞌaybotik. Sok jich euk te chꞌulna yuꞌun te kaj-santutik xDianae ya me xchꞌay skꞌoplal te bayuk nax ya xꞌalote. Jich me ya xpꞌajot te tutꞌ ay smukꞌul te kaj-santutik xDianae te jaꞌ chꞌuunbil yuꞌun spisil te estado Asiae sok ta spisil te balmilale —xchi te jDemetrioe.
ACT.19.28	Te kꞌalal jich a yaꞌiyike, bayal a laj ilinik yuꞌun y lijkik ta aw:
ACT.19.28	—¡Viva te xDiana te dios yuꞌun te efesioetike! —xchiik ta aw.
ACT.19.29	Jicha lijkik ta kꞌop spisil te jtejklume. Te genteetike la stsakik te jGayo sok te jꞌAristarco te cheb winketik te talemik ta Macedonia te sjoyinejik te jPabloe, y la xjochik ochel kꞌalal ba ya stsob sbaik te jtejklume. 
ACT.19.30	Te jPabloe kꞌan ochuk bael teꞌa, kꞌan ba skꞌopon te gentee, pero te hermanoetik ma yakꞌik ochel. 
ACT.19.31	Sok ay chaꞌoxtul juꞌeletik yuꞌun te Asia te amigo ay sok te jPabloe, la stikonik mantal ta albeyel te manchuk ya xꞌoch bael te ba ay te komon kꞌope.
ACT.19.32	Te ba ay te komon kꞌope te yane ay tut ya yalik ta aw, y te yane yan euk te tut ya yalike. Porke te gente te lijkem kꞌop yuꞌunike jaꞌ bayal te ma snaꞌ tut yuꞌun te stsoboj sbaike. 
ACT.19.33	Pero te juriyoetike la swetꞌik ochel ta kꞌop te jꞌAlejandroe, yuꞌun ya yalbe sluwar tut yuꞌun te kꞌope. Te jꞌAlejandroe la xbech-kꞌabtay te gentee te yauk xkomik ta kꞌope, yuꞌun ya yalbe ta lekil kꞌop ta sit te jtejklume. 
ACT.19.34	Pero te kꞌalal la snaꞌik te mismo juriyo te jꞌAlejandroe, ay wan chebuk ora awunik:
ACT.19.34	—¡Viva te xDiana te dios yuꞌun te efesioetike! —xchiik ta aw.
ACT.19.35	Jich te sekretario yuꞌun te jtejklume te kꞌalal juꞌ yuꞌun skomel ta gente, la yal:
ACT.19.35	—Jlumal efesioetik, spisil gente ta balmilal snaꞌoj te jtejklum to ay ta skuenta skanantayel te chꞌulna yuꞌun te kaj-santutik xDianae te koem tal ta chꞌulchane. 
ACT.19.36	Maꞌyuk machꞌa ya yal te ma jichuke. Chꞌenanik te jaꞌexe, ma me tuti pasik teme ma anopojikuk leke. 
ACT.19.37	Porke te winketik to te jaꞌex awikꞌojik tale, maꞌyuk tut yelkꞌanejbe te chꞌulnae, sok maꞌyuk ya stoyba-kꞌoptayik te kaj-santutik xDianae. 
ACT.19.38	Yan te jDemetrio sok te sjoꞌtak ta aꞌtele, teme ay tut ya skꞌanik parte yuꞌune, jaꞌ sluwar te ay alkal ya xchapawane. Jaꞌ aꞌ ba yalbeyik te jꞌuꞌeletike y juju-tul aꞌ ba kꞌopojikuk teꞌa. 
ACT.19.39	Sok teme ay tut yan ya ajojkꞌoyike, jaꞌ xꞌajojkꞌoyik a te ay komon kꞌop kuꞌuntik ae. 
ACT.19.40	Porke ma wokoluk ya slebotik jmultik te ajwalile yuꞌun te kꞌop lijkem kuꞌuntike. Yuꞌun ma jnaꞌ tut ya kaltik teme la sjojkꞌobelotik te tut sluwar te xniketotik ta kꞌope —xchi te sekretarioe. 
ACT.19.41	Te kꞌalal laj yoꞌtan ta kꞌope la stikonlan bael te genteetike.
ACT.20.1	Te kꞌalal komix a te kꞌope, te jPabloe la yakꞌ tal ta ikꞌel te hermanoetike, yuꞌun ya stsitstalan jilel. Te nax a laj skꞌoponlan jilel y stukel bajt ta slum Macedonia. 
ACT.20.2	La yulutay spisil luwaretik te baꞌatik ay te hermanoetike y bayal a yaꞌbe jilel spuersa yoꞌtan. Y patil kꞌot ta estado Grecia.
ACT.20.3	Teꞌ jalaj oxeb u a te jPabloe. Skꞌan xmoix bael ta barko a, yuꞌun ya xbajt ta estado Siria, kꞌalal la yaꞌi te chapbil skꞌoplal ta milel yuꞌun te juriyoetike. Jich a snop te ya xchaꞌsujt bael ta yok te ya xkꞌax xan ta estado Macedoniae. 
ACT.20.4	Jaꞌ a sjoyinlan bael te Sópater te xnichꞌan jPirroe te lijkem tal ta jtejklum Berea, y sok Aristarco sok Segundo te talemik ta Tesalónicae, sok Gayo te talem ta Derbe, sok jTimoteo, y sok jTiquico, y sok jTrofimo te talemik ta estado Asiae. 
ACT.20.5	Te hermanoetik to nalajik bael y ba smaliyotik ta jtejklum Troas. 
ACT.20.6	Yan te joꞌotike la jmalitik a kꞌax te kꞌin te ya sweꞌik waj te ma yichꞌojuk levadurae. Lokꞌotik bael te ba jtejklum Filipose. Mootik ta barko. Ta yoꞌebal kꞌaal la jta bajtik sok ta jtejklum Troas te machꞌatik nalajemik baele. Teꞌ jalajotik jukeb kꞌaal a.
ACT.20.7	Te primero kꞌaal yuꞌun te semanae la jtsob bajtik sok te hermanoetik ta sweꞌel waj ta skꞌuenta te Kajwaltike. Te jPabloe lijk spꞌijutes te hermanoetike. La snaꞌ te pajel xanix ya xlokꞌ baele, jaꞌ yuꞌun jalaj ta kꞌop asta la sta olil ajkꞌubal. 
ACT.20.8	Te ba jtsꞌoboj bajtik ta jun kuarto te toyol aye ay bayal kantil tsuntalanbil teꞌa. 
ACT.20.9	Sok ay jtul soltero kerem Eutico sbiil snajkanej sba ta bentana. Te tutꞌil jalaj ta yalel skꞌop Dios te jPabloe, lijk ta nikubajel te soltero kereme, y tamot lek ta wayel. Chꞌay ta koel kꞌalal ta yoxkajal te nae, y chamen a xjachik bael. 
ACT.20.10	Jich te jPabloe ko bael ta ora, kꞌo spajkan sba ta sba te soltero kereme y la spet. Y la yalbe te hermanoetike:
ACT.20.10	—Ma awakꞌ yajtal awoꞌtanik. Kuxul to —xchi.
ACT.20.11	Te nax a chaꞌsujt moel te jPabloe. La xetꞌ te waje la sweꞌ sok te hermanoetike. Y lijk xan ta kꞌop te jPabloe asta sakubel kꞌinal. Jicha bajt. 
ACT.20.12	Jich te soltero kereme kuxul a ikꞌot bael ta sna. Bayal a yichꞌ spuersa yoꞌtanik yuꞌun.
ACT.20.13	Te joꞌotike nalajotik bael y mootik bael ta barko. Kꞌootik kꞌalal ta jtejklum Aso. Teꞌ kꞌa kikꞌtik a te jPabloe, yuꞌun jicha skꞌan te bajt ta yok stukele. 
ACT.20.14	Kꞌalal la jta bajtik sok ta jtejklum Asoe, la joyin bajtik sok bael ta barko, y bootik kꞌalal ta jtejklum Mitilene. 
ACT.20.15	Lokꞌotik bael te ba jtejklum Mitilenee, ta xchebal kꞌaal kꞌaxotik ta yelaw jtejklum Quío. Ta yoxebal kꞌaal kꞌootik ta jtejklum Samos. Teꞌ kꞌax ajkꞌubal kuꞌuntik a te ba Trogilioe. Ta xchanebal kꞌaal kꞌootik ta jtejklum Mileto. 
ACT.20.16	Jicha beenotik yuꞌun la snop te jPabloe te makꞌ ya xjalajotik ta estado Asiae. Jich maꞌ bootik ta jtejklum Efeso, yuꞌun te jPablo ya skꞌan te yauk xkꞌot ta ora ta Jerusalen, yuꞌun teꞌ me ayix a te ya xkꞌot skꞌaalel Pentecostese.
ACT.20.17	Te kꞌalal ayotikix ta jtejklum Mileto ae, te jPabloe la yakꞌ tal ta ikꞌel te ansianoetik yuꞌun te hermanoetik ta jtejklum Efesoe. 
ACT.20.18	Te kꞌalal laj kꞌote, la yaltalanbe:
ACT.20.18	—Te jaꞌexe anaꞌojik te tut kilel la awilikon te jayeb kꞌaal ayon ta awolilik jaꞌto te jul joyinex ta primero ta estado Asiae. 
ACT.20.19	Sil tiempo joyinejex, chꞌin kakꞌoj jba te tutꞌil ayon ta mantaltesel yuꞌun te Kajwaltike. Y bayal a kokꞌetay jba, sok kꞌax bayal jwokol yuꞌun prewaetik te tut kꞌan spasbikon te juriyoetike.
ACT.20.20	Pero maꞌ komon ta yalel ta atojolik te tutꞌil ya xlekubex yuꞌune. La jpꞌijutesex ta sitil komon y sok ta anaik ta juju-tul. 
ACT.20.21	Jamal a kalbe te juriyoetike sok te machꞌatik maꞌ juriyouke te ya skꞌan ya sujtes yoꞌtanik yuꞌun smulik ta stojol Dios, sok te ya xchꞌuunik te Kajwaltik Jesucristoe. 
ACT.20.22	Y te ora to ya xboon ta Jerusalen yuꞌun puersa ya yikꞌon bael ya kaꞌi te Espiritue. Ma jnaꞌ te tut ya xkꞌo spasbelon teꞌae. 
ACT.20.23	Jaꞌ nax ya jnaꞌ te ba kꞌaxon ta spisil te jtejklumetike, te Espiritue ya yalbon te ya smaliyon te prexoe sok te bayal wokole. 
ACT.20.24	Pero makꞌ yakꞌ yajtal koꞌtan yuꞌun. Ma kocheluk te tutꞌ ay te jkuxlejale. Jaꞌ nax tulan skꞌoplal ta koꞌtan te ben jun koꞌtan ya jlokꞌes te jayeb kꞌaal ay ta jkuentae, jaꞌ to te ya xkꞌot koraile. Sok te ya juꞌutes kaꞌtel te yakꞌojbon te Kajwaltik Jesuse te jamal ya kal te tutꞌil ay te lekil achꞌ kꞌop yuꞌun te slekil yoꞌtan te Diose.
ACT.20.25	“Te ora to jnaꞌojix te ni jaymel ya awilbikon xan sit jaꞌex ta apisilik te la kalbeyex te tutꞌil ay ta ajwalinel te Diose. 
ACT.20.26	Jaꞌ yuꞌun jamal ya kalbeyex te ora to, ma ta jkuentaukix teme chꞌayel ya xbaexe, 
ACT.20.27	porke la kalbeyexix spisil te tut ay ta yoꞌtan te Diose, ni maꞌyuk tuti jmuk ta koꞌtan. 
ACT.20.28	Jaꞌ yuꞌun ila me abaik, y kanantayaik me spisil te hermanoetik ta kongregasione te ba yakꞌojbeyex awaꞌtelik ta kanantawanej te Chꞌul Espiritue, yuꞌun ya akanantayik te machꞌatik xchꞌuunejikix te Kajwaltike, te stukel smanoj ta xchꞌichꞌele. 
ACT.20.29	Ya jnaꞌ te kꞌalal boemonix ae, ya xtal yan jich tutꞌil tiꞌawal teꞌtikil tsꞌiꞌ te ya xlijk yilbajin jichuk karnera te hermanoetik te ma xpichꞌuk yoꞌtane. 
ACT.20.30	Y ta awolilik ya xlijk te machꞌatik ya yakꞌik ta nopel lotil kꞌop yuꞌun jich me ya stsꞌakliyot bael yuꞌun te hermanoetike. 
ACT.20.31	Jaꞌ yuꞌun, kuxa me awoꞌtanik. Naꞌulanaik me, sil tiempo te oxeb jabꞌil te kꞌajkꞌal y ajkꞌubal ma jkom jba te la jtsitsulanexe, sok la kokꞌetay jba te yauk xkꞌot ta awoꞌtanike.
ACT.20.32	“Te ora to, kermanotak, ya kakꞌex ta kanantayel yuꞌun te Diose sok yuꞌun te skꞌop te kꞌuxutaybilotik yuꞌune. Ay spoder stukel te ya yakꞌ xchꞌiex ta skuenta Espíritu sok ya me yaꞌbeyex spisil te tut yaloj ta stojol te jtejklum tꞌujbil yuꞌune. 
ACT.20.33	Maꞌyuk machꞌa bikꞌtaj koꞌtan yuꞌun stakꞌin, ni ayuk machꞌa kꞌupinbe skꞌuꞌ-spakꞌ. 
ACT.20.34	Te jaꞌexe anaꞌojik te aꞌtejon ta jkꞌab ta sleel te tuti tuun kuꞌun sok te joꞌtake. 
ACT.20.35	Sil tiempo a kaꞌbeyex awilik te tutꞌil ya skꞌan ya xꞌaꞌtejotik ta jpisiltike, yuꞌun jich me ya jkoltatik te machꞌatik ay nesesidad yuꞌunike. Naꞌaik me te jich yaloj te Kajwaltik Jesuse: “Jaꞌ me ben tsaꞌam slekil te machꞌa ay tut ya yakꞌe ke te machꞌa ya yichꞌe”, xchi me —xchi te jPabloe.
ACT.20.36	Ta patil te jich a yale, te jPabloe la skejan sba ta skꞌoponel Dios sok spisil te ansianoetike. 
ACT.20.37	Spisilik ben xlaj okꞌ, y la smey spet sbaik sok te jPabloe, y la yujtsꞌiyik. 
ACT.20.38	Y ben tristeik porke altalanbot te maꞌyukix tut ora ya yilbeyik site. Te nax a la sjoyinik bael te ba ay te barkoe.
ACT.21.1	Te kꞌalal la jilestik te hermanoetike, mootik bael ta barko, y toj a bootik ta jtejklum Cos. Ta xchebal kꞌaal kꞌootik ta slum Rodas, y te nax a bootik ta jtejklum Pátara. 
ACT.21.2	Teꞌ kꞌo jtatik jun barko a te ya xbajt ta slum Fenicia, y jaꞌ a mootik bael a.
ACT.21.3	Yipalotik ta kꞌaxel bael a la kiltik te slum Chipre te joybil ta jaꞌe jil kuꞌuntik ta kꞌexom, y toj a bootik kꞌalal ta estado Siria. Pero te barkoe la skoes jilel ijkatsil ta jtejklum Tiro, y teꞌ kootik jilel a. 
ACT.21.4	Teꞌ kꞌo jtajtik hermanoetik a, y la joyintik jukeb kꞌaal. Te hermanoetike altalanbot yuꞌun te Espiritue te ya yalbeyik te jPabloe te manchuk ya xbajt ta Jerusalene. 
ACT.21.5	Pero kꞌax te jukeb kaale, lokꞌotik bael. Spisil te hermanoetike sok yinamik y sok yuntikilik la sjoyinotik bael kꞌalal ta tiꞌ jtejklum. Y teꞌ ta tiꞌ mare la jkejan bajtik y la jkꞌopontik Dios. 
ACT.21.6	Te nax a la jmey jpet bajtik sok jilel, y mootik bael ta barko. Y te hermanoetike la sujt ochel ta snaik.
ACT.21.7	Jaꞌ último buelta mootik ta barko a. Jil kuꞌuntik te jtejklum Tiro, y bootik ta jtejklum Tolemaido. Teꞌ kꞌo jpatbeytik yoꞌtanik a te hermanoetike, y la joyin bajtik sok jun kꞌaal. 
ACT.21.8	Ta xchebal kꞌaal lokꞌotik bael sok te jPabloe y kꞌootik ta jtejklum Cesarea. Teꞌ bootik ta sna te Felipe te yaꞌtelinej yalel ta bayuk te skꞌop Diose. Jaꞌ jtul ta sjukebal te la skoltalan ta aꞌtel te apostoletike. Teꞌ olanotik a. 
ACT.21.9	Te Felipee ay chantul soltera aꞌchetik yuꞌun te ya yalik euk te skꞌop Diose. 
ACT.21.10	Ayix cheꞌoxeb kꞌaal teꞌeyotik a, te jul te jꞌalwanej yuꞌun Dios te jꞌAgabo sbiil te lijkem ta estado Judeae. 
ACT.21.11	Kꞌot te ba ayotike. La yichꞌbe te sinturon jPabloe, la xchuk yokꞌ skꞌab a, y la yal:
ACT.21.11	—Te Chꞌul Espiritue ya yal: “Te yajwal sinturon to jich ya xkꞌo chukek yuꞌun te juriyoetik te ba Jerusalene. Sok ya xꞌakꞌot entregal ta skꞌab jyanlumetik”, xchi me —xchi te jꞌAgaboe.
ACT.21.12	Te kꞌalal jich a kaꞌitik sok te hermanoetik ta Cesareae, xwokoletotik ta stojol te jPabloe te manchuk ya xbajt ta Jerusalene. 
ACT.21.13	Pero te jPabloe la sjakꞌ:
ACT.21.13	—¿Tuꞌun te ya xꞌokꞌexe te ya awaꞌbikon yajtal koꞌtane? Te joꞌone dispuesto ayon a teme chukel o milel ya xkꞌo jta ta Jerusalen, teme jaꞌ ta skaj te Kajwaltik Jesuse —xchi.
ACT.21.14	Te tutꞌil ma juꞌ kuꞌuntik skomele, ma tuti kalbetikix a. La kaltik:
ACT.21.14	—Jaꞌ a pasuk te skꞌanojel yoꞌtan te Kajwaltike —xchotik yuꞌun.
ACT.21.15	Kꞌax cheꞌoxeb kꞌaal, ta patil la jchap bajtik y bootik ta Jerusalen. 
ACT.21.16	La sjoyinotik bael chaꞌoxtul hermanoetik te aylan ta Cesareae, sok la yikꞌotik bael ta sna jtul mamal Mnason sbiil, te talem ta jtejklum Chipree, te namey xchꞌuunej te Jesuse. Jaꞌ la yaꞌbotik jmajantik te snae.
ACT.21.17	Kꞌalal kꞌootik ta mukꞌul jtejklum Jerusalene, te hermanoetik ben jun yoꞌtanik a yikꞌotik. 
ACT.21.18	Ta xchebal kꞌaal la joyintik bael te jPabloe, yuꞌun ba yulutay tal te Jacobo, y teꞌeyik spisil a te ansianoetike. 
ACT.21.19	Te jPablo la spatalanbe yoꞌtan, y te nax a la yaltalanbe te tutik a spas Dios ta stojol sok te machꞌatik ma juriyouke. 
ACT.21.20	Te kꞌalal la yaꞌiybeyik sluware, la yalbeyik kolayal Dios yuꞌun, y la yalbeyik te jPabloe:
ACT.21.20	—Lek ay, hermano Pablo, la awilix te ay bayal ta jmil juriyoetik te xchuꞌuunejikix te Jesuse, y spisilik tulan skꞌoplal ta yoꞌtanik te puersa ya skꞌan chꞌuunel te mantaliletik yuꞌun jMoisese. 
ACT.21.21	Sok yaꞌiyojbeyik sluwar spisil te juriyoetik te aylan ta yanetik luware te ya anojpes te ma puersauk ya xchꞌuunik te tut yaloj te jMoisese, y ya awaltalanbe te makꞌ yaꞌbeyik sirkunsision te yuntikilike, sok te ma puersauk ya xchꞌuunik te kostumbre kuꞌuntike. 
ACT.21.22	¿Tut ya skꞌan jpastik? Yuꞌun ya me stsob sbaik tal te jlumaltik teme la yaꞌi te julematixe.
ACT.21.23	Jaꞌ lek te jich ya apase: Te liye ay chantul winketik te ay tut yalojik ta stojol Diose. 
ACT.21.24	Ikꞌa, joyina bael, baan lekutesa akꞌoplal sok y jaꞌat me xꞌalokꞌesbe stojol te ya awakꞌ ta joxel ajolike, yuꞌun jich me ya xjoxtalanbot ekꞌa. Jich me ya yilik ta spisilik te ay ta chꞌuunel awuꞌun te mantaliletike, sok te ma jichuk te tut ya yalik ta atojole. 
ACT.21.25	Yan te machꞌatik ma juriyouk te xchꞌuunejikix te Kajwaltike, la kalbeytikix bael ta jun te tut jnopojtike te ma spas ya sweꞌik tiꞌbal teme ta skuenta ídoloe, sok te chꞌichꞌe, sok stiꞌbalul chambalam te tsꞌotbil nax snukꞌe, sok te makꞌ sꞌantsiwejike —xchiik.
ACT.21.26	Jich te jPabloe la yikꞌ bael te chantul winketike y ta xchebal kꞌaal ba slekutes skꞌoplal sok. Te nax a och bael ta templo, yuꞌun ba yalik tut kꞌaalil ya stsꞌakay skꞌaalel te ya xlekub skꞌoplalike, jaꞌ biꞌ, jaꞌ te tut kꞌaalil ya skꞌan ya yakꞌik ta juju-tul te milbil smajtꞌan Diose.
ACT.21.27	Pero kꞌalal ya stsꞌakayix a te jukeb kꞌaale, ay juriyoetik te talemik ta estado Asia la yilik te jPablo te ay ta yutil temploe. La slijkesik kꞌop sok te gentee, y la sjumik ta tsakel te jPabloe. 
ACT.21.28	Lijk awunikuk:
ACT.21.28	—Israeletik, laꞌ koltayaotik. Te winik to jaꞌ te ya xbeen ta bayuk ta snojpesel te gente te maꞌyuk ta akꞌel ta jkuenta te jlumaltike, sok te mantaliletik yuꞌun te jMoisese, y sok te templo kuꞌuntike. Sok ta ora to la yikꞌix ochel ta templo te jyanlumetik te ma spas ya xꞌochik bael teꞌae. Jich a ixtaꞌajix te chꞌul templo kuꞌuntike —xchiik ta kꞌop.
ACT.21.29	Jich a yalik yuꞌun achꞌ to nax a yilik te jPablo te sjoyinej ta jtejklum te Trofimo sbiil te talem ta Efesoe, y la skuyik te jPablo la yikꞌtalan ochel ta temploe.
ACT.21.30	Spisil te jtejklum xniketik lijkel ta kꞌop, y te gentee xyalajan kꞌoel. La stsakik te jPabloe y la xjochik lokꞌel te ba yamakꞌul temploe, y ora nax a stsꞌusik te spuertaul temploe. 
ACT.21.31	Ya skꞌan smilikix a, te kꞌalal kꞌot kꞌop ta stojol te statal jtijk soltaroetik te tutꞌil lijk bayal kꞌop yuꞌun te mukꞌul jtejklum Jerusalene. 
ACT.21.32	Te statal soltaroe la stsob te soltaroetike y sok te stataletike y xyalajan kꞌael te ba ay te gentee. Te kꞌalal la yilik te statal soltaro sok te soltaroetike, te gente la skom sbaik ta smajel te jPabloe. 
ACT.21.33	Jich te statal soltaroe tijilaj bael, la yakꞌ ta tsakel te jPabloe, sok la yal mantal te ya xchukik ta chaꞌlijk kadenae. Patil la sjojkꞌoy machꞌa a y tut spasoj. 
ACT.21.34	Pero te yane yan tuti yal ta aw, y te yane yan tuti yal. Te statal soltaroe maꞌ yaꞌibe sluwar porke xchꞌeetik nax ta kꞌop. Jaꞌ yuꞌun la yakꞌ bael ta ikꞌel te ba skuartel te statal soltaroe. 
ACT.21.35	Te kꞌalal kꞌot te ba jujukaj smoibal te sbeelel kuartele, te soltaroetike puersa a xkꞌechik moel te jPabloe ta skaj te wetꞌbil yuꞌun spisil te jtejkꞌume. 
ACT.21.36	Porke spisil te stsꞌaklajan kꞌoel a y xꞌawlajan kꞌael ta yalel:
ACT.21.36	—¡Aꞌ chamuk! —xchiik.
ACT.21.37	Te kꞌalal ya yotsesikix bael ta kuartel ae, te jPabloe la sjojkꞌobe te statal soltaroe:
ACT.21.37	—¿Me ya xjuꞌ ya xkꞌopojon ta atojol jtsꞌinuk? —xyut.
ACT.21.37	Te statal soltaroe la sjakꞌbe:
ACT.21.37	—¿Me ya anaꞌ xkꞌopojat ta griego-kꞌop? xyut. 
ACT.21.38	¿Me ma jaꞌukat te egipto-winik te ay jun tiempo te la slijkes bayal kꞌope, sok te la yikꞌ bael ta tꞌantꞌan kꞌinal kuatro mil guerrilleroetike? —xchi.
ACT.21.39	Te jPabloe la yalbe:
ACT.21.39	—Te joꞌone juriyoon. Jaꞌ jlumal te jtejklum Tarsoe te ay ta estado yuꞌun Cilicia, te jun jtejklum te ben tulan skꞌoplale. Pero, awokoluk, aꞌbon permiso te ya jkꞌopon te gente —xchi te jPablo.
ACT.21.40	Te statal soltaroe la yaꞌbe permiso, y te jPabloe la stejkꞌan sba te ba kajomtik moibale. La xbech-kꞌabtay ta skomel te gentee. Te kꞌalal chꞌabajik ta kꞌope, la skꞌoponlan ta hebreo-kꞌop. Jich a yal:
ACT.22.1	—Kermanotak, aꞌibeyaik awaꞌi sluwar te tut ya kalbeyexe te tutꞌ ayone —xchi te Pabloe.
ACT.22.2	Te kꞌalal la yaꞌibeyik sluwar te kꞌoponlanot ta hebreo-kꞌope, mas a chꞌabajik ta kꞌop. Te jPabloe la yal xan:
ACT.22.3	—Te joꞌone juriyoon. Ayinemon ta jtejklum Tarso ta estado yuꞌun Cilicia. Pero liꞌ chꞌiemon ba Jerusalene. Jaꞌ a spꞌijuteson te jGamaliele, la yaꞌbon jnop te tutꞌil ay te mantaliletik yuꞌun te antibo jmeꞌ-jtatike. Batsꞌi jchꞌuunej te Diose sok spisil koꞌtan, jich tutꞌil ya apasik te ora to te jaꞌexe. 
ACT.22.4	Te nameye jtsꞌakliyej ta milel te machꞌatik ya stamik te lekil achꞌ be yuꞌun te Jesuse. Ay a jchuk y la kotses ta prexo, sea me winik o antstik. 
ACT.22.5	Te statal saserdoteetike y spisil te moletike jaꞌ te testigoetik yuꞌun spisil. Stukelik a yaꞌbikon tal kartaetik yuꞌun te kermanotaktik juriyoetik te aylan ta jtejklum Damascoe, y boon, ba jle te hermanoetike yuꞌun ya kikꞌtalan tal liꞌ ba Jerusalene, yuꞌun ya kꞌabe kastigo.
ACT.22.6	“Pero te kꞌalal ayon kꞌael ta be ae, te nopol ya xkꞌoonix ta Damasco ae, ol wan kꞌaal a, ora nax a chiknaj xojob ta chꞌulchan, xlememet julel jul sjoyon.
ACT.22.7	Tꞌuxajon koel ta lum, y la kaꞌi jun kꞌop te jich a yalbone: “Saulo, Saulo, ¿tut yuꞌun te ya awilbajinone?” xyuton. 
ACT.22.8	La jojkꞌobe: “¿Machꞌaat a, Kajwal? xkut. Y te kꞌope la sjakꞌbon: “Joꞌon Jesuson ta Nazarete, mismo te yipalat ta yilbajinele”, xchi. 
ACT.22.9	Te machꞌatik sjoyinejon kꞌaele la yilik te xojobe y toj xiꞌelik yuꞌun. Pero maꞌ yaꞌiybeyik sluwar te kꞌop te machꞌa la skꞌoponone. 
ACT.22.10	Te joꞌone la jojkꞌobe “¿Tut skꞌan ya jpas, Kajwal?” xkut. Y te Kajwaltike la yalbon: “Jajchan, pasa seguir te ya xbaat ta Damascoe. Teꞌ me ya xkꞌo yalbelat a spisil te tut ya skꞌan ya apase”, xyut.
ACT.22.11	Pero te xojobe chok a jilon yuꞌun. Te joꞌtake xchechojikon ochel ta skꞌabik te ba Damascoe.
ACT.22.12	Teꞌey jtul winik a te jꞌAnanias sbiile te lek xchꞌuunej te mantaliletik yuꞌun te jMoisese, y ben lek skꞌoplal yuꞌun spisil te juriyoetik te aylan ta jtejklum Damascoe. 
ACT.22.13	Te jꞌAnaniase tal yilon. Te kꞌalal kꞌot ta ba ayone, la yalbon: “Hermano Saulo, ya me xjamix te asite”, xchi. Jicha jam ta ora te jsite y la kil te jꞌAnaniase. 
ACT.22.14	Te nax a la yalbon xan: “Te Dios yuꞌun te jmeꞌ-jtatike, la stꞌujat yuꞌun ya yakꞌ anaꞌ te tut snopoj ta yoꞌtane, yuꞌun jich me ya awil te Machꞌa toj yoꞌtane y ya awaꞌibe skꞌop te ya xlok ta stie. 
ACT.22.15	Yuꞌun jaꞌat testigo ya xkꞌoat yuꞌun ta stojol spisil te balmilale y jaꞌ ya awal te tut la awil sok te tut la awaꞌiye. 
ACT.22.16	Y te ora to, ¿tut xan a te ya amaliye? Jajchan, kꞌana ichꞌjaꞌ. Kopojan ta skuenta te Kajwaltike, yuꞌun jich me ya spokbeyat lokꞌel a te amule”, xyuton te jꞌAnaniase.
ACT.22.17	Kꞌalal sujton tal liꞌ ba Jerusalene, boon ba jkꞌopon Dios ta templo, y ay tuti kil ta stekꞌlejal yilel. 
ACT.22.18	Jaꞌ a kil te Kajwaltike, y la yalbon: “Sabajan lokꞌan bael ta ora liꞌ ba Jerusalene, porke ma xyaꞌbelat ta jkuenta te jkꞌoplal te yipalat ta yalele”, xyuton. 
ACT.22.19	Te joꞌone la kalbe: “Kajwal, snaꞌojik te ya xboilanon ta sinagogaetik te ya xba kikꞌ tal, ya xtal kakꞌ ta prexo te machꞌatik ya xchꞌuunate, y lek ya jmajtalan tal. 
ACT.22.20	Y te kꞌalal milot te awaj-aꞌtel jꞌEstebane te ya yalbeyat akꞌoplale, joꞌon mismo teꞌeyon ekꞌa. Akuerdo ayon ekꞌa te milote, y joꞌon a jkanantaybe skꞌuꞌ-spakꞌ te machꞌatik jmilawetike”, xkut. 
ACT.22.21	Pero te Kajwaltike la yalbon: “Baan me, porke joꞌon ya jtikonat bael ta jakal ta yanetik nasion”, la yuton —xchi te jPabloe.
ACT.22.22	La yaꞌiyik te jich a yal te jPabloe. Jicha lijkik ta yawutayel:
ACT.22.22	—¡Te winik to makꞌ skꞌan xkuxuyin! ¡Aꞌ chꞌayuk skꞌoplal liꞌ ba balmilale! —xchiik ta yawutayel.
ACT.22.23	Sigue yipalik ta yawutayel y la sjimulan skꞌuꞌ-spakꞌik y la sjop xchꞌojik moel tsꞌubilum.
ACT.22.24	Jaꞌ yuꞌun te statal soltaroe la yakꞌ mantal te ya yikꞌik ochel te jPabloe te ba skuartele, y la yakꞌ mantal te ya yaꞌbeyik aresiale, yuꞌun jich me ya yal a te tut sluwar te ya xꞌawutayot yuꞌun te gentee. 
ACT.22.25	Pero te kꞌalal chukulix yuꞌunik a te ya yaꞌbeyik aresiale, te jPabloe la sjojkꞌobe te statal jtijkꞌ soltaro te teꞌey ae:
ACT.22.25	—¿Me jaꞌ wan awichꞌoj awaꞌtelik yuꞌun te ya awaꞌbeyik aresial jtul jromano te ma to chapojikuk teme ay smule? —xchi te jPabloe.
ACT.22.26	Te kꞌalal jich yaꞌi te statal jtijk soltaroe, bajt y ba yalbe te statal soltaroe. Jich a yal:
ACT.22.26	—¿Tut ya skꞌan ya apas? Te winik to, jromano —xchi.
ACT.22.27	Jich te statal soltaroe tijilaj bael te ba ay te jPabloe y la sjojkꞌobe:
ACT.22.27	—¿Me jich te jromanoate? —xyut.
ACT.22.27	Te jPabloe la sjakꞌbe:
ACT.22.27	—Jich —xchi.
ACT.22.28	Te statal soltaroe la yalbe:
ACT.22.28	—Te joꞌone bayal takꞌin a laj kuꞌun a te ochon ta romanoile —xchi.
ACT.22.28	Y te jPabloe la sjakꞌbe:
ACT.22.28	—Te joꞌone teꞌ ayinemon a —xchi.
ACT.22.29	Jich te machꞌatik kꞌan smajik te jPabloe la skꞌej sbaik bael ta stojol. Jich te statal soltaroe, kꞌalal la yaꞌiy te jromano te jPabloe, xiꞌ yuꞌun te xchukoj ta kadenae.
ACT.22.30	Ta xchebal kꞌaal, te statal soltaroe yoꞌtanuk ya skꞌan yaꞌibe sluwar tut smulinej yuꞌunik te jPablo te juriyoetike. La spolbe te kadenaetik te chukul yuꞌun ae, y la yakꞌ mantal te ya stsob sbaik te stataletik yuꞌun te saserdoteetike sok spisil te machꞌatik ay yaꞌtel yuꞌun te juriyoetike. Te nax a la slokꞌesik tal te jPabloe, y ba yakꞌ te ba stsoboj sbaike.
ACT.23.1	Te jPablo la skꞌelulanbe sit te machꞌatik stsoboj sbaik te ay yaꞌtelike, y la yaltalanbe:
ACT.23.1	—Kermanotak, te joꞌone bikꞌiton to a te jun koꞌtan ayon ta stojol Dios asta te ora to —xchi.
ACT.23.2	Jich te jꞌAnanias, ta jaꞌ statal saserdotee, la yalbe te machꞌatik tijil ay sok te jPablo te ya yaꞌbeyik jpajkꞌuk ta stiꞌe. 
ACT.23.3	Pero te jPabloe la sjakꞌbe:
ACT.23.3	—Dios me ya smajat euk te jaꞌat te pajalat sok te majtanibil pajk. Teme jaꞌat te teꞌ nakalat yuꞌun ya achap chikan te tut ya yal te mantaliletike, ¿tuꞌun te la amajon te ma jichuk ya yal te mantaliletike? —xchi te jPabloe.
ACT.23.4	Te machꞌatik teꞌelan ae la yalbeyik te jPabloe:
ACT.23.4	—¿Meꞌn jich ya atoyba-kꞌoptay te statal saserdote yuꞌun te Diose? —xyutik.
ACT.23.5	Te jPabloe la yaltalanbe:
ACT.23.5	—Kermanotak, ma jnaꞌ teme jaꞌ te statal saserdotee. Yuꞌun jich ya yal te Sjun Diose: “Ma me abol-kꞌoptay te machꞌa ay yaꞌtel ta alumale”, xchi me —xchi te jPabloe.
ACT.23.6	Te nax a te jPabloe la snaꞌ te ay saduseoetik y ay fariseoetik te ba juntae. Jaꞌ yuꞌun tulan a kꞌopoj ta yalel te jPabloe:
ACT.23.6	—Kermanotak, te joꞌone fariseoon y fariseo te jmeꞌ-jtate. Jaꞌ ayon ta chapel yuꞌun te jchꞌuunej te ya xchaꞌkux tal te animaetike —xchi te jPabloe.
ACT.23.7	Te kꞌalal jich a yal te jPabloe, te fariseoetik y sok te saduseoetike xniketik lijkel ta kꞌop, y jicha juꞌ dibision te ba juntae. 
ACT.23.8	Porke te saduseoetike ya yalik te makꞌ xchaꞌkux te animaetike sok ma laj ayuk te angeletike ni te espiritue. Yan te fariseoetike xchꞌuunejik spisil te jich aye. 
ACT.23.9	Jich xchꞌeetik ta kꞌop spisilik. Ay maestroetik yuꞌun te mantaliletik te ayik ta fariseoile laj tejkꞌaj jajchel y la yalik:
ACT.23.9	—Te winik to maꞌyuk tut ma tsaꞌamuk spasoj. Ma jnaꞌtik teme ay a kꞌoponotix yuꞌun te espiritue o jaꞌ te ángele —xchiik.
ACT.23.10	Te tutꞌil tulanej te kꞌope, te statal soltaroe xiꞌ yuꞌun. Jaꞌ ya yal teme pedaso a akꞌot te jPablo yuꞌunike. Jich a yalbe bael mantal chaꞌoxtul soltaroetik yuꞌun xba slokꞌes tal te jPablo te ba yolil juntae, yuꞌun ya xchaꞌikꞌon bael te ba skuartel te soltareotike.
ACT.23.11	Kꞌalal och te ajkꞌubale, te Kajwaltike la yakꞌ sba ta ilel ta stojol te jPabloe, y la yalbe:
ACT.23.11	—Pasa me puersa, Pablo, porke jich tutꞌil te la awalbonix jkꞌoplal liꞌ ba Jerusalene, jich mismo ya xkꞌo awalbon jkꞌoplal ta Roma —xꞌutot yuꞌun.
ACT.23.12	Kꞌalal sakub te kꞌinale, ay chaꞌoxtul juriyoetik la snopik ta komon yuꞌun ya smilik te jPabloe. Y la yalik:
ACT.23.12	—A me yaꞌbotik kastigo te Diose teme ya xweꞌotik o teme ya xꞌuchꞌaotik te kꞌalal ma to xjuꞌ kuꞌuntik smilel te Pabloe —xchiik. 
ACT.23.13	Kꞌaxem ta kuarenta ta jtul winketik te jich snopojik ta komone. 
ACT.23.14	Ba skꞌoponik te stataletik yuꞌun te saserdoteetike y sok te moletik yuꞌun te juriyoetike y la yalbeyik:
ACT.23.14	—Te joꞌotike la kaltikix ta jamal te a me yaꞌbotik kastigo te Diose teme ya xweꞌ-xꞌuchꞌaotik te tutꞌil ma to xlaj ta milel kuꞌuntik te jPabloe. 
ACT.23.15	Ora to jaꞌexe sok te yan te ay yaꞌtelik ta juntae, kꞌanbeyaik te statal soltaroe te yauk yikꞌ tal ta atojolik pajel te jPabloe. Ya me awalbeyik te yuꞌun ay tut ya ajojkꞌobeyik xane. Y te joꞌotike ya me jchap bajtikix a yuꞌun ya jmiltik antes te ya xjul ta atojolike —xchiik.
ACT.23.16	Pero te yal xwix te jPabloe la yaꞌi te jich a chajp skꞌoplale, y bajt te ba skuartel te soltaroetike, ba yalbe te jPabloe. 
ACT.23.17	Te jPabloe la yikꞌ tal te jtul statal jtijk soltaroe y la yalbe:
ACT.23.17	—Ikꞌa bael te kerem to ta stojol te statal soltaro te ay tulan yaꞌtele, yuꞌun ay tut ya yal —xchi.
ACT.23.18	Te statal jtijkꞌ soltaroe la yikꞌ bael te ba ay te statal soltaro te ay tulan yaꞌtele, y la yalbe:
ACT.23.18	—Te jPablo te ay ta prexoe la yikꞌon y la skꞌan te ya kikꞌ tal ta atojol te kerem to, yuꞌun ay tut ya skꞌan yalbeyat —xchi.
ACT.23.19	Te statal soltaro te ay tulan yaꞌtele la xchechbe bael skꞌab te kereme y la yikꞌ bael ta parte. La sjojkꞌobe:
ACT.23.19	—¿Tut a te ya akꞌan ya awalbone? —xyut.
ACT.23.20	Te kereme la yal:
ACT.23.20	—Te juriyoetike snopojikix ta komon te ya xtal skꞌanbeyat lokꞌel pajel te ya awikꞌ bael te ba junta yuꞌunik te jPabloe. Ya laj me yalbeyat te yuꞌun ay to tut ya skan ya sjojkꞌobeyik xan te jPabloe.
ACT.23.21	Pero ma me achꞌuunlanbe, porke kꞌaxem ta kuarenta ta jtul winketik te ya xtal snakꞌ sbaik ta smaliyel te jPabloe. Yalojikix ta jamal te ya me xꞌaꞌbot kastigo yuꞌun Dios teme ya xweꞌ-xꞌuchꞌaik te tutꞌil ma to xjuꞌ yuꞌunik smilel te jPabloe. Y te ora to chapalikix. Jaꞌ xanix ya smaliyik te tut ya awale —xchi te kereme.
ACT.23.22	Jich te statal soltaro te ay tulan yaꞌtele la stikon bael te kereme, la yalbe bael te maꞌyuk machꞌa ya yalbey te tut xtaluk yal jilele.
ACT.23.23	Te statal soltaro te ay tulan yaꞌtele la yikꞌ tal chaꞌtul te stataletik yuꞌun te juju-tijkꞌ soltaroe, y la yakꞌ mantal te ya xba xchap dosiento ta jtul soltaroetik te ya xbeen ta yokike, y setenta ta jtul te moemik ta kawu, y dosiento ta jtul te yichꞌoj slansaike, yuꞌun ya xlaj bajt ta jtejklum Cesarea ta las noebe ajkꞌubal. 
ACT.23.24	Y la yakꞌ xan ta chapel kawuetik yuꞌun ya xmo bael a te jPabloe. La yal bael mantal te lek nax ya yikꞌik bael ta stojol gobierno Felix te jPabloe, 
ACT.23.25	y la spasbe bael skarta te jich ya yale:
ACT.23.26	“Te jaꞌat gobernador Felix, te lek kakꞌojtikat ta jkuentae, xkoltanukat yuꞌun te joꞌon te jClaudio Lisiaone. 
ACT.23.27	Te juriyoetike stsakojik te winik to yuꞌun ya skꞌan smilik. Pero te kꞌalal la kaꞌiy te jromano-winike, boon sok te soltaroetik kuꞌune y la jkolta tal lokꞌel.
ACT.23.28	“Yuꞌun kꞌan kaꞌibe sluwar te smul te staojbeyik ta skꞌopike, la kikꞌ bael te ba stsoboj sbaik te juriyoetike. 
ACT.23.29	Jich a kaꞌi te jaꞌ smulinej yuꞌunik te tutꞌil ay te mantaliletik yuꞌunike. Pero ma xjuꞌ te ya xakꞌot ta milel yuꞌune y ni ma spas te ya xꞌoch ta prexo yuꞌune. 
ACT.23.30	Sok la kaꞌibe skꞌoplal te chapalix yuꞌunik te ya smilike. Jaꞌ yuꞌun la jtikon tal ta atojol. Y la kalbeyix te machꞌatik sleojbeyik smule te ya xtal xchapik ta atojol te tut smulinej yuꞌunike”, xchi te kartae.
ACT.23.31	Te soltaroetike jich la spasik te tutꞌil altalanbile. Ta ajkꞌubal a yikꞌik bael ta jtejklum Antipatris te jPabloe.
ACT.23.32	Te kꞌalal sakub te kꞌinale te soltaroetik te ya xbeen ta yokike sujtik bael ta Jerusalen te ba ya stsob sbaike. Yan te soltaroetik te kajajtik ta kawue la spasik seguir beel sok te jPabloe. 
ACT.23.33	Te kꞌalal laj kꞌot ta jtejklum Cesareae la yaꞌbeyik entregal te karta te gobiernoe, y la yakꞌik entregal te jPabloe. 
ACT.23.34	Ta patil te laj skꞌopon te karta te gobiernoe, la sjojkꞌobe te ba talem te jPabloe. Kꞌalal la yaꞌiy te talem ta estado yuꞌun Ciliciae, 
ACT.23.35	la yalbe:
ACT.23.35	—Jaꞌ to ya kaꞌiy a teme tal te machꞌatik sleojbeyat amule —xchi te gobiernoe.
ACT.23.35	Te nax a la yal mantal te ya xbajt ta kanantayel te ba spalasio te namey pasbil yuꞌun te jHerodese.
ACT.24.1	Joꞌeb kꞌaal ta patil, kꞌot ta jtejklum Cesarea euk te Ananias, te statal saserdotee. Sjoyinej chaꞌoxtul moletik y sok jtul lisensiado te jTertulo sbiile. Kꞌo slebeyik smul te jPablo ta stojol te gobiernoe. 
ACT.24.2	Kꞌalal ikꞌotix tal a te jPabloe, te jTertuloe lijk yal te tut smulinej ta skꞌopike. Jich a yal ta stojol te gobierno Felixe:
ACT.24.2	—Kola awalbotik, gobernador, te ay bujtsꞌan kꞌinal ya kaꞌitike. Y kola awalbotik yuꞌun te spꞌijil awoꞌtan te ben lek chapal awuꞌun te nasion kuꞌuntike.
ACT.24.3	Te tutꞌil jich ay ta sil tiempo sok ta bayuk, ya kaltik bayal kola awal gobernador Felix, te aꞌbilat ta jkuenta kuꞌuntike. 
ACT.24.4	Pero yuꞌun ma jaluk tiempo ya jkꞌaestik aye, awokoluk ya jkꞌantik te yauk awaꞌibotik jtsꞌinuk te jkꞌoptike.
ACT.24.5	Yuꞌun te winik to yipal ta boliteswane, y ta spisil te balmilale yipal kꞌael ta slijkesel kꞌop, y ta yakꞌel division ta yolil te juriyoetike. Sok jaꞌ statal yuꞌun te machꞌatik xchꞌuunejik te Jesus te talem ta Nazarete, 
ACT.24.6	y kꞌan yakꞌ ixtaꞌajuk skꞌoplal te temploe. Jaꞌ yuꞌun jich a jtsaktik, y kꞌan jmeltsaantik jich te tutꞌil ay ta mantaliletik kuꞌuntike.
ACT.24.7	Pero te statal soltaro Lisiase la xchꞌik sba a y sok skꞌajkꞌal la spojbotik tal lokꞌel. 
ACT.24.8	Y la yal te machꞌatik ya yalik te smule ya skꞌan te ya spasik presentar ta atojole. Jaꞌ yuꞌun jojkꞌobeya awaꞌiy stukel teme jich spisil te smul ya kaltike —xchi te jlisensiadoe.
ACT.24.9	Te juriyoetik te teꞌelan aye jich mismo la yalik euk. 
ACT.24.10	Te gobiernoe la yaꞌbe seña te ya xkꞌopoj te jPabloe, y jicha lijk yal te jPabloe:
ACT.24.10	—Ben jun koꞌtan ya xkꞌopojon ta atojol. Porke ya jnaꞌ te ayix jaꞌbil te ay awaꞌtel ta alkalil liꞌ ba nasion to.
ACT.24.11	Teme ya ajojkꞌoy xan ta leke, jich me ya awaꞌi te ay to nax lajchayeb kꞌaal te xkꞌoukon ta Jerusalene, te xkꞌo jkejan jba ta stojol te Diose. 
ACT.24.12	Y maꞌyuk a staikonik te ay machꞌa yipalon ta yalbeyele, ni maꞌyuk a jlijkes kꞌop te ba temploe, ni ta sinagogaetik, ni ta yolil te jtejklume. 
ACT.24.13	Te genteetik to ma staik te tut ya yakꞌik ta ilel te ya slebikon jmul ae. 
ACT.24.14	Pero te tut ya kal ta jamale jaꞌ te jchꞌuunej te Dios yuꞌun te jmeꞌ-jtate, jaꞌ te lekil achꞌ be te ma lek ta chꞌuunel ta skꞌopike, porke jchꞌuunej spisil te tut tsꞌibabil jilel ta mantaliletik sok ta sjun te jꞌalwanejetik yuꞌun te Diose. 
ACT.24.15	Pajal ay xchꞌuunel koꞌtan ta stojol Dios sok te genteetik to te yipalon ta smaliyel te ya xchaꞌkux tal te animaetike, chikan teme lek o ma lekuk yoꞌtanike. 
ACT.24.16	Jaꞌ sluwaril te sil tiempo kuidado ayon ta stojol te Diose y sok ta stojol te genteetike.
ACT.24.17	“Cheb oxeb jaꞌbil xjoyeton ta yan luware, ta patil sujton tal ta jlumal, yuꞌun tal kakꞌ takꞌin y sok smajtan Dios ta templo. 
ACT.24.18	Jich yipalon ta spasel a te la staikon ta yutil templo te chaꞌoxtul juriyoetik te talemik ta estado yuꞌun Asiae. Juꞌix kuꞌun te la jlekutes jkꞌoplal ae, y maꞌyuk jtsoboj bayal gente, sok maꞌyukon ta slijkesel kꞌop teꞌae.
ACT.24.19	Jaꞌik ya skꞌan ya xtal spas presentar liye yuꞌun ya xtal yalik te tut jmule, teme ay tut jpasoj te ma lekuk a yilike. 
ACT.24.20	Pero teme maꞌyuke, jaꞌ a wakꞌ yalik te machꞌatik liꞌ aylane teme ay jmul a stabikon te kꞌalal la yikꞌikon bael te ba junta yuꞌun te juriyoetike. 
ACT.24.21	O teme jaꞌ jmul a stabikon te kꞌalal tulan a kꞌopojon ta yalel te ba tsobolike, te la kale: “Te ora to jaꞌ ayon ta meltsaanel awuꞌunik te tutꞌil ay xchꞌuunel koꞌtan ta smaliyel te ya xchaꞌkux tal te animaetike”, te xoone —xchi te jPabloe.
ACT.24.22	Kꞌalal te Felix la yaꞌiy te jich aye, yuꞌun lom lek albil te tutꞌil ay te lek achꞌ be yuꞌun te Jesuse, jich a xkejchan jilel ta xchapel te kꞌope. Y la yaltalanbe:
ACT.24.22	—Te kꞌalal ya xtal te statal soltaro jLisiase, ya jojkꞌobe tutꞌil ay te kꞌop awuꞌunike —xyut. 
ACT.24.23	Te Felixe la yalbe mantal te statal jtijk soltaroe te sigue ya xba yakꞌik ta prexo te jPabloe. Pero ma jmeluk ya xchukik, sok ay permiso yuꞌunik te ya xba ilek yuꞌun te sjoꞌtake.
ACT.24.24	Kꞌaxix cheb oxeb kꞌaal a, chaꞌkꞌot xan te Felix sok te yiname te sDrusila sbiil te juriyo-antse. Te Felixe la yakꞌ tal ta ikꞌel te jPabloe, y la yaꞌibe lek sluwar te tutꞌil ay ta chꞌuunel te Jesucristoe. 
ACT.24.25	Pero kꞌalal la yaꞌbiyanbe te jPablo tutꞌil ya skꞌan te toj ya xkuxuyinotik ta balmilale, sok te tutꞌil ya skꞌan ya jnaꞌtik skomel juju-tulotik te jtiꞌbalultike, sok te tutꞌil ya yilbotik kaꞌteltik ta patil te Diose, te Felixe la yakꞌ yajtal yoꞌtan yuꞌun. Jaꞌ yuꞌun la yalbe:
ACT.24.25	—Lek ay, baanix. Ya jtikonat xan ta ikꞌel te kꞌalal ay tiempo kuꞌune —xchi.
ACT.24.26	Te Felixe yoꞌtanuk ya xꞌaꞌbot takꞌin yuꞌun te jPabloe yuꞌun jich ya skoles bael a. Jaꞌ sluwar te chaꞌoxmel a yikꞌulan ta kꞌope. 
ACT.24.27	Cheb jaꞌbil te jicha kꞌax yuꞌune. Te nax a lokꞌ ta gobiernoil te Felixe. Jaꞌ sjelol a jil te Porcio Festoe. Te Felixe jaꞌ ya skꞌan te lek xꞌalbot skꞌoplal yuꞌun te juriyoetike, jich a yakꞌ jilel ta prexo te jPabloe.
ACT.25.1	Te Festoe kꞌot kꞌo snajkan sba te ba sluwar gobiernoe. Teꞌ ay ta jtejklum Cesareae oxeb kꞌaal a, patil bajt ta Jerusalen. 
ACT.25.2	Te stataletik yuꞌun te saserdoteetike y sok te statal yuꞌun te juriyoetik te teꞌelan ae ba yaꞌbeyik sjunal smul te jPabloe. 
ACT.25.3	La skꞌanbeyik tulan pawor te yauk yal mantal te ya xꞌikꞌot bael ta Jerusalen te jPabloe, yuꞌun te ya smilik jilel ta be a. 
ACT.25.4	Pero te Festoe la sjakꞌ te ay ta prexo ta Cesarea te jPabloe, sok te snopoj ya xbajtix teꞌae. 
ACT.25.5	La yaltalanbe:
ACT.25.5	—Jaꞌ yuꞌun te juꞌeletik awuꞌunike ya skꞌan xboon sok ta jtejklum Cesarea. Teꞌ me xba awalik a teme ay tut smulinej te winike —xyut.
ACT.25.6	Te Festoe ay wan waxakeb o lajuneb kꞌaal te ay ta Jerusalene, te nax a sujt bael ta jtejklum Cesarea. Xchebal kꞌaal skꞌoel a, ba nakluk te ba ya xchapawane, y la yal mantal te ya xꞌikꞌot tal te jPabloe. 
ACT.25.7	Te kꞌalal och bael te jPabloe, te juriyoetik te lijkemik tal ta Jerusalene laj tijilajik bael, y lijk slebeyik smul te lom tulan ta skꞌopike. Pero maꞌ juꞌ yuꞌunik yakꞌel ta ilel teme jich te ay smule. 
ACT.25.8	Te jPabloe la yal:
ACT.25.8	—Te joꞌone maꞌyuk ba jleoj jmul sok ma jkontrainejuk te mantaliletik yuꞌun te juriyoetike, ni jkontrainejuk te temploe, sok ma jkontrainejuk te César te mukꞌul rey ta Romae —xchi te jPabloe.
ACT.25.9	Pero te Festoe jaꞌ ya skꞌan te lek skꞌoplal yuꞌun te juriyoetike. Jaꞌ yuꞌun la sjojkꞌobe te jPabloe:
ACT.25.9	—¿Me ya akꞌan xbaat ta Jerusalen yuꞌun teꞌ ya xba jmeltsaanat a te tutiꞌ amulineje? —xchi te Festoe.
ACT.25.10	Te jPabloe la sjakꞌbe:
ACT.25.10	—Liꞌ ayon te ba ya smeltsaanwan te César te mukꞌul rey ta Romae. Teꞌ ya jkꞌan ya kichꞌ meltsaanel a. Anaꞌojbe sluwar te maꞌyuk tut ma tsaꞌamuk jpasoj ta stojol te juriyoetike. 
ACT.25.11	Teme ay tut ma tsaꞌamuk jpasoj te jaꞌ ya xchamon yuꞌune, ma yuꞌunuk ma jkꞌan xchamon. Yan te ma jpasojuk te jayeb mulil ya slebonike, maꞌyuk machꞌa ya xjuꞌ ya yakꞌon entregal ta stojolik. Jaꞌ ya jkꞌan ya smeltsaanon stukel te mukꞌul rey Cesare —xchi te jPabloe.
ACT.25.12	Jich te Festoe la sjojkꞌobey te sjoꞌtak ta aꞌtele, y te nax a la yalbe:
ACT.25.12	—Te tutꞌil jaꞌ ya akꞌan te ya smeltsaanat te mukꞌul rey Cesare, teꞌ me ya xbaat a —xchi.
ACT.25.13	Bayal kꞌaal ta patil te rey Agripae y sok te Bernicee laj bajt ta jtejklum Cesarea, yuꞌun ba spatbe yoꞌtan te Festoe. 
ACT.25.14	Jalajik teꞌa. Te Festoe lijk yalbe te rey te tutꞌ ay skꞌoplal te jPabloe. La yalbe:
ACT.25.14	—Ay jtul winik liye te yakꞌoj jilel ta prexo te Felixe. 
ACT.25.15	Te kꞌalal ayon ta Jerusalen ae te stataletik yuꞌun te saserdoteetike y sok te moletik yuꞌun te juriyoetike la yaꞌbikon entregal te sjunal smul te jPabloe. La skꞌanbikon te yauk kakꞌ ta milele. 
ACT.25.16	Te joꞌone la kaltalanbe te juꞌeletik yuꞌun Romae ma kꞌayemuk te ay machꞌa ya smil teme ma nailuk ya smeltsaa sok te machꞌa ya xlebot smul yuꞌune. Yuꞌun jich me ya skoltay sba ta kꞌop teme ya xlebot smule. 
ACT.25.17	Jaꞌ yuꞌun te kꞌalal laj tal liye, maꞌ jalatesix a, sinoke ta xchebal kꞌaal ba jnajkan jba te ba ya smeltsaanwanone y la kakꞌ tal ta ikꞌel te winike. 
ACT.25.18	Pero te kꞌalal la spasik presentar yuꞌun te ya slebeyik smule, la jkuy te ay tulan smul yuꞌunike, pero ma jichuk. 
ACT.25.19	Jaꞌ nax a yalik te jaꞌ smulinej yuꞌunik te tutꞌil ay sreligion yuꞌunike. Sok ay jtul te Jesus sbiil te chame, y te jPabloe ya yal te kuxulixe. 
ACT.25.20	Pero ma jnaꞌix tut ya jpas yuꞌun a te kꞌop to. La jojkꞌobey te jPablo teme ya skꞌan xbajt ta Jerusalene, yuꞌun teꞌ me xba meltsaajuk a. 
ACT.25.21	Pero te jPabloe la skꞌan te jaꞌuk ya smeltsaanot yuꞌun te mukꞌul rey César. Jicha kal mantal te sigue ya xꞌoch ta prexoe jaꞌ to te tut ora ya xjuꞌ kuꞌun te ya jtikon bael ta stojol te Cesare —xchi te Festoe.
ACT.25.22	Jich te jꞌAgripae la yalbe te Festoe:
ACT.25.22	—Ya jkꞌan kal euk tut xchi te winike —xchi.
ACT.25.22	Y te Festoe la sjakꞌbe:
ACT.25.22	—Pajel ya me awaꞌibe skꞌop —xchi.
ACT.25.23	Ta yan kꞌaal te jꞌAgripa sok te sBerenicee ben tsaꞌam a ko xchol sbaik te ba ya stsob sbaike, sok te statal soltaroetike sok te krensipal moletik yuꞌun te jtejklume. Te Festoe la yal mantal te ya xꞌikꞌot tal te jPabloe. 
ACT.25.24	La yal te Festoe:
ACT.25.24	—Jaꞌat rey Agripa y moletik te liꞌ jtsoboj bajtike, liꞌiyix ta ajtojolik te winike. Spisil te juriyoetike sleojbe smul ta jkuenta ta Jerusalen sok liꞌ ba Cesareae. Y ma xlaj yoꞌtanik te ya skanbikon xchamele. 
ACT.25.25	Pero te joꞌone ni maꞌyuk a jtabe smul te ya kakꞌ ta milel yuꞌune. Pero stukel skꞌanojix te ya skꞌan meltsaanel yuꞌun te mukꞌul rey César, y jnopojix te ya jtikon baele. 
ACT.25.26	Pero ma xwejt tut ya jtsꞌibabe bael te kajwal Cesare. Jaꞌ yuꞌun la kikꞌix tal lokꞌel ta atojolik y sok ta atojol, jaꞌat rey Agripa, yuꞌun ta patil teme la ajojkꞌobeyike, jich me ya xwejt te tut ya jtsꞌibabe bael te Cesare. 
ACT.25.27	Yuꞌun ma spas ya kaꞌiy teme lom nax ya jtikon bael jtul jchukel teme ma xwejt te tut smulineje —xchi te Festoe.
ACT.26.1	Jich te jꞌAgripae la yalbey te jPabloe:
ACT.26.1	—Ya xjuꞌ ya awal te tut ayate —xchi.
ACT.26.1	Te jPabloe la xbech skꞌab y jicha lijk yal to:
ACT.26.2	—Ben jun koꞌtan ya xjuꞌ xkꞌopojon ta asit, jaꞌat rey Agripa, yuꞌun ya kal spisil te tutik mulilil sleojbon te juriyoetike. 
ACT.26.3	Porke ya anaꞌ spisil te skostumbre juriyoetik y sok te tut ya kaltike. Jaꞌ yuꞌun te ya kalbeyex awokolikuk te ya awaꞌiyik ta ben lekilal te tut ya kale.
ACT.26.4	“Spisil te juriyoetike snaꞌojik te tutiꞌ kuxuyinon te ayon ta yolilik ta jlumal te kꞌalal bikꞌiton to aye, sok ta Jerusalene. 
ACT.26.5	Y snaꞌojik, sok ya xjuꞌ ya yalik teme ya skꞌanike, te fariseoon ta jchꞌiibale. Jaꞌ te jtijkꞌ te kuidado ayik ta xchꞌuunel te jreligiontike. 
ACT.26.6	Te ora to ayon ta meltsaanel yuꞌun te tutꞌil ay xchꞌuunel koꞌtan te tut yaloj Dios ta skuenta te antibo jmeꞌ-jtatike te ya spase. 
ACT.26.7	Te lajchaytijkꞌ jtsꞌumbaltik Israele ya smaliyik tut ora ya xkꞌot ta pasel te jich yaloj te Diose. Y jaꞌ yuꞌun te kꞌajkꞌal ajkꞌubal ya yakꞌ ta jkuenta te Diose y ben jun yoꞌtanik ta mantaltesel yuꞌun. Rey Agripa, jaꞌ sluwaril te juriyoetike ya slebikon jmul te ora to, yuꞌun te jich jchꞌuunej te joꞌone.
ACT.26.8	¿Tuꞌun ma xꞌachꞌuunik te jaꞌexe te Dios ya xchaꞌkuses tal te animaetike?
ACT.26.9	“Joꞌon mismo nail a jnop te tutik bayal a jkontrain a te Jesus te talem ta Nazarete. 
ACT.26.10	Y jich a jpas ta Jerusalen. Ta orden yuꞌun te stataletik yuꞌun te saserdoteetike la kotses ta prexo bayal hermanoetik te xchꞌuunejik te Jesuse. Y te kꞌalal ya smilike, akuerdo ayon ekꞌa.
ACT.26.11	Bayal buelta a kilbajinlan yuꞌun jaꞌ ya jkꞌan te puersa ya xchꞌoj jilel te tut xchꞌuunej yoꞌtanike, y jicha jpasulan ta spisil sinagogaetik. Skaj te lijkem bayal slaꞌ-koꞌtan yuꞌunik, jicha ba kilbajinlan ta yanetik jtejklum.
ACT.26.12	“Te tutꞌil jich jnopoje, boon ta jtejklum Damasco. Aꞌbilon kaꞌtel y tikonbilon bael yuꞌun te stataletik yuꞌun te saserdoteetike. 
ACT.26.13	Pero ayon kꞌael ta be a, rey Agripa, ol wan kꞌaal a, la kil jun xojob ta chꞌulchan, mas tulan ke te xojobil kꞌajkꞌale xlemet julel jul sjoyon sok te machꞌatik joyinej kꞌaele.
ACT.26.14	Jpisiltik a tꞌuxajotik koel ta lum. Y ay a kaꞌiy jun kꞌop ta hebreo te jich a yalbone: “Saulo, Saulo, ¿tuꞌun te ya awilbajinone? Jaꞌat mismo ya awejchentes aba jich tutꞌil wakax te stukel ya yejchentes sba ta sniꞌ spunyail te stojotesibale. 
ACT.26.15	Jich a kalbey: “¿Machꞌaat a, Kajwal?” xoon. Te Kajwaltik la sjakꞌbon: “Joꞌon Jesuson, jaꞌ mismo te yipalat ta yilbajinele. 
ACT.26.16	Pero jajchan, tekꞌlan. Porke la kakꞌ jba ta ilel ta atojol yuꞌun ya xtuunat kuꞌun. Yuꞌun jaꞌat testigo ya xkꞌoat te tut la awil te ora to y sok te tut ya awil xan ta jkuentae. 
ACT.26.17	Ya me jkoltayat ta stojol te juriyoetike y sok te machꞌatik ma juriyouke, y te ora to ya jtikonat bael ta skuentaik. 
ACT.26.18	Yuꞌun ya xba awikꞌtalanbe sit, jich makꞌ xbeenikix ta ijkꞌal kꞌinal a, ta sakil kꞌinal xlaj beenix a. Yuꞌun ma sigueuk ya xjapuyot yuꞌun a te pukuje, jaꞌ ya xjapuyotix yuꞌun a te Diose. Yuꞌun teme la xchꞌuunikone, jich me ya staik perdon yuꞌun a te smulike. Sok ya me kakꞌ ayinuk te ba aylan te chꞌul jtejklum yuꞌun Diose”, xyuton te Jesuse.
ACT.26.19	“Jaꞌ yuꞌun, rey Agripa, la jchꞌuunbe smantal te machꞌa stekꞌlejal a kil ta chꞌulchane. 
ACT.26.20	Yuꞌun primero a kalbey te skꞌop Dios te machꞌatik aylan ta Damascoe, sok te nax ta Jerusalen, y sok spisil te estado yuꞌun Judeae, y sok te machꞌatik ma juriyouke. La kaltalanbe te yauk sjilesik te smulike, sok te yauk sujtes yoꞌtanik ta stojol Diose, sok yauk xchiknaj ta yaꞌtelik te sujtemix yoꞌtanike. 
ACT.26.21	Jich ay sluwaril te la stsakikon te juriyoetik ta temploe y te kꞌan smilikone. 
ACT.26.22	Pero yuꞌun te koltayel yuꞌun te Diose, jich jun koꞌtan asta ora to, y spisil chꞌin ta mukꞌ ya kalbe te skꞌop Diose. Maꞌyuk yan te tut ya kalbeyexe, jaꞌ nax ya kal te tut yaloj te jꞌalwanejetike sok te jMoises te jich ya xkꞌot ta pasele: 
ACT.26.23	te puersa ya xcham te Cristoe, pero ta patil teme chame, jaꞌ nail ya xchaꞌkux tal te ba animaetike, yuꞌun ya yalbe skꞌoplal te sakil kꞌinal yuꞌun kolel ta stojol te jlumaltike sok te yanetik nasione —xchi te jPabloe.
ACT.26.24	Te tutꞌil jich a yal ta kꞌop te jPabloe, te Festoe tulan a kꞌopoj yuꞌun:
ACT.26.24	—Xjowiyat, Pablo. Ta skaj te bayal junetik ya awile, jowiyatix yuꞌun —xchi te Festoe.
ACT.26.25	Pero te jPabloe la sjakꞌ:
ACT.26.25	—Makꞌ xjowiyon, Festoe, te ben lek awoꞌtane. Ay sluwaril te jkꞌope, sok batsꞌi jich te tut ya kale. 
ACT.26.26	Liꞌay te rey Agripae te ben lek snaꞌojbe sluwar spisil to, y jaꞌ yuꞌun te jamal yipalon ta kꞌop ta stojole. Porke jich ya kal te ben lek snaꞌbe sluwar spisil te jich aye, porke ma nakꞌaluk te jicha kꞌot ta pasele. 
ACT.26.27	Te jaꞌate, rey Agripa, ¿me ya achꞌuun te tut yaloj te jꞌalwanejetike? Ya jnaꞌ te achꞌuuneje —xchi te jPabloe.
ACT.26.28	Te jꞌAgripae la sjakꞌ:
ACT.26.28	—¿Me yuꞌun ora ya awaꞌbon jchꞌuun te Jesuse? —xchi.
ACT.26.29	Te jPabloe la yal:
ACT.26.29	—Me ta ora nax o ma orauk, teme jich ya skꞌan te Diose, ma jaꞌukat nax, koꞌtanuk jich spisil te machꞌatik ya yaꞌibon te jkꞌop te ora to, jichuk ya xkꞌot tutꞌil te joꞌone. Pero ma jaꞌuk ya kal te ya awichꞌik chukel ta kadenae —xchi te jPabloe.
ACT.26.30	Jicha jajch bael te reye, y sok te gobiernoe sok te sBerenicee y sok spisil te machꞌatik te nakajtik ae. 
ACT.26.31	La spit sbaik bael ta parte, ba yalik tutꞌ ay te kꞌope. Jich a lijk yalbe sbaik:
ACT.26.31	—Te winik to maꞌyuk tut spasoj te ya xjuꞌ ya sta milel yuꞌune, ni ma spas te ya xꞌoch ta prexo yuꞌune —xchiik yuꞌun te jPabloe.
ACT.26.32	Te jꞌAgripae la yalbe te Festoe:
ACT.26.32	—Ya xjuꞌ ya xkol bael te winik to, te ma jichuk a skꞌan stukel te jaꞌ ya xmeltsaanot yuꞌun te mukꞌul rey Cesare —xchi.
ACT.27.1	Te kꞌalal nojp yuꞌunik te ya stikonotik bael ta estado yuꞌun Italiae, te jPablo sok te yan jchukeletike akꞌot bael entregal ta skꞌab jtul statal soltaro te Julio sbiile te ay ta aꞌtel ta skuenta jtijkꞌ soltaroetik yuꞌun te César Augustoe. 
ACT.27.2	Jicha mootik bael ta jun barko te talem ta jtejklum Adramitio te ya xbajtix ta jtejklumetik te aylan ta tiꞌtiꞌ mar yuꞌun slum Asiae. Joyinejtik kꞌael ekꞌa te jAristarco te talem ta Tesalónica te ay ta estado Macedoniae. 
ACT.27.3	Ta xchebal kꞌaal kꞌootik ta jtejklum Sidon te ba ya xꞌolan barkoe. Te jPabloe teꞌ kꞌuxutayot yuꞌun a te statal soltaro Julioe, yuꞌun akꞌot bael ta yulutayel te yamigotak te teꞌelan ae yuꞌun jich me ya sta tal tut ya sweꞌ chꞌinuk a. 
ACT.27.4	Chaꞌmootik bael ta barko, lokꞌotik bael te ba jtejklum Sidone, kꞌaxotik bael ta spat te slum Chipre, yuꞌun lom wokol yipal ta beel te barkoe ta skaj te ben xwetꞌot yuꞌun te ikꞌe. 
ACT.27.5	Teꞌ kꞌaxotik bael te ba stiꞌil-stiꞌil slum Ciliciae sok ta slum Panfilia, y kꞌootik ta jtejklum Mira te ay ta estado Liciae.
ACT.27.6	Te statal yuꞌun te soltaroetike teꞌ sta jun barko a te talem ta jtejklum Alejandria te ya xbajt kꞌalal ta Italiae. Teꞌ yikꞌotik moel a yuꞌun sigue ya xbeenotik bael a. 
ACT.27.7	Bayal kꞌaal te lom kꞌun a beenotik ta barkoe y lom wokol a kꞌootik te ba stojil jtejklum Gnido, skaj te sigue swetꞌojotik te ikꞌe. Jicha kꞌaxotik bael ta stojil slum Salmon sbiil te ay ta slum Creta te joybil ta mare.
ACT.27.8	Wokol a kꞌaxotik bael te ba stiꞌil-stiꞌil te slum Cretae, jaꞌ to kꞌootik ta jun luwar te Buenos Puertos sbiile te nopol ay sok te jtejklum Laseae.
ACT.27.9	Bayalix kꞌaal a kꞌax kuꞌuntik yuꞌun a te beele, y ben peligroix ya xbeen ta mar a te barkoe yuꞌun kꞌaxemix a te yorail skꞌin ayuno. Jaꞌ yuꞌun te jPabloe la stsitstalan:
ACT.27.10	—Moletik, ya kil te ben peligroix ya xbeen te barkoe. Teme jiche bayal tut ya jchꞌaytik: ya xchꞌay te barkoe y sok te yijkatse y asta ya xlajotik euk —xchi te jPabloe.
ACT.27.11	Pero te statal soltaroetike jaꞌ a chꞌuunbe smantal te yajwal te barkoe sok te statal japuyej-barkoetike, ma jaꞌuk a chꞌuun te tuti yal te jPabloe. 
ACT.27.12	Y te ba yolanib barkoe ma lekuk te teꞌ ya xkꞌax yuꞌun a te skomil kꞌaale, yuꞌun ma makaluk lek. Kasi spisilik jich a snopik te jaꞌ lek ya xlokꞌik bael teꞌae, yuꞌun ya yil teme ya xjuꞌ yuꞌunik te ya xlaj kꞌot ta jtejklum Fenicee, jun yolanib barko ta Creta, te yelawinej ta stojil noroeste sok ta stojil suroeste. Teꞌ ya xjuꞌ ya xkꞌax kuꞌuntik a te skomil kꞌaale.
ACT.27.13	Te tutꞌil lokꞌ tal chꞌin jabjab ikꞌ ta stojil sure, la skuyik te ya xjuꞌ kuꞌuntik te ya xkꞌaxotik bael kꞌalal ta Fenicee, y lokꞌotik bael. Stamojik bael te stiꞌil-stiꞌil slum Cretae. 
ACT.27.14	Pero ma to najtꞌuk a beenotik ochel a tal ben tulan ikꞌal jaꞌal ta stojil norte y la stsꞌot te barkoe, 
ACT.27.15	y lijk ta jochel te barkoe. Te tutꞌil maꞌ juꞌ kuꞌuntik stojotesel te barko ta stojil te ikꞌe, la kaꞌtik te ya xtenot bael yuꞌun te ikꞌe.
ACT.27.16	Kꞌaxotik ta spat te jun chꞌin luwar te joybil ta mar te Clauda sbiile. Teꞌ majk chꞌinuk a te ikꞌe. Y wokol a juꞌ kuꞌuntik slikel ochel ta mukꞌul barko te chꞌin barko te ya skoltay sbaik ae. 
ACT.27.17	Patil te moemix kuꞌuntik a te chꞌin barkoe jich te japuyej-barkoetik la xbechꞌik ta laso te mukꞌul barkoe, skuenta ayuk xan sfuersa ae. Te nax a, yuꞌun ya xiꞌik teme tenot bael te ba tꞌenel sjiꞌal mar te Sirte sbiile, la skoesbeyik spakꞌal te barkoe, y la stuchꞌ yoꞌtanik te ya xꞌikꞌot bael yuꞌun te ikꞌe. 
ACT.27.18	Ta xchebal kꞌaal, ta skaj te ben tulan to a te ikꞌe, jich a lijk xchꞌojik jilel ta mar te yijkats barkoe. 
ACT.27.19	Y ta yoxebal kꞌaal la xchꞌojik ochel ta mar te tutik ya xtuun yuꞌun te barkoe. 
ACT.27.20	Bayal kꞌaal te ma kiltik xojobil te kꞌajkꞌale ni te ekꞌetike. Y yuꞌun te spuersa ikꞌ te ma xkom te stsꞌotojotik baele, la kaltik te ya xlajotik jpisiltike.
ACT.27.21	Yuꞌun bayalix kꞌaal te makꞌ xweꞌotike, te jPabloe tejkꞌaj jajchel ta yolilik, y la yal:
ACT.27.21	—Moletik, jaꞌ lek te lauk achꞌuunik te maꞌ lokꞌotik tal ta Creta, jich tutꞌil la kalbeyexe. Jich maꞌ jta wokoltik a, sok maꞌyuk tuti jchꞌaytik te jichuke.
ACT.27.22	Te ora to, jamal ya kalbeyex, ma me cheban awoꞌtanik. Porke makꞌ xchamex, ni jtuluk te jaꞌexe, aunke ya xlaj stukel te barkoe. 
ACT.27.23	Yuꞌun ta ajkꞌubal la kil jtul ángel, tikonbil tal yuꞌun Dios, te jaꞌ ayon ta skuentae sok te ya xtuunon yuꞌune. 
ACT.27.24	Y la yalbon: “Ma me xiꞌan, Pablo. Porke puersa ya xba apas presentar ta stojol te mukꞌul rey César ta Romae. Yuꞌun jaꞌat ta akuenta te Dios ya skoltay spisil te machꞌatik ajoyinej ta barkoe”, xyuton. 
ACT.27.25	Jaꞌ yuꞌun, moletik, junuk me awoꞌtanik. Porke xchꞌuunej koꞌtan seguro ya xkꞌot ta pasel yuꞌun Dios te tutiꞌ yalbon te chꞌul ángele. 
ACT.27.26	Pero puersa ya xkꞌo xchꞌojotik lokꞌel ta jun chꞌin luwar te joybil ta mare —xchi te jPabloe.
ACT.27.27	Ta ajkꞌubal te kꞌalal ayix cheb semana a te beele, yikꞌojotik kꞌael ta jejch ta jejch te ikꞌe ta mar Adriatico sbiil. Olil wan ajkꞌubal a te machꞌatik ya snaꞌik sjapuyel te barkoe la yaꞌiyik te xnopet ya xlokꞌotik kꞌoel ta lum ta luware. 
ACT.27.28	La spꞌisik koel te stoylejal jaꞌe y ay wan treinta y seis metros te snajtꞌile. Y beenik xan bael chꞌinuk la spꞌisik xan, y ay wan beintisiete metros te snajtꞌile. 
ACT.27.29	La xiꞌik teme ya xkꞌo sku sba ta tontikil te barkoe. Jaꞌ yuꞌun la yaꞌbeyik chaneb ankla-takꞌin ta spat te barkoe yuꞌun ya skom ta beel a. Mientras ya skꞌanbeyik Dios te yauk sakub kꞌinale. 
ACT.27.30	Pero te japuyej-barkoetike la snopik te ya xchꞌojik jilel te barkoe, jicha lijk skoesik te chꞌin barko te ya skoltay sbaik ae. La yalik te ya xba yakꞌik xan koel ankla-takꞌin ta sniꞌ te barkoe. 
ACT.27.31	Pero te jPabloe la yalbey te statal soltaroe sok te soltaroetike:
ACT.27.31	—Teme ma liyuk ya xjil ta barko te japuyej-barkoetike, ma spas ya xkolex euk te jaꞌexe —xchi te jPabloe. 
ACT.27.32	Jich te soltaroetike la setꞌik te xchujkil te xchꞌin barko te ya skoltay sbaik ae, y la xtꞌuxanik koel ta jaꞌ.
ACT.27.33	Te tutꞌil nopol sakubix a te kꞌinale, te jPabloe la yalbe spisil te yauk xweꞌik chꞌinuke. Jich a yaltalanbe:
ACT.27.33	—Ayix cheb semana te ya jmaliyik tut xkꞌot ta pasele. Te jaꞌexe ma weꞌemukex jich tutꞌil te kꞌayemexe. 
ACT.27.34	Awokolikuk, weꞌanik chꞌinuk. Puersa ya skꞌan te ya xweꞌexe, yuꞌun ya me xꞌayin apuersaik a. Jich me ya xkuxuyinex a. Yuꞌun maꞌyuk machꞌa ya xcham, sok ma xchꞌay jlijkuk te stsotsil ajolike —xchi te jPabloe.
ACT.27.35	Te kꞌalal jicha yal te jPabloe, la stsak ta skꞌab te waje y la yalbe kolayal Dios yuꞌun ta sit spisilik. La xetꞌ te waje y lijk sweꞌ. 
ACT.27.36	Te nax a spisil a junub yoꞌtanik y weꞌik euk. 
ACT.27.37	Ta jpisiltik te ayotik ta barkoe ayotik dosiento setenta y seis ta jtul. 
ACT.27.38	Patil te lajik ta weꞌele, la xchꞌojik ochel ta mar te triwu xkuchoj te barkoe yuꞌun jich ya xokub xan a.
ACT.27.39	Te kꞌalal sakub te kꞌinale, te machꞌatik ya snaꞌ sjapuyel te barkoe ma snaꞌbeyik sba te luware. Pero la yilik te ay xojol ochel srinkonal te mare sok te ay spamlejal te stiꞌil te kꞌinale. Yo la snopik te teꞌ ya sbaꞌtatesik bael a te barkoe, 
ACT.27.40	la setꞌalambeyik te xchujkil ankaletike la xchꞌojik jilel ta mar, y la xchopbeyik te xchujkil spala-teꞌul te ya stojtesik a te barkoe. Te nax a la smoesbeyik te spakꞌal te ay ta sniꞌ te ya xnitot bael yuꞌune. Y te barkoe lijk tijilajuk bael te ba ay spamlejal te luware. 
ACT.27.41	Pero teꞌ katsꞌal koel a te barko te ba busul sjiꞌal te mare. Te jmech sniꞌ te barkoe teꞌ tsꞌapal kꞌoel a te ba jiꞌe, ni ma spas xnijk. Jich te yit barkoe lijk wokuk ta xejtꞌel xejtꞌ yuꞌun spuersa te jaꞌe.
ACT.27.42	Te soltaroetike kꞌan smilik te jprexojeletike, yuꞌun ma xjyakꞌ te ya xlokꞌik bael ta anel ta ba jaꞌe. 
ACT.27.43	Pero te statal yuꞌun te soltaroetike kꞌan skoltay te jPabloe, jich maꞌ yakꞌ te jich ya spasike. Sinoke la yal mantal te machꞌa ya snaꞌba jaꞌe aꞌ xchꞌoj sba ochel nailuk ta jaꞌ yuꞌun nail ya xlokꞌ kꞌoel a ba luware. 
ACT.27.44	Y te yane aꞌ skoltay sbaik lokꞌel ta chꞌujtebetik o ta xejtꞌelel te barkoe. Jich kuxul lokꞌotik kꞌoel ta jpisiltik te ba luware.
ACT.28.1	Te kꞌalal kolotikix lokꞌel ta mar jpisiltik ae, la jnaꞌtik te Malta sbiil te luwar te joybil ta jaꞌe. 
ACT.28.2	Te machꞌatik teꞌ ayinemik aye lom lek a xkꞌuxutayotik jpisiltik. Yuꞌun beno jaꞌal a y beno sik a, la stsunik jun mukꞌul kꞌajkꞌ, y la yikꞌotik bael te ya xtijilajotik ochele.
ACT.28.3	Te jPabloe la stsob tal chꞌinuk takin siꞌ. Kꞌalal la yakꞌ ochel ta kꞌajkꞌ a, lokꞌ tal ta anel kojt chan yuꞌun xkꞌixnal te kꞌajkꞌe, y tsakꞌbot ta tiꞌel skꞌab te jPabloe. 
ACT.28.4	La yil te machꞌatik teꞌey slumalik aye te jokꞌol chan ta skꞌab te jPabloe. La yalbe sbaik:
ACT.28.4	—Te winik to jmilaw wan. Manchuk me kolix tal lokꞌel ta mar, pero ma xꞌakꞌotix kuxuyinuk yuꞌun te dios kuꞌuntike —xchiik yuꞌun.
ACT.28.5	Pero te jPabloe la slilin koel ta kꞌajkꞌ te chan te ya xtiꞌawane, y maꞌyuk tuti pasbot yuꞌun. 
ACT.28.6	Spisilik ya smaliyik teme ya sijtꞌub o teme jtsꞌin nax ya xtꞌuxaj te ya xchame. Lom jal a smaliyik. Kalal la yilik te maꞌyuk tuti pasbot yuꞌun te chane, yanej te tut snopojike, y lijk yalik te jaꞌ jtul dios te jPabloe.
ACT.28.7	Tijil nax ay a te slum jtul winik te japubil yuꞌun te machꞌa ay yaꞌtel teꞌae, te jPublio sbiile. Jaꞌ a yikꞌotik ochel ta sna. Ben jun yoꞌtan a smaklinotik oxeb kꞌaal. 
ACT.28.8	Te stat jPublioe tabil ta chamel. Wayal ta swayib, yuꞌun yichꞌoj kꞌajkꞌ sok chꞌich tsaꞌanel. Jicha ba yulutay tal te jPablo, y patil te laj skꞌoponbe Diose, la skajanbe skꞌab ta sjol y lekub. 
ACT.28.9	Yuꞌun te jich a spase, tal xan yan jchameletik te aylan te ba luwar te joybil ta jaꞌe, y lekubik bael ta chamel. 
ACT.28.10	Jaꞌ yuꞌun la yaꞌbotik jmajtantik, y ta patil te mootik xan bael ta barkoe, la yaꞌbotik bael spisil te tut ya xtuun kuꞌuntik ta beele.
ACT.28.11	Jalajotik oxeb u te ba luwar te joybil ta jaꞌe. Mootik bael ta jun barko te talem ta jtejklum Alejandria te teꞌ kꞌax yuꞌun a te skomil kꞌaale. Ta sba te barkoe teꞌ loktabil a te diosetik yuꞌunik te Cástor sok Pólux te sbiilike.
ACT.28.12	Kꞌootik ta jtejklum Siracusa, te ba ya xꞌolan barkoe. Teꞌ jalajotik oxeb kꞌaal a. 
ACT.28.13	Y teꞌ lijkotik xan ta beel ta barko a ta stiꞌil-stiꞌil nax asta lokꞌotik kꞌoel ta jtejklum Regio. Ta xchebal kꞌaal la kaꞌitik ay a tal ikꞌ ta stojil sur, y mal kꞌaal ta xchebal kꞌaal kꞌootik ta jtejklum Puteoli. 
ACT.28.14	Teꞌ kꞌo jtatik chaꞌoxtul hermanoetik a, y la yalbotik te ya joyintik chebuk semanae. Y último xanix a kꞌootik ta Roma. 
ACT.28.15	Te hermanoetik te ayik ta Romae, yaꞌiyebotikix jkꞌoplaltik te ayotik tal ta beele, jicha lokꞌik tal ta staotik ochel. Teꞌ staotik a ba chꞌin luwar te Foro de Apio sbiile sok te ba ay na te Tres Tabernas sbiile. Te kꞌalal la yil te jPabloe, la yalbe kolayal Dios yuꞌun, y ben kontento a kꞌajta. 
ACT.28.16	Te kꞌalal kꞌootik ta Romae, te statal soltaroe la yakꞌ entregal te jprexojeletik ta stojol te statal soltaro te ay tulan yaꞌtele. Pero te jPabloe la yichꞌ permiso te parte ya xꞌanin stukele. Jtul nax soltaro ya xkanantayot yuꞌun.
ACT.28.17	Oxeb kꞌaal ta patil skꞌoel a te jPabloe la yakꞌ tal ta ikꞌel te krensipaletik yuꞌun te juriyoetik ta Romae. Te kꞌalal stsoboj sbaikix aye, la yaltalanbe:
ACT.28.17	—Kermanotak, te joꞌone maꞌyuk tut jpasoj ta stojol te jlumaltik juriyoetike ni ayuk jkontrainej te kostumbre yuꞌun te antibo jmeꞌjtatike. Pero ta Jerusalen la yakꞌelon entregal ta stojol te jromaetike. 
ACT.28.18	Kꞌalal la sjojkꞌobikone te jromaetik te tutꞌil ay te jmule, kꞌan skolesikon, porke ma staik te tut sluwar te ya yakꞌelon ta milel yuꞌune. 
ACT.28.19	Pero te juriyoetike maꞌ skꞌanik stukel. Jaꞌ sluwar te la jkꞌan te jaꞌ ya smeltsaanon te mukꞌul rey Cesare. Ma yuꞌunuk jaꞌ a tal jlebe smul te jlumaltike. 
ACT.28.20	Jaꞌ yuꞌun te la kakꞌex tal ta ikꞌele, yuꞌun ya awilik sok ya awaꞌiyik. Porke te tutꞌil chukulon ta kadena ya awilike, jaꞌ nax ta skaj te tut yipalotik ta smaliyel joꞌotik te israelotike —xchi te jPabloe.
ACT.28.21	Te krensipaletike la yalik:
ACT.28.21	—Te joꞌotike ni maꞌyuk kichꞌojtik junuk karta te ya xtal ta judea te tut ay akꞌoplale. Sok ni jtuluk kermanotakti juriyoetik te julem liye te tal a yalbotik te tut ma tsaꞌamuk lebil amule. 
ACT.28.22	Ya jkꞌan kaꞌibetik sluwar te tutiꞌ anopoje, porke jnaꞌojtik te bayuk nax kontrainbil te achꞌ nopojibal to —xchiik.
ACT.28.23	Jich a xchapik jun kꞌaal te ya xtalik bayal ta jtul gente te ba smajanej na te jPabloe. Pajtajel nax a lijk y asta smalel kꞌaal a yal te jPablo tut ay ta ajwalinel te Diose. Yuꞌun yoꞌtanuk te ya yaꞌbe xchꞌuun te Jesuse, jich tutꞌil te tsꞌibabil ta mantaliletik yuꞌun te jMoises sok te tsꞌibabil yuꞌun te jꞌalwanejetike. 
ACT.28.24	Te yane la xchꞌuun te tuti yal te jPabloe, pero te yane maꞌ xchꞌuunik.
ACT.28.25	Jich maꞌyuk akuerdo a kꞌot yuꞌunik, y lijk bajtikuk. Te jPablo la yaltalanbe:
ACT.28.25	—Leka kꞌopoj te Chꞌul Espíritu ta stojol te antibo ameꞌ-atatike ta skuenta te jꞌalwanej te jich a yale:
ACT.28.26	“Baan, jich me ya awalbe te jtejklum to: ‘Manchuk me ya awaꞌi ta lek yilel, pero ma xꞌanaꞌbeyik sluwar. Manchuk me ya awilik ta lek yilel, pero ma xyaꞌiybeyik sluwar’, ya me awut. 
ACT.28.27	Porke tulanejemix te yoꞌtan te jtejklum to. Majkem te xchikinike, y te sitike ma xyilik sok kꞌinal. Yuꞌun ma skꞌan yilik, sok ma skꞌan xyaꞌiyik, ni ma skꞌan xyaꞌibeyik sluwar. Yuꞌun ma skꞌan sujtes yoꞌtanik ta jtojol y makꞌ ya jlekuteslan”, xchi me.
ACT.28.28	“Jaꞌ yuꞌun, naꞌbeyaik me sluwar: Te ora to sok pajel chabe baele te kolel yuꞌun te Diose jaꞌ me ya xkꞌot ta skuenta te machꞌa ma juriyouke. Jaꞌ ya yaꞌibe sluwar stukelik —xchi te Pabloe. 
ACT.28.29	Te kꞌalal jich a yal te jPabloe, te juriyoetike laj bajt, y bayal tuti lijk yalbe sbaik bael yuꞌun.
ACT.28.30	Pero te jPabloe tsꞌakal cheb jaꞌbil a jalaj te ba na te slokꞌoje. Y la yikꞌtalan ochel pisil te machꞌatik ya xtal ilek yuꞌune. 
ACT.28.31	Jamal a yalbe yaꞌiy te tutꞌil ay ta ajwalinel te Diose, y la snojpeslan tut ay sluwar te Kajwaltik Jesucristoe. Maꞌyuk machꞌa komot yuꞌun.
ROM.1.1	Joꞌon jPabloon, te yaj-aꞌtelon te Jesucristoe, ya jtsꞌibabeyex te karta to. Dios la yikꞌon sok spitojon te apostol ya xkꞌoon yuꞌune, yuꞌun ya kalbe skꞌoplal te kolele.
ROM.1.2	Ta skuenta te jꞌalwanejetik yuꞌune, Dios yalojbeyix skꞌoplal te lekil achꞌ kꞌop to ta xchꞌul sjune. 
ROM.1.3	Jaꞌ skꞌoplal te xnichꞌane te Kajwaltik Jesucristoe, te jachik tut winik a kꞌot, te stsꞌumbal rey Davide. 
ROM.1.4	Pero te kꞌalal chaꞌkux tal te ba animaetike ta skuenta te Chꞌul Espíritu, jamal a akꞌot ta ilel te jaꞌ Xnichꞌan Dios te aꞌbot bayal spodere. 
ROM.1.5	Ta skuenta te Jesucristoe, Dios la yaꞌbonix ta majtanil te ya xꞌochon ta apostol yuꞌune, yuꞌun ta spꞌejel balmilal ayuk machꞌa ya xchꞌuun te Jesucristoe. 
ROM.1.6	Sok te jaꞌexe te ayex ta jtejklum Romae, Dios skanojex, y la yikꞌex te yuꞌun ya xkꞌoex te Jesucristoe.
ROM.1.7	Ya kalbeyex ta apisilik te ayex ta jtejklum Romae te kꞌux ya yaꞌiyex ta yoꞌtan te Diose, ichꞌbeyaik slekil yoꞌtan te jTatik Dios y sok te Kajwaltik Jesucristoe, y sok te bujtsꞌan kꞌinal ya yaꞌbeyexe.
ROM.1.8	Te primeroe, ta skuenta te Jesucristoe, ya kalbe kolayal te Dios kuꞌune ta juju-tul te jaꞌexe, porke ta bayuk ya xꞌalot te achꞌuunejikixe. 
ROM.1.9	Te Dios te kakꞌoj jba ta abatinel ta spꞌejel koꞌtan ta yalel skꞌoplal te Xnichꞌane, jaꞌ testigo kuꞌun te sil tiempo ya jnaꞌex te kꞌalal ya jkꞌopone. 
ROM.1.10	Jaꞌ ya jkꞌanulanbe Dios te jichuk ya skꞌan te ya xtal kilexe. 
ROM.1.11	Yuꞌun koꞌtanuk ya xtal kilex. Ya me kaꞌbeyex jilel te majtanil yuꞌun te Chꞌul Espiritue, yuꞌun jich me mas ben jun awoꞌtanik a. 
ROM.1.12	Jaꞌ ya kal te pajal me ya kaꞌbe jbajtik spuersa koꞌtantik te tutꞌil jun nax jchꞌuunejtike.
ROM.1.13	Ya jkꞌan ya anaꞌik, hermanoetik, te bayal buelta te kꞌan tal kilexe, pero asta ora to sil tiempo ay tut smakojon. Jaꞌ ya jkꞌan te ya xtalon ta tsobel te hermanoetik te ba ayexe, jich tutꞌil la yichꞌikix tsobel ta yanetik nasione.
ROM.1.14	Yuꞌun ay to me jbet yuꞌunik ya kaꞌi, teme griego o ma griegouk, me ay tut snaꞌ o maꞌyuk tut ya snaꞌe. 
ROM.1.15	Ja yuꞌun koꞌtanuk te yauk kalbeyex te lek achꞌ kꞌop jaꞌex te ayex ta Romae.
ROM.1.16	Makꞌ xkꞌexawon yuꞌun te lek achꞌ kꞌope. Porke jaꞌ spoder Dios yuꞌun ya staik te kolele spisil te machꞌatik ya xchꞌuune. Jaꞌ nail te juriyoetike, y sok te machꞌatik ma juriyouke. 
ROM.1.17	Yuꞌun ta skuenta te lek achꞌ kꞌope ya jnaꞌtik te tutꞌil toj ya yilelotik te Diose ta skuenta nax te xchꞌuunel koꞌtantike. Jich ya yal te tutꞌil tsꞌibabil jilele: “Jaꞌ me ya xkuxuyin te machꞌa ya xꞌilot yuꞌun Dios te tutꞌil toj aye ta skuenta te xchꞌuunel yoꞌtane”, xchi me.
ROM.1.18	Yuꞌun ya kiltik te tulan kastigo ya yakꞌ tal Dios kꞌalal chꞌulchan ta skuenta spisil te gente te ma tsaꞌamuk sok te ma tojikuke. Jaꞌ sok te ma tsaꞌamikuke skomojik a te tut batsꞌi jiche. 
ROM.1.19	Te tut yuꞌun te Diose te ya xjuꞌ ta naꞌbeyel sbae, lom lek ya snaꞌik stukelik. Porke stukel mismo la yakꞌ sba ta ilel. 
ROM.1.20	Te tut ma chikanuk ta ilel yuꞌun te Diose ya to me xkꞌo chiknajuk. Ay ta naꞌbeyel sluwar ta skuenta te tut spasoj te Diose. Ta slijkibal to tal te balmilale klaro chikan ta ilel te jaꞌ stukel Dios te maꞌyuk slajibal te spodere. Jaꞌ yuꞌun te machꞌatik ma tsaꞌamuk yaꞌtelike ma xwejt tut ya yalikix a. 
ROM.1.21	Manchuk me ya snaꞌbeyik sba te Diose, pero ma xyakꞌik ta jkuenta te tutꞌil Diose, ni ma xyalbeyik kolayal. Jip juꞌem yuꞌunik nopilanel te puru nax ma tsaꞌamuke. Te yoꞌtanike ay ta ijkꞌal kꞌinal. 
ROM.1.22	Ya yalik te yuꞌun lom pꞌijike. Pero ma pꞌijikuk. 
ROM.1.23	Yuꞌun syanutesejikix te stsaꞌamul Dios te ma xlaj stukele. Spasojbeyik slokꞌol ta winik te ya xcham stukele. Y asta spasojbeyik slokꞌol ta mutetik sok ta chambalametik sok ta chanetik.
ROM.1.24	Jaꞌ yuꞌun Dios a chꞌojtalanot jilel yuꞌun te tut jowil nax ya skꞌan spasike, y jich spasojik te tut kꞌexlaltik sba ta pasel sok te stiꞌbalulike. 
ROM.1.25	Ma xchꞌuunejikuk te batsꞌi jich yuꞌun te Diose; jaꞌ xchꞌuunejik te lotil kꞌope. Jaꞌ yakꞌojikix ta jkuenta y jaꞌ xchꞌuunejikix te tutik pasbil yuꞌun te Diose, y ma jaꞌuk xchꞌuunejik te Diose te jaꞌ spasoje, te sil tiempo ya skꞌan kꞌayojinel stukele. Jichuk.
ROM.1.26	Jaꞌ yuꞌun, Dios a jileslanot yuꞌun ta spasel te tut kꞌexlaltik sba ta pasele. Asta te antstike syanutesejix te tut ayike. Jaꞌ ya spasikix te tut ma tsaꞌamuk ta stiꞌbalulike. 
ROM.1.27	Jich euk te winketike la sjilesikix te tutꞌil ay sok te yinamike. Jaꞌ ya xchikꞌ sba sok te tut ma tsꞌaaamuk ya spasik ta juju-tule. Winik sok winik ya spasik te tut kꞌexlaltik sbae. Y ya me yil swokolik sok te stiꞌbalulik te kastigo te chꞌayel ya xlaj bajt yuꞌune.
ROM.1.28	Yuꞌun ma skꞌan snaꞌbeyik sba te Diose, jich a jileslanot yuꞌun te Diose, jaꞌ te puru chꞌayel te tut snopojike, yuꞌun aꞌ spas te tut ma lekuk ta pasele. 
ROM.1.29	Nojel ta yoꞌtanik spisil ta jkaj te tut ma tojuk ta pasele. Muliletik ta balmilal, y baem ta yoꞌtanik spasel spisil te tut ma tsaꞌamuke, y biktajem yoꞌtanik yuꞌun kꞌulejalil y sok laꞌoꞌtantawanejetik. Sok il-oꞌtantawanej, sok milaw, sok pletojel, sok lolawanej, sok ixlanwanej, sok tontol aꞌbiye. 
ROM.1.30	Sok ma tsaꞌamuk skꞌoplal ya yalbe te yane, sok skontrainejik te Diose. Bolkꞌoptawanejetik sok toyba-oꞌtanetik, sok toyba-kꞌopetik. Ma xlaj yoꞌtanik ta sleel te tut ma lekuke; ma xchꞌuunbe smantal te smeꞌ-statike.
ROM.1.31	Ma skꞌan xyaꞌiyik, sok ma xjichub yuꞌun te tut ya yalike. Maꞌyuk machꞌa kꞌux ya yaꞌiy ta yoꞌtanik, ma snaꞌik spasel perdon; ma snaꞌik kꞌuxutawanej. 
ROM.1.32	Te machꞌatik jich yaꞌtelik ya snaꞌik te jich yaloj ta smantal te Diose teme jich ya spasik to ya me xꞌakꞌot bael ta lajel yuꞌun. Pero jich ya spasulanik ta sil tiempo asta ben tsaꞌam ya yil te jich ya spas te yane.
ROM.2.1	Jaꞌ yuꞌun ma spas ya amak aba ta kꞌop, jaꞌat te ya awichꞌ jkuenta te yane, maꞌ awocheluk machꞌauk a. Teme ya awichꞌ jkuenta te yane, jaꞌat nax mismo ya awakꞌ aba ta chꞌayel. Porke tut yipalat ta yichꞌel ta jkuentae, jich mismo yipalat ta spasel euk. 
ROM.2.2	Pero jnaꞌojtik te Dios ya xchapawan sok te tut batsꞌi jiche te kꞌalal ya yakꞌ bael ta chꞌayel te machꞌatik jich yipalik ta spasele. 
ROM.2.3	Jich euk te jaꞌate te ya awichꞌ jkuenta te yane y jich mismo ya apas euk te tut ya spas te yane, ma me akuy te ya xkolat bael te ba kastigo yuꞌun te Diose. 
ROM.2.4	¿Me ya apꞌaj te lom bayal slekil te xkꞌuxutayejat te Diose sok te ya to smaliyate? ¿Meꞌn ma xꞌanaꞌ te puersa ya kichꞌbetik slekil yoꞌtan te ya sujtes koꞌtantik ta skuentae?
ROM.2.5	Pero te jaꞌate, lom tulan awoꞌtan, y ma xꞌakꞌan ya asujtes awoꞌtan ta stojol Dios. Jaꞌat mismo yipalat ta sleel mas kastigo ta atojol te ya sta skꞌaalel te kastigoe, te kꞌalal ya xchiknaj te Diose, ya xtal yalbe ta jamal te machꞌa ya yichꞌ kastigoe, 
ROM.2.6	y ya me yaꞌbe stoj ta juju-tul chikan tut a te spasojlaneje. 
ROM.2.7	Ya yaꞌbe xkuxlejal sbajtel kꞌinal te machꞌatik ya sleik te lekilale, sok la yakꞌ ta jkuenta te tut ma xlaje, sok jaꞌ sil tiempo aꞌ spasik te tut leke. 
ROM.2.8	Pero ya yaꞌbe kastigo sok yiliꞌba te machꞌatik ma xchꞌuun mantale, jaꞌ te machꞌatik skontrainej te tut batsꞌi jiche, y jaꞌ ya spas te tut ma lekuke. 
ROM.2.9	Ay me swokolil y xkꞌuxul yuꞌun spisil te machꞌatik ya spasik te tut ma lekuke, jaꞌ nail te juriyoetike, pero jich euk te machꞌatik ma juriyouke. 
ROM.2.10	Yan te machꞌatik lek te tutiꞌ spasike Dios me ya xꞌaꞌbot slekilalik yuꞌun, sok akꞌtalanbil ta jkuenta, sok jun yoꞌtanik ta spisilik, jaꞌ nail te juriyoetike, pero jich euk te machꞌatik ma juriyouke. 
ROM.2.11	Porke te Diose ma yauk nax ya stsa ta jtul ta cheb.
ROM.2.12	Spisil te machꞌatik ya xmulaw te maꞌyuk yichꞌojbey te mantaliletik yuꞌun te jMoisese, ya xchamik manchuk me maꞌ yaꞌiyejbeyik sluwar te mantaliletike. Y te machꞌatik ya xmulaw te yaꞌiyejbeyik sluwar te smantaliletik yuꞌun te jMoisese, jaꞌ mismo ya xꞌakꞌot bael ta kastigo yuꞌun te mantaliletike. 
ROM.2.13	Porke ma jaꞌuk nax ya xꞌakꞌot ta libre yuꞌun teme la nax yaꞌiyik te mantaliletike, jaꞌ nax te machꞌatik ya xchꞌuunik te mantaliletike. 
ROM.2.14	Pero te machꞌatik ma juriyouk te kꞌalal ni ma yichꞌojikuk te mantaliletike jaꞌ ya spasik te tut ya yal te mantaliletike, skaj te ay nix kꞌoem ta yoꞌtanike, stukelik nax snopojik te tut lek ta pasele. 
ROM.2.15	Jich ya yakꞌ ta ilel a ta skuenta te tut ya spasike te tsꞌibabil ta yoꞌtanik te mandaliletike. Stukel nax ta yoꞌtan ya snaꞌ te tut leke, y stukel nax ta yoꞌtan ya snaꞌ teme lek o ma lekuk te tut ya spase. 
ROM.2.16	Ya sta skꞌaalel yuꞌun Dios te ya yichꞌ jkuenta te Jesucristoe, sok te ya yal ta jamal te tut yilel te kaꞌteltike. Jich tutꞌil ya yal te lek achꞌ kꞌop te yipalon ta yalele.
ROM.2.17	Jaꞌat ya awichꞌ aba ta jkuenta te tutꞌil juriyoate, y jaꞌ ya awipin aba a te mantaliletik yuꞌun te jMoisese, y ben atoyoj aba yuꞌun achꞌuunej te Diose.
ROM.2.18	Anaꞌojbe te sboluntare, y te smantal jaꞌ ya snojpesat ta stꞌujel te baꞌay te leke. 
ROM.2.19	Jaꞌ ya awal te ya xjuꞌ awuꞌun stojotesel te machꞌatik ma xyil kꞌinale; y ya awaꞌbe yil kꞌinal te machꞌatik ya xbeenik ta ijkꞌal kꞌinale. 
ROM.2.20	Sok ya awal ya xjuꞌ awuꞌun stojotesel te machꞌatik maꞌyuk tut ya snaꞌike y ya anojpes te untike, yuꞌun ta skuenta te mantaliletik awichꞌojix te lekil pꞌijutesel sok te tut batsꞌi jiche. 
ROM.2.21	Lek ay, teme ya anojpeslan te yane, ¿tuꞌun makꞌ ya anojpes aba te jaꞌate? Teme ya awal te ma lekuk elekꞌe, ¿tuꞌun xꞌelkꞌajate? 
ROM.2.22	Teme ya awal te ma lekuk antsiwejele, ¿tuꞌun ya xꞌantsiwejate? Sok teme kolaꞌ ya awil te idoloetike, ¿tuꞌun ya awelkꞌanbe te tutik ay yuꞌun ta xchꞌulna te? 
ROM.2.23	Ya awal te ben lek te mantaliletike; pero kꞌalal ma xapas te tut ya yale, ya awakꞌ ta ixtaꞌkꞌoptayel te Diose. 
ROM.2.24	Jaꞌ yuꞌun te ya yal te Sjun Diose: “Jaꞌex ta akajik te ya yixta-kꞌoptay te Diose te machꞌatik ma juriyouke”, xchi me.
ROM.2.25	Batsꞌi jich te machꞌatik ya xchꞌuun te mantaliletik yuꞌun te jMoisese, ya xtuun yuꞌunik chꞌinuk te sirkunsisione. Pero teme ma xchꞌuun te mantaliletike, jich kꞌoem te tutꞌil ma yichꞌojuk sirkunsisione. 
ROM.2.26	Sok te machꞌa ma yichꞌojuk sirkunsision, teme lek xchꞌuunej te tut ya yal te mantaliletike, jich kꞌoem te yichꞌoj sirkunsision keseme ma yichꞌojuk. 
ROM.2.27	Te machꞌa ya xchꞌuun te mantaliletike, keseme ma yichꞌojuk sirkunsision ta stiꞌbalul, ya yakꞌ ta kꞌexlal te machꞌatik yichꞌojik te mantaliletike sok te yichꞌojik sirkunsisione, pero ma xchꞌuunejuk.
ROM.2.28	Yuꞌun ma mero juriyo-winikuk te machꞌa jaꞌ nax juriyo ta stiꞌbalul, sok te sirkunsision ma jaꞌuk ta skuenta stiꞌbalul. 
ROM.2.29	Te machꞌa batsꞌi juriyoe jich ay ta yoꞌtane sok te yichꞌoj sirkunsision ta yoꞌtane. Ma jaꞌuk ya xꞌaꞌtej te tut ya yal te tsꞌibabile. Jaꞌ ya xꞌaꞌtej stukel te Chꞌul Espiritue. Te machꞌa jich aye, lek ay skꞌoplal stukel. Ma jaꞌuk lek skꞌoplal yuꞌun te winketike, jaꞌ lek skꞌoplal yuꞌun te Diose.
ROM.3.1	Jaꞌ yuꞌun, ¿tut ya sta a teme juriyoe o teme yichꞌoj sirkunsisione?
ROM.3.2	Bayal ya sta y lom bayal skꞌoplal. Te primeroe, akꞌtalanbot ta skuentaik te juriyoetik te skꞌop Dios. 
ROM.3.3	¿Pero, tut ya sta a teme ma junuk yoꞌtan jtul chebuke? ¿Me yuꞌun wan teꞌ sjilesotikix a te Diose teme ma junuk koꞌtantike? 
ROM.3.4	¡Maꞌuk! Ma jichuk. Te Diose jmel nax yaloj te tut batsꞌi jiche, aunke spisil winketik ya sleik lot. Yuꞌun jich ya yal te Sjun Diose:
ROM.3.4	“Jamal me ya xchiknaj te batsꞌi jich te tut ya awale, y jich me ya xjuꞌ awuꞌun te kꞌalal ya awichꞌ chapele”, xchi me.
ROM.3.5	Pero teme ta skuenta ma tsaꞌamukotik te ya xchiknaj a te toj ya xchapawan stukel te Diose, ¿tut me ya kaltik? ¿Me yuꞌun ma lekuk yoꞌtan te Diose te ya yaꞌbotik kastigoe? Jich ya xkꞌopojon ya kaꞌi te tutꞌil machꞌa maꞌyuk tut xchꞌuuneje. 
ROM.3.6	Maꞌuk. Porke jichuk ma tojuk te Diose, ¿tut kꞌan juꞌuk yuꞌun te ya yichꞌbe jkuenta smulik spisil te gente ta balmilale?
ROM.3.7	Pero teme jlot nax a te tut ya kaltike, ya me xchiknaj xan ta mas te slekilal te tut batsꞌi jich yuꞌun te Diose. ¿Tut yuꞌun ya xkꞌo yichꞌon jkuenta a jich tutꞌil jmulawil? 
ROM.3.8	Jich ya kaltik yaꞌiyel: ¿Tuꞌun makꞌ jpastik te tut ma leke, yuꞌun jich me ya xtal a te tut leke? Ay chaꞌoxtul te ya yalik te joꞌon jich ya kakꞌ ta nopel, pero te machꞌa jich ya yalike, ya me staik kastigo yuꞌun.
ROM.3.9	¿Tut kꞌoemotik a? Teme juriyootike, ¿meꞌn joꞌotik mas lekotik ke te yane? ¡Maꞌuk! Kalojix ta jamal tutꞌil te juriyoetike sok te machꞌa ma juriyouke pajal meꞌtalanbil yuꞌun te spoder te mulile. 
ROM.3.10	Yuꞌun jich ya yal te Sjun Diose:
ROM.3.10	“Maꞌyuk machꞌa lek te tut ya spase, maꞌyuk ni jtuluk. 
ROM.3.11	Maꞌyuk machꞌa ya yaꞌibe sluwar; maꞌyuk machꞌa ya sle te Diose, 
ROM.3.12	spisil jaꞌ stamojik te ma lekil beuke; spisil pajal chꞌayemikix bael. Maꞌyuk machꞌa lek tut ya spas, maꞌyuk ni jtuluk. 
ROM.3.13	Te sbe yikꞌe jajchik tut xchenal jchamel te jeꞌelixe; te yakꞌike puru le-lot. Te yaꞌnimal stiꞌike jachik kꞌoem te ba ya snakꞌ sbeneno te chane, 
ROM.3.14	y te stiꞌe nojel ta puru ma tsaꞌamuk y ben kꞌux ta aꞌiyel. 
ROM.3.15	Te yokike xyalajan ta smalel chꞌichꞌ; 
ROM.3.16	ya me xlajinwanik sok ya xꞌakꞌawanik ta wokol te ba ya xkꞌaxike. 
ROM.3.17	Ma snaꞌbeyik sba te sbeelel bujtsꞌan kꞌinale. 
ROM.3.18	Ni maꞌyuk skꞌoplal ta yoꞌtanik teme ya xiꞌik te Diose”, xchi me.
ROM.3.19	Jnaꞌojtik spisil te tut ya yal te sjunal mandaliletike jaꞌ ya yalbe te machꞌatik ayix ta skuentae, yuꞌun ma xjuꞌ ya smak sbaik ta kꞌop a spisil te genteetik te ayik ta balmilal te ya yichꞌ kastigo yuꞌun te Diose. 
ROM.3.20	Porke te Diose maꞌyuk machꞌa ya yalbe te jaꞌ libre ya xkꞌot yuꞌun te xchꞌuunej te tut ya yal te mantaliletike. Yuꞌun te mantaliletike jaꞌ nax ya xtuꞌun te ya yaꞌbotik jnaꞌtik te jmulawilotike.
ROM.3.21	Pero te ora to, parteix ay te mantaliletike. Dios a yakꞌix ta naꞌel te tutꞌil toj ya yilelotik ta stojole. Jich jamal tsꞌibabil jilel ta sjunal te mantaliletike y sok ta sjunal te jꞌalwanejetike. 
ROM.3.22	Dios ya yakꞌotik ta libre yuꞌun jmultik teme la jchꞌuuntik te Jesucristoe. Y jich pajal skꞌoplal ta spisilik te machꞌatik ya xchꞌuune, 
ROM.3.23	yuꞌun spisilik mulawenik y jakal ayik te ba ay slekilal te Diose. 
ROM.3.24	Pero te Diose, ta slekil yoꞌtan y majtanil nax te la yakꞌotik ta libre yuꞌun te jmultike, ta skuenta te tojbilix jmultik yuꞌun te Cristo Jesuse. 
ROM.3.25	Dios la yakꞌ te jaꞌ jPas-perdon kuꞌuntik te Cristoe, te la smal te xchꞌichꞌele. Te perdon to ya jtatik ta skuenta te xchꞌuunel koꞌtantike. Jaꞌ ya yakꞌ ta naꞌel a te toj stukel te Diose, te la yakꞌ kꞌaxuk te muliletik te nameye, 
ROM.3.26	jaꞌ nax ta skaj te ya smaliye. Jaꞌ jich mismo te ora to te ya yakꞌ ta ilel te toj stukel te Diose, y sigue toj kꞌalal ya yal te libre ya xkꞌotik yuꞌun smulik te machꞌatik ya xchꞌuun te Jesuse.
ROM.3.27	¿Ba me ya sjiles te stoybail winik ta stojol Diose? Ma spasix teꞌae. Yuꞌun ma xkol yuꞌun xchꞌuunel te mantaliletike; jaꞌ nax teme la xchꞌuun te Jesuse. 
ROM.3.28	Jaꞌ yuꞌun ya jnaꞌtik te Diose ya yal te libre ya xkꞌot yuꞌun smul te winik teme ay xchꞌuunel yoꞌtane. Maꞌ jaꞌuk ya sujotik ta spasel te tut ya yal te mantaliletike. 
ROM.3.29	Te Diose ma jaꞌuk nax Dios yuꞌun te juriyoetike. Klaro chikan te jaꞌ Dios yuꞌun spisil euk te nasionetike. 
ROM.3.30	Yuꞌun jtul nax te Diose, maꞌyuk yan. Te Diose ya yakꞌ ta libre yuꞌun smulik spisilik te machꞌatik ay xchꞌuunel yoꞌtane. Ma jaꞌuk ya yichꞌ jkuenta yuꞌun teme yichꞌoj o ma yichꞌojuk sirkunsisione. 
ROM.3.31	¿Me yuꞌun ta skaj te la jchꞌuuntikixe te ma baleuk ya xkꞌot kuꞌuntik te mantaliletike? Ma jichuk. Mas lek xan te ay spuersa te mantaliletik yuꞌune.
ROM.4.1	¿Tut ya kaltik te juꞌ yuꞌun te jꞌAbraham, te antibo jmeꞌ-jtatike?
ROM.4.2	Jich jaꞌuk a juꞌ yuꞌun te jꞌAbraham te toj a spas sba ta stukel naxe, ya wan spas te ya stoy sba te jichuke. Pero ma spas ya stoy sba ta stojol Dios. 
ROM.4.3	Yuꞌun jich ya yal te Sjun Diose: “Te jꞌAbrahame la xchꞌuun Dios, y jaꞌ yuꞌun te Diose la yil jich tutꞌil te toj aye. 
ROM.4.4	Yan teme ay machꞌa aꞌtejemix, ma smajtanuk te taqꞌuin ya xꞌaꞌbote. Stojol yaꞌtel stukel.
ROM.4.5	Pero teme ay machꞌa ya xchꞌuun te Diose, te libre ya yakꞌ yuꞌun smul te jmulawile, jaꞌ toj ya ilot yuꞌun Dios yuꞌun te xchꞌuunel yoꞌtane, aunke maꞌyuk tut spasoj te chapal a kꞌot yuꞌune. 
ROM.4.6	Mismo jDavid te la yal te jaꞌ ben tsaꞌam te machꞌa ya xꞌilot yuꞌun Dios jich tutꞌil te toj aye, ni jaꞌuk ya xꞌichꞌbot jkuenta te tut spasoje. 
ROM.4.7	La yal te jDavide:
ROM.4.7	“Ben tsaꞌam slekil te machꞌatik Dios ya xꞌaꞌbot perdon yuꞌun te tut ma tsaꞌamuk spasoje y sok te chꞌaybotix te smulike. 
ROM.4.8	Ben tsaꞌam slekil te winik te maꞌ naꞌbot smul yuꞌun te Kajwaltike”, xchi me.
ROM.4.9	¿Me jaꞌ nax ben tsaꞌam slekil te machꞌatik yichꞌoj sirkunsisione? Maꞌuk. Jich ekꞌa te machꞌatik ma yichꞌojikuk sirkunsisione. La kaltikix te ta skuenta te xchꞌuunel yoꞌtane, toj a ilot yuꞌun Dios te jꞌAbrahame. 
ROM.4.10	¿Pero, tut ora toj a ilot yuꞌun Dios te jꞌAbrahame? ¿Ta patil te la yichꞌ sirkunsisione o nail? Ma patiluk, sinoke nail. 
ROM.4.11	Y ta patil te jꞌAbraham la yichꞌ sirkunsisione, yuꞌun jaꞌ seña te toj a ilotix yuꞌun Dios ta skuenta te xchꞌuunel yoꞌtane. Jaꞌ sluwar te jich aye. Te jꞌAbrahame jaꞌ tatil kꞌoem yuꞌun spisil te machꞌatik ay xchꞌuunel yoꞌtane, aunke me ma yichꞌojikuk te sirkunsisione. Y jich pajal ya xꞌilotik yuꞌun Dios jich tutꞌil toj ayike. 
ROM.4.12	Y te jꞌAbrahame jaꞌ tatil yuꞌun euk te machꞌatik yichꞌoj sirkunsisione teme jich ya xchꞌuunik Dios tutꞌil la xchꞌuun Dios te jꞌAbrahame te kꞌalal ma to yichꞌojuk a te sirkunsisione.
ROM.4.13	Yuꞌun te Diose yalojix ta stojol jꞌAbraham te ya xꞌakꞌbot yuꞌunin sok ta stsꞌumbal te balmilale. Pero te jich albile, ma jaꞌuk ya xꞌakꞌtalanbot yuꞌun te juꞌem yuꞌun xchꞌuunel te mantaliletik te jꞌAbrahame. Jaꞌ nax yuꞌun te la yakꞌ xchꞌuunel yoꞌtan ta stojol Diose y jaꞌ yuꞌun ilot yuꞌun Dios jich tutꞌil te toj aye. 
ROM.4.14	Te yuꞌunuk jaꞌuk nax te machꞌatik xchꞌuunejik te mataliletik te ya xꞌaꞌbot yuꞌunin te balmilale, jich te xchꞌuunel-oꞌtanile lom nax te jichuke, sok tut yaloj te Diose, teꞌ chꞌay skꞌoplal a. 
ROM.4.15	Porke te mantaliletike ya me yakꞌ kastigo. Pero te ba maꞌyuk te mantalile, jich maꞌyuk tut ya xkꞌaxintayik a.
ROM.4.16	Jaꞌ yuꞌun te tut japbil ta stojol te jꞌAbrahame jich me ya xꞌaꞌbot spisil te stsꞌumbale, jaꞌ te tut majtanil ya xꞌaꞌbot yuꞌun te xchꞌuunel-oꞌtanile. Te tut yaloj te Diose ma jaꞌuk nax yuꞌun te machꞌatik ya xchꞌuun te mantaliletike. Jaꞌ yuꞌun spisil euk te machꞌatik ya xchꞌuun jich tutꞌil la xchꞌuun te jꞌAbrahame. Jaꞌ sluwaril te jaꞌ tatil kꞌoem kuꞌuntik ta jpisiltik te jꞌAbrahame, 
ROM.4.17	jich tut ya yal te Sjun Diose: “Te jaꞌ kakꞌojat ta tatil yuꞌun bayal nasionetik”, xchi me. Jaꞌ to jaꞌ te Dios te la xchꞌuun te jAbraham te ya yaꞌbe xkuxlejal te machꞌatik chamenike. Y sok ya yakꞌ chiknajuk te tut ma chikanuk ta nail toe.
ROM.4.18	Te kꞌalal maꞌyukix tut ya smaliyik ae, te jꞌAbrahame la xchꞌuun te ya to xꞌayin te xnichꞌane, y juꞌ yuꞌun smaliyel. Y jicha kꞌot ta pasel te jaꞌ tatil kꞌoem yuꞌun bayal nasionetike. Jich tutꞌil albil yuꞌun te Diose: “Jich yipal ya xkꞌot te atsꞌumbale”, xchi me. 
ROM.4.19	Ma chojp te xchꞌuunel yoꞌtan jꞌAbrahame, aunke ayix sien jaꞌbil a te yaꞌbilale, y la snaꞌix a te nopol ya xchamikix a sok te Sarae, yuꞌun lom mamal-meꞌelikix a ma trateukix ya xꞌalaj-xnichꞌnajik a. 
ROM.4.20	Ma tuti yal yoꞌtan yuꞌun ni ma chꞌay xchꞌuunel yoꞌtan ta smaliyel te tut albil yuꞌun te Diose. Pero mas a yakꞌ xchꞌuunel yoꞌtan y seguro la smaliy. La yalbe kolayal Dios yuꞌun. 
ROM.4.21	Lom lek snaꞌoj y xchꞌuunej te Dios ay spoder yuꞌun ya yakꞌ kꞌotuk ta pasel te tut yaloje. 
ROM.4.22	Jaꞌ yuꞌun, jich ilot yuꞌun Dios jich tutꞌil toj aye.
ROM.4.23	Y te jich a ilot yuꞌun te Diose, ma jaꞌuk nax a stsꞌibabe skꞌoplal te jAbrahame, 
ROM.4.24	la stsꞌibabotik jkꞌoplaltik euk. Yuꞌun ta skuenta xchꞌuunel koꞌtantik, Dios ya yilotik jich tutꞌil te toj ayotike, yuꞌun jchꞌuunejtik te Dios la xchaꞌkuses tal te Kajwaltik Jesuse, 
ROM.4.25	te akꞌot entregal ta lajel yuꞌun te jmultike y chaꞌkux tal yuꞌun ya yakꞌotik ta libre yuꞌun te jmultike.
ROM.5.1	Jich yuꞌun, libreix ayotik yuꞌun te jmultike ta skuenta nax te xchꞌuunel koꞌtantike. Jich bujtsꞌan kꞌinal ya kaꞌitik ta stojol Dios ta skuenta te Kajwaltik Jesucristoe. 
ROM.5.2	Yuꞌun ta skuenta Cristo te kꞌot ta jkuentatik te slekil yoꞌtan Dios, ta skuenta nax te xchꞌuunel koꞌtantike. Y jich jun koꞌtantik ayotik sok ben butsꞌan kꞌinal ya jmalitik ya kichꞌtik te slekilal Diose. 
ROM.5.3	Y ma jaꞌuk nax to. Jun koꞌtantik yuꞌun euk te ayotik ta wokole, porke jnaꞌojtik te wokole mas ya yaꞌbotik spuersa koꞌtantik a. 
ROM.5.4	Y te spuersa koꞌtantik jaꞌ ya yakꞌotik a te lek ya xkꞌootik ta stojol te Diose. Y teme lek ya xkꞌootik ta stojol Diose, jich ya yaꞌbotik spuersa koꞌtantik ta smaliyel.
ROM.5.5	Sok makꞌ ya jtatik kꞌexlal yuꞌun te tutꞌil ya jmaliytike, porke Dios aꞌ snojesbotik ta koꞌtantik te slekil yoꞌtan ta skuenta te Chꞌul Espíritu te yakꞌojbotike.
ROM.5.6	Yuꞌun te kꞌalal maꞌyuk jpuersatik te ya jkoltay jbajtike, la sta yorail te cham te Cristoe ta skaj te machꞌatik ma lekikuke. 
ROM.5.7	Ma pasiluk teme ay machꞌa ya yakꞌ sba ta milel ta skaj te jtul gente te toj ay ta balmilale. Aunke me ay machꞌa dispuesto ya skꞌan yakꞌ sba ta lajel ta skaj tul gente te batsꞌi ben leke. 
ROM.5.8	Pero te Diose la yakꞌix ta ilel te ben skꞌanojotik ta yoꞌtane, te tutꞌil cham Cristo ta jkajtik te kꞌalal ayotik to ta mulil aye. 
ROM.5.9	Y te ora to libreix ayotik yuꞌun te jmultik ta skuenta te cham te Cristoe, sok mas to xan ya xkolotik ta libre yuꞌun te kastigo ta slajibal kꞌaal ta skuenta te Cristoe. 
ROM.5.10	Porke te Diose, te kꞌalal jkontrainejtik to aye, la yaꞌbotik bujtsꞌan kꞌinal ta skuenta te tutꞌil a cham te Xnichꞌane. Mas to xan a kolotik a te la yakꞌ xkuxlejale. Te ora to junix koꞌtantik sok 
ROM.5.11	y ma jaꞌuk nax to. Jun koꞌtantik ayotikix ta stojol Dios ta skuenta Cristo te junix koꞌtantik sok te Diose.
ROM.5.12	Ta skuenta te jtul winik te och mulil ta balmilal, y jich a tal te lajele. Y te lajele kꞌax ta spisil, porke spisil a mulawik. 
ROM.5.13	Ma to ayuk a te mantaliletike, ayix a te mulil ta balmilale; aunke te mulile ma to xꞌichꞌot jkuenta a te kꞌalal ma to ayuk a te mantaliletike. 
ROM.5.14	Jaꞌ yuꞌun, jaꞌ to ta yorail te jꞌAdan y asta ta yorail jMoises te lajele och ta spisil te machꞌatik ya xmulawe. Aunke te mulil to ma yuꞌunuk te ma xchꞌuun te mantal yuꞌun Dios, jaꞌ tutꞌil la spas te jꞌAdane. Jaꞌ slokꞌol a kꞌot ta machꞌa patil ya xtale.
ROM.5.15	Pero te smul te jꞌAdane ma xjuꞌ spaj sba sok te tut majtanil ya yaꞌbotik te Diose. Yuꞌun ta skaj nax smul jtul winik te bayal machꞌa chamike. Pero te jkoleltik ya yaꞌbotik te Diose majtanil nax ta skuenta nax jtul winik, jaꞌ te Jesucristoe. Jaꞌ mas tsaꞌam stukel, y jaꞌ jlekiltik ta jpisiltik a. 
ROM.5.16	Te smul jtul winike ma pajaluk sok te majtanil ya yakꞌ te Diose. Chiknaj te kastigo ta skaj nax te jun buelta la xkꞌaxintaybe smantal Dios te jtul winike. Te Diose majtanil ya yakꞌ te kolele, aunke bayal mulawenik te genteetike. 
ROM.5.17	Yuꞌun te lajele jmel nax a och ta skaj nax te smul jtul winike. Mas to xan te machꞌatik Dios a kꞌuxutayot yuꞌun, ya xꞌalbot ta jamal te kolemix yuꞌun te smul ta majtanil nax, sok jmel nax ayik ta achꞌ kuxlejal ta skuenta nax jtul winik, jaꞌ te Jesucristoe.
ROM.5.18	Jich tutꞌil te smul Adan te la yakꞌ ta lajel spisil te winketike, jaꞌ nax jich euk, yuꞌun te tut lek a spas te Jesucristoe, ayix te achꞌ xkuxlejalik sok te kolemikix ta kastigo spisil genteetik. 
ROM.5.19	Jaꞌ xyal te ta xkꞌaxemul nax jtul winik, jmulawiletik a kꞌot spisil genteetik. Pero jich mismo, yuꞌun te la xchꞌuun mantal jtul xan winik, bayal genteetik a kolik ta libre yuꞌun te smulike.
ROM.5.20	Tal te mantaliletik yuꞌun la sbayaltes te mulile. Pero te kꞌalal bayale te mulile, Dios a yakꞌ xan ta ilel ta mas te slekil yoꞌtane. 
ROM.5.21	Jich tutꞌil te jmel nax a och te mulil yuꞌun te yichꞌoj tal te lajele, jaꞌ nax jich euk te slekil yoꞌtan Diose jmel nax a och yuꞌun te ya xꞌakꞌawan ta libre yuꞌun te mulile, y jaꞌ ya yaꞌbotik te kuxlejal sbajtel kꞌinal ta skuenta te Kajwaltik Jesucristoe. Jich me ay jkuxlejaltik sbajtel kꞌinal te jayebotik te chapbilotikix ta skuenta te Diose.
ROM.6.1	¿Tut ya kaltik yuꞌun? ¿Me sigue ya jpastik te mulile yuꞌun ya yakꞌ ta ilel xan slekil yoꞌtan a te Diose? 
ROM.6.2	¡Ma jichuk! Joꞌotik te lajemotikix yuꞌun te mulile. ¿Tut me kꞌan kuxuyinukotik xan teme puru mulil ayotike? 
ROM.6.3	Ya skꞌan ya jnaꞌtik te tutꞌil a cham te Cristo, jun nax lajemotik sok te la kichꞌtik jaꞌe.
ROM.6.4	Yuꞌun ta skuenta te ichꞌjaꞌe jun nax a mujkotik sok Cristo y jchamotik. Sok jich tutꞌil chaꞌkux te Cristoe ta skuenta te slekil spoder te Jtatik Diose, jich ya xchaꞌkuxotik, sok ya kichꞌtik achꞌ kuxlejal.
ROM.6.5	Teme jun xanix ayotik sok te Cristoe jun nax chamenotikix sok, y jun nax chaꞌkuxotikix sok euk. 
ROM.6.6	Jnaꞌojtik te tutꞌil ayotik te nail toe jojkꞌaj ta krus sok Cristo, yuꞌun teꞌ jimix jilel a te spoder te jkꞌaꞌ kuxlejaltik te puru mulil aye, y ma ba ya smosoinotik xan te mulile. 
ROM.6.7	Porke te kꞌalal ay machꞌa xcham jtuluke, kolem ya xkꞌot yuꞌun te mulile. 
ROM.6.8	Te joꞌotik teme chamenotikix sok te Cristoe, ya xchꞌuun koꞌtantik te ya xkuxuyinotik sok euke. 
ROM.6.9	Jnaꞌojtik te Cristoe, te chaꞌkuxemix tale, ma yauk xcham xan. Te lajele maꞌyukix spoder te ya smil xane.
ROM.6.10	Yuꞌun te Cristo te chame, cham jun nax buelta sbajtel kꞌinal ta skaj te mulile. Pero te tutꞌil kuxulixe, kuxulix yuꞌun Dios. 
ROM.6.11	Jaꞌ nax jich, te jaꞌexe naꞌaik me te chamenex yuꞌun te mulile, pero kuxulexix yuꞌun Dios te jun nax ayotik sok te Cristo Jesuse.
ROM.6.12	Jaꞌ yuꞌun, mame awakꞌ te jaꞌexe te sigue ya yuꞌuninbeyex mulil te atiꞌbalulik te ya xlaje, y te sigue ya sujotik ta xchꞌuunel te tut ya skꞌan yoꞌtan te jtiꞌbalultike. 
ROM.6.13	Maꞌ awakꞌik entregal te atiꞌbalulik yuꞌun te mulile yuꞌun ta spasel te tut ma lekuke. Jaꞌ lek akꞌa abaik entregal ta stojol Dios, jich tutꞌil jtul gente te chame y te chaꞌkuxe. Sok akꞌaik entregal te atiꞌbalulik te ya xtuun yuꞌun ta spasel te tut leke. 
ROM.6.14	Jich te mulile maꞌyukix spoder ta atojolik. Yuꞌun ma kuxulukex ta skuenta te mantaliletike. Jaꞌ xanix me kuxulex ta skuenta slekil yoꞌtan te Diose.
ROM.6.15	¿Tutꞌil ay teme jich te? ¿Me ya xmulawotik xan porke maꞌba kuxulotik ta skuenta te mantaliletike, jaꞌ kuxulotik ta skuenta te slekil yoꞌtan te Diose? Batsꞌi ma jichuk. 
ROM.6.16	Te jaꞌexe lom lek ya anaꞌik teme ya awakꞌ abaik ta mosoil ta stojol jtul ajwalil te ya achꞌuunike, teme jiche, mosoilex yuꞌun te awajwal te machꞌa ya achꞌuumbey smantale. Jich mismo teme ya achꞌuunik spasel te mulile, jaꞌ ya xꞌikꞌawan bael ta lajel. Teme ya achꞌuunik te Diose, jich ya xkuxuyinex ta jun kuxlejal te toj aye. 
ROM.6.17	Pero kola yal Dios, te jaꞌex te nail to moso ayex yuꞌun te mulile, achꞌuunejikix ta awoꞌtanik jich tutꞌil te nojpesel te la awichꞌike.
ROM.6.18	Jmel nax kolemexix ta mosoil yuꞌun te mulile, te jaꞌexe ochemexix ta tuunel yuꞌun te kuxlejal te toj aye. 
ROM.6.19	Jich ya kalbeyex ta skuenta nax seña te tutꞌil ay te genteetik ta balmilale, wokol ya xkꞌot ta awoꞌtanik lek te tutik aye. Jaꞌ yuꞌun, jich tutꞌil te nail toe awakꞌojik entregal te atiꞌbalulik ta spasel te tut ma tsaꞌamuke te lom ilob yuꞌun ta pasel te tut ma lekuke, jich te ora to akꞌaik entregal te atiꞌbalulik ta spasel te kuxlejal te toj aye. Jich yan-yanex ta lekubel ta stojol Dios te jayeb kꞌaal kuxulexe.
ROM.6.20	Kꞌalal ayex to ta mosoil yuꞌun a te mulile, maꞌyukex ta abatinel yuꞌun te kuxlejal te toj aye. 
ROM.6.21	Pero, ¿tutiꞌ lokꞌ awuꞌunik a te tut la apasike? Te ora to ya xkꞌexawex yuꞌun, te jaꞌ nax te la yikꞌex bael ta lajele. 
ROM.6.22	Pero te ora to, kolemexix ta mosoinel yuꞌun te mulile; ochemexix ta tuuntesel yuꞌun te Diose. Jaꞌto ay tut lek ya ataik a, yuꞌun jaꞌ ya xlokꞌ awuꞌunik a te jun kuxlejal te lek ta stojol Diose, sok ta último ya ataik kuxlejal sbajtel kꞌinal. 
ROM.6.23	Te stojol te ya yakꞌ te mulile, jaꞌ te lajele. Pero te majtanil ya yakꞌ te Diose jaꞌ te kuxlejal sbajtel kꞌinal, te jun nax ya xkꞌootik sok te Cristo Jesus te Kajwaltik stukele.
ROM.7.1	Kermanotak, te jaꞌexe anaꞌojik te mantaliletike, y ya anaꞌik te jaꞌ nax ay spoder te mantaliletike ta stojol jtul gente te kuxul to aye. 
ROM.7.2	Jich tutꞌil, jtul ants te nujpunem sok te swinikul ay ta skuenta te mantaliletik te jayeb kꞌaal te kuxul to aye. Pero teme cham te swinikule, kolem ya xjil te ants yuꞌun te mantalile. 
ROM.7.3	Yan teme kuxul to a te smamlale teme la sta sba sok yan winike, kremiwejel me ya xkꞌot sbiil abi. Pero teme cham te winikulile, kolem ya xjil te ants yuꞌun te mantalile, y ya spas ya xnujpun sok yan. Ma kremiwejelukix abi.
ROM.7.4	Jich euk te jaꞌexe, kermanotak, ta skuenta te tutꞌil a cham te Cristoe, jich chamen a kꞌoex sok ekꞌa te mantaliletike, yuꞌun ayex ta skuenta jtul xan. Te ora to jaꞌix yuꞌunex te Cristoe te chaꞌkuxem tal te ba ay te animaetike. Jaꞌ sluwaril, te jkuxlejaltik ya xtuun ta stojol Dios.
ROM.7.5	Porke te kꞌalal kuxulotik to jich tutꞌil winketik jmulawiletike, te mantaliletike tuun yuꞌun te ya stijbotik jtiꞌbalultik te tut ma tsaꞌamuk ya snoptalane. Y jaꞌ la yikꞌotik bael ta lajel. 
ROM.7.6	Pero te ora to chamenotikix yuꞌun te mantaliletike te sjapuyejotik ta spodere. Jich kolemotikix yuꞌun ya xtuunotik ta stojol Dios sok te achꞌ jkuxlejaltik ta skuenta te Espiritue, y ma jaꞌukix ta skuenta te antibo mantaliletik tsꞌibabile.
ROM.7.7	¿Tut xchootik yuꞌun? ¿Me mulil te mantaliletike? Ma jichuk. Pero te jichuk maꞌyuk te mantaliletike, ma jnaꞌtik tutik a te mulil te jichuke. Ma jnaꞌtik tut a te ya skꞌupin koꞌtantike teme ma xyal te mantalile: “Mame xꞌakꞌupin”, te xchie.
ROM.7.8	Pero te mulile jaꞌ a yabatin te mantaliletike. La stijon ta snaꞌel bayal ta jkaj te tut ya skꞌupin te koꞌtane. Yuꞌun te jichuk maꞌyuk te mantaliletike, te mulile chamen kꞌoem. 
ROM.7.9	Ay jun tiempo te ma kꞌoemuk ta koꞌtan te mantaliletike. Jich kuxulon te joꞌone. Pero te kꞌalal tal te mantaliletike, kux te mulile y chamon. 
ROM.7.10	Jich te mantaliletike te ay yaꞌtel ta ya yaꞌbon kuxlejale, la yikꞌon bael ta lajel. 
ROM.7.11	Porke te mulile jaꞌ a yabatin te mantaliletike y jaꞌ a sloꞌlayon. Y mismo te mantaliletike jaꞌ a smilon.
ROM.7.12	Jaꞌ yuꞌun te mantaliletike lekil kꞌop stukel; te chꞌul mantaliletike toj y lek ta spisil. 
ROM.7.13	¿Me yuꞌun ya yikꞌon bael ta lajel te tut a te leke? Ma jichuk. Jaꞌ la yakꞌon ta lajel stukel te mulile. Teꞌ chiknaj ta ilel a te ma lekuk te mulile, yuꞌun la yakꞌon ta lajel ta skuenta te tut leke. Ta skuenta te mantaliletike, jamal a yakꞌ ta ilel te ma tsaꞌamuk te lom tulan te mulile.
ROM.7.14	Jnaꞌojtik te skuenta Dios te mantaliletike. Pero joꞌon sok te jtiꞌbalule chonbilon kꞌoem jich tutꞌil mosoil yuꞌun te mulile. 
ROM.7.15	Ma jnaꞌ tut a te ya jpase, yuꞌun ma jaꞌuk ya jpas te tut ya jkꞌane. Jaꞌ ya jpas te tut ma skꞌan koꞌtane. 
ROM.7.16	Pero teme ya jpase te tutꞌil ma jkꞌan ya jpase, jich ya jnaꞌ a te lek ay te mantaliletike. 
ROM.7.17	Jaꞌ yuꞌun ma joꞌukonix te machꞌa ya spas te tut ma lekuke. Jaꞌ te mulil te ay ta jtojole.
ROM.7.18	Porke ya jnaꞌ te tut ayone, jaꞌ bi jaꞌ te jtiꞌbalul te jmulawil winikone, maꞌyuk slekil. Yuꞌun aunke jnopoj ya jpas te tut leke, pero ma xjuꞌ kuꞌun spasel. 
ROM.7.19	Ma jaꞌuk ya jpas te tut leke te ya skꞌan ya jpase. Jaꞌ ya jpas te tut ma lekuk te ma jkꞌan ya jpase. 
ROM.7.20	Jaꞌ yuꞌun, teme ya jpas te tut ma jkꞌane, ma joukon ya jpasix. Jaꞌ te mulil te ay ta jtojole.
ROM.7.21	Jich ayon ya quil: Kꞌalal ya jkꞌan jpas te tut leke, jaꞌ nax ya jta te ay ta jtojol te tut ma leke. 
ROM.7.22	Ta koꞌtan ben tsaꞌam ya kaꞌiy te smantal Diose. 
ROM.7.23	Pero la jnaꞌix te tut ay ta jtiꞌbalule te jaꞌ ya spason ta mantale. Te mantale jaꞌ te mulile te ay ta jtojol, te jaꞌ yakꞌojon ta prexoe. 
ROM.7.24	Oꞌol jba yuꞌun. ¿Machꞌa me ya skoltayon ta spuersa te lajel te ay ta jtiꞌbalule? 
ROM.7.25	Jaꞌ nax te Diose, jaꞌ te machꞌa ya kalbe kola yal ta skuenta te Kajwaltik Jesucristoe.
ROM.7.25	Jich yuꞌun joꞌon mismo la jnaꞌix te ya skꞌan jchꞌuunbe smantal te Diose. Pero joꞌon sok te jtiꞌbalule ayon ta mantaltesel yuꞌun te mulile.
ROM.8.1	Jaꞌ yuꞌun, ni maꞌyuk tut kastigoil ay ta skuenta te machꞌatik jun nax ay sok te Cristo Jesuse. Jaꞌ bi, jaꞌ te machꞌatik ma ta skuentaukix stiꞌbalul kuxulike; jaꞌikix te kuxulik ta skuenta te Espiritue. 
ROM.8.2	Porke kꞌalal la kakꞌ jbatik ta skuenta te Espiritue, te ya yakꞌ kuxlejal ta skuenta te Cristo Jesuse, jaꞌ la skoltayotik ta skꞌab te mulile sok te lajele. 
ROM.8.3	Porke Dios a spasix te tut maꞌ juꞌ yuꞌun spasel te mantaliletik yuꞌun te jMoisese. Yuꞌun maꞌ juꞌ yuꞌun te mantaliletike, ta skaj te maꞌyuk spuersa te stiꞌbalul te mulawil winike. Dios a stikon tal te batsꞌil Xnichꞌan te batsꞌi jachik yilel te tutꞌil jmulawil winike, y la yakꞌ ta milbil majtanil skuenta yuꞌun mulil, yuꞌun jich a yakꞌ ta lajel te mulil te ay ta jtibalultike. 
ROM.8.4	La spas yuꞌun joꞌotik ya xjuꞌ ya jpastik te tut ya yal te mantaliletike. Yuꞌun ma jaꞌukix ya xkuxuyinotik te tut ya skꞌan te jmulawil tiꞌbalultike; jaꞌ ya skꞌan ya xkuxuyinotikix ta skuenta te Espiritue.
ROM.8.5	Te machꞌatik kuxajtik ta skuenta te tut ya skꞌan te stiꞌbalul te jmulawil winike, jaꞌ nax yajtal yoꞌtanik te tut ya skꞌan te stiꞌbalulike. Pero te machꞌatik kuxajtik ta skuenta te Espiritue, jaꞌ yajtal yoꞌtanik te tutꞌil ya skꞌan te Espiritue. 
ROM.8.6	Teme jaꞌ yajtal yoꞌtanik te tut ya skꞌan te stiꞌbalule, ya akꞌot bael ta lajel yuꞌun. Pero teme jaꞌ yajtal koꞌtantik te tutik ya skꞌan te Espiritue, jaꞌ ya yaꞌbotik jkuxlejaltik sok bujtsꞌan kꞌinal. 
ROM.8.7	Te machꞌatik jaꞌ yajtal yoꞌtanik te tut ya skꞌan te stiꞌbalulike, jaꞌ skontrainejik Dios yuꞌun, porke ni ma skꞌanik ni ma xjuꞌ yuꞌunik te ya xchꞌuunbeyik te smantale. 
ROM.8.8	Jaꞌ yuꞌun te machꞌatik kuxajtik ta skuenta te tut ya skꞌan te stiꞌbalul jmulawil winike, ma xjuꞌ yuꞌun spasel te tut lek yoꞌtan Dios yuꞌune.
ROM.8.9	Pero te jaꞌexe ma me jichuk ya xkuxuyinex ta skuenta te tutꞌil ma tsaꞌamuk ya skꞌan te atiꞌbalulike. Jaꞌ ya xkuxuyinexix ta skuenta te Espiritue, teme batsꞌi jich te ay ta atojolik te Espíritu yuꞌun te Diose. Te machꞌa ma yikꞌojuk te Espíritu yuꞌun te Cristoe, ma jaꞌuk yuꞌun te Cristoe abi. 
ROM.8.10	Pero teme ay ta awoꞌtanik te Cristoe, aunke chamen te atiꞌbalulik ta skaj te mulile, kuxul me achꞌulelik ta skuenta te libreix ayex ta stojol te Diose. 
ROM.8.11	Y te Espiritue, te jaꞌ te la xchaꞌkuses tal te Jesuse, kuxulix ta akuentaik. Jaꞌ mismo te la xchaꞌkuses tal te Cristo, ya yaꞌbeyex achꞌ kuxlejal ta atiꞌbalulik te ya xlaje ta skuenta te Espíritu yuꞌun Dios te ayix ta atojolike.
ROM.8.12	Jaꞌ yuꞌun, kermanotak, ay tut ya skꞌan ya jchꞌuuntik spasel, pero ma jaꞌuk te tut ya skꞌan te jmulawil tiꞌbalultike. 
ROM.8.13	Porke teme jaꞌ kuxulex ta skuenta te tut ya skꞌan te atiꞌbalulike, ya me xlajex. Pero teme jaꞌ ta skuenta te Espiritue ya awakꞌik ta lajel te tut ya skꞌan te atiꞌbalulike, ya me xkuxuyinex.
ROM.8.14	Spisil te machꞌatik uꞌuninbil yuꞌun te Espíritu yuꞌun te Diose, jaꞌ yal-xnichꞌan Dios abi. 
ROM.8.15	Yuꞌun te jaꞌexe ma jaꞌuk awikꞌojik te Espíritu yuꞌun mosoil te ya yaꞌbeyex xan xiꞌele. Jaꞌix te Espíritu te ya yakꞌex ta yal-xnichꞌan Diose. Jaꞌ te Espíritu te ya yalbotik te ya xjuꞌ ya kaltik ta stojol Dios: “jTat”, xchootik. 
ROM.8.16	Y jaꞌ to jaꞌ mismo te Espíritu ya yalbotik ta koꞌtantik te joꞌotik te yal-xnichꞌanotikix te Diose.
ROM.8.17	Y te tutꞌil yal-xnichꞌanotikix te Diose, jich ayix jpartetik te jmajtantik te Dios yaloj jilel te ya yaꞌbotike. Pajal ya kichꞌtik sok Cristo, teme jich ya xkꞌax jwokoltik soke, yuꞌun ta patil jun ayotik sok ta lekilal.
ROM.8.18	Te ora to ayotik ta wokolajel, pero ma tulanuk ta koꞌtantik te wokolajel teme jaꞌ ya jnaꞌtik te lekilal te ya kiltik ta patile. 
ROM.8.19	Sok te tutik spasoj te Diose jun yoꞌtan yipal ta smaliyel te tut ora ya xchiknatesot te machꞌatik yal-xnichꞌan te Diose. 
ROM.8.20	Porke te tutik pasbile, jmel nax a chꞌay te stsaꞌamule. Ma yalojuk te ya xꞌixtaꞌaje. Yuꞌun mismo te Diose te la yakꞌ kꞌotuk ta pasele. Pero jun to yoꞌtan ta smaliyel 
ROM.8.21	te ya to xkolesot ta mosoil sok ta lajel, yuꞌun ya sta a te lekilal kolel te ya yichꞌik te machꞌatik yal xnichꞌan te Diose. 
ROM.8.22	Jnaꞌojtik asta te ora to te tutik spasoj te Diose ya skꞌanik koltayel y ayik ta wokol, jich tutꞌil jtul ants te ay xkꞌuxul swokol te ya xpajt yoꞌtane. 
ROM.8.23	Y ma jaꞌuk nax ay swokol te tut spasoj te Diose; jich euk te joꞌotike ayotik ta wokol, aunke kikꞌojtikix te Espiritue te ja seña te jayeb to ya yaꞌbotik te Diose. Lom ayotik ta wokol ta smaliyel te tut ora yal-xnichꞌanotik Dios ya xkꞌootike. Jich me ya xkolotik sok a te jtiꞌbalultike.
ROM.8.24	Jnaꞌojtik te kolemotikixe, pero ay to te tut ayotik ta smaliyele. Teme ay machꞌa ya yilix te tut yipal ta smaliyele, jich ma jaꞌuk ya smaliy xan. Yuꞌun teme ay machꞌa ya sta ta ilele, ¿tuꞌun xan ya smaliy tem jichte? 
ROM.8.25	Pero teme ya jmalitik te ma to jaꞌuk te chikan ya kiltike, ya to me skꞌan te junuk me koꞌtanik ta smaliyel.
ROM.8.26	Jaꞌ ya skoltayotik te Espíritu te tutꞌil maꞌyuk puersatike. Porke ma jnaꞌtik tutꞌil ya skꞌan ya jkꞌopontik te Diose. Pero te Espiritue stukel mismo ya skꞌoponbotik Dios ta jtojoltik. Meꞌbaꞌtik nax yoꞌtan ta kꞌop te ma chikanuk tut ya yale. 
ROM.8.27	Y te Diose ya snaꞌ tut ay ta koꞌtantik, sok ya snaꞌ te tut ya yal te Espiritue. Porke te Espiritue ya skꞌanbe Dios ta skuenta te machꞌatik ay ta stojole, jich tutꞌil ya skꞌan te Diose.
ROM.8.28	Jnaꞌojtik te Diose ya yaꞌbe spisil te tutik lek te machꞌatik lek skꞌanoje, y sok te ikꞌbilik yuꞌune, jich tutꞌil te ya skꞌan yoꞌtan stukele. 
ROM.8.29	Jaꞌ te machꞌatik tsabilik ta nail to yuꞌun te Diose, te la snop Dios ta slijkibal to te jich ya xkꞌotik te tutꞌil Xnichꞌane. Yuꞌun jich ya xkꞌot te Xnichꞌan te jaꞌ bankilal yuꞌun te bayal yijtsꞌinabe. 
ROM.8.30	Sok te machꞌatik Dios ta slijkibal to jich stsaoje, la yikꞌtalan euk. Sok te machꞌatik ikꞌtalanbile, jamal a yalbe te kolemix yuꞌun te smule. Sok te machꞌatik jamal a yalbe te kolemix yuꞌun te smule, la yakꞌtalanbe smajtanin te slekilale.
ROM.8.31	¿Tut mas ya kaltik? Teme Dios ayotikix ta koltayel yuꞌune, maꞌyuk machꞌa ya xjuꞌ te ya skontrainotike. 
ROM.8.32	Te Diose maꞌ spꞌajotik ni te batsꞌi Xnichꞌane, asta la yakꞌ entregal ta lajel ta joꞌotik ta jkajtik. Teme jich a yaꞌbotik ta majtanil te Xnichꞌane, ¿me makꞌ ya yaꞌbotik spisil te tut ya jkꞌantike? 
ROM.8.33	¿Machꞌa kꞌan slebe smul te machꞌatik Dios tsabilix yuꞌune? Maꞌyuk. Yuꞌun yalojbeyix ta jamal te Diose te kolemotikix yuꞌun te jmultike. 
ROM.8.34	¿Machꞌa kꞌan yakꞌotik bael ta chꞌayel? Maꞌyukix. Yuꞌun jaꞌ a cham Cristo Jesus kuꞌuntik. Sok ma jipuk a. Te Cristoe chaꞌkux y teꞌ ayix ta sbatsꞌi kꞌab te Diose; jaꞌ yipal ta kꞌop kuꞌuntik. 
ROM.8.35	¿Machꞌa kꞌan juꞌuk yuꞌun te ya spitotik a te slekil yoꞌtan te Cristoe? Maꞌyukix. Ni jaꞌ te wokole, ni jaꞌ te oꞌol jbajtike, ni jaꞌ te tenele, ni jaꞌ te wiꞌnale, ni jaꞌ te maꞌyuk lek jkꞌuꞌ-jpakꞌtike, ni jaꞌ te milele, ni jaꞌ te lajele. 
ROM.8.36	Jaꞌ jich te tut ya yal te Sjun Dios:
ROM.8.36	“Jaꞌat ta akaj te sil tiempo ayotik ta milele; jich kuybilotik te tutꞌil karnera te ya xꞌikꞌot bael te ba ya xmilote”, xchi me.
ROM.8.37	Pero ta spisil to ya me jtsaltik jilel ta skuenta te machꞌa kꞌuxotik ta yoꞌtane. 
ROM.8.38	Te joꞌone jnaꞌoj te maꞌyuk tut ya spiton ta slekil yoꞌtan te Diose. Ni jaꞌuk te lajele, ni jaꞌuk te kuxlejale, ni te angeletike, ni te machꞌatik ay tulan yaꞌtelik sok te ay spoderike, ni te tut ya xkꞌot ta pasel te ora to, ni te tut ya xkꞌot ta pasel ta patil baele. 
ROM.8.39	Ni jaꞌuk te tut toyol aye, ni jaꞌuk te lom najt koem baele, ni jaꞌuk jkajuk te tut spasoj te Diose. Maꞌyuk tut ya xjuꞌ ya spitotik a te slekil yoꞌtan Dios te la yaꞌbotik kiltik ta skuenta te Kajwaltik Cristo Jesuse.
ROM.9.1	Batsꞌi jich te tut ya kal ta skuenta te Cristoe, ma jlotuk. Sok jaꞌ ya yalbon ta koꞌtan te Chꞌul Espíritu te ma jlotuk te tut ya kale. 
ROM.9.2	Bayal ayon ta ajtal-oꞌtan, sok ay tut lom kꞌux ta koꞌtan ya kaꞌiy sil tiempo, 
ROM.9.3	yuꞌun koꞌtanuk joꞌon mismo jtukel te ya kichꞌ pꞌajel ta skuenta Cristo, te jichuk ya staik koltayel te kermanotak te jun nax jtsꞌumbal soke. 
ROM.9.4	Jaꞌ stsꞌumbalik te Israele, y Dios la yikꞌtalan jich tutꞌil xnichꞌnab. Dios ay ta yolilik sok stsaꞌamul slekilal, y la yakꞌtalanbe te trateetike sok te mantaliletik yuꞌun te jMoisese. Sok la yalbe te tutꞌil ya skꞌan ya yichꞌ chꞌuunel te Diose sok te tutꞌil ya yichꞌik koltayel yuꞌune. 
ROM.9.5	Jaꞌ stsꞌumbalik te antibo jmeꞌ-jtatike, sok jaꞌ stsꞌumbal yuꞌunik te Cristo te tal ta balmilal jich tutꞌil winik, te jaꞌ Dios stukel, te toyol ay yuꞌun spisil te tutik aye. Jaꞌ nax ay ta akꞌel ta jkuenta stukel ta sbajtel kꞌinal. Jichuk.
ROM.9.6	Pero ma yuꞌunuk ma kꞌot ta pasel te tut sjapoj te Dios ta skuenta te Israele. Yuꞌun ma spisiluk batsꞌi stsꞌumbal Israel te jtejklum Israele. 
ROM.9.7	Ma spisiluk jaꞌ batsꞌi stsꞌumbal te jꞌAbrahame te jaꞌ xnichꞌnabe. Yuꞌun jich albil yuꞌun te Diose: “Te atsꞌumbale ya xtal ta skuenta Isaac”, xchi me. 
ROM.9.8	Jaꞌ ya yaꞌbotik jnaꞌtik te maꞌyuk machꞌa xnichꞌan Dios ya xkꞌot ta skaj nax te stsꞌumbale. Jaꞌ nax batsꞌi xnichꞌan Dios te machꞌatik ayinik ta skuenta te tut sjapoj te Diose. 
ROM.9.9	Porke jaꞌto te sjapoj Dios ta skuenta te jꞌAbrahame: “Jich ora tut ora to ya sujton tal, y te Sarae ya me xꞌayin jtul xchꞌin yal” te xꞌutote.
ROM.9.10	Y ma jaꞌuk nax to. Te xchaꞌtulul yal te xRebecae, jun nax te state, jaꞌ te antibo jtatik Isaac. 
ROM.9.11+ROM.9.12+ROM.9.13	Y antes te ma to xla ayin ae, te kꞌalal maꞌyuk tut spasojik, ni lek ni ma lekuk, Dios a albot yuꞌun te xRebecae: “Te bankilale jaꞌ me ya yaj-aꞌtelin te ijtsꞌinale”, te xꞌutote. Jaꞌ pajal sok te tutꞌil jich tsꞌibabil jilel ta Sjun Diose: “Kꞌux ya kaꞌiy ta koꞌtan te Jacobe; y te jꞌEsaue ma kꞌuxuk ta koꞌtan ya kaꞌiy stukel”, xchi me. Jich chikan ta jamal te tutꞌil stukel ay ta skuenta stsael te Diose te machꞌa ya yikꞌe sok te tut snopoj ta yoꞌtane. Ma jaꞌuk ya snaꞌbe te tut spasojike.
ROM.9.14	¿Me jich wan ya kaltik te ma tojuk te Diose? ¡Ma jichuk! 
ROM.9.15	Porke te Diose la yalbe te jMoisese: “Ya jkꞌuxutay te machꞌa ya jkꞌane, y ya xpichꞌin koꞌtan euk te machꞌa ya jkꞌane”, te xꞌutote. 
ROM.9.16	Jich yuꞌun, ma jaꞌuk ya yichꞌ naꞌel tut ya skꞌan te winike ni ma jaꞌuk te yaꞌtele. Jaꞌ nax ya snop stukel Dios teme ya xkꞌuxutayotike. 
ROM.9.17	Yuꞌun tsꞌibabil ta Sjun Dios te jicha albot yuꞌun Dios te rey yuꞌun Egiptoe: “La kakꞌat ta rey skuenta yuꞌun jich ya kakꞌ ta ilel te jpodere y yuꞌun jich me ya snaꞌonik a spisil te balmilale”, xchi me. 
ROM.9.18	Jaꞌ yuꞌun, te Diose jaꞌ chikan yoꞌtan stukel te machꞌa ay xkꞌuxul yoꞌtan ta stojol. Sok jaꞌ chikan yoꞌtan euk te machꞌa ya stulantes te yoꞌtane.
ROM.9.19	Pero ya awalbikon: “¿Tuꞌun te Dios ya yaꞌbe xkuch smul te winike, teme jaꞌ ya yaꞌbotik jpastik te tut ya skꞌan yoꞌtan stukele?” teme xchaexe. 
ROM.9.20	Y jaꞌat winik, ¿Machꞌa akuyoj aba a te ya awichꞌ jkuenta te Diose? Jich tutꞌil te pꞌin te pasbil ta lume, ¿me ya wan yalbe te machꞌa pasot yuꞌune: “¿Tuꞌun te jich la apasone?” te xchiuke? 
ROM.9.21	Te jpas-pꞌine ya xjuꞌ yuꞌun spasel te tut ya skꞌan spas a te lume. Y mismo te lume ya xjuꞌ ya spas jun pꞌin te ben lek ya xtuun yuꞌune y sok te ma xtuun lek yuꞌune.
ROM.9.22	Jachik nix te Diose, ya skꞌan ya yakꞌ jun seña tutꞌil ay te kastigoe y sok ya yakꞌ ta ilel te spodere. Juꞌ yuꞌun bayal kꞌaal ta smaliyel te machꞌatik ya skꞌanik te kastigo te teꞌ ya xla lajik aye. 
ROM.9.23	Sok jich a yakꞌ ta naꞌel ta jtojoltik te smukꞌul slekilale. Yuꞌun la xpichꞌinotik yoꞌtan y la xchapotik ta antes yuꞌun ya kichꞌbetik te slekilale.
ROM.9.24	Jich te Diose la yikꞌotik, ma jaꞌuk nax te juriyoetike, jich euk te machꞌa ma juriyouke. 
ROM.9.25	Jich tutꞌil ya yal ta sjun
ROM.9.25	te jꞌOsease:
ROM.9.25	“Te machꞌatik ma jtejklumuk kuꞌune, jtejklum kuꞌun me ya kalbey euk. Te machꞌa ma kꞌuxutaybiluke, ya me kalbe ya jkꞌuxutay. 
ROM.9.26	Y ta mismo luwar te ba altalanbote: ‘Te jaꞌexe ma jtejklumukex kuꞌun’, te xchie, ya me xꞌaltalanbot: ‘xnichꞌan kuxul Dios’, xchi me.
ROM.9.27	Jich te jꞌIsaiase la yalbey te tutꞌil ay te jꞌisraeletike:
ROM.9.27	“Manchuk me lom bayal te stsꞌumbal Israele jich tutꞌil sjiꞌal te mar, úniko xanix sobrail te ya staik te kolele. 
ROM.9.28	Porke ora nax te Kajwaltike ya me skꞌoes ta pasel te skꞌop ta spisil te balmilale”, xchi me.
ROM.9.29	Jich tutꞌil la yal ta antes te jꞌIsaiase:
ROM.9.29	“Te Kajwaltik te spisil ya xjuꞌ yuꞌune te jichuk maꞌyuk yakꞌoj jilel te jtsꞌumbaltike, jachik mismo ayotik te tutꞌil Sodoma y Gomorrae”, xchi me.
ROM.9.30	¿Tut ya kaltik yuꞌun to? Te machꞌatik ma juriyouke te makꞌ sleik te machꞌa ya yakꞌ kolele, te Diose yalojix te kolemikix yuꞌun te smule ta skuenta nax xchꞌuunel yoꞌtanik. 
ROM.9.31	Yan te Israeletike toj yakꞌoj yoꞌtanik ta xchꞌuunel te mantaliletik ta skuenta jich kolemix ya xjilik yuꞌun te smulike, pero ma juꞌ yuꞌunik xchꞌuunel te mantaliletike.
ROM.9.32	¿Tut yuꞌun? Porke maꞌ yakꞌ ta yoꞌtanik te kolemix ya xjil yuꞌun smulik ta skuenta nax xchꞌuunel yoꞌtanik, yuꞌun skuyojik te jaꞌ toj ya xꞌilot yuꞌun te tut ya spasike. Jaꞌ yuꞌun la xkꞌojchin yokik a te ton te ya syaleswane. 
ROM.9.33	Jich tutꞌil tsꞌibabil ta Sjun Diose:
ROM.9.33	“Joꞌon ya kakꞌ ta Sion jun mukꞌul ton te ya xkꞌojchin yokik aye. Te machꞌa ya xchꞌuunike, makꞌ xjilik ta kꞌexlal yuꞌun”, xchi me.
ROM.10.1	Kermanotak, ya skꞌan koꞌtan y sok te ya jkꞌoponbe Dios te israeletike, te jaꞌuk ya staik euk te kolele. 
ROM.10.2	Jamal ya xjuꞌ ya kalbeyex te ben jun yoꞌtanik ya yakꞌ sbaik ta tuuntesel yuꞌun te Diose. Jaꞌ nax te tut ya skꞌan yoꞌtanike ma jaꞌuk stamojik te tut batsꞌi jiche. 
ROM.10.3	Yuꞌun ma kꞌoemuk ta yoꞌtanik te tutꞌil Dios ya skoltay yuꞌun smul te winketike. Y jaꞌ yuꞌun jaꞌ ya sleik te skolelik ta skuenta nax te tut ya xjuꞌ ya spasike. Ma jaꞌuk ya yakꞌik ta jkuenta te tut yalojbe skꞌoplal te Diose. 
ROM.10.4	Porke te mantaliletike kꞌo lajuk skꞌoplal ta skuenta Cristo, yuꞌun jaꞌ ya skoltay yuꞌun smul spisil te machꞌatik ay xchꞌuunel yoꞌtanike.
ROM.10.5	Te tutꞌil ay skꞌoplal te kolem ya xkꞌot yuꞌun smul te jaꞌ nax ya xchꞌuunik te mantaliletike, jich a stsꞌibay te jMoisese: “Te machꞌa ya xjuꞌ yuꞌun xchꞌuunel te mantaliletike jich ya xkuxuyin yuꞌun”, xchi me. 
ROM.10.6	Pero te tutꞌil ya xkolikix yuꞌun smul ta skuenta nax te xchꞌuunel yoꞌtane, jich ya yal: “Ma me xꞌawal ta awoꞌtan: ‘¿Machꞌa me te ya xmo bael ta chꞌulchane?’ ma me xchiukex”, xchi te Moisese. Jaꞌ bi, yuꞌun ya yikꞌ tal koel te Cristoe. 
ROM.10.7	“Sok ma me jichuk ya awal xan: ‘Machꞌa me te ya xko bael te ba ay yutil chꞌene’, ma me xchiukex”, xchi te Moisese. Jaꞌ bi yuꞌun ya yikꞌ moel Cristo te ba ay te animaetike. 
ROM.10.8	¿Tut xchi ya awaꞌiy? Jich ya yal te Moisese: “Te skꞌop Diose serka ayix ta atojol sok ta atiꞌ sok ta awoꞌtan”, xchi me. Jaꞌ me te kꞌop te ya kaltik te ya skꞌan chꞌuunele. 
ROM.10.9	Teme jamal ya awal ta atiꞌ te jaꞌ Kajwaltik te Jesuse, y sok ya xchꞌuun awoꞌtan te Dios a xchaꞌkuses tal te ba animaetik te Jesuse, jich me ya ata akolel. 
ROM.10.10	Yuꞌun sok koꞌtantik ya jchꞌuuntik yuꞌun jich me ya xkolotik yuꞌun jmultik. Sok ya kaltik ta jtiꞌtik te jchꞌuunejtik te Jesucristoe, yuꞌun jich me ya jtajtik jkoleltik yuꞌun.
ROM.10.11	Jich ya yal te Sjun Diose: “Ma xjil ta kꞌexlal ni jtuluk te machꞌa ya xchꞌuune”, xchi me. 
ROM.10.12	Ma yanuk kꞌoem te juriyoetike y sok te machꞌatik ma juriyouke; yuꞌun te Kajwaltike jaꞌ mismo ajwalil ta spisil. Y ma me pꞌisbiluk ya yaꞌbe bendision ta spisil te machꞌatik te ya xlokꞌ ta stiꞌ te sbiile. 
ROM.10.13	Jich ya yal te Sjun Diose: “Spisil te machꞌatik ya xlok ta stiꞌ te sbiil Kajwaltike, ya me staik skolelik”, xchi me.
ROM.10.14	Pero, ¿tutꞌil kꞌan lokꞌuk ta stiꞌ teme ma xchꞌuunejuke? ¿Y tutꞌil kꞌan xchꞌuunik, teme maꞌyuk yaꞌiyejbe sluwar te skꞌope? ¿Y tutꞌil kꞌan yaꞌiyik, teme maꞌyuk machꞌa ya yal te skꞌop Diose? 
ROM.10.15	¿Y machꞌa kꞌan ba yal te skꞌop Diose, teme maꞌyuk machꞌa tikonbile? Jich tut ya yal te Sjun Diose: “Ben tsaꞌam a julik tal te machꞌa yichꞌoj tal te lek achꞌ kꞌope”, xchi me.
ROM.10.16	Pero ma spisiluk ya yakꞌik ta jkuenta te skꞌoplal te kolele. Jich tutꞌil la yal te jꞌIsaiase: “Kajwal, ¿machꞌa xchꞌuunejix te skꞌop Dios la kaltike?” xchi me. 
ROM.10.17	Jich yuꞌun, te xchꞌuunel-oꞌtanile jaꞌ ya xtal a teme la kaꞌitike, y te tut ya kaꞌitike jaꞌ te skꞌoplal Cristoe.
ROM.10.18	Pero te joꞌone ya jojkꞌoy: “¿Me yuꞌun wan maꞌ yaꞌiybeyik sluwar te skꞌop Diose?” xchion. Puersa ay a yaꞌiyik, porke te Sjun Diose jich ya yal:
ROM.10.18	“Ta spisil te balmilale pujkix bael ta alel yuꞌunik, y asta ta último srinkonal te balmilale kꞌotix te skꞌopike”, xchi me.
ROM.10.19	Y ya jchaꞌjojkꞌoy xan: “¿Me yuꞌun maꞌ yaꞌiybeyik sluwar te jꞌisraeletike?” xchoon. Jaꞌ nail a yal te jMoisese:
ROM.10.19	“Joꞌon ya kaꞌbeyex slaꞌ-awoꞌtanik yuꞌun te jun jtejklum te ma jtejklumuk ta naile. Ya me kakꞌ ilinanik ta skontrainel jun jtejklum te ma skꞌan yaꞌiybeyik sluwarile”, xchi me.
ROM.10.20	Sok la yaꞌbon jnaꞌ xan te Isaiase:
ROM.10.20	“Te machꞌatik makꞌ sleikone ya me staikon, y ya me kakꞌ jba ta ilel yuꞌun te machꞌatik makꞌ sjojkꞌoyikone”, xchi me.
ROM.10.21	Y jaꞌ skꞌoplal te israeletik te jich ya yal te jꞌIsaiase:
ROM.10.21	“Spꞌejel kꞌaal jtoyoj jkꞌabꞌ ta smaliyel te jun jtejklum te ma xchꞌuun mantale y sok te jkꞌaxintawanejetike”, xchi me.
ROM.11.1	Jich ya jojkꞌoy te ora to: “¿Me yuꞌun wan jkꞌaxel a xchꞌojix jilel te israeletik te Diose?” xchion. Ma jichuk. Joꞌon mismo israelon euk, stsꞌumbalon te jꞌAbrahame y sok te jtijk stsꞌumbal te jBenjamine. 
ROM.11.2	Te Diose ma spꞌajojuk te israeletik te jtejklum yuꞌune, te tsabil yuꞌun ta slijkjibal toe. Ya skꞌan ya anaꞌik te jich tsꞌibabil jilel skꞌoplal ta Sjun Dios yuꞌun te jꞌalwanej Eliase, yuꞌun teꞌ yal ta skꞌoponel Dios a, te ma tsaꞌamuk yaꞌtel te jtejklum Israele. La yal: 
ROM.11.3	“Kajwal, la smilikix te jꞌalwanejetik awuꞌune sok la sjimikix te skajanibal amajtan yuꞌunike. Joꞌon xanix jilemon te kuxulon toe, y ya me skꞌan smilikon euk”, xchi me. 
ROM.11.4	Pero Dios la sjakꞌ: “Ay to siete mil winketik kuꞌun te ma skejanej sbauk ta sit te dios Baale”, xchi. 
ROM.11.5	Jaꞌ jich te ora to, ay to jilem chꞌinuk te sobrail te israeletike te tsabilik ta skuenta slekil yoꞌtan Dios.
ROM.11.6	Teme jaꞌ ta skuenta nax te slekil yoꞌtan te Diose, ma jaꞌukix ta skuenta te tut juꞌem yuꞌunik spasele. Porke te jaꞌuk ta skuenta te ay tut juꞌem yuꞌunik spasele, ma jaꞌuk kꞌuxutaybilik yuꞌun ta slekil yoꞌtan Dios te jichuke.
ROM.11.7	Jich ya jnaꞌtik te ma juꞌ yuꞌunik te israeletike te tut la sleike. Pero te machꞌatik tsabilik yuꞌun te Diose jich la staik ta leel stukelik. Te yane tulanej bael yoꞌtanik, 
ROM.11.8	jich tut ya yal te Sjun Diose:
ROM.11.8	“Dios a yakꞌ chꞌayuk yoꞌtanik, y jich asta te ora to, la yakꞌtalanbe sit te ma xyile, y sok xchikin te ma xyaꞌiye”, xchi me.
ROM.11.9	Sok jich a yal euk te jDavide:
ROM.11.9	“Te skꞌinike aꞌ sujtuk ta stranpaik sok ta syajkilik, yuꞌun ya xlaj yal a, y te ya staik kastigo a. 
ROM.11.10	Te sbakꞌ sitike a me chokubuk, y ma me xyilikix a. Y te spatike a me kꞌujajuk ta sil tiempo”, xchi me.
ROM.11.11	Te ora to ya jojkꞌoy: “¿Me yuꞌun wan jmel nax a laj yal te juriyoetike?” xchion. Ma jichuk. Ta skaj te maꞌ xchꞌuunik te juriyoetike, te yan jtejklume jich a staikix te kolele, yuꞌun te israeletike ya me xlaj ilinik yuꞌun.
ROM.11.12	Jich ta skuenta te smulik te juriyoetike, jaꞌ lek a staik bendision te machꞌatik ayik ta balmilale. Y ta skuenta te palta a staike, jich ay bendision a staik a te machꞌatik ma juriyouke. Jaꞌ yuꞌun mas to xan ya staik bendision a te kꞌalal spisil ya xchꞌa ochik xan te juriyoetike.
ROM.11.13	Pero ay tut ya jkꞌan ya kalbeyex te jaꞌex te ma juriyoukexe. Yuꞌun te Dios a stikonon tal ta akuentaik te ma juriyoukexe, y lom bayal skꞌoplal ta koꞌtan te kaꞌtel aꞌbilone. 
ROM.11.14	Yipalon ta sleel tutꞌil xlijk jbikꞌtatesbey yoꞌtanik ta atojolik te machꞌatik jtsꞌumbale, yuꞌun jich me ya staik ekꞌa te kolele. 
ROM.11.15	Te tutꞌil pꞌajot yuꞌun Dios te juriyoetike, te gente ta balmilale jich me ya staik butsꞌan kꞌinal ta stojol Dios. ¿Me ma wan jichuk te kꞌalal ya xchꞌa ikꞌot xan te juriyoetike? Jich kꞌoem te tutꞌil ya xchꞌa kux tal te machꞌatik chamenike.
ROM.11.16	Teme yuꞌun Dios te primero waj te ya yichꞌ pasele, jich yuꞌun Dios swolol te matsꞌe. Sok teme yuꞌun Dios te jwol teꞌe, jich yuꞌun Dios euk te skꞌab-kꞌabe. 
ROM.11.17	Ay jich tutꞌil batsꞌi skꞌab-kꞌab olivo teꞌ chaꞌoxtul te juriyoetik, te bojtalanot lokꞌele. Te jachikat tutꞌil jun skꞌab olivo teꞌ te ma tsꞌunbiluke, teꞌ ba sluwar ta tsꞌumbal olivo teꞌ la awich tsꞌakel te jaꞌate. Jich jun xanix a kꞌoat sok te yisime y mismo yutsilal a kꞌoat sok te tsꞌunbil olivo teꞌe. 
ROM.11.18	Pero ma me akuyik te kꞌax lek ayex te tutꞌil te batsꞌi skꞌab-kꞌab teꞌe. Teme ya akuy aba te kꞌax lek ayate, naꞌa me te ma jaꞌukat mero yisimate, yuꞌun jaꞌ xanix jokꞌolat te ba yisim te teꞌe.
ROM.11.19	Ya wan awalik: “Jich, pero te skꞌab kꞌab te bojtalanot lokꞌele, yuꞌun jich me ya stsꞌakelon a te ba olivo teꞌe”, teme xchiexe. 
ROM.11.20	Batsꞌi jich te la yichꞌik bojtalanel lokꞌele, pero jaꞌ yuꞌun te maꞌyuk xchꞌuunel yoꞌtanike. Y te jaꞌate ayat ta skuenta nax te ay xchꞌuunel awoꞌtane. Jaꞌ yuꞌun ma me atoy abaik. Jaꞌ mas lek te ya axiꞌike. 
ROM.11.21	Porke teme Dios ma spasbe perdon te batsꞌi skꞌab-kꞌab te teꞌe, jich euk te jaꞌexe mak spasbelex perdon. 
ROM.11.22	Aꞌiya awaꞌiyik. Yuꞌun ben lek te Diose, pero tulan ya yakꞌ skastigo euk. Jich a yaꞌbeyix kastigo te machꞌatik a yalik ta mulile. Yan te jaꞌexe ayix slekil yoꞌtan ta atojolik. Pero puersa ya skꞌan xkuxuyinex sok sil tiempo te tutꞌil ay te slekil yoꞌtane. Yuꞌun teme ma jichuk ya apasike, jich me ya awichꞌik bojel lokꞌel euk. 
ROM.11.23	Sok teme ya to xchꞌuunik te juriyoetik, teme la sjilesik te stulanil yoꞌtanike, ya to me yichꞌik tsꞌakel ta achꞌ. Yuꞌun te Diose ay spoder te ya xchꞌa tsꞌaktalan xane. 
ROM.11.24	Porke te jaꞌat te ma juriyoukat la awichꞌ bojel tal lokꞌel ta ba jwol olivo teꞌ te ma tsꞌunbiluke, tal stsꞌakelat a te ba mero lekil olivo teꞌe. Jaꞌuk to xan a te juriyoetik te batsꞌil jaꞌ skꞌab kꞌab te lekil olivo teꞌe, ya me yichꞌ tsꞌaktalanel ta achꞌ te ba batsꞌi olivoe.
ROM.11.25	Kermanotak, ya jkꞌan te ya anaꞌik te tutꞌil ay te kꞌop to te ma akꞌot ta naꞌel ta nail toe, jaꞌ te tut snopoj ta yoꞌtan te Diose, skuenta yuꞌun makꞌ me ya atoy abaik a te tutꞌil ay apꞌijil ta akꞌopike. Te israeletike ay tulanejem yoꞌtanik olil, jaꞌ to teme tsꞌakay ta spisil te jich yipal ya xchꞌuunik Dios te machꞌatik ma stsꞌumbaluk Israele. 
ROM.11.26	Te kꞌalal ya xkꞌot ta pasel to, spisil te israeletike ya me staik skolelik. Yuꞌun jich ya yal te Sjun Diose:
ROM.11.26	“Te jkoltawaneje ya xjajch tal ta Sion. Ya me xchꞌaybey te tut ma tsaꞌamuk a spas te stsꞌumbal Jacobe. 
ROM.11.27	Jaꞌ to jaꞌ te trate ya jpas sok te kꞌalal ya jchꞌaybey te smulike”, xchi me.
ROM.11.28	Te tutꞌil te juriyoetik la spꞌajik te skꞌop Dios yuꞌun te kolele, jaꞌ skontraik a kꞌot yuꞌun te Diose, yuꞌun jich me la awichꞌik kꞌuxutayel te jaꞌexe. Pero te Diose ya to me xkꞌuxutaylan porke stꞌujojlan te antibo smeꞌ statike.
ROM.11.29	Batsꞌi jich teme Dios la yal te ya xkuxutaylan, ma ba ya xchꞌaybey skꞌop. Ni makꞌ ya stikon sujtel te machꞌatik ikꞌbilix yuꞌun te Diose. 
ROM.11.30	Te nameye, jaꞌex te ma la achꞌuunik te Diose. Pero te ora to te juriyoetike ma xchꞌuunejikukix te Diose. Jich kꞌuxex ta yoꞌtan Dios te jaꞌexe. 
ROM.11.31	Jaꞌ nax jich mismo te juriyoetik ma xchꞌuunejikuk te ora to. Pero jaꞌ xanix yuꞌun te ay slekil yoꞌtan Dios ta atojolike. Jaꞌ nax jich te ora to ay xkꞌuxul yoꞌtan ta skuentaik. 
ROM.11.32	Porke te Diose jun nax a yakꞌtalan te pajal ma xchꞌuunot yuꞌune, yuꞌun jich me pajal ya xkꞌuxutay ta spisil.
ROM.11.33	Yuꞌun lom kꞌax mukꞌ y bayal te slekil yoꞌtan Diose. Sok lom bayal te spꞌijile y sok te tut ya snaꞌe. Maꞌyuk machꞌa ya xjuꞌ yuꞌun snaꞌel te tut snopoj ta yoꞌtane, sok ni ma xjuꞌ ta naꞌel te tut ya spase. 
ROM.11.34	Yuꞌun jich tsꞌibabil:
ROM.11.34	“¿Machꞌa kꞌan snaꞌbe spensar te Kajwaltike? ¿Sok machꞌa kꞌan spꞌijutes? 
ROM.11.35	¿Machꞌa kꞌan smajtantes nailuk, te ya xjuꞌ ya sujtesbot sjelol yuꞌun ta patile?” xchi me.
ROM.11.36	Porke spisil te tutik aye ya xtal ta stojol Dios, y jaꞌ pastalanbil yuꞌun y stukel yuꞌun. Ben tsaꞌam slekil ta sbajtel kꞌinal te Diose. Jichuk.
ROM.12.1	Jich yuꞌun, kermanotak, ya kalbeyex ta skuenta slekil yoꞌtan Dios, jich me ya skꞌan ya awakꞌ abaik ta stojol Dios tutꞌil kuxul smajtan Dios te lek ya yilex te Diose. Jich ya skꞌan ya kakꞌ jbatik ta stojol te batsꞌi ya jchꞌuuntike. 
ROM.12.2	Ma me jichuk ya xkuxuyinex jich tutꞌil te machꞌatik kuxajtik te ora to. Jaꞌ lek akꞌa me ta jelontesel te tut ya anopike, yuꞌun jich me ya xjelon te tutꞌ kuxulexe. Jich me ya anaꞌbeyik sluwar te tut ya skꞌan yoꞌtan te Diose, jaꞌ bi, jaꞌ te tut lek ta pasele, sok te tut ben tsaꞌame, sok te tut ben toje.
ROM.12.3	Jich tutꞌil yakꞌojbon kichꞌ kaꞌtel ta skuenta slekil yoꞌtan te Diose, ya kalbeyex ta apisilik te maꞌyuk machꞌa ya snop ta spensar te mukꞌ ya yakꞌ sbae. Jaꞌ lek nail ta juju-tul aꞌ snop te tut yaꞌiyel ya yaꞌi sbae, chikan te jayeb te xchꞌuunel-oꞌtanil aꞌbot yuꞌun te Diose.
ROM.12.4	Jich tutꞌil te jun tiꞌbalulil ay bayal ta jkaj te tut ay yuꞌune, y ma spisiluk jun nax yaꞌtel ta spisil. 
ROM.12.5	Jich euk te joꞌotike. Aunke ben bayalotik, jun nax ayotik ta skuenta te Cristoe, y jich jun nax ayotik ta jpisiltik ta juju-tul, jich mismo tutꞌil te jtiꞌbalultike.
ROM.12.6	Dios la yaꞌbotik skajal skaj te majtaniletike, chikan te tut la skꞌan a yaꞌbotik ta juju-tule. Jaꞌ yuꞌun, teme Dios la yaꞌbotik jmajtantik ta yalel te skꞌop Diose, aꞌ jpastik chikan te xchꞌuunel koꞌtantik te ay kuꞌuntike.
ROM.12.7	Teme jaꞌ yakꞌojbotik te majtanil te ya xtuunotik yuꞌun te yane, lek me a wak tuunukotik. Te machꞌa yichꞌoj te majtanil yuꞌun te ya snojpeswanej, a me nojpeswanuk. 
ROM.12.8	Te machꞌa yichꞌoj te majtanil yuꞌun te ya yaꞌbe spuersa yoꞌtan te yane, a me yaꞌbe xan spuersa yoꞌtan. Te machꞌa ay tut ya skꞌebene, junuk me yoꞌtan a yakꞌ. Te machꞌa ay ta skuenta tsobawe, junuk me yoꞌtan a tsobawanuk. Te machꞌa ya skoltay te meꞌbaetike, junuk me yoꞌtan awak spas.
ROM.12.9	Kꞌux me xꞌawaꞌiy abaik ta awoꞌtanik juju-tul. Pꞌajaik te tut ma tsaꞌamuke, y jaꞌ xꞌatamik te tut leke. 
ROM.12.10	Kꞌux me xꞌawaꞌiy abaik jich tutꞌil te machꞌatik jun nax smeꞌ-statike. Talel bael akꞌa abaik me ta jkuenta, y chꞌuunbeya abaik amantalik. 
ROM.12.11	Pasaik me puersa. Ma me chꞌajubanik. Akꞌa abaik ta mantaltesel yuꞌun te Kajwaltike sok spꞌejel awoꞌtanik. 
ROM.12.12	Kontento me xꞌamaliyik te lekilale. Kujchuk me awuꞌunik sok apuersaik te wokoletike. Ma me akom abaik ta skꞌoponel Dios. 
ROM.12.13	Koltayaik me te machꞌatik ayix ta skuenta te Diose teme maꞌyuk tut ay yuꞌune. Junuk me awoꞌtanik ya awikꞌik ochel te machꞌa ya xtal yuluꞌtayexe.
ROM.12.14	Kꞌanbeyaik bendision te machꞌatik ya stenexe. Kꞌanbeyaik bendision y ma me awixtaꞌkꞌoptayik. 
ROM.12.15	Kontento xꞌanex sok te machꞌatik kontento aylane. Okꞌanik sok te machꞌatik ya xlaj okꞌe. 
ROM.12.16	Junuk awoꞌtan abaik ta juju-tul. Ma me toybaukex. Jaꞌ me pajal ya skꞌan xꞌanex sok te machꞌatik lom chꞌunulike. Ma me xꞌakuy te lom pꞌijexe.
ROM.12.17	Ma me apakbe sjelol teme ay machꞌa ma tsaꞌamuk ay tut ya spasbeyate. Akꞌaik ta ilel ta spasel te tut lek ta sitil-komone. 
ROM.12.18	Asta te ba kꞌalal ay ta akuentaike, pasaik te ba kꞌalal ya xjuꞌ awuꞌunike te jich me jun awoꞌtanik ta apisilik a. 
ROM.12.19	Kermanotak te lom kꞌuxex ta koꞌtane, ma me pakbeya abaik amulik jaꞌex mismo. Jilesbeyaik ta skuenta te Diose te ya yaꞌbe kastigoe, porke te Sjun Diose jich me ya yal: “Joꞌon ay ta jkuenta te ya jchape. Joꞌon me ya kaꞌbe stoj”, xchi te Kajwaltike. 
ROM.12.20	Sok jich ay xan: “Teme ya xwiꞌnaj te akontrae, aꞌbeya me sweꞌel. Y teme takin yoꞌtane aꞌbeya me yuchꞌ jaꞌ. Teme jich ya apase, ya me xtal skꞌajkꞌal sit yuꞌun te kꞌexlale”, xchi me. 
ROM.12.21	Ma me awakꞌ stsalex te tut ma tsaꞌamuke. Jaꞌ lek tsalaik me te tut ma tsaꞌamuke ta skuenta te tut leke.
ROM.13.1	Spisil genteetik ya skꞌan ya xchꞌuunbeyik smantal te juꞌeletik te aꞌbilik yaꞌtel ta balmilale. Porke maꞌyuk juꞌeletik te ma ta skuentauk Diose, y te juꞌeletik te aye jaꞌ yakꞌojlan stukel te Diose. 
ROM.13.2	Te machꞌatik ma xyakꞌ ta jkuenta te juꞌeletike jaꞌ skontrainejix a te tut yaloj te Diose, sok ya me xꞌaꞌbot kastigo yuꞌun. 
ROM.13.3	Porke ma xiꞌik te gobierno te machꞌatik lek te tut ya spasike; jaꞌ ya xiꞌik gobierno te machꞌatik ma tsaꞌamuk tut ya spasike. Teme ya akꞌan te makꞌ xiꞌat yuꞌun te juꞌeletike, pasa te tut leke. Jich me lek ya yilat te juꞌeletike. 
ROM.13.4	Porke jaꞌ ay ta tuuntesel yuꞌun te Diose yuꞌun alekil a. Pero teme ma tsaꞌamuk te tut ya apase, jich ayat ta xiꞌel yuꞌun. Porke ma lomuk nax te ay ta skuenta te juꞌeletik te ya yakꞌ kastigo, yuꞌun jaꞌ ay ta mantaltesel yuꞌun te Diose te ya yaꞌbe kastigo te machꞌatik ma tsaꞌamuk tut ya spasike. 
ROM.13.5	Jich yuꞌun jaꞌ puersa ya skꞌan jchꞌuunbetik smantal te juꞌeletike. Ma me jaꞌuk nax yuꞌun te ya yakꞌ kastigoe; jaꞌ me xꞌanaꞌ ta awoꞌtanik te jich ya skꞌan pasele.
ROM.13.6	Jaꞌ sluwar te ya atojik atojemalike, porke te jꞌuꞌeletike ayik ta aꞌtel yuꞌun Dios y jaꞌ yaꞌtelinejik spasel te yaꞌtele. 
ROM.13.7	Akꞌaik me ta juju-tul te tut ay ta akuentaik yakꞌele. Te machꞌa ay ta skuenta skꞌanel kontribusione, tojbeyaik te kontribusione. Te machꞌa ay ta skuenta skꞌanel tojemale, tojbeyaik me te tojemale. Te machꞌa ya skꞌan xiꞌele, xiꞌaik me. Te machꞌa ya skꞌan akꞌel ta jkuentae, akꞌaik me ta jkuenta.
ROM.13.8	Ma me ayuk machꞌa kechel abetik yuꞌun. Jaꞌuk nax me abetik te kꞌux ya awaꞌiy abaik ta awoꞌtanik ta juju-tule. Yuꞌun te machꞌa kꞌux ya yaꞌiy ta yoꞌtan te sjoy ta genteile, juꞌix yuꞌun spasel spisil te tut ya yal te mantaliletike.
ROM.13.9	Te mantaliletike jich ya yal: “Ma me antsiwejan, ma me milawanan, ma me elkꞌajan, ma me ale kꞌop, ma me akꞌupinbey stutik yuꞌun te yane”, xchi me. Pero jaꞌ ito y tutikuk xan mantaliletik jun nax kꞌoem skꞌoplal ta spisil, jich tutꞌil ya yal: “Kꞌux me xꞌawaꞌiy ta awoꞌtan te ajoy ta genteile, jich tutꞌil te jaꞌat te kꞌux ya awaꞌiy abae”, xchi me. 
ROM.13.10	Te machꞌa ay slekil yoꞌtane makꞌ spasbeyix te tut ma tsaꞌamuk te sjoy ta genteile. Ta skuenta te slekil koꞌtantike la jchꞌuuntik ta lek spꞌejel te mantaliletike.
ROM.13.11	Spisil ito ya skꞌan ya jnaꞌtik te tiempo kuxulotik toe. A me jnaꞌtik te jaꞌ yorailix te ya jkux koꞌtantik yuꞌun te wayele, porke te jkoleltike tijilix ay te ora to. Ma jachikuk te tut nail toe te kꞌalal la jchꞌuuntik te skꞌop Diose. 
ROM.13.12	Te ajkꞌubale lom kꞌaxemix bael y tijilix ay tal te kꞌajkꞌaltike. Jaꞌ yuꞌun ya skꞌan ya jilestikix te tutik ay ta pasel ta ijkꞌal kꞌinale. Ya skꞌan ya jchap jbajtik yuꞌun te sakil kꞌinale jich tutꞌil jtul soltaro te lek xchapoj sba sok te smajkile sok yaꞌtajibe. 
ROM.13.13	Lek me skꞌan xꞌanotik te tutꞌil ayotikix ta kꞌajkꞌaltike. Ma me jaꞌukix ya jtamtik te yakubele sok te pas-kꞌin te xchꞌeet naxe. Makꞌ me jpastikix te tut ya skꞌupin te jtiꞌbalultik te kꞌayem aye, jaꞌ te antsiwejele, sok te pletoe, sok te il-oꞌtantawaneje. 
ROM.13.14	Jaꞌ lek chapa abaik ta skuenta te Kajwaltik Jesucristoe jich tutꞌil jun jmakiltike. Ma me anopikix te tut ma tsaꞌamuk ya skꞌupin te atiꞌbalulike.
ROM.14.1	Junuk me awoꞌtan abaik sok te machꞌa xchopet xchꞌuunel yoꞌtane. Ma me xꞌalijkes kꞌop sok te tutꞌil ay te yoꞌtane. 
ROM.14.2	Jich tutꞌil ay machꞌatik xchꞌuunej te spisil tut lek ta weꞌele, pero ay yan machꞌa xchopet xchꞌuunel yoꞌtane te jaꞌ nax ya sweꞌ te boke. 
ROM.14.3	Lek ay. Te machꞌa ya sweꞌ ta spisile ma me wakꞌ spꞌaj te machꞌa ma sweꞌtalan ta spisile. Sok te machꞌa ma sweꞌ ta spisile, ma me wakꞌ yalbe ma tsaꞌamuk skꞌoplal te machꞌa ya sweꞌ spisile, yuꞌun te Diose yikꞌojix. 
ROM.14.4	¿Machꞌa ya akuy aba a te ya awalbe skꞌoplal te yaj-aꞌtel te yane? Te yajwale stukel ay ta skuenta ta yalel me lek o ma lek skꞌoplal yuꞌun. Pero lek ya xkꞌot. Porke te Kajwaltike ay spoder yuꞌun te lek ya xkꞌote.
ROM.14.5	Ay xan yan: Ay machꞌatik ya stsaik te jun kꞌaale, y ay machꞌatik xchꞌuunejik te pajal nax spisil te kꞌaaletike. Ta juju-tul ya skꞌan ya snaꞌ te tut ya xchꞌuune. 
ROM.14.6	Te machꞌa ya skanantay te jun kꞌaale yuꞌun ya yakꞌ ta jkuenta a te Kajwaltike. Jaꞌ yuꞌun ya skanantay. Te machꞌa makꞌ skanantaye, yuꞌun jich ya yakꞌ ta jkuenta a te Kajwaltike. Y machꞌa ya sweꞌ ta spisile, yuꞌun ya yakꞌ ta jkuenta a te Kajwaltike. Ya sweꞌ y ya yalbe kola yal Dios yuꞌun. Yan te machꞌa ma sweꞌ ta spisile, yuꞌun ya yakꞌ ta jkuenta a te Kajwaltike te ma sweꞌe, sok ya yalbe kola yal Dios yuꞌun. 
ROM.14.7	Ni ma joꞌukotik ta jkuentatik te tutꞌil kuxulotike sok ma jkuentatikuk te ya xchamotike. 
ROM.14.8	Teme kuxulotik ta balmilale, ta skuenta te Kajwaltik te kuxulotike. Teme ya xchamotike, ta skuenta Kajwaltik ya xchamotik. Jich yuꞌun teme kuxulotike o teme ya xchamotike, yuꞌunotik te Kajwaltike. 
ROM.14.9	Jaꞌ yuꞌun ito cham te Cristoe y chaꞌkux tal. Jaꞌ ajwalil yuꞌun te machꞌatik chamenike y sok te machꞌatik kuxajtike.
ROM.14.10	Pero te jaꞌate, ¿Tuꞌun te ya awichꞌ jkuenta te awermanoe? ¿Tuꞌun te ya apꞌaje? Porke jpisiltik ya xkꞌootik ta sit Dios yuꞌun jaꞌ ya yichꞌotik jkuenta. 
ROM.14.11	Yuꞌun jich tsꞌibabil jilel ta Sjun te Diose:
ROM.14.11	“Ya yal te Kajwaltik: ‘Joꞌon te kuxulone, ya me xtal skejan sbaik ta jtojol spisil te genteetike, y spisilik ya me yalik wokol ta stojol te Diose’, xchi me”, xchi.
ROM.14.12	Jich yuꞌun ta juju-tulotik ya me kakꞌtik jkuenta ta stojol Dios.
ROM.14.13	Jaꞌ yuꞌun, makꞌ me kal kaꞌbiyan jbatik ta juju-tulotik. Jaꞌ lek, jaꞌ ya aleik te tut makꞌ xchebaj yoꞌtan yuꞌun a te awermano te makꞌ xyalesot ta mulile o te ma lekuk ya xbajt sok te xchꞌuunel yoꞌtane. 
ROM.14.14	Te joꞌone jnaꞌojbe sluwar te maꞌyuk tut ya xjuꞌ te ya xꞌixtaꞌ a jkꞌoplaltik ta skuenta Dios. Te tutꞌil jchꞌuunej te Kajwaltik Jesuse, seguro ayon te jich aye. Yan teme ay machꞌa ya snop te ay tut te ma tsaꞌamuk ta pasele, yuꞌun nanix ma tsaꞌamuk teme jich ya spase.
ROM.14.15	Pero teme ta skaj te aweꞌel te ya yakꞌ yajtal yoꞌtan te awermanoe, yuꞌun maꞌyuk slekil awoꞌtan te tutꞌ ayate. Ma me ta skajuk te aweꞌele te chꞌayel ya xbajt te yane, te jaꞌ a cham Cristo yuꞌune. 
ROM.14.16	Ma me awakꞌik te tut ma lekuk ya yalbeyex te tut lek ya apasike. 
ROM.14.17	Porke te tut ay ta ajwalinel te Diose ma ta skuentauk weꞌel o uchꞌajel. Jaꞌ nax teme toj ya xkuxuyinotike sok teme jun koꞌtantike y sok te bujtsꞌan kꞌinal ta skuenta nax te Chꞌul Espiritue. 
ROM.14.18	Te machꞌa jich ya yakꞌ sba ta abatinel yuꞌun te Cristoe, jaꞌ lek ya xꞌilot yuꞌun te Diose y sok te genteetike.
ROM.14.19	Jich yuꞌun, a me jlejtik spisil te tut bujtsꞌan ya kaꞌitik yuꞌune, jich talel bael ya jkoltay bajtik ta xchꞌuunel xan te Diose. 
ROM.14.20	Ma me xꞌajimbey yaꞌtel Dios ta skaj te weꞌele. Ma yuꞌunuk ma lekuk ta weꞌel spisil ta jkaj te weꞌele. Jaꞌ ma lekuk teme ay tut ya jweꞌtik te ya xꞌixlanbot yoꞌtan yuꞌun te yane. 
ROM.14.21	Jaꞌ lek makꞌ ya jweꞌtik tiꞌbal sok ni makꞌ kuchꞌtik bino, ni maꞌyuk tut ya jpastik chꞌinuk, teme yuꞌun jaꞌ ta skaj te ya syalesot ta mulil te awermanoe. 
ROM.14.22	Te tut achꞌuuneje jaꞌ me xꞌapas jaꞌat mismo ta stojol Dios. Ben tsaꞌam slekil te machꞌa jich ya spas te ma muliluk kꞌoem ta yoꞌtane. 
ROM.14.23	Pero te machꞌa ma to kꞌoemuk ta yoꞌtan teme lek o ma lek ya sweꞌ chꞌinuke, teme la sweꞌe, jich me a staix smul a. Porke ya sweꞌ te tutꞌil xchꞌuunej te ma lekuk ta weꞌele. Y spisil te tutik la spas te ma jichuk xchꞌuunej yoꞌtane, jich la staix smul abi.
ROM.15.1	Te joꞌotik te tulanotik sok te xchꞌuunel koꞌtantike jichukotik me te ya jnaꞌbetik yoꞌolil sbaik te machꞌatik ma tulanuk xchꞌuunel yoꞌtanike. Y ma jaꞌuk ya jletik te joꞌotik nax lek ya kaꞌiy jbajtike. 
ROM.15.2	Joꞌotik ta jpisiltik jaꞌ ya skꞌan te lek ayotik sok te joytik ta genteile, y aꞌ pasbetik te tut leke skuenta ya xjuꞌ ya xmukꞌub xan ta xchꞌuunel a te Diose. 
ROM.15.3	Porke jich te Cristoe ma jaꞌuk a sle te tut lek ya xꞌilot ta stukel naxe. Yuꞌun stukel a kꞌot ta skuenta te tut tsꞌibabil ta Sjun te Diose: “Te yutawik te machꞌatik la yutate joꞌon a kꞌot ta jkuenta”, xchi me. 
ROM.15.4	Spisil te nail albil ta Sjun te Diose la yichꞌ tsꞌibayel yuꞌun jpꞌijuteseltik. Yuꞌun jich me ay spuersa koꞌtantik y sok ya sjunutesbotik koꞌtantik te jich ya jtajtik a te ay tut ya jmalitike. 
ROM.15.5	Y te Diose, te ya yaꞌbotik spuersa koꞌtantik y sok sbujts koꞌtantike, jaꞌ ya skoltayex te tutꞌil kuxulex te jun awoꞌtanik ta juju-tulexe, jich tutꞌil la yakꞌ ta ilel te Cristo Jesuse, 
ROM.15.6	yuꞌun ta apisilik jun nax akꞌopik te ya awalik te ben tsaꞌam slekil te Dios te Stat te Kajwaltik Jesucristoe.
ROM.15.7	Jich yuꞌun, junuk me awoꞌtan abaik ta juju-tul, jich tutꞌil te jun yoꞌtan ta atojolik te Cristoe, yuꞌun jich me ben tsaꞌam slekil skꞌoplal awuꞌunik a te Diose. 
ROM.15.8	Ya kalbeyex ito: Te Cristoe xtaluk yakꞌ sba ta mantaltesel ta skuenta te juriyoetik yuꞌun jich ya xkꞌot ta pasel te tutik albil ta skuenta te antibo jmeꞌ-jtatike. Yuꞌun jich me ya yakꞌ ta ilel te Diose te jun yoꞌtan te ya yakꞌ kꞌotuk ta pasel te tut ya yale. 
ROM.15.9	Jich a tal Cristo yuꞌun te machꞌa ma juriyouke ya yalbeyik ben tsaꞌam slekil skꞌoplal te Diose yuꞌun te slekil yoꞌtane. Jich tutꞌil ya yal te
ROM.15.9	Sjun Diose:
ROM.15.9	“Jaꞌ yuꞌun te ya kal ta jamal te ben tsaꞌam slekil akꞌoplal ta stojol te nasionetike. Y ya jkꞌayojin kꞌayojetik ta abiil”, xchi me.
ROM.15.10	Sok jich tsꞌibabil xan jilel ta Sjun Dios:
ROM.15.10	“Junuk me awoꞌtanik nasionetik sok te jtejklum yuꞌun Diose”, xchi me.
ROM.15.11	Sok jich xan tsꞌibabil jilel:
ROM.15.11	“Nasionetik y jtejklumetik ta apisilik, albeyaik ben tsaꞌam slekil te Kajwaltike”, xchi me.
ROM.15.12	Te jꞌIsaiase jich a stsꞌibay jilel euk:
ROM.15.12	“Ya me xchiknaj stsꞌumbal te Isai te ya xkꞌot ta gobiernoil yuꞌun te nasionetike. Jich me ya staik spuersa yoꞌtanik yuꞌun”, xchi me.
ROM.15.13	Te Diose jaꞌ te ya yakꞌ spuersa koꞌtantike, aꞌ yaꞌbeyex bayal sbujts awoꞌtanik y sok junuk awoꞌtanik te ay xchꞌuunel awoꞌtanik ta stojole. Y ya me yaꞌbeyex xan bayal spuersa awoꞌtanik ta spoder te Chꞌul Espiritue.
ROM.15.14	Jaꞌex kermanotak, jnaꞌoj ta lek te jaꞌexe beno slekil awoꞌtanik y spisil anaꞌojikix. Y anaꞌojikix te talel bael ya atsits abaike. 
ROM.15.15	Pero te karta to, ay tulan skꞌoplal ta koꞌtan te la jtsꞌibabeyex tale, yuꞌun ma jkꞌan teme ya xchꞌay ta awoꞌtanike. Jich a jtsꞌibabeyex awaꞌiyik yuꞌun te kichꞌoj kaꞌtel ta skuenta slekil yoꞌtan te Diose. 
ROM.15.16	Jaꞌ kaꞌtel te ya xtuunon yuꞌun te Jesucristoe yuꞌun slekil a te machꞌatik ma juriyouke. Jich yabatinejon ta yalel skꞌoplal te kolel ya sjapbotik te Diose, yuꞌun jich me ya kikꞌ tal ochel ta stojol Dios te machꞌatik ma juriyouke. Jaꞌ smajtan Dios te ben tsaꞌam ya yil te lekutesbilix yuꞌun te Chꞌul Espiritue.
ROM.15.17	Te tutꞌil jchꞌuunej te Cristo Jesuse, ben jun koꞌtan yuꞌun te ayon ta abatinel yuꞌun te Diose. 
ROM.15.18	Porke ma jaꞌuk ya jtabe ta alel yaꞌtel yan; jaꞌ nax ya kal te tut spasojbon Cristo ta jtojole, skuenta jich ya xchꞌuunik Dios te machꞌatik ma juriyouke. Aꞌtej Cristo ta skuenta te kꞌop la kal, sok ta skuenta te tut la jpase, 
ROM.15.19	sok ta spoder te seña milagroetik, y sok ta spoder te Espíritu yuꞌun te Diose. Jich ta bayuk nax ta spamal te balmilale la kalix te lek achꞌ kꞌop yuꞌun kolel ta skuenta te Cristoe, kꞌalal ta Jerusalen y ta bayuk nax asta ta Estado yuꞌun Iliria. 
ROM.15.20	Jaꞌ nax baem ta koꞌtan yalel skꞌoplal kolel te ba ma to ayuk albil skꞌoplal te Cristoe, yuꞌun ma jkꞌan ya jach kaꞌtel te ba ayix yaꞌtel te yane. 
ROM.15.21	Komo jaꞌ ya jnaꞌ te tut ya yal te Sjun Diose:
ROM.15.21	“Jaꞌ me ya yilik te machꞌatik maꞌba albot yaꞌiyik skꞌoplale. Jaꞌ me ya yaꞌibeyik sluwaril te machꞌatik maꞌyuk yaꞌiyejbeyik skꞌoplale”, xchi me.
ROM.15.22	Jaꞌ sluwaril te maꞌ juꞌ kuꞌun te tal kilex manchuk me bayal buelta te kꞌan talukone. 
ROM.15.23	Pero te ora to juꞌix kuꞌun te kaꞌtel liꞌ ba estadoetik to. Yuꞌun bayalix jaꞌbil te koꞌtanuk ya jkꞌan xtal kuluꞌtayexe. 
ROM.15.24	Teme boon ta Españae, ya kil teme ya xjuꞌ kuꞌun te ya xkꞌa kilexe. Teme juꞌ kuꞌun kꞌa kilexe, koꞌtanuk te ya akoltayikon chꞌinuk yuꞌun te sigue ya xbenon baele. 
ROM.15.25	Pero te ora to ya xboon ta Jerusalen yuꞌun ya xba kꞌabe jilel te skoltayel te hermanoetik te teꞌeyik ae.
ROM.15.26	Porke te machꞌatik ayik ta Macedoniae y sok te ayik ta Acayae la snopik te gusto a stsob stakꞌinik te ya stikonbeyik te hermanoetik te ayik ta Jerusalen te ay swokolike. 
ROM.15.27	La snopik te gusto te jich lek a spasike. Yuꞌun la snaꞌik te ay sbetik kꞌoem yuꞌun te hermanoetik juriyoetike te la spukik te bendision yuꞌun Dios ta skuenta te machꞌatik ma juriyouke. Yan te ora to jaꞌ ya skꞌan ya yichꞌ koltayel te hermanoetik juriyoetik ta skuenta te tutik ay yuꞌun te machꞌatik ma juriyouke. 
ROM.15.28	Jich yuꞌun, te kꞌalal teme laj koꞌtan ta yakꞌel jilel entregal te majtanil takꞌine, jich me ya xlokꞌonix bael a te ya xboon ta Españae sok ya me xkꞌa kilex te jaꞌexe. 
ROM.15.29	Y ya jnaꞌ te kꞌalal ya xkꞌoon te ba ayexe ya me yaꞌbeyex bayal bendision te Cristoe ta skuenta te lek achꞌ kꞌope.
ROM.15.30	Kermanotak, ya kalbeyex ta skuenta te Kajwaltik Jesucristoe y sok te slekil yoꞌtan te Espíritu te ya yaꞌbotike, awokolikuk kꞌoponbikon Dios ta jtojol.
ROM.15.31	Kꞌanbeyaik Dios te ma ba ya yakꞌon ta skꞌabik te machꞌatik ma xchꞌuunejuk Dios te ayik ta Judeae, sok lekuk ya xkꞌo kaꞌbe entregal te skoltayel te ya kichꞌbe bael te hermanoetik ta Jerusalene. 
ROM.15.32	Skuenta yuꞌun, teme jich ya skꞌan te Diose, jun me koꞌtan ya xkꞌo kilex, teme ya xkꞌoj jkux koꞌtan a te ya xkꞌa kilexe. 
ROM.15.33	Te Dios te ay bujtsꞌan kꞌinal ta skuentae, a me sjoyinex ta apisilik te jaꞌexe. Jichuk.
ROM.16.1	Ya kalbeyex ta skuenta te kermanatik xFebee te yipal ta aꞌtel ta diakonail te ba ay te hermanoetik te ayik ta jtejklum Cencreae, 
ROM.16.2	ikꞌaik me ta lek ta skuenta te Kajwaltike. Jich tutꞌil te ya skꞌan jpastik ta jpisiltik sok te hermanoetik te jun nax xchꞌuunel koꞌtantike. Y koltayaik me ta spisil te tutik puersa yuꞌune, porke ayix bayal machꞌa skoltayej, y skoltayejonix euk.
ROM.16.3	Albeyaik xkoltanuk te sPrisilae y sok te Aquilae, jaꞌ joꞌtak ta aꞌtel te ayotik ta abatinel yuꞌun te Cristo Jesuse. 
ROM.16.4	Stukelik kꞌan yakꞌ sbaik ta lajel kuꞌun, jich a kolon yuꞌunik. Ma jaꞌuk nax ya kaltalanbe kolayal. Jich ya yalik euk spisil te hermanoetik ta ma juriyouke.
ROM.16.5	Sok albikon xkoltanuk euk te hermanoetik te ya stsob sbaik ta sna te sPrisila y sok te Aquilae. Albeyaik xkoltanuk euk te kamigo Epenetoe te ben kꞌux ta koꞌtane, te jaꞌ primero a chꞌuun Cristo te ay ta jun estado yuꞌun Asiae. 
ROM.16.6	Albikon xkoltanuk euk te xMariae te bayal aꞌtejemix ta akuentaike. 
ROM.16.7	Albikon xkoltanuk euk te Andronicoe y sok te Junias te jun jlumal soke, te jaꞌ a joyinlan ta prexoe. Ben aktalanbil ta jkuenta, jich tutꞌil te apostoletike. Jaꞌ nail xchꞌuunejik Cristo, patil a jchꞌuun te joꞌone.
ROM.16.8	Albikon xkoltanuk euk te Ampliase te kamigo te ben kꞌux ta koꞌtan ta skuenta te Kajwaltike. 
ROM.16.9	Albikon xkoltanuk euk te jꞌUrbanoe te joyba sok ta aꞌtel ta skuenta te Cristoe. Y sok euk te Estaquis te ben kꞌux ta koꞌtane. 
ROM.16.10	Albikon xkoltanuk euk te Apelese te bayal prewaetik kꞌaxem sok te xchꞌuunel yoꞌtan ta skuenta te Cristoe, y jich euk te machꞌatik ay yuꞌun te Aristobuloe. 
ROM.16.11	Albikon xkoltanuk euk ta Herodion te jun jlumal soke, y sok te machꞌatik ay yuꞌun te Narcisoe te la xchꞌuunik te Kajwaltike. 
ROM.16.12	Albikon xkoltanuk euk te Trifenae y sok te Trifosae te ya xꞌaꞌtejik ta yaꞌtel te Kajwaltike, y jich euk te kermanatik Persidae te ben kꞌux ta koꞌtantike, te bayal aꞌtejemix ta yaꞌtel te Kajwaltike. 
ROM.16.13	Albikon xkoltanuk euk te Rufoe, te ben aꞌbil ta jkuenta, te jun yoꞌtan xchꞌuunej te Kajwaltike. Sok euk te smeꞌe, te jich kꞌoem te jmeꞌ ekꞌae. 
ROM.16.14	Albikon xkoltanuk euk te Asincritoe, sok te Flegontee, sok te Hermese, sok te Patrobase, sok te Hermase y sok te hermanoetik te sjoyinej sba soke. 
ROM.16.15	Albikon xkoltanuk euk te Filogoe, sok te xJulia, sok te Nereoe, sok euk te xwixe, sok te Olimpase, y sok ta spisil te hermanoetik te jun nax xchꞌuunel yoꞌtan sbaik soke.
ROM.16.16	Patbeya aba awoꞌtanik ta juju-tul sok sbujtsꞌ awoꞌtanik, y xkoltanukex laj me ta spisil te hermanoetik ta skuenta te Cristoe.
ROM.16.17	Kermanotak, aꞌwokolikuk ila me abaik yuꞌun te machꞌatik ya yakꞌ dibisione sok te ya yakꞌex ta mulile, yuꞌun jaꞌ ya skontrainik te tut jich la yaꞌbelex anopik te jaꞌexe. Ma me ajoyin abaik sok.
ROM.16.18	Porke ma xtuunik yuꞌun te Kajwaltik Jesucristoe, yuꞌun jaꞌ nax baem ta yoꞌtanik te tut ya skꞌupin te stiꞌbalule. Te skꞌopike ben tsaꞌam ta aꞌiyel y lek yaꞌiyel, pero jaꞌ ya yixlanbe yoꞌtanik te gente te maꞌyuk spꞌijilike. 
ROM.16.19	Spisilik snaꞌojikix te jaꞌex te tutꞌil jun awoꞌtanik achꞌuunejik te skꞌop Diose. Jaꞌ yuꞌun ben jun koꞌtan. Ya jkꞌan te ya awakꞌik ta ilel te ay apꞌijilik yuꞌun spasel te tut leke; Pero jaꞌ ma jkꞌan te jaꞌ ya apasik te tut ma lekuke. 
ROM.16.20	Te Dios te ay bujtsꞌan kꞌinal ta skuentae, nopolix te ya yaꞌbeyex apuchꞌik ta tekꞌel te pukuje. Te Kajwaltik Jesucristoe a me yaꞌbeyex bendision.
ROM.16.21	Ya yalbeyex xkoltanuk te jTimoteoe te joy jba sok ta aꞌtele. Y jich euk te jLucioe te Jasone y sok te Sosipatere te jaꞌ jlumaltake.
ROM.16.22	Joꞌon Tercion te yipalon ta stsꞌibayel te karta to. Sok ya kalbeyex xkoltanuk euk ta skuenta te Kajwaltike.
ROM.16.23	Sok xkoltanukex laj yuꞌun te jGayoe te liꞌ ayon ta smajanel te snae, jaꞌ te liꞌ ba ya stsob sbaik ta spisil te hermanoetike. Sok xkoltanukex laj yuꞌun euk te jꞌErastoe te ja tesorero yuꞌun te jtejklume sok euk te kermanotik Cuartoe.
ROM.16.24	Te Kajwaltik Jesucristoe aꞌ yaꞌbeyex bendision ta apisilik te jaꞌexe.
ROM.16.25	Aꞌ kaltik yutsilal te Diose te ya xjuꞌ yuꞌun te ya yaꞌbeyex yip awoꞌtanike, jich tutꞌil te ya yal te skꞌoplal kolel te yipalon ta yalele, jaꞌ bi, jaꞌ te tutꞌil ay skꞌoplal te Jesucristoe. Jaꞌ to jaꞌ te tut la yakꞌix ta naꞌel ta ora to te tut xchapoj ta yoꞌtan te Diose. Jaꞌ te tut mukul ay ta nail to te kꞌalal ma to ayuk a te balmilale. 
ROM.16.26	Pero te ora to la yakꞌix ta naꞌel te tut stsꞌibayej jilel te jꞌalwanejetike, jich tutꞌil te smantal Dios te sbajtel kꞌinal aye. Te tut snopoj ta yoꞌtan te Diose la yakꞌix ta naꞌel ta spisil te nasionetike. Yuꞌun jich me ya xchꞌuunik sok ya yakꞌik ta kuenta te Jesucristoe.
ROM.16.27	Te Diose te stukel nax aye sok te stukel nax ay spꞌijile, a me akꞌek ta jkuenta te slekil ta sbajtel kꞌinal ta skuenta te Kajwaltik Jesucristoe. Jichuk.
1CO.1.1	Joꞌon jPabloon, te la yikꞌon ta aꞌtel te Diose ta skꞌanojel yoꞌtan. La yakꞌon ta apostolil yuꞌun te Jesucristoe. Joꞌon sok te hermano Sóstenese 
1CO.1.2	ya jtsꞌibabeyex te karta to jaꞌex te hermanoetik tsobilex yuꞌun Dios te ayex ta jtejklum Corintoe, te ikꞌtalanbilex yuꞌun te Diose ta skuenta Cristo Jesus. Dios la yikꞌex te lek ya xꞌanex te jtejklum yuꞌunex sok spisil ta bayuk te machꞌatik ya yalbeyikix kola yal te Kajwaltik Jesucristoe. Jaꞌ Kajwaltikix te joꞌotike y sok euk te yanetike. 
1CO.1.3	Te jTatik Diose y sok te Kajwaltik Jesucristoe a me yaꞌbeyex slekil yoꞌtan y sok te bujtsꞌan kꞌinal yuꞌune.
1CO.1.4	Sil tiempo ya kalbe kola yal Dios ta atojolik, yuꞌun te slekil yoꞌtan Dios la yaꞌbeyex ta skuenta te Cristo Jesuse.
1CO.1.5	Yuꞌun ta skuenta te Cristo Jesuse, Dios a yaꞌbeyex bayal slekilal, jich tutꞌil te ya anaꞌik te lek ya xkꞌopojexe, sok spisil te tut ya anaꞌike. 
1CO.1.6	Komo kꞌoemix ta awoꞌtanik te tutꞌ la awaꞌibeyik skꞌoplal te Cristoe. 
1CO.1.7	Te tutꞌil jich aye maꞌyukix falta awuꞌunik te tutik ya yakꞌ te Diose. Jich me jun awoꞌtanik te yipalex ta smaliyel te tut kꞌaalil ya xchiknaj tal te Kajwaltik Jesucristoe. 
1CO.1.8	Dios me ya yaꞌbeyex spuersa awoꞌtanik jaꞌ to kꞌalal ta slajibal kꞌaal. Jich ma me ayuk amulik te kꞌalal ya sujt tal te Kajwaltik Jesucristoe. 
1CO.1.9	Te tut yaloj te Diose puersa ya skꞌoes ta pasel. Y jaꞌ te machꞌa la yikꞌexe te jun nax ya xkuxuyinex sok te Xnichꞌane, jaꞌ te Jesucristo te Kajwaltike.
1CO.1.10	Kermanotak, ta sbiil te Kajwaltik Jesucristoe, awokoliluk te yauk xꞌochex ta akuerdo sok te maꞌ xatꞌojuk abaike. Junuk me awoꞌtan abaik sok junuk nax me te tut ya anopike sok te tut ya awalike. 
1CO.1.11	Ya kalbeyex to kermanotak, porke la yalbelonix te machꞌatik ay yuꞌun te jCloee te lijkem kꞌop awuꞌunike. 
1CO.1.12	Jaꞌ te ay jtul-chebex te ya awalik: “Joꞌon ayon ta skuenta jPablo”, yan ya yal: “Joꞌon ayon ta skuenta Apolos”, yan ya yal: “Ayon ta skuenta jPedro”, yan ya yal: “Joꞌon ayon ta skuenta Cristo”, xchaex.
1CO.1.13	¿Me yuꞌun chaꞌoxjajt lokꞌem a te Cristoe? ¿Me yuꞌun joꞌon a kichꞌ jojkꞌanel ta krus awuꞌunik? ¿O te la awichꞌik jaꞌ te jaꞌexe me jaꞌ ta jbiil?
1CO.1.14	Kola yal Dios te ma joꞌukon a kaꞌbeyex awichꞌik jaꞌ ni jtuluk te jaꞌexe. Jaꞌ nax a kaꞌbe yichꞌ jaꞌ te Crispoe sok te jGayoe. 
1CO.1.15	Jich maꞌyuk machꞌa ya xjuꞌ ya yal te aꞌbot yichꞌ jaꞌ ta joꞌon jbiile.
1CO.1.16	Sok la kaꞌbe yichꞌ jaꞌ euk te machꞌatik ay yuꞌun te Estéfanase. Ma jnaꞌ teme ay to yan machꞌa a kaꞌbe yichꞌ jaꞌe. 
1CO.1.17	Yuꞌun te Cristoe ma jaꞌuk a stikonon ta yakꞌel ichꞌ jaꞌ. Jaꞌ nax a stikonon ta yalel skꞌoplal te kolele. Y ma jaꞌuk ta spꞌijil genteetik te la kal lokꞌel ta jtiꞌe, yuꞌun ma lomuk nax ya xkꞌot a te cham ta krus te Cristoe.
1CO.1.18	Lom nax kꞌoem ta yoꞌtanik te machꞌatik chꞌayel ya xlaj bajtike te tutꞌ ay skꞌoplal te cham ta krus te Cristoe. Pero te skꞌoplal to jich kꞌoem ta koꞌtantik te jaꞌ spoder Dios yuꞌun te machꞌatik ya xkolotike. 
1CO.1.19	Jich tutꞌil ya yal te Sjun Diose:
1CO.1.19	“Ya me jimbey spꞌijil te machꞌatik pꞌijike, sok ya me jpꞌajbey te tut ya snaꞌik te machꞌatik bayal tut ya snaꞌike”, xchi me.
1CO.1.20	¿Baꞌay te machꞌa pꞌije? ¿Y baꞌay te maestro yuꞌun te mandariletike? ¿Y baꞌay te machꞌa ya snaꞌ yalel tutꞌil ay bael te balmilale? Dios a sujtesbeyix ta jowil nax te spꞌijil te tut ya snaꞌ liꞌ ba balmilal to. 
1CO.1.21	Te Diose ta skuenta spꞌijil maꞌ yakꞌ sba ta naꞌel yuꞌun te machꞌatik ay ta skuenta te balmilale; maꞌ snaꞌbeyik sba ta skuenta te spꞌijilik naxe. Jaꞌ lek a yaꞌi te Diose te ya skoltay ta skuenta skꞌop te ya stikon ta alel ta stojol te machꞌatik ya xchꞌuunike, aunke te skꞌoplal to jowil nax kꞌoem ta yoꞌtanik. 
1CO.1.22	Te juriyoetike ya skꞌan ya yilik jun seña milagro, y te griegoetike ya sleik spꞌijilik. 
1CO.1.23	Pero te joꞌotike jaꞌ ya kaltik te tutꞌil a milot ta krus te Cristoe. Jaꞌ to jaꞌ nax xcheꞌbantesel yoꞌtanik yuꞌun te juriyoetike, y te machꞌatik ma juriyouke, jowil nax kꞌoem ta yoꞌtanik. 
1CO.1.24	Pero te machꞌatik ikꞌbilik yuꞌun te Diose, me juriyoetik o griegoetik, jaꞌ kꞌoem ta yoꞌtanik te jaꞌ spoder Dios sok jaꞌ spꞌijil Dios te Cristoe. 
1CO.1.25	Yuꞌun te tutꞌil snopoj Dios te kuybil ta jowil naxe, jaꞌ mas ben pꞌij ke te spꞌijil gente naxe. Y te tutꞌil lom pekꞌ ya spas te Diose, jaꞌ mas tulan ke te spisil spuersa gentee.
1CO.1.26	Kermanotak, ya skꞌan ya anaꞌik te tutꞌil yikꞌojex te Diose. Ma bayalukex te ay apꞌijilik ta sitik te gentee, y ma bayalukex te ay awaꞌtelik sok te aꞌbilex ta jkuenta yuꞌun te gentee. 
1CO.1.27	Yuꞌun jaꞌ tsabilik yuꞌun Dios te machꞌatik maꞌyuk spꞌijilike, yuꞌun jich me ya xꞌakꞌot ta kꞌexlal te machꞌatik ay spꞌijil skuyoj sbaik aye. Y jaꞌ atsaot te machꞌatik lom pekꞌik liꞌ ba balmilale, yuꞌun jich me ya xꞌakꞌot ta kꞌexlal te machꞌatik tulan skuyoj sbaik aye. 
1CO.1.28	Te Diose jaꞌ a stꞌuj te gente te lom pꞌajbile sok te machꞌatik maꞌyukik tut aye te ma aꞌbiluk ta jkuenta liꞌ ba balmilale, yuꞌun jich me ya slajinmbe skꞌoplal te machꞌatik aꞌbil ta jkuentae. 
1CO.1.29	Yuꞌun jich me ni jtul maꞌyuk machꞌa ya xjuꞌ mukꞌ ya yakꞌ sba ta skuenta te Diose. 
1CO.1.30	Pero mismo te Diose jun nax a stsobex sok te Cristo Jesuse. Y jich a spas te jaꞌ jpꞌijiltik a yaꞌbotik te Cristoe. Y ta skuenta te Cristoe jich kolemotikix yuꞌun te jmultike. Uꞌuninbilotikix yuꞌun Dios y jaꞌ la skoltayotikix. 
1CO.1.31	Jaꞌ yuꞌun, jich ya yal te tsꞌbabil jilel ta Sjun te Diose: “Teme ay machꞌa ya skꞌan stulantes sbae, a me stulantes sba ta skuenta te Kajwaltike”, xchi me.
1CO.2.1	Pero kermanotak, te kꞌalal tal kalbeyex awaꞌiyik te tutꞌ batsꞌi jich snopoj te Diose, ma jaꞌuk a kal te spꞌijil jkꞌop naxe sok ma yuꞌunuk mukꞌ a kakꞌ jba. 
1CO.2.2	Te kꞌalal la joyinexe, la jnop ta koꞌtan te jaꞌ nax ya kalbeyex skꞌoplal te Jesucristoe, sok te tutꞌil a cham ta kruse. 
1CO.2.3	Te kꞌalal ayon ta awolilike, maꞌyuk puersa a kaꞌiy y ben yaꞌbon sik yuꞌun xiꞌel. 
1CO.2.4	Y te kꞌalal la jkꞌoponex y sok te la kalbeyex te skꞌop Diose, ma jaꞌuk a tuun kuꞌun te spꞌijil jkꞌop yuꞌun te ya jtsalex aye. Ma jichuk. Jaꞌ a kaꞌbeyex achꞌuunik ta skuenta te Espíritu y sok ta spoder te Diose. 
1CO.2.5	Jaꞌ yuꞌun te tutꞌil ay xchꞌuunel awoꞌtanike jaꞌ ta skuenta spoder te Diose y ma jaꞌuk ta skuenta spꞌijil te genteetike.
1CO.2.6	Pero, te ba ay te machꞌatik xchꞌuunejix lek te Diose, jich ya xtuun kuꞌuntik te pꞌijil kꞌope. Pero ma jaꞌuk ya kaltik te pꞌijil kꞌop skuenta te balmilal to, ni ma jaꞌuk te machꞌatik sjapuyejike te nopol ya xlaj chꞌayik baele. 
1CO.2.7	Jaꞌ ya kaltik te spꞌijil skꞌop Dios te mukꞌul aye. Jaꞌ bi, jaꞌ te la snop ta yoꞌtan te kꞌalal ma to spas a te balmilale te ya slebotik jlekilaltik sbajtel kꞌinale. 
1CO.2.8	Jaꞌ to jaꞌ te ma snaꞌbeyik sluwar te machꞌatik sjapuyejik te balmilal to. Yuꞌun te kꞌoemuk ta yoꞌtanike maꞌ smilik ta krus te ajwalil yuꞌun te lekilale te jichuke. 
1CO.2.9	Pero komo jich tsꞌibabil jilel ta Sjun te Diose:
1CO.2.9	“Te Diose xchapoj yuꞌun te machꞌatik kꞌanbil yuꞌune te tut maꞌyuk machꞌa yiloje sok maꞌyuk yaꞌiyeje sok te ma snopojuke”, xchi me.
1CO.2.10	Dios la yaꞌbotikix jnaꞌtik te tutik ta skuenta te Espiritue. Yuꞌun te Espiritue ya xjuꞌ yuꞌun te ya yakꞌ ta naꞌel spisil, manchuk me jaꞌ te tut mukꞌul ay yuꞌun stukel te Diose.
1CO.2.11	Porke ¿machꞌa winketikil te ya xjuꞌ yuꞌun snaꞌel te tut ay ta yoꞌtan te winike? Yuꞌun jaꞌ nax stukel te winike te ya snaꞌ te tut ay ta yoꞌtane. Jaꞌ nax jich te Diose, úniko te Espíritu yuꞌune te ya snaꞌ tutꞌil ay te Diose. 
1CO.2.12	Y te joꞌotike ma jaꞌuk kichꞌojtik te spꞌijil te balmilale. Jaꞌ kikꞌojtik te Espíritu te tikonbil tal yuꞌun te Diose, yuꞌun jich me ya jnaꞌbeytik sluwar a te tutik yakꞌojbotik te Diose ta skuenta slekil yoꞌtan. 
1CO.2.13	Jich te kꞌalal ya kalbeytik skꞌoplal te tutik to, jaꞌ ya kaltik te tut yakꞌojbotik jnoptik te Espiritue, y ma jaꞌuk te kꞌopetik te jnopojtik nax ta jpꞌijiltike. Jich ya kalbetik te tutik skuenta Espíritu te machꞌatik yikꞌojikix te Espiritue. 
1CO.2.14	Te machꞌa maꞌyuk ta skuenta te Espiritue, ma skꞌan xchꞌuunik te tutik skuenta te Espíritu yuꞌun Dios, yuꞌun jowil nax kꞌoem ta yoꞌtanik. Sok ma xjuꞌ yuꞌunik snaꞌbeyel sluwar, yuꞌun makꞌ xkoltayot ta yichꞌel jkuenta yuꞌun te Espiritue. 
1CO.2.15	Pero te machꞌatik ayix ta skuenta te Espiritue ya xjuꞌ yuꞌun yichꞌel jkuenta spisil te tutik aye. Y maꞌyuk machꞌa ya xjuꞌ yuꞌun yichꞌbeyel jkuenta stukel. 
1CO.2.16	Yuꞌun jich ya yal te Sjun Diose: “¿Machꞌa kꞌan snaꞌbey tutꞌ ay spensar te Kajwaltike? ¿Machꞌa kꞌan juꞌuk yuꞌun ya spꞌijutes? xchi me. Pero te joꞌotike kichꞌojbeytikix spensar te Cristoe.
1CO.3.1	Te joꞌone, kermanotak, ma juꞌ kuꞌun jkꞌoponex jich tutꞌil gente te tojutesbil yuꞌun te Espiritue, yuꞌun ya kil te jich to ayex ta skuenta atiꞌbalulik. Jich tutꞌil untik ayex ta stojol te Cristoe.
1CO.3.2	Ja yuꞌun la jnojpesex sok te tutꞌil ma tulanuk, pajal sok jtul alal te ya to xchuꞌune, te lech ya xꞌaꞌbote. Porke te jaꞌexe ma to xjuꞌ awuꞌunik sweꞌel te jich kꞌoem tutꞌil tulan weꞌelile. Jaꞌ nax jich ma xjuꞌ awuꞌunik te ora to, 
1CO.3.3	yuꞌun skuentainejex to te atiꞌbalulile. Yuꞌun chikan te tutꞌ ayexe te ya to awilbey aba awoꞌtanik sok te ya ajapuy abaik ta kꞌope, sok te ya apitpit abaike. Yuꞌun sigue ya atamojik te tut skuenta atiꞌbalulike. Jich yipalex ta spasel te tut ya spas spisil te gente ta balmilale. 
1CO.3.4	Porke te kꞌalal ay jtul te jich ya yale: “Joꞌon ayon ta skuenta jPablo”, y yan ya yal: “Ayon ta skuenta Apolos”, ja sjapuyejex te tut skuenta atiꞌbalulike.
1CO.3.5	Ya skꞌan ya anaꞌik: ¿Machꞌa a te jPabloe? ¿Y machꞌa a te Apolose? Kꞌouk ta awoꞌtanik te abat nax ayotik yuꞌun Dios te la kaꞌbeyex achꞌuunikix te Kajwaltike. Yuꞌun ta juju-tul te joꞌotike jaꞌ la jpastik te aꞌtel a yaꞌbotik te Kajwaltike. 
1CO.3.6	Te joꞌone la kaw, y te Apolose la yaꞌbe yaꞌlel. Pero Dios jaꞌ a yakꞌ chꞌiuk tal te tutiꞌ yichꞌ tsꞌunele. 
1CO.3.7	Maꞌyukik ta kuenta te machꞌa la yawe sok te machꞌa la yaꞌbe yaꞌlele. Jaꞌ nax ay ta kuenta te Dios te ya stsꞌijtes te tutꞌ tsꞌunbile. 
1CO.3.8	Te machꞌatik ya yawe y sok machꞌatik ya yaꞌbe yaꞌlele, pajalik nax. Dios ya xtojtalanot yuꞌun ta juju-tul chikan te yaꞌtele. 
1CO.3.9	Te joꞌotike, joy jbajtik ta aꞌtel ta abatinel yuꞌun te Diose, y te jaꞌexe jaꞌex kꞌaltikex kꞌoem yuꞌun Dios. Y jichex euk tutꞌil na te yipal ta stejkꞌanel te Diose.
1CO.3.10	Te joꞌone jich kꞌoemon yuꞌun Dios tutꞌil statal alwanil te la yaꞌbon ta jkuenta te ya jlijkes te yiptajib nae, y yan machꞌa ya stsꞌak moel. Pero ta juju-tul a me yil tut yilel ya stsꞌak moel.
1CO.3.11	Yuꞌun maꞌyuk yan machꞌa yiptajib kꞌoem, jaꞌ úniko te Jesucristoe. 
1CO.3.12	Te tutik ya yichꞌ tsꞌakel moel ae, ay jtul ya xlijk spas ta oro, ta plata y ta ben tsaꞌam ton, o ta teꞌ, o ta ak, o ta kꞌajben. 
1CO.3.13	Pero te yaꞌtel ta juju-tule ya xkꞌo chiknajuk ta jamal te tut kꞌaalil ya xꞌichꞌot jkuentae. Porke te kꞌaal abi ya xtal sok kꞌajkꞌ. Y te kꞌajkꞌe jaꞌ ya spasot prewa a te tut aꞌtelil a spas te juju-tule.
1CO.3.14	Teme ay machꞌa la stejkꞌan jun na, teme maꞌ stsak kꞌajkꞌe, ya me yichꞌ stojol.
1CO.3.15	Pero teme ay machꞌa la stejkꞌan yaꞌtel y la stsak kꞌajkꞌe, ya me xchꞌay spisil abi. Aunke stukel xanix ya xkol, jich tutꞌil te ay machꞌa ya xkol tal lokꞌel te ba kꞌajkꞌe.
1CO.3.16	¿Tuꞌun me yuꞌun maꞌ anaꞌojikuk te jaꞌex stemploex te Diose, y te Espíritu yuꞌun te Diose teꞌey ba ayexe? 
1CO.3.17	Teme ay machꞌa ya sjimbey te templo yuꞌun te Diose, Dios me ya xjimot yuꞌun euk. Porke te temploe jaꞌ yuꞌun te Diose, y te templo abi, jaꞌex me.
1CO.3.18	Ma me machꞌa ya sloꞌlay sba. Teme ay machꞌaukex a te pꞌij skuyoj sbae, teme ta skuenta nax pꞌijilil ta balmilale, jich me ya skuy sba te tutꞌil maꞌyuk tutꞌ ya snaꞌe, yuꞌun jich me ya xkꞌot te batsꞌi ay spꞌijile. 
1CO.3.19	Yuꞌun te pꞌijilil skuenta balmilale, puru jowil nax kꞌoem yuꞌun te Diose. Jich tutꞌil tsꞌibabil jilel te jich ya yale: “Te machꞌatik pꞌijike, jaꞌ me strampa ya xkꞌot te spꞌijilike —xchi me. 
1CO.3.20	Y jich ya yal xan: “Te Kajwaltike snaꞌoj te jowil nax te tut snopojike te machꞌatik skuyoj sbaik ta pꞌije. 
1CO.3.21	Jaꞌ yuꞌun ma me ayuk machꞌa lom bujtsꞌan kꞌinal ya yaꞌiy yuꞌun ta skuenta jtul winik te jaꞌ ya stsꞌakliye. Yuꞌun spisil te tutik aye, jaꞌex awuꞌunik. 
1CO.3.22	Me jaꞌ jPablo, o Apolos, o jPedro, o balmilal, o kuxlejal, o lajel, o jaꞌ te tut ay te ora to, o jaꞌ te tut ay ta patil baele. Spisil jaꞌex awuꞌunik. 
1CO.3.23	Y te jaꞌexe ayex ta skuenta Cristo. Y te Cristoe ay ta skuenta Dios.
1CO.4.1	Te jaꞌexe ma me kuyotik ta mukꞌ yuꞌun jaꞌ ayotik ta tuuntesel yuꞌun te Cristoe. Jaꞌ ay ta jkuentatik yakꞌel ta naꞌel te tut mukul snopoj te Diose.
1CO.4.2	Te machꞌa ya yichꞌ yaꞌtele, ya me skꞌan ya yakꞌ ta ilel te jun yoꞌtan ta spasele. 
1CO.4.3	Te joꞌone ma jaꞌuk ay skꞌoplal ta koꞌtan te tut yilel ya awilikone, sok te tut kilel ya yilikon euk te jmeltsaanwanejetik ta balmilale. i ma xjuꞌ joꞌon ya kichꞌbey jba jkuenta jtukel. 
1CO.4.4	Maꞌyuk tut kechel ta koꞌtan ya kaꞌiy, pero makꞌ me kal te yuꞌun maꞌyuk jmule. Yuꞌun jaꞌ ya yichꞌon jkuenta te Kajwaltike. 
1CO.4.5	Jich yuꞌun, ma me awichꞌbe abaik jkuenta te jaꞌexe, te tutꞌil ma to sta skꞌaalele. Maliyaik te Kajwaltik te ya xtale. Jaꞌ me ya yakꞌ ta ilel ta sakil kꞌinal stukel te tut ay ta ijkꞌal kꞌinal te ora to, y jaꞌ me ya yakꞌ ta naꞌel te tut snopoj te oꞌtanil ta juju-tule. Jich te Diose lek me ya yalbotik jkꞌoplaltik te tutꞌil ya xꞌaꞌtejotik ta juju-tule.
1CO.4.6	Kermanotak, la kalbeyex awaꞌiyik te tutꞌil ayone y sok te Apolose, skuenta jich ya anaꞌik te tutik lek ya xkꞌoex yuꞌune. La kalbeyex yuꞌun jich ya anopik a te makꞌ xkꞌaxex ta mas a te tutik tsꞌibabil jilele, y yuꞌun jich ma ba ya mukꞌutesbeyik skꞌoplal a te jtule y sok te ya apꞌajik te yane. 
1CO.4.7	¿Machꞌa ya yakꞌ te jich ya apasike? ¿Me ay tut ay awuꞌunik te ma jaꞌuk yakꞌojbeyex te Diose? Y teme jaꞌ yakꞌojbeyex te Diose, ¿tuꞌun te ya atoy abaik yuꞌune? Ma jaꞌuk la aleik.
1CO.4.8	Jich akuyoj abaik te maꞌyukix falta ya awaꞌiyike y ayix awuꞌunik spisil te tut ya akꞌanike. Akuyoj abaikix ta reyetik, y ma xꞌakꞌanikix te ay tut ya kaltik ta atojolik. Te batsꞌi jichukexix tutꞌil te reyetike, yuꞌun jich me ya xjuꞌ ya joyintikex ta ajwalil euk te jichuke.
1CO.4.9	Yuꞌun jich ya kaꞌiy jbajtik te joꞌotik te apostoletike, te yakꞌojotik ta último luwar te Diose. Jich kꞌoemotikix te tutꞌil machꞌatik chapbilix skꞌoplal ta milele. Yuꞌun kichꞌojtikix kꞌeluyel ta komon sitil yuꞌun te machꞌatik ayik ta balmilal, jaꞌ te angeletike y sok te genteetike. 
1CO.4.10	Te joꞌotike jaꞌ ta skaj te Cristo te kuybilotik ta ma pꞌijukotike. Yan te jaꞌexe, ben pꞌijex ta skuenta Cristo ta akꞌopik. Te joꞌotike maꞌyuk jpuersatik. Yan te jaꞌexe bayal apuersaik ta akꞌopik. Te joꞌotike pꞌajbilotikix. Yan te jaꞌexe aꞌbilex ta jkuenta. 
1CO.4.11	Asta te ora to ma jilemuk te jwokoltik ta wiꞌnale y sok te takin tiꞌile y te maꞌyuk lek jkꞌuꞌ-jpakꞌtike. Te gentee ya smajotik, sok maꞌyuk ba ay jnajtik. 
1CO.4.12	Y sok lubenotik ta aꞌtel sok jkꞌabtik. Te tut ma lek ya yalbelotike, lek ya jakꞌbetik te joꞌotike. Bayal jwokoltik ta ilbajinel, pero juꞌem kuꞌuntik. 
1CO.4.13	Ya yixta-kꞌoptayelotik, pero sok slekil koꞌtantik ya jakꞌbetik. Asta te ora to jich ya skuyelotik tutꞌ skꞌaꞌpalel balmilal te ya yichꞌ chꞌayel baele.
1CO.4.14	Ma yuꞌunuk la jtsꞌibabeyex te ya kakꞌex ta kꞌexlal yuꞌune. Yuꞌun jich ya kakꞌ anaꞌik jich tutꞌil batsꞌi jnichꞌan, yuꞌun ben jkꞌanojex. 
1CO.4.15	Yuꞌun te jaꞌexe manchuk me ay dies mil ta jtul maestro awuꞌunik te ya yaꞌbeyex anopik skꞌoplal te Cristoe, pero ma bayaluk te atatike. Atatonik kꞌoem te jaꞌexe te tutꞌil lijk achꞌuunik te Cristo Jesuse, yuꞌun joꞌon a kalbeyex te lek achꞌ kꞌop yuꞌune. 
1CO.4.16	Jich yuꞌun ya kalbeyex te ya me anopik te tutꞌ ayone.
1CO.4.17	Jaꞌ sluwaril te la jtikonbeyex tal te jTimoteoe. Jich kꞌoem ta koꞌtan tutꞌi jnichꞌan te jun yoꞌtan ta skuenta te Kajwaltike. Jaꞌ me ya yaꞌbeyex xan anaꞌik te tutꞌil ya xꞌaꞌtejon sok te tutꞌ jchꞌuunej te Cristoe Jesuse. Yuꞌun yiloj spisil te tutꞌil la jnojpeslan te juju-tijkꞌ hermanotetik te ba kꞌaxone.
1CO.4.18	Ay jtul-chebex te jaꞌexe te atoyoj abaike. Yuꞌun akuyojik te makꞌ xtal kilexe. 
1CO.4.19	Pero teme jich ya skꞌan te Kajwaltike, ya me xtal kilex ta ora. Jich me ya kil teme ay tut juꞌem awuꞌunik spasele o teme jaꞌ nax te ya akꞌupinik yalele. 
1CO.4.20	Porke te tutꞌil ya skꞌan kajwalintik te Diose, ma me jipuk a te ya kaltike. Jaꞌ ya skꞌan te ay tut ya xjuꞌ kuꞌuntik spasele. 
1CO.4.21	¿Tut ya akꞌanik te jaꞌexe: Me jaꞌ ya akꞌanik te tulan ya xtal jkꞌoponexe, o jaꞌ te ben jun koꞌtan sok te bayal slekil koꞌtan te ya xtalone?
1CO.5.1	Pujkemix akꞌoplalik te ay jtulex te jaꞌexe te yinaminej te xchaꞌmeꞌe. Te mulil to lom tulan skꞌoplal. Ni maꞌyuk machꞌa jich spasoj te gente te ma snaꞌbeyik sba te Diose. 
1CO.5.2	Y te jaꞌexe ya atoy abaik te lek ayex ta akꞌopike. Jaꞌ lek te lauk awakꞌ yajtal awoꞌtanike. Te winik to te jich spasoje ya me skꞌan ya atenik lokꞌel ta awolilik. 
1CO.5.3	Manchuk teme ma jteklejaluk ayon te ba ayexe, pero joyinejex ta koꞌtan. Y jich kꞌoem te ayon ta awolilik ta skuenta te Kajwalik Jesucristo. Jich la jchapix te machꞌa staoj smul te jich spasoje. 
1CO.5.4	Kꞌalal ya atsob abaik te jaꞌexe, teꞌ ayon sok koꞌtan a te ba ayexe. Y jich te spoder te Kajwaltik Jesuse teꞌ ay ekꞌa te ba ayexe. 
1CO.5.5	Jich te winik me to ya me awakꞌik entregal ta skꞌab pukuj, yuꞌun te stiꞌbalule ya me xlaj y te xchꞌulele ya me xkol te kꞌalal ya xtal te Kajwaltik Jesuse.
1CO.5.6	Te jaꞌxe ma me lekuk teme ya atoy abaik yuꞌun te tut ya apasike. Anaꞌojikix te jich ay ta alel: “Te chꞌin nax te levadurae ya spajutes spisil te matsꞌe” —xchi me. 
1CO.5.7	Jich yuꞌun lokꞌesaik me te kꞌaꞌ levadura te ya yixlanexe. Yuꞌun jich me ya xkꞌoex te tutꞌil pan te pasbil ta achꞌ harina te maꞌyuk yichꞌoj levadura te ya xweꞌot ta kꞌin yuꞌun Pascuae. Yuꞌun jich me ayex te jaꞌexe. Porke te Cristo jaꞌ te chꞌin karnera a kꞌot yuꞌun te Pascuae, te stukel a cham te la yakꞌ sba ta majtanil kuꞌuntike. 
1CO.5.8	Jich me ya skꞌan jpastik te kꞌin Pascua kuꞌuntike. Lekuk me te koꞌtantike y batsꞌi jichuk me, te tutꞌil pan te maꞌyuk yichꞌoj levadurae. Y ma me apasik sok te tut ma tsaꞌamuke y sok te tut ma tsaꞌamuk ya xjimawane, te jich kꞌoem tutꞌil kꞌaꞌ levadurae.
1CO.5.9	Te jun xan jkartae, la kalbeyex te ma spas ya awakꞌ abaik sok te machꞌa ya spas mulile. 
1CO.5.10	Y ma yuꞌunuk ya kal te jkꞌaxel ya apit abaik sok spisil te machꞌatik ayik ta skuenta te balmilale: te jmulawiletike, sok te jbikꞌtal-oꞌtanetike, sok te jꞌeleketike, sok te ya xchꞌuunik lotil diosetike. Yuꞌun jaꞌ to ya xjuꞌ awuꞌunik a te ya xlokꞌex bael liꞌ ba balmilale. 
1CO.5.11	Te la jkꞌan la kalbeyexe jaꞌ te ma spas ya awakꞌ abaik sok ni jtuluk te hermano ya yal sbae teme jaꞌ te machꞌa ya xꞌantsiweje, o jaꞌ te jbikꞌtal-oꞌtane, o jaꞌ te xchꞌuunej lotil diose, o jaꞌ te ya xꞌixta-kꞌoptawane, o jaꞌ te jyakubele o jaꞌ te jꞌeleqꞌe. Te gente te jich aye, ni ma me ajoyinik ta weꞌel.
1CO.5.12+1CO.5.13	Te joꞌone maꞌyuk ta jkuenta xchapel te machꞌatik ma xchꞌuunejuk te Diose, jaꞌ ya xchapot yuꞌun te Diose. Pero te jaꞌexe ay ta akuentaik xchapel te machꞌa ay ta awolilike. Jaꞌ yuꞌun, lokꞌesaik bael te jmulawil te ay ta awolilike.
1CO.6.1	Teme ay akontrainej abaik sok teme ay jtulukex ya akꞌanik parte, ¿tuꞌun te ya xba akꞌanik meltsaanel ta stojol alkal te ma xchꞌuunejuk Diose? ¿Tuꞌun te ma teyuk xba akꞌanik meltsaanel te ba ay te pajal achꞌuunej sok Diose? 
1CO.6.2	¿Me yuꞌun maꞌ anaꞌojikuk te jaꞌex yuꞌunex te Diose te ya to xchapawanex ta patil ta balmilale? Te jaꞌexe ya me smeltsaanwanex ta balmilal ta patil, ¿me yuꞌun ma xjuꞌ awuꞌunik xchapel te tut ma tulanuk skꞌoplal ta ora to? 
1CO.6.3	¿Meꞌn ma xꞌanaꞌik te joꞌotik ya xchapawanotik ta stojol euk te chꞌul angeletike? Yuꞌun teme jiche, ¿jaꞌukix ma xjuꞌ awuꞌunik xchapel a te tutꞌ kuxulotik to ta balmilale? 
1CO.6.4	Jich yuꞌun, teme jaꞌex te ay akꞌopik ta skuenta nax te akuxlejalik ta balmilale, ¿tuꞌun te ya xba akꞌanik meltsaanel ta stojol alkal te ni ma snaꞌbeyik sluwar te tutꞌil jchꞌuunejtik te Diose? 
1CO.6.5	Jicha kalbeyex to yuꞌun jich ya xkꞌexawex a. ¿Me yuꞌun maꞌyuk ta awolilik ni tuluk te ay spꞌijil yoꞌtan ta xchapel te tutik ay ta stojol te yermanotake? 
1CO.6.6	Ma me jaꞌuk te talel bael ya xlijk kꞌop awuꞌunik te pajal achꞌuunejik Diose. Ya awakꞌik ta chapel, pero jaꞌ ya xba awaꞌbeyik xchap te machꞌa ma xchꞌuunejuk te Diose.
1CO.6.7	Te tutꞌil jich ya xlijk kꞌop awuꞌunike, teꞌ ya xchiknaj a te ataojik tsalele. ¿Me ma jaꞌuk lek te yauk xkujch awuꞌunik te kꞌope? ¿Sok me ma jaꞌuk lek te ay tut ya yelkꞌanbeyex baele? 
1CO.6.8	Pero te jaꞌexe ma jichuk ya apasik. Ya atij abaik ta kꞌop y ya awelkꞌan abaik te awermano abaike.
1CO.6.9+1CO.6.10	¿Meꞌn ma anaꞌojikuk te machꞌatik ma lekuk yoꞌtanik te ma xjuꞌ ya xꞌoch te ba ay ta ajwalinel te Diose? Ma me awakꞌ abaik ta loꞌlayel. Yuꞌun te ba ay ta ajwalinel te Diose, ma xjuꞌ ya xꞌoch teꞌa te machꞌatik ya xꞌantsiweje, ni te machꞌatik ya xchꞌuun lotil diose, sok te machꞌatik ya sle skremike, ni te winketik te ma tsaꞌamuk tut ya spas sok mismo winike, ni te jꞌelekꞌetike, ni te jbikꞌtal-oꞌtanetike, ni te jyakubeletike, ni te jle-kꞌopetike, ni te machꞌatik kꞌayemik ta spojel tutike. Spisil to ma xjuꞌ ya xlaj kꞌot te ba ay ta ajwalinel te Diose. 
1CO.6.11	Y jich la apasik ta nail to euk te jaꞌexe. Pero te ora to la awichꞌikix sakutesel y lekutesbilix awoꞌtanik yuꞌun amulik ta skuenta te Kajwaltik Jesucristoe y sok ta skuenta te Chꞌul Espíritu yuꞌun te Dios kuꞌuntike.
1CO.6.12	Ya awalik: “jTe joꞌone libreix ayon ta spasel te tutik ya jkꞌan jpase”, xchiat. Batsꞌi jich. Pero ma spisiluk ya xlokꞌ jkuenta a. Jich, libre ayon ta spasel te tut ya jkꞌan jpase. Pero ma xjuꞌ te ay tut ya stsalone. 
1CO.6.13	Ya awalik xan: “Te weꞌelile jaꞌ yuꞌun te jchꞌujtike y te jchꞌujtike jaꞌ yuꞌun te weꞌelile. Batsꞌi jich. Pero te Diose ya slajinbe jilel skꞌoplal ta xchebal. Pero ma me xkakꞌtik te ya xꞌantsiwe te jtiꞌbalultike. Te jtiꞌbalultike jaꞌ yuꞌun te Kajwaltike, y te Kajwaltike jaꞌ yuꞌun te jtiꞌbalultike. 
1CO.6.14	Y jich tutꞌil te Diose te la xchaꞌkuses tal te Kajwaltike, jich ya xba xchꞌakusesotik tal ta spoder ekꞌa te joꞌotike.
1CO.6.15	¿Me yuꞌun ma anaꞌojikuk te jaꞌexe te atiꞌbalulik te jaꞌ yok skꞌabinej te Cristoe? ¿Y me ya spas te ya kichꞌbey te yok skꞌabinej Cristo, y ya xba kaꞌbe sta te stiꞌbalul jtul jmulawil antse? Ma lekuk. 
1CO.6.16	¿Meꞌn ma xꞌanaꞌik te jaꞌexe te kꞌalal ay jtul winik te ya sta sba sok jtul jmulawil antse te jun nax ya xkꞌot te stiꞌbalulike? Yuꞌun jich ya yal te Sjun Diose: “Ta xchebalik jich kꞌoem te jtul nax gente ya xkꞌote”, xchi me. 
1CO.6.17	Pero te kꞌalal ay machꞌa jun nax ya yakꞌ sba ta skuenta te Kajwaltike, jich jun nax ya xkꞌot ta skuenta te Espiritue.
1CO.6.18	Jaꞌ yuꞌun, kꞌeja abaik me yuꞌun te antsiwejele. Tutikuk xan yan mulil te ya spas te jtul gentee makꞌ ya xkuch te stiꞌbalule. Pero te machꞌa ya spas te antsiwejele, ya xmulaw sok te stiꞌbalule. 
1CO.6.19	¿Meꞌn ma xꞌanaꞌik te jaꞌexe te jaꞌ templo yuꞌun te Chꞌul Espíritu te atiꞌbalulike? Te Chꞌul Espiritue ay ta atojolik, yuꞌun te Dios a yaꞌbeyexe. Te jaꞌexe maꞌ awuꞌuninej abaikuk, 
1CO.6.20	porke Dios toyol a stojtalan. Jaꞌ yuꞌun ya skꞌan ya awakꞌik ta jkuenta a te Dios sok te atiꞌbalulike.
1CO.7.1	Te ora to ya me kaꞌbeyex tal sujtib te tut la ajojkꞌobonik ta karta la apasik tale. Lek teme makꞌ sle yinam te winike. 
1CO.7.2	Pero ta skaj te ay antsiwejele, ta juju-tul ya skꞌan te ayuk batsꞌi yiname y ta juju-tul te antse ya skꞌan te ayuk batsꞌi smamlale. 
1CO.7.3	Y jich te winike sok te antse ya skꞌan te ya xchꞌuun spasel te tutꞌil ay te nujpuneme. 
1CO.7.4	Te antse ma yuꞌuninejuk te stiꞌbalule. Jaꞌ japubil yuꞌun te smamlale. Jich ekꞌa te mamlalile ma yuꞌuninejuk te stiꞌbalule. Jaꞌ japubil yuꞌun euk te yiname. 
1CO.7.5	Jaꞌ yuꞌun ma me talel-baeluk te maꞌ ba ya akꞌopon abaike. Jaꞌ nax teme ya achap akꞌopik te makꞌ ata abaik ipal kꞌaal, yuꞌun te ya akꞌoponik Diose. Ta patil ya xjuꞌ ya sujt ata abaik. Yuꞌun ma me teyuk ya sloꞌlayelex yuꞌun a te pukuje te ya yaꞌbelex ale amul yuꞌune.
1CO.7.6	Spisil to te la kalbeyexe ma yuꞌunuk ya kal mantal. Jaꞌ nax ya kꞌakꞌ ta naꞌel teme ay jichuk ya skꞌan awoꞌtanike. 
1CO.7.7	Te ya kal joꞌone, jaꞌ lek te jichuk ay spisil winketik te tutꞌilone. Pero Dios jich a yakꞌ ta juju-tul skajal-skaj tutꞌ ay smajtan. Te yane ya xjuꞌ yuꞌun, y ay yan ma xjuꞌ yuꞌun.
1CO.7.8	Te solteroetike y sok te biudaetike ya kaltalanbe te jaꞌ lek te jichuk makꞌ xnujpun jich tutꞌilone. 
1CO.7.9	Pero teme ma xjuꞌ yuꞌun sok te stiꞌbalule, a me nujpunikuk. Yuꞌun jaꞌ mas lek te nujpuneme; jaꞌ ma tsaꞌamuk teme ay ta wokol yuꞌune.
1CO.7.10	Pero te machꞌatik nujpunemikixe, ya kaltalanbe te mantal o te ma joꞌukon kuꞌune, jaꞌ smantal te Kajwaltike: Te antse ma me wakꞌ xchꞌoj jilel te smamlale. 
1CO.7.11	Teme ay ants te ya xchꞌoj sba sok te smamlale, jich me a tekꞌluk, o ya xpajt yoꞌtan sok ta patil te smamlale. Jaꞌ nax jich mismo euk te mamlalile, ma me wakꞌ xchꞌoj te yiname.
1CO.7.12	Yan te yane, ay tut ya kalbe, joꞌon te jich ya kale y ma jaꞌuk jich yaloj te Kajwaltike: Teme ay jtul hermano teme ma xchꞌuunejuk Dios te yiname, ma me wakꞌ xchꞌoj sba sok teme jun yoꞌtan ya xkuxuyin soke. 
1CO.7.13	Y teme ay jtul hermano ants teme ma xchꞌuunejuk Dios te smamlale, ma me wakꞌ xchꞌoj sba sok teme jun yoꞌtan ya xkuxuyin soke. 
1CO.7.14	Yuꞌun te mamlalil teme ma xchꞌuunejuk Diose, lekutesbilix kꞌoem ekꞌa ta skꞌaj te jun nax ay sok yinam te xchꞌuunej Diose. Y jich euk te ants teme ma xchꞌuunejuk Diose, lekutesbilix kꞌoem ekꞌa ta skaj te jun nax ay sok smamlal te xchꞌuunej Diose. Te manchuk jichuke, te awuntikilik te jaꞌexe, jich aylan te tutꞌil ma xchꞌuunejuk Diose. Pero to uꞌuninbilikix yuꞌun te Diose.
1CO.7.15	Yan teme winik o ants te ma xchꞌuunejuk Diose ya skꞌan xchꞌoj sba, a me spasik. Teme jich ya xkꞌote, libre me ya xjil stukel te machꞌa xchꞌuunej Diose. Porke Dios la yikꞌex te jaꞌexe yuꞌun me bujtsꞌan kꞌinal ya xkuxuyinex. 
1CO.7.16	¿Tutꞌil ya anaꞌ jaꞌex antstik teme ya xjuꞌ xkol awuꞌun te amamlale? Jichex euk winketik, ¿tutꞌil ya anaꞌ teme ya xkol awuꞌun te awiname?
1CO.7.17	Pero chikan tutꞌil ayotik ta juju-tul te tut majtanil yakꞌojbotik te Kajwaltike. Y jich ya skꞌan xꞌanotik te tutꞌil ayotik kꞌalal la yikꞌotik te Diose. Jaꞌ to jaꞌ mantal te jich a kalbey ta spisil te juju-tijkꞌ hermanoetike. 
1CO.7.18	Teme ma machꞌa ya xꞌikꞌot yuꞌun Dios te yichꞌoj sirkunsisione, jich me a anuk abi. O teme jaꞌ ya xꞌikꞌot te machꞌa ma yichꞌojuk sirkunsisione, ma me spasix ya yichꞌ sirkunsision. 
1CO.7.19	Porke ma tulanuk skꞌoplal teme kichꞌojtik o ma kichꞌojtikuk sirkunsisione. Yan te tut ben tulan skꞌoplale jaꞌ te ya jchꞌuunbetik te mantaletik yuꞌun te Diose. 
1CO.7.20	Ta juju-tul jich ya skꞌan xꞌanotik te tutꞌil ayotik a te kꞌalal la yikꞌotik te Diose. 
1CO.7.21	Teme la yikꞌelat te ayat ta jmosoil aye, maꞌ me awakꞌ yajtal awoꞌtan yuꞌun. Teme ya ata te tutꞌil ya xjuꞌ ya xjilat ta libree, akꞌa me aba ta libre abi. 
1CO.7.22	Yuꞌun teme ay machꞌa ay ta mosoil a te kꞌalal ikꞌot ta xchꞌuunel te Kajwaltike, te ora to libre ayix ta winikil te ya xtuuntesot yuꞌun te Kajwaltike. Y jaꞌ nax jich te machꞌa libre ay ta winikil a te kꞌalal ikꞌote, te ora to jaꞌ mosoix yuꞌun te Cristoe. 
1CO.7.23	Dios la smanex te jaꞌex te lom toyol a stojexe. Ma me awakꞌ abaik ta mosoil yuꞌun jtul xan winik. 
1CO.7.24	Jich yuꞌun, kermanotak, ta juju-tul jich me xꞌawakꞌ abaik ta stojol Dios jich tutꞌil ayex te kꞌalal la yikꞌexe.
1CO.7.25	Te ora to ya kalbeyex te tutꞌil ayik te machꞌatik ma to nujpunemuke. Maꞌyuk ba kaꞌiyojbe smantal ya yal te Kajwaltike, pero ya kal te tut jnopoje, sok ya xjuꞌ ya achꞌuunik te tutꞌil kichꞌoj kꞌuxutayel yuꞌun te Kajwaltike. 
1CO.7.26	Te joꞌone lek ya kaꞌiy te jichuk ya xjil te winik te tutꞌil aye. Pero ta skaj te tiempo te wokolix ya xkuxuyinotike, 
1CO.7.27	teme ay awiname, ma me achꞌoj jilel. Y teme maꞌyuk awiname, ma me ale awinam.
1CO.7.28	Teme nujpunate, ma me ayukat ta mulil yuꞌun. Y teme ay jtul soltera te ya xnujpune, ma me ayuk ta mulil. Pero te machꞌatik ya xnujpune, ya me sta swokol te xkuxlejalike. Te joꞌone jaꞌ ya jkꞌan te maꞌyuk machꞌa ya sta swokole.
1CO.7.29	Kermanotak, te tut ya jkꞌan kalbeyexe, jaꞌ te maꞌyukix ipal kꞌaal. Jaꞌ yuꞌun, te jayebex te nujpunemex jich me awakꞌ anukex te tutꞌil maꞌyuk awinamike. 
1CO.7.30	Te jayebex te ayex ta okꞌele, jich me xꞌanex te tutꞌil maꞌyukex ta okꞌele. Y te jayebex te jun awoꞌtanike, jich me skꞌan xꞌanex te tutꞌil ay machꞌa ma junuk yoꞌtane. Te jayebex te ay tut ya amanike, jich me skꞌan xꞌanex te maꞌyuk tut amanojike. 
1CO.7.31	Y te jayebex ay tut ya atuuntesik tut ay liꞌ ba balmilale, jich me skꞌan xꞌanex te tutꞌil maꞌyuk tut ya atuuntesike. Porke te balmilal to te ya kiltike ya me xlaj jilel stukel.
1CO.7.32	Ya jkꞌan te libreuk ayex te jaꞌexe yuꞌun te ajtal-oꞌtanile. Te machꞌa soltero aye, jaꞌuk baem ta yoꞌtan te tutik skuenta te Kajwaltike, sok jaꞌ nax ya xbajt ta yoꞌtan spasel te tutꞌ lek yoꞌtan yuꞌun. 
1CO.7.33	Pero te machꞌa nujpuneme jaꞌ ya xbajt ta yoꞌtan te tutik skuenta te balmilale y sok te tutꞌ lek yoꞌtan yuꞌun te yiname. 
1CO.7.34	Jich cheb te tut ya xnitot yuꞌune. Jaꞌ nax jich te ants te ma nujpunemuke y sok te soltera aꞌchetike, jaꞌ baem ta yoꞌtanik te tutik skuenta te Kajwaltike, yuꞌun jich yuꞌun Dios ya xkꞌot te stiꞌbalule y sok te xchꞌulele. Pero te ants nujpuneme, jaꞌ nax baem ta yoꞌtan te tutik skuenta te balmilale sok te tut lek yoꞌtan yuꞌune te smamlale.
1CO.7.35	Te tutꞌil jich a kalbeyex to, yuꞌun alekilik a te jaꞌexe, ma yuꞌunuk ay tut wokol ya kakꞌ ta akuentaik. Yuꞌun ya jkꞌan te lek ya xkuxuyinex a, sok te jun awoꞌtanik ya awakꞌ abaik ta abatinel ta stojol te Kajwaltike.
1CO.7.36	Teme ay machꞌa ya snop te ya yakꞌ nujpunukix te yachꞌix te kꞌanbilixe, yuꞌun la staix yaꞌbilal te ya xnujpune, a me spas teme jich ya skꞌane. Nujpunanik me, yuꞌun ma muliluk te nujpunele. 
1CO.7.37	Y teme ay yan, teme ma puersauk ya yaꞌiye sok teme jich snopoj ta yoꞌtan te makꞌ xnujpun te yachꞌixe, ay ta libre yuꞌun te tutꞌ snopoje. Lek te makꞌ xnujpun stukel.
1CO.7.38	Jich yuꞌun, te machꞌa ya yakꞌ nujpunuk te yantsil-nichꞌan teme kꞌanbilixe, lek te tut ya spas. Pero teme ma to xyakꞌ nujpunuke, jakꞌax lek te tut ya spas stukel.
1CO.7.39	Te ants te nujpunemixe chukul kꞌoem sok te smamlal te jayeb kꞌaal kuxulike. Pero teme cham te winike, te antse libre ya xjil yuꞌun. Chikan yoꞌtan stukel teme ya to xnujpun xan, teme pajal xchꞌuunejik te Diose. 
1CO.7.40	Pero te ya kale, jaꞌ ben jun yoꞌtan te jichuk te makꞌ xnujpunixe. Jaꞌ ito joꞌon te jich ya kale, y jchꞌuunej te ay ta koꞌtan te Espíritu yuꞌun te Diose.
1CO.8.1	Te ora to jaꞌ ya kalbeyex te tutꞌil ay skꞌoplal te weꞌeliletik te ya xꞌakꞌot ta skuenta te lotil diosetike. Batsꞌi jich te tut ya xꞌalote te jpisiltik pꞌijubenotik. Pero ay ya jtoy jbajtik yuꞌun te pꞌijiltike. Yan teme ay slekil koꞌtantike jaꞌ ya yakꞌ lekubotik ta skuenta Espíritu. 
1CO.8.2	Teme ay machꞌa ya skuy te ayix tut ya snaꞌe, pero ma to snaꞌojuk lek, jich tutꞌil ya skꞌan ya snaꞌe. 
1CO.8.3	Pero teme ay machꞌa kꞌux ya yaꞌiy ta yoꞌtan te Diose, Dios ya xnaꞌbot sba yuꞌun.
1CO.8.4	Te ora to te tutꞌil ay te weꞌelil ya xꞌakꞌot ta smajtan te lotil diosetike, jnaꞌojtikix ta lek ni maꞌyuk tut ya xjuꞌ yuꞌun ta balmilal te jun lotil diose. Sok jnaꞌotik te úniko jtul Dios ay. 
1CO.8.5	Manchuk me ay machꞌa ya yal te ay diosetik ta chꞌulchan sok ta balmilal, yuꞌun ay bayal te kuybilik ta diose te ya yichꞌ ajwalinel yuꞌunike. 
1CO.8.6	Yan te joꞌotike, jtul nax te Diose kuꞌuntike, jaꞌ te jTatike. Jaꞌ te spasoj spisil te tutik aye y jaꞌ stukel te ya yakꞌ xkuxuyinotike. Y ay jtul nax te Kajwaltike, jaꞌ te Jesucristoe. Stukel ta skuenta spisil te tutik kuxajtike, jich euk te joꞌotike jaꞌ kuxulotik ta skuenta.
1CO.8.7	Pero ma spisiluk te jich snaꞌojik to. Ay jtul-cheb te jich kꞌayemik ta xchꞌuunel te lotil diosetike. Jaꞌ yuꞌun teme ya sweꞌ te weꞌeliletike, ya to snaꞌ te jaꞌ aꞌbil ta smajtan te lotil diosetike. Skaj te ma to ayuk spuersa yoꞌtanike, jaꞌ ya yalik te teꞌ ya xmulawik a te ya sweꞌelinik te sobrail weꞌelil yuꞌun te lotil diose. 
1CO.8.8	Ma jaꞌuk te ma lekukotik ta stojol Dios yuꞌun te tutꞌ ya jweꞌtike. Yuꞌun ma jaꞌuk lek ya xkꞌootik yuꞌun te tutꞌ ya jweꞌtike o te tutꞌ makꞌ jweꞌtike.
1CO.8.9	Pero koma me abaik te tutꞌil ayex ta libree yuꞌun te tutꞌ ya xweꞌexe. Ma me teyuk ya sta smul a te machꞌatik ma to ayuk spuersa sok te xchꞌuunel yoꞌtane.
1CO.8.10	Porke te jaꞌate, te ya anaꞌbeyix te jich ay sluware, teme ba anajkan aba ta weꞌel, te baꞌ ay sna te lotil diosetike, pero teme la yilat jtul hermano te ma to ayuk spuersa yoꞌtane, ay me jich ya xkꞌot ta pasel ekꞌa te ya xba sweꞌbey te tut aꞌbil smajtanin te jtul lotil diose.
1CO.8.11	Jich te jaꞌate, yuꞌun te anaꞌojbeyix sluware, jich ya awakꞌ bael te chꞌayel te awermano te ma to ayuk spuersa yoꞌtane, te jaꞌ chamen Cristo yuꞌune. 
1CO.8.12	Te tutꞌil ya awakꞌ ejchꞌenajuk yoꞌtanik te hermanoetik te maꞌ to ayuk spuersa yoꞌtanik ta xchꞌuunel te Diose, jich mismo la ata amulik ta stojol te Cristoe. 
1CO.8.13	Jaꞌ yuꞌun, teme ta skaj jweꞌel te ya kakꞌ yaluk ta mulil te kermanoe, jaꞌ lek te makꞌ jweꞌ te weꞌele, yuꞌun jich makꞌ xyal ta mulil ta jkuenta a.
1CO.9.1	¿Me yuꞌun ma apostolukon? ¿Me yuꞌun ma libreuk ayon? ¿Me yuꞌun ma kilojuk te Kajwaltik Jesuse? Y te jaꞌexe, ¿meꞌn ma kaꞌtelukex ta skuenta te Kajwaltike? 
1CO.9.2	Ay ni machꞌa ma snaꞌ te apostolone. Pero te jaꞌexe anaojbeyik sluwar te apostolone, porke jaꞌ señaex te tutꞌil la achꞌuunik te Kajwaltike ta jkuentae.
1CO.9.3	Jaꞌ sujtib jkꞌop yuꞌun te machꞌatik ya yalik te ma jichuk te tutik ya jpase. 
1CO.9.4	Ya xjuꞌ ya kichꞌ spisil te tut ya jweꞌ-kuchꞌe, 
1CO.9.5	y sok ya xjuꞌ ya kikꞌ ta beel kinam te jchꞌuunej Dios sok te ayuke. Jich tutꞌil ya spas te yanetik apostoletike, y sok te yijtsꞌinab Kajwaltike y sok euk te jPedroe. 
1CO.9.6	¿Me yuꞌun akuyojik te joꞌon nax sok te jBernabe te ma xjuꞌ te ya kichꞌtik makꞌlinel te ba ay ya xkꞌaxotik ta aꞌtele?
1CO.9.7	Jich tutꞌil te machꞌa ay ta soltaroile, ¿me yuꞌun stukel ya sman te tut ya xtuun yuꞌune? Sok te machꞌa ya stsꞌun yubae, ¿meꞌn ma teyuk ya sta sweꞌel a? Sok te machꞌa ya smakꞌlin te skarneraetike, ¿me ma jaꞌuk ya xtuun yuꞌun te xlech ya yakꞌe? 
1CO.9.8	Ma me xꞌawalik te jaꞌ nax jich snopoj te gentee, porke jich ya yal euk te mantaliletik yuꞌun te jMoisese. 
1CO.9.9	Yuꞌun jich tsꞌibabil jil yuꞌun ta sjunal te mantaliletike: “Ma me awaꞌbe sbosal te wakax te ya stekꞌ triwue”, xchi me. ¿Me yuꞌun jaꞌ nax bayal yajtal yoꞌtan Dios yuꞌun te wakaxetike? 
1CO.9.10	Yuꞌun joꞌotik jkꞌoplaltik euk. Porke te mantaliletike la stsꞌibay yuꞌun joꞌotik ta jkajtik. Yuꞌun te machꞌa ya sjokꞌbe slumile y sok te machꞌa ya stekꞌbe sit te triwue ya me skꞌan junuk yoꞌtan ya smaliy te ya yichꞌbe sit te yaꞌtele. 
1CO.9.11	Jich te joꞌotike la jtsꞌuntik ta akuentaik te jun tsꞌunubil skuenta te achꞌulelike. ¿Me ma lekuk ya awaꞌiyik te yauk jkꞌanbetikex te tut ya xtuun kuꞌuntik sok te jtiꞌbalultike?
1CO.9.12	Teme ay yanetik te ya awaꞌbeyike, mas to ay rason te ya awaꞌbotike.
1CO.9.12	Pero maꞌyuk a jkꞌantik te jich ya kichꞌtik pasbeyel awuꞌunike, y jich kujchem tal kuꞌuntik spisil te jwokoltike, yuꞌun jich maꞌyuk tut ya smak a te ya kaltik te lek achꞌ kꞌop yuꞌun te Cristoe. 
1CO.9.13	Te jaꞌexe anaꞌojik te machꞌatik ya xꞌaꞌtejik ta xchapel tutik ta temploe, jaꞌ ya sweꞌik te tut ay ta temploe. Jaꞌ xyal, te machꞌatik ya xchapik te altar te ba ya xꞌaꞌbot smajtan Diose, ya sweꞌbeyik te stiꞌbalul chambalam te teꞌ ya smilik aye. 
1CO.9.14	Jaꞌ nax jich euk te Kajwaltike la yal mantal te machꞌatik ya yalik te lek yachꞌil kꞌop yuꞌun te kolele, teꞌ me ya sta a te tut ya xtuun yuꞌunike.
1CO.9.15	Pero te joꞌone maꞌyuk ba jich a jkꞌan a kichꞌ te tut ay ta ichꞌele. Ni te jich a jtsꞌibabeyexe yuꞌun ay tut ya jkꞌanbeyex chꞌinuk. Jaꞌ lek chamukon nail yuꞌun ma jkꞌan ya xchꞌay te tut lom bujtsꞌan kꞌinal ya kaꞌiy yuꞌune. 
1CO.9.16	Te joꞌone ma sluwaruk te mukꞌ ya kakꞌ jba te ayon ta yalel te lek achꞌ kꞌop yuꞌun te kolele, porke jaꞌ nax yipalon ta spasel te tut albilon ta spasele. ¡Oꞌol me jba teme makꞌ ya kal te lek achꞌ kꞌope! 
1CO.9.17	Jaꞌ yuꞌun, teme jaꞌ nax ya jpas te tut ya skꞌan koꞌtane, ya xjuꞌ ya jkꞌan jtojol a te jichuke. Pero te tutꞌil albilon mantal te jich ya skꞌan jpase, junuk me koꞌtan ya jpas te tut ya yalbon te Diose. 
1CO.9.18	Jich yuꞌun te jtojole jaꞌ te bujtsꞌan kꞌinal ya kaꞌi yuꞌun te ma tojbilukon ya kal te lek achꞌ kꞌop yuꞌun te kolele. Manchuk teme ya xjuꞌ ya yichꞌ kꞌanel te tut ya xtuun kuꞌun te tutꞌil ayon ta yalel te skꞌop Diose, maꞌyuk tutꞌ yakon ta skꞌanel.
1CO.9.19	Aunke maꞌyuk machꞌa smosoinejon, pero kakꞌoj jba ta mosoil yuꞌun spisil, yuꞌun jich me ya jpas ganar bayal ta jtul te ya xchꞌuunik Cristo ta jkuentae. 
1CO.9.20	Te kꞌalal ayon ta yolilik te juriyoetike, jich ya kakꞌ jba tutꞌ juriyo, yuꞌun jich me ya jpasbe ganar a. Jaꞌ bi, skuenta ya jpas ganar te machꞌatik aylan ta skuenta te mantaliletik yuꞌun te jMoisese, jich mismo ya kakꞌ jba euk ta skuenta te mantaliletike, aunke maꞌyukonix ta skuenta te mantaliletike. 
1CO.9.21	Sok ay yan te tutꞌ ya jpasbe ganar te machꞌatik maꞌyuk ta skuenta te mantaliletik yuꞌun te jMoisese, jich me ya kakꞌ jba te tutꞌ ayike. Aunke jchꞌuunej te mantaliletik yuꞌun Diose, yuꞌun jaꞌ jchꞌuunejix te smantal Cristoe. 
1CO.9.22	Te kꞌalal ayon te ba ay te machꞌatik maꞌyuk spuersa xchꞌuunel yoꞌtanike, jich ya kakꞌ jba euk te tutꞌil maꞌyuk jpuersa, yuꞌun jich ya jpasbe ganar ekꞌa. Jich pajal nax a kakꞌ jba ta spisil yuꞌun jich me ya xjuꞌ te ay machꞌa ya xkol a. 
1CO.9.23	Jich ya jpas ta spisil to ta skaj te lek achꞌ kꞌop yuꞌun te kolele, yuꞌun jich mismo pajal ya xkolon sok a.
1CO.9.24	Te jaꞌexe anaꞌojik teme ay jun jꞌalawe spisilik ya xꞌanimajik. Pero úniko jtul nax te ya yichꞌ smajtan yuꞌun ya yaꞌiy tsalawe. Lek ay, animajanik me ta apisilik, jich me ya xkꞌo ata te amajtanike. 
1CO.9.25	Te machꞌatik ya xchap sbaik ta tajmale, ya skom spisil te tut a te ya xꞌixlanot yuꞌune. Y jich ya spasik to yuꞌun jich me ya staik smajtan koronaik te pasbil ta yanimal teꞌ te ma xjalaje. Yan te joꞌotike, ya jpastik puersa yuꞌun jich ya jtajtik te jun majtanil te ma xlaje.
1CO.9.26	Te joꞌone, ma jichuk ya xꞌanimajon tutꞌil te machꞌa ma xyil ba ya xbajte. Ni ma jichukon te tutꞌil machꞌa ya stsalawan ta tajmal te jowil nax ya yakꞌ te skꞌabe. 
1CO.9.27	Ma jichuk, ya kaꞌbe swokol te jtiꞌbalule y ya jsuj te ya xchꞌuunbone. Yuꞌun ma me joꞌukon mismo ya xchꞌayon jilel ta patil te tutꞌil la jnojpeslan te yane.
1CO.10.1	Kermanotak, maꞌ jkꞌan te ya xchꞌay ta awoꞌtanik te antibo jmeꞌ-jtatik te axintesot ta spisilik ta yanil te tokale, sok spisilik te kꞌaxik tal ta tsajal mare. 
1CO.10.2	Spisilik la yichꞌik jaꞌ kꞌoem te tutꞌil jun nax a laj kꞌotik sok te jMoises te axinteslanot ta tokal sok te kꞌaxik ta mare. 
1CO.10.3	Y spisilik la sweꞌik te jun nax weꞌelil a aꞌbot yuꞌun te Diose. 
1CO.10.4	Y spisilik a yuchꞌik te jaꞌ a aꞌbot yuꞌun te Diose. Porke la yuchꞌik te jaꞌ te lokꞌ tal ta tone te jaꞌ joyinbilik yuꞌune. Y te tone jaꞌix te Cristoe. 
1CO.10.5	Pero chꞌin ma spisiluk te la spasik te tut ma lekuk ta stojol Diose. Jaꞌ yuꞌun te stiꞌbalulike witsil jilel ta lajel te ba jojchol luware.
1CO.10.6	Spisil te jicha kꞌot ta pasele yuꞌun jich ya jnaꞌtik a te joꞌotike, yuꞌun jich makꞌ ya jkꞌupintik spasel te tut ma lekuke, jich tutꞌil te la skꞌan yoꞌtanike. 
1CO.10.7	Jaꞌ yuꞌun, ma me achꞌuunik te lotil diosetike jich tutꞌil te la spasik stukelike. Jich tutꞌil te tsꞌibabil jilele: “Te jtejklume la snajkan sbaik ta weꞌel y ta uchꞌbajel, y teꞌ nax a lijkik ta pas-kꞌin”, te xchie. 
1CO.10.8	Ma me wakꞌ jpastik antsiwejel, jich tutꞌil te la spasike, te jich chamik beintitres mil ta jtul ta jun nax kꞌaal. 
1CO.10.9	So ma me wakꞌ kilbetik yoꞌtan te Kajwaltike jich tutꞌ stukelik te la yilbeyik yoꞌtane. Jich a chamik te tiꞌel ta chan. 
1CO.10.10	Sok ma me awixtaꞌkꞌoptayik te Diose jich tutꞌil te la yixta-kꞌoptayik stukelike, te jich a miltalanot yuꞌun te chꞌul ángel te ya xmilawane.
1CO.10.11	Spisil to jicha kꞌot ta pasel yuꞌun te antibo jmeꞌ-jtatike yuꞌun jun seña ta jtojoltik, y jicha tsꞌibayot jilel ta Sjun te Diose. Yuꞌun jun jpꞌijuteseltik te kuxulotik ta slajibal kꞌaale. 
1CO.10.12	Jich yuꞌun, te machꞌa ya skuy te lekix ta skꞌope, a me yil sba te ma me xyal ta mulile. 
1CO.10.13	Te jaꞌexe maꞌyuk kꞌaxem awuꞌunik te ilel-awoꞌtanik te ma ba yaꞌiyojik te yanetike. Y te jaꞌexe ya xjuꞌ te ay smukꞌul awoꞌtanik ta stojol Dios te ma xyakꞌ kꞌaxuk awokolik ta ilel awoꞌtanik te lom tulan te ma xkujch awuꞌunike. Pero ma jichuk, te kꞌalal ya xtal te ilel-awoꞌtanike, te Diose ya sle tutꞌ ya skoltayex lokꞌel a, yuꞌun jich ya xjuꞌ awuꞌunik a.
1CO.10.14	Jaꞌ yuꞌun, kermanotak te ben kꞌuxex ta koꞌtane, jilesaik me ta jmel nax te xchꞌuunel te lotil diosetike. 
1CO.10.15	Jich ya jkꞌoponlanex te tutꞌil mukꞌul gente te ya snaꞌikix kꞌinale. Y jaꞌex mismo ya xjuꞌ ya awichꞌik jkuenta te tutiꞌ kaltalanbeyexe. 
1CO.10.16	Te kꞌalal ya kuchꞌtik te tut ay ta chꞌul baso te ya kalbetik kola yal a te Diose, jich ya kakꞌtik ta ilel te tutꞌil jun nax kꞌoemotik sok Cristo ta skuenta te xchꞌichꞌele. Te kꞌalal ya jweꞌtik te waj te ya xatꞌ jbajtik aye, jich ya kakꞌtik ta ilel te tutꞌil jun nax kꞌoemotik sok Cristo ta skuenta te stiꞌbalule. 
1CO.10.17	Aunke lom bayalotik, jpisiltik jun nax te waj ya jweꞌtike yuꞌun jun nax kꞌoemotik sok a.
1CO.10.18	Naꞌaik me te tutꞌil ay te jtejklum Israele: Te machꞌatik ya sweꞌik te chambalametik te ya xꞌakꞌot ta smajtan Diose, jun nax ya xkꞌotik sok te skajtijibe. 
1CO.10.19	Ma yuꞌunuk ya kal te ay ta chꞌuunel te lotil diosetike. Sok ma yuꞌunuk ya kal te ay tulan skꞌoplal te smajtan tiꞌbal te lotil diosetike. 
1CO.10.20	Te tut ya kale, jaꞌ te kꞌalal jich ya spasik te machꞌatik ma snaꞌbeyik sba Diose te ay tut ya yaꞌbeyik smajtanin te lotil diose, jaꞌ ya yaꞌbeyik smajtan a te pukuje, y ma jaꞌuk yuꞌun te Diose. Y te joꞌone ma jkꞌan teme jich ya apasik te ya awakꞌ abaik sok te pukujetike. 
1CO.10.21	Ma spas teme ya awuchꞌ te tut ay ta baso yuꞌun te Kajwaltike y sok tem ya atsakbe te sbaso pukujetike. Ni ma spas te teꞌ ya xba naklan te ba ay xmexa te Kajwaltike y sok teme ya xba naklan te ba ay xmexa te pukujetike. 
1CO.10.22	¿Me yuꞌun jaꞌ ya jkꞌantik te ya kakꞌtik ilinuk te Kajwaltike? ¿Meꞌn joꞌotik mas tulanotik ke te Diose?
1CO.10.23	Ay ya yalik: “Ayotik ta libre yuꞌun spasel te tutꞌ ya jkꞌantike”, xchiik. Jich. Pero ma spisilik ya xlokꞌ jkuenta kuꞌuntik a. Ayotik ta libre yuꞌun spasel te tut ya jkꞌan jpastike, pero ma spisiluk te ya skoltayotik ta skuenta Diose. 
1CO.10.24	Ma me ayuk machꞌa ya sle te stukel nax slekil aye. Jaꞌ ya skꞌan te ya jlebetik slekil euk te yane.
1CO.10.25	Te jaꞌexe weꞌaik spisil te tut ya xchonot te ba ay jmil-tiꞌbaletike. Ma me ajojkꞌoyik ba talem te tiꞌbale yuꞌun jich me jun awoꞌtan a. 
1CO.10.26	Porke ta spisil te balmilale sok spisil te tutik ay ae, jaꞌ yuꞌun te Kajwaltike.
1CO.10.27	Teme ay jtul te ma xchꞌuunejuk Dios teme ya yikꞌex ta weꞌele y teme ya akꞌan xbaexe, weꞌaik spisil te tut ya skꞌaesbeyex tale. Ma me ajojkꞌoyik ba tal te tiꞌbale, skuenta jun awoꞌtanik a.
1CO.10.28	Yan teme ay machꞌa ya yalbeyex: “Te tiꞌbal to jaꞌ aꞌbil ta smajtan te lotil diosetike”, teme xchie, ma me aweꞌik teme jich aye, ta skaj te machꞌa la yalbeyat sok skuenta maꞌyuk machꞌa ya xjim yoꞌtan yuꞌun. 
1CO.10.29	Manchuk me ma xjim te awoꞌtan yuꞌune, ja ya jnaꞌ teme ya xjim yoꞌtan te yane.
1CO.10.29	Pero ay yan ya yal: “¿Tuꞌun te ya kichꞌ komel te tut libre ayon ta spasel ta skuenta yoꞌtan te yane? 
1CO.10.30	Teme ya kalbe kola yal Dios yuꞌun te tut ya jweꞌe, ¿tuꞌun te ya awalbikon te ma lekuk te ya jweꞌe?” teme xchie.
1CO.10.31	Ya kalbeyex: Teme ay tutꞌ ya xweꞌex o xꞌuchꞌaex o teme ay tut yan xan ya apasik, pasaik spisil ta skuenta slekilal a te Diose. 
1CO.10.32	Ma me awakꞌik ta ilel te tut ma tsaꞌamuk ta stojol te yane, ni jaꞌuk te juriyoetike, ni te machꞌatik ma juriyouke, ni te machꞌatik ayikix ta stojol te Diose. 
1CO.10.33	Te tut ya jpas te joꞌone, jaꞌ te tut lek yoꞌtanik yuꞌun ta spisilik. Ma jaꞌuk ya jle te joꞌon nax jlekilal aye. Jaꞌ ya jlebey slekilalik euk te yane yuꞌun jich me ya staik skolelik ekꞌa.
1CO.11.1	Te jaꞌexe jaꞌ me xꞌanopik te tut ya kakꞌ awilike, jich tutꞌ joꞌon te jaꞌ jnopojbe tutꞌ ay te Cristoe.
1CO.11.2	Kermanotak, ben jun koꞌtan awuꞌunik te ma xchꞌayon ta awoꞌtanike. Sok te tutꞌil ay ta awoꞌtanik te nojpesel a kaꞌbeyex jilele. 
1CO.11.3	Pero ya jkꞌan ya anaꞌik te Cristo jaꞌ jolol yuꞌun spisil te winketike. Y te winike jaꞌ jolol yuꞌun te yiname, jich tutꞌil te jaꞌ sjol Cristo te Diose. 
1CO.11.4	Teme ay jtul winik teme ya smuk sjol te kꞌalal ya skꞌopon Dios, o te kꞌalal ya yal skꞌop Diose, jaꞌ ya yakꞌ ta kꞌexlal a te jolol yuꞌune. 
1CO.11.5	Pero ta spisil antstik teme makꞌ smuk sjol te kꞌalal ya skꞌopon Dios, o te kꞌalal ya yal skꞌop Diose, jaꞌ ya yakꞌ ta kꞌexlal a te jolol yuꞌune. Jaꞌ pajal sok teme jkꞌaxel tꞌaxal a jil ta joxel te sjole. 
1CO.11.6	Porke teme ay jtul ants te makꞌ smuk sjole, jaꞌ lek te yauk yakꞌ ta joxel jmel naxe. Pero teme ya xkꞌexaw ya yaꞌiy yuꞌun te joxbil o teme tꞌaxanbil te sjole, a me smuk abi.
1CO.11.7	Te winike ma spas te ya smuk sjol stukele, porke jaꞌ slokꞌol Dios stukel y teꞌ ya xchiknaj a te slekilal Diose. Pero te antse teꞌ ya xchiknaj slekil a ta skuenta te winike. 
1CO.11.8	Yuꞌun te winike ma teyuk a lokꞌ ba antse; jaꞌ te antse teꞌ lokꞌ ba winike. 
1CO.11.9	Y te winike ma jaꞌuk a pas ta skaj te antse; jaꞌ te antse jaꞌ a pas ta skaj te winike. 
1CO.11.10	Jaꞌ yuꞌun puersa jich ya skꞌane te ya yakꞌ ta sjol jun seña te ay yaꞌtel te antse, y sok ta skaj te chꞌul angeletike. 
1CO.11.11	Pero ta skuenta te Kajwaltike, maꞌyuk tut ya xjuꞌ yuꞌun te winik teme maꞌyuk te antse, sok maꞌyuk tut ya xjuꞌ yuꞌun te antse teme maꞌyuk te winike. 
1CO.11.12	Yuꞌun jich tutꞌil te antse teꞌ lokꞌ te ba ay te winike, batsꞌi jich euk te winike ya xꞌayin ta skuenta ants. Y spisil ta skuenta Dios ya xchiknaj.
1CO.11.13	Ichꞌaik jkuenta mismo te jaꞌexe me jaꞌ lek te ants te ya skꞌopon Dios te makꞌ smuk sjole. 
1CO.11.14	Te tutꞌil ayotike mismo ya yaꞌbotik jnaꞌtik te jaꞌ jun kꞌexlal teme ya stsꞌijtes stsotsil sjol te winike.
1CO.11.15	Yan te antstike teme ya stsꞌijtes stsotsil sjolike, jaꞌ lek stukel. Porke stukelike jich akꞌtalanbil te najtꞌ stsotsil sjolik te jich ya smuk sjolik ae. 
1CO.11.16	Pero teme ay machꞌa ma tsaꞌamuk ya yaꞌiy te tuti kale, a me snaꞌbe sluwaril te maꞌyuk yan tut ya jpastike te joꞌotik sok te yanetik te xchꞌuunejikix Diose.
1CO.11.17	Te tut sigue, ya kalbeyex te ora to, ma lekuk ya kaꞌiy te tut ya apasike. Yuꞌun ya kaꞌiy te tut ora ya atsob abaike, jaꞌ nax awixlanelik en bes ke lek te tut ya apasike. 
1CO.11.18	Te primero ma lekuk ya kaꞌiye, jaꞌ te ay albilon te kꞌalal ya atsob abaik ta kultoe te juju-tijkꞌ ayexe. Y ay jchꞌuunej te jicha nix ayex aye.
1CO.11.19	Yuꞌun ya kaꞌiy te jaꞌexe puersa ya xba apit abaik ta juju-tijkꞌ; yuꞌun te ya xchiknaj a te machꞌa batsꞌi xchꞌuunej te Diose. 
1CO.11.20	Te tutꞌil jich axatꞌoj abaike, jich ma tojukix ya apasik te xmexa Kajwaltik kꞌalal ya atsob abaike. 
1CO.11.21	Porke ta yorail te ya xweꞌexe, ta juju-tul ya xnalaj ta weꞌel te tut yichꞌoje. Y jich ay to ta wiꞌnal ya xjil a te yane, y te yane asta ya xyakub. 
1CO.11.22	¿Meꞌn maꞌyuk anaꞌik te jaꞌexe te ba ya xweꞌex-xꞌuchꞌaexe? ¿Tuꞌun te ya apꞌajik te machꞌatik xchꞌuunejikix Diose? ¿Y tuꞌun te ya awakꞌik ta kꞌexlal te machꞌatik maꞌyuk tut ay yuunike? ¿Tut a te ya kalbeyexe? ¿Me ya kal te ben tsaꞌam te tut ya apasike? Maꞌuk.
1CO.11.23	Porke te joꞌone jaꞌ yakꞌojbon te Kajwaltik te nojpesel te la kaꞌbeyexe. Jaꞌ bi, jaꞌix a te mismo ajkꞌubal te ya xꞌakꞌot entregal te Kajwaltik Jesuse, la stsak ta skꞌab te waje. 
1CO.11.24	Y teꞌ nax a la yalbe kola yal Dios yuꞌun, la xetꞌ, y la yal: “Awilik, weꞌaik. Jaꞌto jaꞌ jtiꞌbalul te ya xꞌakꞌot ta milel yuꞌun a lekilik a te jaꞌexe. Jich me pasulanaik sil tiempo yuꞌun teꞌ me ya anaikon a”, xchi. 
1CO.11.25	Jaꞌ nax jich te kꞌalal laj yoꞌtanik ta weꞌele, la stsak ta skꞌab te basoe y la yal: “Te baso to jaꞌ te yachꞌil trate te ay spuersa ya xkꞌot ta skuenta te jchꞌichꞌele. Ta juju-mel te ya awuchꞌike, yuꞌun teꞌ me ya anaꞌikon a —xchi. 
1CO.11.26	Jich yuꞌun ta juju-chꞌoj te ya aweꞌik te waj to sok te ya awuchꞌik te tut ay ta basoe, jaꞌ ya awalik ta jamal a te tutꞌil a cham te Kajwaltike, jaꞌ to te kꞌalal ya xchꞌatal xane.
1CO.11.27	Jich yuꞌun, machꞌauk a te ya sweꞌ te waje o ya yuchꞌ te tut ay ta baso yuꞌun te Kajwaltike, teme ma tulanuk skꞌoplal ta yoꞌtane, la staix smul yuꞌun a te tutꞌil maꞌyuk skꞌoplal ta yoꞌtan te stiꞌbalul y sok xchꞌichꞌel te Kajwaltike. 
1CO.11.28	Pero ta juju-tul a me yaꞌi sba tutꞌ ay teme jun yoꞌtan te ya sweꞌ te waje y ya yuchꞌ te tut ay ta basoe. 
1CO.11.29	Porke teme ya sweꞌ y ya yuchꞌe, teme ma snaꞌbe sluwar te jaꞌ seña te sitꞌbalul te Kajwaltike, yuꞌun stukel me ya sta kastigo a te ya sweꞌ y ya yuchꞌe. 
1CO.11.30	Jaꞌ yuꞌun, ben bayal te ayex ta chamele y sok te maꞌyuk apuersaike. Y ay chaꞌoxtul te chamix baele. 
1CO.11.31	Yan teme la kaꞌiy jbatik ta lek te joꞌotik mismoe, te Kajwaltike ma lomuk nax ya yaꞌbotik kastigo. 
1CO.11.32	Aunke te Kajwaltike ay ya yaꞌbotik kastigo yuꞌun ya xpꞌijubotik a y yuꞌun ma chaꞌyeluk ya xbootik sok a te machꞌatik ayik ta skuenta te balmilale.
1CO.11.33	Jich yuꞌun, kermanotak, te kꞌalal ya atsob abaik ta weꞌele, maliya me abaik ta juju-tul. 
1CO.11.34	Y teme ay machꞌa ay ta wiꞌnale, a me weꞌuk ta sna. Yuꞌun te Diose makꞌ ya yaꞌbeyex kastigo a teme jich ya atsob abaike. Y te yan xan kꞌopetike, jaꞌ ya jchaptalan jilel a te kꞌalal ya xtal kilexe.
1CO.12.1	Kermanotak, ya jkꞌan te jaꞌex ya anaꞌik te tutꞌil ay skꞌoplal te majtaniletik yuꞌun te Chꞌul Espiritue.
1CO.12.2	Te jaꞌexe anaꞌojik te kꞌalal ma to achꞌuunejikuk a te Diose, jun awoꞌtanik likbilex te chꞌayemex bael te ba ay te lotil diosetik te makꞌ xlaj kꞌopoje. 
1CO.12.3	Jaꞌ yuꞌun, te ora to ya jkꞌan ya anaꞌik te maꞌyuk machꞌa xjuꞌ ya yal te ma tsaꞌamuk te Jesuse teme jaꞌ ya xkꞌopoj ta spoder te Espíritu yuꞌun te Diose. Y sok maꞌyuk machꞌa ya xjuꞌ ya yal: Te Jesuse ja Kajwal”, teme ma jaꞌuk ya xkꞌopoj ta spoder te Chꞌul Espiritue.
1CO.12.4	Skajal-skaj majtaniletik ya yaꞌbotik te Diose, pero te machꞌa ya yakꞌe jaꞌ mismo te Espiritue. 
1CO.12.5	Ay skajal-skaj te tutꞌil ya xtuunotike, pero spisil te aꞌtele jun nax te Yajwale. 
1CO.12.6	Y ay skajal-skaj te tutꞌil ay ta pasel te aꞌtele, pero jun nax te Dios te ya yaꞌbotik te ya xjuꞌ kuꞌuntik spasel. 
1CO.12.7	Dios ya yaꞌbe ta juju-tul te ay tut ya spas ta skuenta te Espiritue yuꞌun jich ya sta slekilalik ta spisilik a. 
1CO.12.8	Ta skuenta te Espiritue, ay chaꞌoxtul te jaꞌ aꞌbil te ay spꞌijil ya xkꞌopoje. Y jaꞌ nax ta skuenta te Espíritu te ay yanetik te akꞌtalanbil te ya snaꞌik yalel te bayal tut yiloje. 
1CO.12.9	Ay yan ya xꞌaꞌbot xchꞌuunel yoꞌtan, pero jaꞌ nax ta skuenta te Espiritue. Y ay yanetik yichꞌoj smajtan ta slekutesel jchameletik. 
1CO.12.10	Sok ay yan yichꞌojik spoder ta spasel milagroetik, y ay xan yan yuꞌun ya yalik skꞌop Dios. Y ay yan te ya xꞌaꞌbot snaꞌ yuꞌun Dios teme ta skuenta lekil Espíritu o ta skuenta pukuj te ya xkꞌopojike. Y ay xan yan te ya snaꞌ xkꞌopojik ta yanetik kꞌope, y ay yan xan te ya xꞌaꞌbot te ya snaꞌik skꞌasesel te yan kꞌopetik te tutꞌ ya xꞌalote. 
1CO.12.11	Pero ta spisil te jich ay ta pasele, jtul nax Espíritu ya yaꞌbe ta juju-tul te tut la skꞌan yoꞌtan stukele.
1CO.12.12	Te Cristoe jich ay tutꞌil te jtiꞌbalultike. Aunke ben bayal tut lokꞌem a, pero jun nax ay. 
1CO.12.13	Manchuk me juriyootik o ma juriyoukotik, o mosoil o libreix ayotik, jun nax a kꞌootik kꞌalal la kichꞌtik jaꞌ ta skuenta te Espíritu, jich tutꞌil te jun nax ay te jtiꞌbalultike. Y ta jpisiltik ayotik ta skuenta te mismo Espiritue.
1CO.12.14	Ta skojtol te tiꞌbalulile ma jkajuk nax tut ay yuꞌun, ben bayal tut ay a. 
1CO.12.15	Te jichuk ya yal te okole: “Ma joꞌukon kꞌabalon, jich maꞌyukon ta skuenta tiꞌbalulil”, te xchiuke, ma yuꞌunuk tey ya yijkitay sbaix a te ba tiꞌbalulile. 
1CO.12.16	Y te jichuk ya yal te chikinile: “Ma joꞌukon sitilon, jich maꞌyukon ta skuenta tiꞌbalulil”, te xchiuke, ma yuꞌunuk tey ya yijkitay sbaix a te ba tiꞌbalulile. 
1CO.12.17	Te sitiluk skojtol te tiꞌbalulile, ma spas ya yaꞌiy kꞌop. Y te jaꞌuk chikinil skojtol te tiꞌbalulile, ma spas ya yaꞌibe yikꞌ te tut ay yikꞌe. 
1CO.12.18	Pero te Diose jich a yakꞌ ta skajal-skaj te tutꞌ ay te tiꞌbalulile te jich a skꞌan yoꞌtan stukele. 
1CO.12.19	Te junuk nax ay te tut ay teꞌae, te tiꞌbalulile ma tsꞌakaluk te jichuke.
1CO.12.20	Pero jun nax ay te tiꞌbalulile, aunke ben bayal te tut ay ta skajal-skaje.
1CO.12.21	Te sitile ma spas ya yalbey te kꞌabale: “Ma puersaukat kuꞌun”, ma xchiuk. Ni te jolole ma xjuꞌ ya yalbey te okoletik: “Ma puersaukex kuꞌun”, ma xchiuk. 
1CO.12.22	Ma jichuk. Te tutik ay ta tiꞌbalulil te maꞌyuk spuersa yilele, jaꞌlan te mas lom puersae. 
1CO.12.23	Y te tutik ay ta tiꞌbalulil te maꞌyuk stuunel yilele, jaꞌ mas ya skꞌan jkꞌuxutaytik lek. Y te tutik ma snujpꞌuk ya kakꞌtik ta ilele, jaꞌ mas to xan ya skꞌan jmaktik ta lek.
1CO.12.24	Pero ma skꞌan makel stukel te ba mas tsaꞌam ta ilele. Dios a spas te tiꞌbalulile. Ja sluwaril te ay te maꞌyuk skꞌoplale, ya skꞌan akꞌel lek ta jkuenta. 
1CO.12.25	Yuꞌun maꞌyuk tut ya skontrain sbaik a te tutik ay ta tiꞌbalulile. Jich talel bael ya xkꞌuxutay sbaik. 
1CO.12.26	Teme ay ta wokol junuk te tut ay ta tiꞌbalulile, spisil te yane aylan ta wokol euk. Y teme ya sta slekilal junuke, ta spisilik ya xjunub yoꞌtanik yuꞌun.
1CO.12.27	Te jaꞌexe stiꞌbalul Cristo kꞌoemex, y ta juju-tulex ja yok-skꞌab kꞌoemex. 
1CO.12.28	Dios jicha skꞌan ta juju-tijkꞌ hermanoetik te jaꞌ nail ay te apostoletike; y ta xchebal, jꞌalwanejetik; y ta yoxebal, maestroetik. Teꞌ nax ay ekꞌa te machꞌatik ya xꞌaꞌbot spas milagroetik, y ay yan te ya slekutes jchameletik, o ya xkoltawanik, o ya stsobawanik, o ya xkꞌopojik ta yanetik kꞌop. 
1CO.12.29	Ni ma spisiluk apostoletik ni ma spisiluk jꞌalwanejetik, ni ma spisiluk maestroetik, ni ma spisiluk ya spasik milagroetik, 
1CO.12.30	ni spisiluk ay spoder yuꞌun ya slekutes jchameletik. Sok ma spisiluk ya xkꞌopojik ta yanetik kꞌop, ni ma spisiluk ya snaꞌik skꞌasesel yanetik kꞌop. 
1CO.12.31	Te jaꞌexe ya skꞌan te junuk awoꞌtanik yuꞌun te ya yaꞌbelex te ben tsaꞌam majtaliletike.
1CO.12.31	Joꞌon me ya jnopesex ta jun be te ben tsaꞌame.
1CO.13.1	Teme jich ya xkꞌopojon te tutꞌ ya xkꞌopoj winketike o jich tutꞌ ya xkꞌopoj te chꞌul angeletike, pero teme maꞌyuk xkꞌuxul koꞌtane, jich nax kꞌoemon tutꞌil te stsꞌintsꞌun nax te takꞌine sok te chꞌininet nax te platilloe. 
1CO.13.2	Y manchuk me ya xkꞌopojon ta yalel tut skuenta Dios, o ya jnaꞌ yaꞌiyel te tut mukul aye, o ya jnaꞌ spisil te tutik aye, y manchuk me puersa ay xchꞌuunel koꞌtan yuꞌun ya snik te witstikile, pero teme maꞌyuk xkꞌuxul koꞌtane, jowilon nax me abi. 
1CO.13.3	Y manchuk teme ya jpukbey meꞌbaetik spisil te tut ay kuꞌune, sok teme jun koꞌtan ya kakꞌ entregal ta chikꞌel te jtiꞌbalule, pero teme maꞌyuk xkꞌuxul koꞌtane, ni ma xtuunon me abi.
1CO.13.4	Te xkꞌuxul-oꞌtanile ya snaꞌ tutꞌ ya xkujch yuꞌun. Bayal slekil yoꞌtan sok maꞌyuk il-oꞌtan. Ni makꞌ yakꞌ sba ta akꞌel ta jkuenta, ni makꞌ stoy sba, 
1CO.13.5	ni ma toybauk, ma stukeluk nax ya sle te tut skꞌane, ni ma xꞌilin, sok ma xtijtunetuk ta kꞌop. 
1CO.13.6	Sok ma sniꞌuk xyaꞌiy te mulil ay ta pasele. Jaꞌ ben sniꞌ xyaꞌiy te tut leke. 
1CO.13.7	Te xkꞌuxul-oꞌtanile spisil ya xkujch yuꞌun, spisil ya xchꞌuun, spisil ya smaliy, sok ya stsꞌijk yuꞌun spisil.
1CO.13.8	Te xkuxul-oꞌtanile maꞌyuk tut ora ya xlaj stukel. Pero ya me xlaj skꞌoplal stukel te tutꞌil ya xkꞌopojik jꞌalwanejetik, sok te ya xkꞌopojik ta yanetik kꞌop a, sok te ya xkꞌopojik te machꞌatik ya snaꞌik tut ay ta balmilale.
1CO.13.9	Porke olil nax te tut ya snaꞌike y sok te skꞌop Dios ya yalike. 
1CO.13.10	Teme kꞌot yorail ta slajibal te kꞌalal ya xtal te tut batsꞌi toj ta naꞌele, teꞌ ya xchꞌay skꞌoplal te tutꞌil olil to nax ya jnaꞌtike.
1CO.13.11	Te kꞌalal chꞌinon to aye, jich ya xkꞌopojon tutꞌil jtul untik, sok jich la jnop y jich jrason tutꞌil jtul untik. Pero te kꞌalal winikubone, la jilesix ta jpat te tut a te yuꞌun jtul untike. 
1CO.13.12	Te ora to jich to nax ya kil tutꞌil ta jun espejo te ma to chikanuk lek ta ilele. Pero ya xtal jun kꞌaal te ya kiltik spisil te tut a te jamale. Te tut jnaꞌoj te ora to, olil to nax. Pero ya xtal jun kꞌaal te ya me kil spisil jich tutꞌil te Dios ya snaꞌbon jbae.
1CO.13.13	Ay oxeb te tutik ma xchꞌay skꞌoplale: Jaꞌ te xchꞌuunel-oꞌtanile, sok te tut ya jmalitike, y sok te xkꞌuxul-oꞌtanile. Pero mas tulan skꞌoplal ta yoxebale, jaꞌ te xkꞌuxul-oꞌtanile.
1CO.14.1	Oꞌtaninaik me te ayuk xkꞌuxul awoꞌtanike. Sok junuk me awoꞌtanik te yakuk yaꞌbeyex Dios te majtaniletik yuꞌun te Espiritue. Jaꞌuk me ya akꞌanik te yakuk yaꞌbeyex awalik te skꞌop Diose.
1CO.14.2	Te machꞌa ya xkꞌopoj ta yan kꞌope, jaꞌ ya yalbe te Diose, ma jaꞌuk ya yalbe te gentee, yuꞌun maꞌyuk machꞌa ya yaꞌiy tut xyal. Te tut ya yale, jaꞌ ta skuenta te Espiritue. Pero maꞌyuk machꞌa ya snaꞌ tut xyal. 
1CO.14.3	Yan te machꞌa ya xꞌaꞌbot ta skuenta yalel te tut ya yal te Diose, jaꞌ ya yalbe te machꞌa stsoboj sba soke. Jich ya xmukꞌubik xan ta stojol Dios te yanetike, y ya xꞌaꞌbot spuersa yoꞌtanik sok ya xjunutesbot yoꞌtanik. 
1CO.14.4	Te machꞌa ya xkꞌopoj ta yan kꞌope, stukel nax mismo yipal ta chꞌiel ta stojol Dios. Pero te machꞌa ya yal te skꞌop Diose, jaꞌ ya xmukꞌubik xan ta stojol Dios yuꞌun a spisil te hermanoetike.
1CO.14.5	Te joꞌone koꞌtanuk te apisilikuk te ya xkꞌopojex ta yanetik kꞌope. Pero jaꞌ mas ya skꞌan koꞌtan te yauk awalik te skꞌop Dios. Jaꞌ to jaꞌ mas lek stukel. Yan te ya xkꞌopojex ta yan kꞌopetike, ja ma tulanuk skꞌoplal teme ma xꞌanaꞌik skꞌasesele. Yuꞌun jich ma xmukꞌubik ta stojol Dios te juju-tijkꞌ hermanoetike.
1CO.14.6	Jaꞌ yuꞌun, kermanotak, makꞌ ya xtuun awuꞌunik teme tal kilex y te ya jkꞌoponex ta yan kꞌopetike. Jaꞌ to ya xtuun awuꞌunik teme ya kalbeyex te tut yachꞌil yalojbon te Diose, sok teme jaꞌ ya kaꞌbeyex anopik te tut apꞌijuteselike, sok teme ya kalbeyex te skꞌop Diose.
1CO.14.7	Jich tutꞌil instrumentoetik yuꞌun kꞌinetik jich tutꞌil te amaye o jich tutꞌil te arpae, teme ma skajal-skajuk yokꞌele, ma xchiknaj teme yanetik te skꞌop te jujune. 
1CO.14.8	O te ba ay guerra, teme ma jamaluk a okꞌ te kornetae, maꞌyuk machꞌa ya xchap sba te ya xba yaꞌbe sba soke.
1CO.14.9	Jich mismo euk te jaꞌexe, teme maꞌyuk sluwaril te kꞌop ya awalike, ¿Tutꞌil kꞌan naꞌbek sluwaril te tut yipalat ta yalele? ¡Jowil nax yipalat ta kꞌop! 
1CO.14.10	Yuꞌun ay bayal ta jkaj yan kꞌopetik ta balmilal y spisil ay sluwaril ta aꞌiyel. 
1CO.14.11	Pero teme ma xkaꞌi tut xyal te kꞌopetike, jich kꞌoemon te tutꞌil jyanlum yuꞌun te machꞌa ya skꞌoponone, y jich kꞌoem kuꞌun ekꞌa te tutꞌil jyanlume. 
1CO.14.12	Jaꞌ yuꞌun, te jaꞌexe te ben jun awoꞌtanik ya akꞌanik te majtaniletik yuꞌun te Espiritue, oꞌtaninaik ta mas te majtaniletik te ya skoltayik ta smukꞌutesel ta skuenta espíritu te juju-tijkꞌ hermanoetike.
1CO.14.13	Jich yuꞌun, te machꞌa ya xkꞌopoj ta yan kꞌopile, aꞌ skꞌanbe Dios te yauk xjuꞌ yuꞌun skꞌasesele. 
1CO.14.14	Yuꞌun teme ya jkꞌopon Dios ta yan kꞌopile, batsꞌi jaꞌ nax ya jkꞌopon Dios sok te jchꞌulele. Pero maꞌyuk tut ya kaꞌibe sluwaril a.
1CO.14.15	¿Tut ya skꞌan ya jpas teme jichte? Yuꞌun jaꞌ ya skꞌan te ya jkꞌopon Dios sok te jchꞌulele y sok te ya kaꞌibe sluwarile. Ya skꞌan ya jkꞌayojin Dios sok te jchꞌulele y sok te ya kaꞌibe sluwarile.
1CO.14.16	Porke teme yipalat ta skꞌoponel Dios, jaꞌ nax sok te achꞌulele. Y teme ay jtul gente te jich to nax ay te yipal ta yaꞌiyele, ma spas ya sjoyinat ta yalel kola yal, yuꞌun ma xyaꞌi te tut ya awale. 
1CO.14.17	Te tut ya awalbe kola yale, manchuk me ben tsaꞌam, pero ma sta skoltayel a te yane te ya xmukꞌub ta stojol Dios.
1CO.14.18	Ya kalbe kola yal Dios te kꞌax jich ya xkꞌopojon ta yanetik kꞌopile tutꞌil te jaꞌexe. 
1CO.14.19	Pero te ba ay te juju-tijkꞌ hermanoetike, jaꞌ lek te joꞌpꞌaluk nax ya kal te kꞌopetik te ya yaꞌiybeyik sluwarile yuꞌun ya xpꞌijub xan yuꞌune, ke te ya kal diez mil ta pꞌal kꞌopetik ta yan kꞌope.
1CO.14.20	Kermanotak, ma me jichukex te tutꞌil ay te untike. Jachikukex me te tutꞌil untik te ma to ayuk ya spas te tut ma tsaꞌamuke. Pero jichukex me te tutꞌil mukꞌul gente te ayix srasone. 
1CO.14.21	Ta sjunal te mantaliletike tsꞌibabil jilel teꞌa: “Ya jkꞌopon te nasion to ta yanetik kꞌopiletik y sok ta stiꞌ te jyanlumetike. Pero ni ma jaꞌuk ya yaꞌiyik a, xchi te Kajwaltike”, xchi me. 
1CO.14.22	Te tutꞌil ay te yan kꞌopile, jaꞌ jun seña yuꞌun te machꞌatik ma xchꞌuunejuk te Diose, ma jaꞌuk yuꞌun te hermanoetike. Pero te machꞌa ya yal te skꞌop Diose, jaꞌ jun seña yuꞌun te hermanoetike, ma jaꞌuk yuꞌun te machꞌatik ma xchꞌuunejuk Diose.
1CO.14.23	Porke te kꞌalal stsoboj sbaik te hermanoetike, teme spisilik yipalik ta kꞌop te yanetik kꞌopile, y teme och bael euk te machꞌa ma snaꞌbe sluwaril, o jtul te machꞌa ma xchꞌuunejuk Diose, jich ya skuy te ya xjowiyexe. 
1CO.14.24	Yan teme apisilik yipalex ta yalel te skꞌop Diose, y teme och bael jtul te ma xchꞌuunejuk Diose o jtul te ma snaꞌbe sluwarile, jich me ya snaꞌik te jmulawilike. Y stukel mismo ya yaꞌi sba yuꞌun te ya yaꞌi te tut ya awalik ta apisilike. 
1CO.14.25	Jich ya xchiknaj te tut mukul ay ta yoꞌtane, y jich me ya skejan sba ta stojol Dios, y jich me ya snaꞌ te batsꞌi jich te ay ta awolilik te Diose.
1CO.14.26	Jaꞌ yuꞌun, kermanotak, te kꞌalal ya atsob abaik te jaꞌexe, ay yan ya xjuꞌ yuꞌun skꞌayojinel kꞌayojetik, sok ay yan ya snojpeswan, sok ay yan ya yal te tut ya xꞌaꞌbot snaꞌ yuꞌun Dios, sok ay yan ya xkꞌopoj ta yanetik kꞌopiletik, sok ay yan ya skꞌases te yanetik kꞌopiletike. Pero ta spisiluk me, jaꞌuk me yuꞌun te ya xmukꞌubik ta stojol Dios ta spisilik a.
1CO.14.27	Teme ay machꞌa ya xkꞌopoj ta yanetik kꞌopiletike, tikꞌ a teme ay cheb o oxeb naxe. Pero ta juju-tul me ya xkꞌopojik, y ya skꞌan leel jtuluk te machꞌa ya skꞌases te kꞌopiletike. 
1CO.14.28	Y teme maꞌyuk machꞌa ay te ba ay hermanoetik te ya snaꞌ skꞌasesele, jaꞌ lek te makꞌ xkꞌopoj ta yan kꞌopil te ba ay hermanoetike, a kꞌopojuk nax ta yoꞌtan sok te Diose.
1CO.14.29	Jich euk, teme jaꞌ ya awalik te skꞌop Diose, jaꞌ lek teme ay cheb-oxeb naxe. Y te yanetike a me yaꞌiyik ta lek te tut ya xꞌalote. 
1CO.14.30	Pero teme ay tut ya xꞌaꞌbot snaꞌ yuꞌun Dios te jtul gente te teꞌ nakal ae, jich te machꞌa nail yipal ta kꞌope a me skom sba. 
1CO.14.31	Jich ya xjuꞌ ya xkꞌopoj ta juju-tul te machꞌa skꞌan ya yal te skꞌop Diose. Yuꞌun jich me ya snopik ta spisilik a sok ya yichꞌ spuersa yoꞌtanik a. 
1CO.14.32	Te machꞌa ya yal te skꞌop Diose, ya xjuꞌ yuꞌun te ya skom sba ta kꞌop sok te yoꞌtane. 
1CO.14.33	Porke te Diose jaꞌ Dios yuꞌun te butsꞌan kꞌinale, ma jaꞌuk yuꞌun te kꞌexlaltik sba ta aꞌiyele.
1CO.14.33	Ya skꞌan ya anopik spasel tutꞌil ya spasik spisil te hermanoetik ta stojol Diose. 
1CO.14.34	Te antstike ya me skꞌan skom sba ta kꞌop te ba ay ta kulto te hermanoetike. Porke ma spas te ya xkꞌopojike. Yuꞌun jaꞌ ya skꞌan te ya xchꞌuun te ya xkomot yuꞌun te mantaliletik yuꞌun te Diose. 
1CO.14.35	Teme ay tut skꞌan snaꞌbe sluwarile a sjojkꞌobe ta sna te smamlale. Porke ma lekuk teme ay jtul ants te ya xkꞌopoj ta kultoe.
1CO.14.36	Jaꞌ me xꞌanaꞌik te maꞌ jaꞌukex a chiknaj ta akuentaik te skꞌop Diose. Ni ma jaꞌukex nax te la awaꞌibeyik sluware. 
1CO.14.37	Teme ay machꞌa skuyoj sbaix ta jꞌalwaneje, o ya skuy te jich albil yuꞌun te Espiritue, a me snaꞌ te tut yipalon ta stsꞌibayele jaꞌ me smantal te Kajwaltike. 
1CO.14.38	Y teme ma xyaꞌiye, jaꞌ nax jich ma me awaꞌiybeyik skꞌop euk.
1CO.14.39	Jich yuꞌun, kermanotak, junuk me awoꞌtanik te ya awalik te skꞌop Diose. Y ma me akomik te ya xkꞌopojik ta yan kꞌopiletike. 
1CO.14.40	Pero ayuk me sluwaril y stojiluk me ya apasik spisil.
1CO.15.1	Te ora to, kermanotak, ya jkꞌan ya anaꞌik te skꞌoplal kolel te la kaltalanbeyexe. Jaꞌ to te skꞌoplal te jaꞌex la awaꞌiyik, y sok te ben jun awoꞌtanik achꞌuunejike. 
1CO.15.2	Sok jaꞌ me ya xkolex yuꞌun teme makꞌ ya achꞌay ta awoꞌtanik te skꞌoplal te la kalbeyexe, sok teme ma jowiluk nax te la achꞌuunike.
1CO.15.3	Te tut nail a kaꞌbeyex anaꞌike, jaꞌ te tutiꞌ yaꞌbelon jnope. Jaꞌ a kakꞌ anoptalanik te Cristoe cham ta skaj jmultik, jich tutꞌil ya yal te Sjun Diose. 
1CO.15.4	La smukike y chaꞌkux tal ta yoxebal kꞌaal jich tutꞌil ya yal te Sjun Diose.
1CO.15.5	La yakꞌ sba ta ilel yuꞌun te jPedroe y te nax a la yakꞌ sba ta ilel yuꞌun te lajchaytul apostoletike. 
1CO.15.6	Sok ta patil la yakꞌ sba ta ilel yuꞌun te kꞌaxem kinientos ta jtul hermanoetik te stsoboj sbaike ae. Chꞌin ma spisiluk kuxulik to te ora to, aunke ay machꞌa chamenix. 
1CO.15.7	Ta patil la yakꞌ sba ta ilel yuꞌun te Jacoboe, y te nax a la yakꞌ sba ta ilel yuꞌun spisil te apostoletike.
1CO.15.8	Y ta último la yakꞌ sba ta ilel ta jtojol euk, manchuk teme jich a kꞌoon te tutꞌil alal te ma to yorauk ya xꞌayine.
1CO.15.9	Yuꞌun te joꞌone jaꞌ mas pekꞌ ayon yuꞌun te apostoletike. Y ni ma spas te apostol ya yalbelone, porke la jtentalan te hermanoeitk ta stojol Diose. 
1CO.15.10	Pero ta slekil yoꞌtan Dios te jich ayon te tutꞌil ayone, y te slekil yoꞌtan kuꞌune ma lomuk nax, yuꞌun atꞌejemonix bayal ke ta spisil te yanetike. Aunke ma joꞌukon kaꞌtel jtukel, yuꞌun jaꞌ aꞌtej ta jkuenta te Diose ta skuenta slekil yoꞌtan te la skoltayone. 
1CO.15.11	Pero ma kocheluk teme joꞌon a aꞌtejon o jaꞌ a aꞌtej te yane. Sino ke jaꞌ to jaꞌ te la kalbeytik skꞌoplal y jaꞌ te la achꞌuunikix te jaꞌexe.
1CO.15.12	Pero teme jaꞌ ya kalbetik skꞌoplale te chaꞌkux tal te Cristoe, ¿porke ay jtul-cheb ya awalik te jaꞌexe te makꞌ xchꞌakux tal te animaetike? 
1CO.15.13	Porke teme makꞌ xchaꞌkux tal te animaetike, jich euk te Cristoe ma chaꞌkuxemuk. 
1CO.15.14	Y teme ma chaꞌkuxemuk te Cristoe, te skꞌoplal te yipalotik ta yalele ni ma baleuk ya xkꞌot. Ni ma baleuk te xchꞌuunel awoꞌtanike.
1CO.15.15	Teme ma chaꞌkuxemuk te Cristoe, te joꞌotike jich lotil testigootik kꞌoemotik yuꞌun te Dios abi, yuꞌun la kaltikix te Dios a xchaꞌkuses tal te Cristo. Teme ma chaꞌkuxemuk te Cristoe, te batsꞌi jichuke jaꞌ te animaetike makꞌ xchꞌakuxik tal.
1CO.15.16	Porke teme makꞌ xchaꞌkux te animaetike, jich ma chaꞌkuxemuk ekꞌa te Cristoe. 
1CO.15.17	Y teme ma chaꞌkuxemuk te Cristoe, ni ma baleuk ya xkꞌot te xchꞌuunel awoꞌtanik te jaꞌexe, sok sigue to me akuchoj amulik abi. 
1CO.15.18	Jich euk te machꞌatik chamenikix ta skuenta Cristoe jich chꞌayemik euk teme jich aye. 
1CO.15.19	Teme jaꞌ nax liꞌ ta balmilal to te ay smukꞌul koꞌtantik ta skuenta te Cristoe, joꞌotik mas lom oꞌol jbajtik ta spisil teme jich aye.
1CO.15.20	Pero batsꞌi jich te Cristo te chaꞌkuxeme. Stukel primero sba sit te kosechae, y stukel primero te chaꞌkux tale. 
1CO.15.21	Jich tutꞌil ta skaj nax jtul winik te och lajel ta balmilale, jich ta skaj nax jtul winik te och chaꞌkuxel te ba animaetike. 
1CO.15.22	Y jich tutꞌil ta skuenta jꞌAdan spisil ya xchamik, jich ta skuenta Cristo spisil ya sta xkuxlejal. 
1CO.15.23	Pero chikan tutꞌil ya xkꞌot ta skuenta juju-tul: Jaꞌ nail te Cristoe, ta patil te kꞌalal ya sujt tal te Cristoe ya xchaꞌkux te machꞌatik yuꞌune. 
1CO.15.24	Teꞌ nax a jaꞌix a te slajibal kꞌaale. Te kꞌalal Cristo ya slajinbe spisil yaꞌtel te machꞌatik tulan yaꞌtelik sok te ay spuersaike, y ya yaꞌbe entregal ta stojol te Dios Tatile te yaꞌtel yichꞌoj ta ajwalile. 
1CO.15.25	Porke te Cristoe puersa ya yichꞌ yaꞌtel ta ajwalil jaꞌto teme la xpuchꞌ ta tekꞌel spisil te skontratake. 
1CO.15.26	Y te slajibal skontra te ya yichꞌ lajinele, jaꞌ te lajele. 
1CO.15.27	Porke Dios yakꞌojbeyix te spisil ya spuchꞌ ta tekꞌele. Pero te kꞌalal jich ya yal te spisil ya xꞌaꞌbot ta skuentae, jich chikan ta jamal a te ma aꞌbiluk ta jkuenta a te Diose. Jaꞌ nax Dios te la yakꞌ ta skuenta Cristo spisil te tutik aye. 
1CO.15.28	Y te kꞌalal spisil ayix ta skuenta a te Cristoe, jich te Cristoe te stukel nichꞌanile, stukel mismo ya yakꞌ sba ta skuenta Dios. Te jaꞌ nax a yakꞌ ta skuenta Cristo spisil te tutik aye. Jich te Diose stukel nax ay ta skuenta spisil.
1CO.15.29	Teme makꞌ xchaꞌkux te animaetike, lom nax te ay machꞌatik la yichꞌik jaꞌ yuꞌun te machꞌatik chamenikixe. Teme makꞌ xlaj chaꞌkuxe te machꞌatik chamenik, ¿tuꞌun te la yakꞌ sbaik ta ichꞌjaꞌ yuꞌun teme jichte? 
1CO.15.30	¿Y tuꞌun te ayotik ta peligro joꞌotik sil tiempo teme jichte?
1CO.15.31	Porke, kermanotak, sil tiempo ayon ta peligro yuꞌun milel. Batsꞌil lom jich te tut ya kalbeyexe te lom jun koꞌtan ya kaꞌiy ta akuentaik te tutꞌil achꞌuunejik te Kajwaltik Jesucristoe. 
1CO.15.32	Te joꞌone la jpas puersa ta Efeso te ba ay te machꞌatik pajalik sok jtiꞌawal chambalam. Pero ¿tutiꞌ lokꞌ kuꞌun a? Teme batsꞌi jich te makꞌ xchaꞌkux te animaetike, jich tutꞌil te ay machꞌa jich ya yale: “Weꞌukotik y uchꞌaukotik, yuꞌun te pajele ya xchamotik”, xchiik me.
1CO.15.33	Ma me achꞌuunik loꞌlayel. Yuꞌun ay machꞌa ya yal: “Te joꞌtaktik te ma lekikuke ya xchꞌaytalan te tut lek ta pasele”, te xchiike. 
1CO.15.34	Ilme abaik, ma me ale amulik. Yuꞌun ay jtul-cheb te jaꞌexe te ma xꞌanaꞌbeyik sba te Diose. Jich ya kalbeyex to yuꞌun ya xkꞌexawex a.
1CO.15.35	Pero ay wan machꞌa ya sjojkꞌoy: “¿Tutꞌil wan ya xchaꞌkux tal te animaetike? ¿Tut me yilel te stiꞌbalul ya yichꞌike?” teme xchie. 
1CO.15.36	Ma xꞌanaꞌik te tut ya ajojkꞌoyike. Te tsꞌunubil ya atsꞌunike puersa ya xkꞌaꞌ. Yuꞌun jich me ya xjuꞌ ya xchꞌi tal te yaꞌnimale. 
1CO.15.37	Te tut ya yichꞌ awele ma jaꞌuk te yaꞌnimal te ya xtꞌom tal lokꞌele. Jaꞌ nax ya yichꞌ tsꞌunel te sbakꞌe, me triwu o tutikuk a. 
1CO.15.38	Ta patil Dios ya yakꞌ yanejuk jich tutꞌil ya skꞌan yoꞌtane. Y te juju-kaj tsꞌunubile ya yaꞌbe steꞌel sok yaꞌnimal chikan tut aye. 
1CO.15.39	Ma pajaluk stiꞌbalulik spisilik te tutik kuxajtik ta balmilale. Te jkaj tiꞌbalulile jaꞌ te winike, te yane jaꞌ stiꞌbalul te chambalametike, y te yane jaꞌ te mutetike, y te yan xane jaꞌ te chayetike. 
1CO.15.40	Jaꞌ nax jich, ay tiꞌbaluliletik skuenta chꞌulchan y ay tiꞌbaluliletik skuenta balmilal. Pero yan stsaꞌamulik te tiꞌbaluliletik skuenta chꞌulchane. Y yan stsaꞌamul euk te tiꞌbaluliletik skuenta balmilale. 
1CO.15.41	Te xojobil kꞌajkꞌale ma pajaluk sok te xojobil ue, y te xojobil ekꞌetike yan ekꞌa. Y mismo te ekꞌetike skajal-skaj tutꞌil ay te xojobilike.
1CO.15.42	Y jich mismo ya xkꞌot ta pasel te ya xchꞌakux tal te animaetike. Te tut ya xmujke ya me xkꞌaꞌ; te tut ya xchꞌakux tale makꞌ me xkꞌaꞌix a. 
1CO.15.43	Te tut ya xmujke maꞌyuk ta jkuenta; te tut ya xchaꞌkuxe ben tsaꞌamix a. Te tut ya xmujke maꞌyuk spuersa; te tut ya xchꞌakuxe ayix spuersa a. 
1CO.15.44	Te tut ya xmujke batsꞌi stiꞌbalul; te tut ya xchaꞌkuxe jun tiꞌbalulil ta skuenta Espíritu. Ay tiꞌbalulil nax, y jich ay tiꞌbalulil ta skuenta Espíritu.
1CO.15.45	Jich ya yal te Sjun Diose: “Te primero winik jꞌAdan, aꞌbot stiꞌbalul sok xkuxlejal”, xchi me. Pero te slajibal jꞌAdane, jꞌakꞌ-kuxlejal stukel ta skuenta Espíritu. 
1CO.15.46	Pero te tut skuenta Espiritue ma jaꞌuk nail. Jaꞌ nail te tiꞌbal naxe y patil jaꞌ te skuenta Espiritue. 
1CO.15.47	Te primero winike pasot ta tsꞌubilum y tsꞌubilum nax. Y te xchebal winike jaꞌ ta skuenta chꞌulchan stukel. 
1CO.15.48	Te tiꞌbaluliletik skuenta balmilale jaꞌ pajal sok te winik te pasbil ta tsꞌubilume; y te tiꞌbaluliletik skuenta chꞌulchane jaꞌ pajal ya xkꞌot sok te machꞌa skuenta chꞌulchane. 
1CO.15.49	Jich tutꞌil te pajalotik sok te winik te pasbil ta tsꞌubilume, jich pajal ya xkꞌootik sok euk te machꞌa skuenta te chꞌulchane.
1CO.15.50	Ya jkꞌan ya kalbeyex, kermanotak, te tut skuenta tiꞌbal sok te bake ma spas te ya xꞌoch kꞌoel te ba ay ta ajwalilnel te Diose. Y te tut ya xkꞌaꞌe ma spas ya xkꞌot te ba ma xꞌkꞌae. 
1CO.15.51	Pero ya jkꞌan ya kalbeyex sluwaril te tut ma awaꞌiyejikuke: Ma jpisiltikuk ya xchamotik. Pero jpisiltik ya xyanejotik. 
1CO.15.52	Ta jtsꞌin nax te ya swikꞌ sba y ya smutsꞌ sba te jsitike, te kꞌalal ya xꞌokꞌ ta último te kornetae. Porke ya xꞌokꞌ te kornetae, y te animaetike ya me xchaꞌkuxik tal. Yuꞌun makꞌ me xchaꞌchamikix a. Y te joꞌotike ya me xyanejotik. 
1CO.15.53	Yuꞌun te jtiꞌbalultik te ya xkꞌaꞌe puersa ya xjelon yuꞌun te makꞌ ya xkꞌaꞌix aye. Y te jtiꞌbalultik te ya xlaje ya xjelon, makꞌ me xchamix a. 
1CO.15.54	Y kꞌalal te jtiꞌbalultik te ya xkꞌaꞌe ya me xjelon yuꞌun te makꞌ xkꞌaꞌix aye, y kꞌalal te jtiꞌbalultik ya xlaje ya me xjelon yuꞌun te makꞌ xlajix aye, jaꞌ ya xkꞌot ta pasel te tut ya yal te Sjun Diose: “Te lajele jmel nax a yichꞌ tsalel”, te xchie. 
1CO.15.55	Te jaꞌat lajel, ¿ba kꞌan juꞌuk xan awuꞌun a? Te jaꞌat mukenal, ¿tutꞌ kꞌan atsalon xan a?” xchi me. 
1CO.15.56	Te tut ya stsalawan a te lajele, jaꞌ te mulile. Sok te antibo mantaliletike jaꞌ te ya yaꞌbe spuersa a te mulile. 
1CO.15.57	Pero kola yal Dios yuꞌun te la yaꞌbotik jtsaltik ta skuenta te Kajwaltik Jesucristoe.
1CO.15.58	Jich yuꞌun, kermanotak, te ben kꞌuxex ta koꞌtane, sigue junuk awoꞌtanik y ma me xtal-xbajtuk awoꞌtanik. Aꞌtejanik sil tiempo ta mas y ta mas ta yaꞌtel te Kajwaltike. Porke te jaꞌexe ya anaꞌik te ma jowilik te aꞌtel ya apasik te jun nax sok te Kajwaltike.
1CO.16.1	Te tutꞌil ya yichꞌ tsobel majtanil yuꞌun hermanoetik te xchꞌuunejik Diose, jich me xꞌapasik te tutꞌil la kaltalanbe te hermanoetik te ayik ta estado yuꞌun Galacia. 
1CO.16.2	Ta primero kꞌaal yuꞌun te semanae ta juju-tulex ya me apitik chꞌinuk te jayeb ya ataike, y kꞌejaik me. Yuꞌun te kꞌalal ya xkꞌoone, maꞌyukix ya atsobik a te majtanile. 
1CO.16.3	Y te kꞌalal ya xkꞌoone, ya me jtikon bael ta Jerusalen te machꞌatik atꞌujojike. Ya me jpasbe bael skartaik yuꞌun ya yichꞌbeyik bael te hermanoetik te majtanil la awakꞌik bael ta Jerusalene. 
1CO.16.4	Y teme lek ya xboon ekꞌae, ya me joyinlan bael.
1CO.16.5	Teme talon te ba ayexe, pero nail ya xkꞌaxon tal ta estado yuꞌun Macedonia, y ta patil ya me xkꞌoon ta Corinto. 
1CO.16.6	Ya wan xjuꞌ ya xjalajon cheꞌoxebuk kꞌaal te ba ayexe, o repente te ya xkꞌax kuꞌun a te skomil kꞌaale. Jich te jaꞌexe ya xjuꞌ ya akoltayikon te ya xbeenon xan bael te ba ya xboon xan ta patile. 
1CO.16.7	Yuꞌun ma jkꞌan te jkꞌaxel nax ya xkꞌa kilexe. Jaꞌ ya jkꞌan te ya xjalajon cheꞌoxebuk kꞌaal te ba ayexe teme jich ya skꞌan te Kajwaltike. 
1CO.16.8	Pero ya to me xjalajon ta Efeso jaꞌ to ta skꞌaalel Pentecostes. 
1CO.16.9	Porke jtaoj to lek entrada ta aꞌtel ta yaꞌtel te Kajwaltike. Y ben lek yipal ta kꞌoel, aunke ben bayal te skontrainejon yuꞌune.
1CO.16.10	Teme kꞌot te jTimoteoe, ikꞌaik me ta lek te ba ayexe, yuꞌun jich ya xꞌaꞌtej ta yaꞌtel Kajwaltik jich tutꞌil joꞌone.
1CO.16.11	Jich yuꞌun ma me ayuk jtulukex te ya apꞌajike. Ma me jichuk nax, koltayaik me te tutꞌil jun yoꞌtan ya xbeene, yuꞌun jich me ya xtal yilon. Porke yipalon ta smaliyel sok te yan xan hermanoetike.
1CO.16.12	Y te kermanotik Apolose, bayal a jkꞌanbeyix pawor te yauk xtal yilex sok te hermanoetike, pero maꞌ skꞌan te ora ya xtale. Ya me xtal ta kꞌalal ay stiempoe.
1CO.16.13	Kuxa me awoꞌtanik y junuk me awoꞌtanik ta xchꞌuunel te Cristoe. Pasaik me winikil, y ayuk me spuersa awoꞌtanik. 
1CO.16.14	Y spisil te tut ya apasike, pasaik me sok xkꞌuxul awoꞌtanik.
1CO.16.15	Kermanotak, te jaꞌexe anaꞌojik te machꞌatik ay yuꞌun te Estéfanase te jaꞌ nail a xchꞌuunik Dios te ayik ta estado yuꞌun Acaya. Stukelik te lek yakꞌoj sbaik ta mantaltesel yuꞌun te hermanoetik te xchꞌuunejik Diose. 
1CO.16.16	Awokolikuk me te jaꞌexe, akꞌaik me ta jkuenta te machꞌatik pajal yoꞌtanik soke, y spisil te machꞌatik ya xkoltawanik y ya xꞌaꞌtejike.
1CO.16.17	Ben jun koꞌtan yuꞌun te talem te Estéfanase sok te Fortunatoe y sok te Acaicoe. Yuꞌun jaꞌ ajelolik te tutꞌil jakal ayex te jaꞌexe. 
1CO.16.18	Stukelik a yakꞌ junubuk koꞌtan jich tutꞌil te la yaꞌbeyexe. Jich ya skꞌan ya awakꞌik ta jkuenta te machꞌa pajal yoꞌtanik soke.
1CO.16.19	Te hermanoetik te ayik ta estado yuꞌun Asia la stikonbeyex spajtil awoꞌtanik. Te Aquilae sok sPrisilae y sok te kongregasion te ya stsob sbaik sok ta snae, la stikonbeyex bayal spajtil awoꞌtanik ta skuenta te Kajwaltike.
1CO.16.20	Ichꞌaik te spajtil awoꞌtanik te la stikonbeyex spisil te hermanoetike. Patbeya aba awoꞌtanik ta juju-tul sok sbujtsꞌ awoꞌtanik.
1CO.16.21	Joꞌon jPabloon, te ya jtsꞌibabeyex te spajtil awoꞌtanik te la jpas ta jkꞌab te letra to. 
1CO.16.22	Teme ay machꞌa ma kꞌuxuk ta yoꞌtan te Kajwaltik Jesucristoe, ay me ta skuenta chꞌayel abi. ¡Te Kajwaltike, ya me xtal!
1CO.16.23	Te Kajwaltik Jesucristoe aꞌ yaꞌbeyex bayal bendision ta akuentaik.
1CO.16.24	Ta apisilik te jaꞌexe jaꞌ ya kaꞌbeyex tal te xkꞌuxul koꞌtan ta skuenta te Cristo Jesuse. Jichuk.
2CO.1.1	Joꞌon jPabloon. Skꞌanojel yoꞌtan Dios te apostolon yuꞌun te Jesucristoe, sok te hermano jTimoteoe. Ya jtsꞌibay te karta to ta akuentaik te jayebex te achꞌuunejik Dios te ayex ta jtejklum Corintoe y sok te jtejklum yuꞌun Dios ta spisil te estado yuꞌun Acayae.
2CO.1.2	Aꞌ yaꞌbeyex bayal bendision sok te bujtsꞌan kꞌinal yuꞌun te jTatik Diose y sok te Kajwaltik Jesucristoe.
2CO.1.3	Ben tsaꞌam te Dios te Stat te Kajwaltik Jesucristoe yuꞌun stukel Tatil te kꞌuxotik ta yoꞌtane y stukel Dios te sil tiempo ya yaꞌbotik spuersa koꞌtantike. 
2CO.1.4	Jaꞌ ya yaꞌbotik spuersa koꞌtantik ta spisil te kꞌalal ayotik ta wokole, yuꞌun te joꞌotike jich me ya kaꞌbetik spuersa yoꞌtanik ekꞌa te yan te ay swokolike. Jaꞌ mismo ya kaꞌbetik spuersa yoꞌtanik jich tutꞌil te la yaꞌbotik spuersa koꞌtantike. 
2CO.1.5	Porke jich tutꞌil te bayal a kꞌax swokol te Cristoe jich bayal ya xkꞌax jwokoltik euk, jich ta skuenta Cristo te bayal ya sta spuersa koꞌtantik yuꞌune. 
2CO.1.6	Yuꞌun teme ay jwokoltike, jaꞌ yuꞌun jich me ay spuersa awoꞌtanik te jaꞌexe y sok ya ataik te kolele. Y teme Dios ya yaꞌbotik spuersa koꞌtantike, yuꞌun jich me ay spuersa awoꞌtanik ekꞌa. Ya skꞌan sok spuersa awoꞌtanik ya atsꞌik awokolik, te pajal sok te jwokoltik te kꞌaxem kuꞌuntike. 
2CO.1.7	Jun koꞌtantik ta akuentaik, yuꞌun jnaꞌojtik sluwar te ya me ataik spuersa awoꞌtanik yuꞌun euk te Diose, yuꞌun ay me awuꞌunik ekꞌa te bayal wokole.
2CO.1.8	Kermanotak, ya jkꞌan ya kaꞌbeyex anaꞌik te jaykaj te jwokoltik a jtatik ta estado yuꞌun Asia. Jun tulan prewa a kꞌot te kꞌan ma juꞌuk kuꞌuntik aye. Y asta la kaltik te ya xchamotik ae. 
2CO.1.9	Jich a kaꞌi bajtikix te ya smilelotikixe. Pero to jaꞌ a yaꞌbotik jnaꞌtik te ma joꞌukotik mismo ya xjuꞌ ya jkoltay jbajtike, si jaꞌ te Dios te ya xchaꞌkuses tal te animaetike. 
2CO.1.10	Y Dios a skoltayotik y ya yakꞌotik ta libre yuꞌun te lajel te xibentik sbae. A me xchꞌuun koꞌtantik te sigue ya skoltayotik baele 
2CO.1.11	teme jaꞌex ya akoltayotik ta skꞌoponel Dios. Teme bayalik te machꞌatik ya skꞌoponbotik Dios ta jtojoltike, jich me bayalik ya yalbeyik kola yal Dios yuꞌun te bendisionetik te ya kichꞌtike.
2CO.1.12	Ay tut yuꞌun te ay sbujtsꞌ koꞌtantike: jaꞌ te ya jnaꞌtik te lek kakꞌoj jbatik y stojil a kuxuyinotik liꞌ ba balmilale, y mas to xan a ta awolilik te jaꞌexe. Ma jaꞌuk pꞌijilil ta skuenta tiꞌbalulil. Jaꞌ nax ta slekil yoꞌtan Dios te skoltayejotik te jich ya xkuxuyinotike. 
2CO.1.13	Te kartaetike maꞌyuk tut yan a jtsꞌibatik tal a; te jaꞌex ya xjuꞌ awuꞌunik yilel y ya awaꞌibeyik sluware. Koꞌtanuk te spisil ya awaꞌiybeyik sluware. 
2CO.1.14	Jich tutꞌil ta ora to awaꞌiyejbeyikix sluware chꞌinuk te tut kaloje. Te kꞌalal ya xchaꞌtal te Kajwaltik Jesuse ben jun awoꞌtanik kuꞌuntik, yuꞌun jichotik euk ben jun koꞌtantik ya kaꞌi bajtik awuꞌunik.
2CO.1.15	Te tutꞌil jich ay te koꞌtane, jich jnopoj te nail ya xtal kilex te jaꞌexe, yuꞌun jich me ya awichꞌik chaꞌmel bendision a. 
2CO.1.16	Jich a jnop te nail ya kꞌa kilex te ya xboon ta Macedoniae, y patil teme sujton tale, ya me xkꞌa kilex xan tal. Jich te jaꞌexe ya xjuꞌ ya akoltayikon te ya xboon xan ta Judea.
2CO.1.17	Te kꞌalal la jnop te jich ya jpase, ¿me ma wan batsꞌi jichuk a jnop? ¿Me yuꞌun akuyojik te jich ya jnop ta skuenta nax te jtiꞌbalule, sok te ya kal “Jich”, sok “Ma jichuk” te mismo tiempo ae?
2CO.1.18	Pero Dios jaꞌ ya yaꞌiyotik te makꞌ ya kaltik ta akuentaik me “Jich” sok “Ma jichuk” te mismo tiempo ae. 
2CO.1.19	Porke te Cristo Jesuse makꞌ yal “Jich” sok “Ma jichuk” te mismo tiempo ae. Jaꞌ nax te Xnichꞌan Diose te jaꞌ ya kalbeytikex skꞌoplale, joꞌon sok te Silvanoe sok te jTimoteoe. Te Cristoe stukel batsꞌi jich ta stojol Dios, 
2CO.1.20	yuꞌun stukel ya skꞌoes ta spasel spisil te tutik yaloj te Diose. Jaꞌ yuꞌun te kꞌalal ya kalbetik slekil te Diose, ya kaltik “Jichuk” ta skuenta te Cristo Jesuse. 
2CO.1.21	Y te Diose stukel jun nax ya yakꞌotik sok te jaꞌexe ta skuenta te Cristoe sok te la stꞌujotikixe. 
2CO.1.22	La yaꞌbotikix jmarkatik sok te sello yuꞌune, y yakꞌojbotikix ta koꞌtantik te Chꞌul Espíritu te jaꞌ seña te tut ya to xba kichꞌtike.
2CO.1.23	Pero ma to kꞌaxemukon ta Corinto, jich tutꞌil jnopoje. Ya kalbe ta skuenta Dios te jaꞌ yuꞌun te ma la skꞌan koꞌtan te ya kaꞌbeyex awokolike. 
2CO.1.24	Ma yuꞌunuk jaꞌ ya jkꞌantik te ya sujtikex ta xchꞌuunele, yuꞌun ben jun awoꞌtanik sok ayix xchꞌuunel awoꞌtanike. Te tut ya jkꞌantike jaꞌ te ya xꞌaꞌtejotik ta akuentaik, yuꞌun jich me ben jun awoꞌtanik a.
2CO.2.1	Jaꞌ yuꞌun to jich a jnop te makꞌ ya xtal kilex xane, yuꞌun jaꞌ ma jkꞌan te ya kaꞌbeyex yajtal awoꞌtanike. 
2CO.2.2	Porke teme joꞌon ya kaꞌbeyex yajtal awoꞌtanike, ¿machꞌa me kꞌan sjunutesbon koꞌtan te joꞌone? Te jaꞌex nax atukelike. ¿Pero tutꞌil xjuꞌ awuꞌunik teme la kakꞌix yajtal awoꞌtanike? 
2CO.2.3	Jaꞌ yuꞌun te la jtsꞌibabeyex te kartae, porke ma jkꞌan te ya xtalon yuꞌun te ya awaꞌbikon yajtal koꞌtan te jaꞌexe. Yuꞌun jaꞌ mas lek te ya ajunutesbikon koꞌtane. Yuꞌun seguro ayon te ya xjunub awoꞌtanik ta apisilik te jaꞌexe teme jun koꞌtan ekꞌae. 
2CO.2.4	Pero te kꞌalal jich a jpasbeyex ta kartae, beno yajtal koꞌtan a kaꞌi, y ma junuk koꞌtan y asta okꞌon. Pero maꞌ jtsꞌibabayex te karta yuꞌun ya kaꞌbeyex yajtal awoꞌtanike. La skꞌan koꞌtan te jich me ya anaꞌik te lom bayal slekil koꞌtan ta akuentaike.
2CO.2.5	Y te machꞌa la yakꞌ te ajtal-oꞌtane, ma joꞌukon nax yakꞌojbon yajtal koꞌtan. Yuꞌun asta jich yakꞌojbeyex yajtal awoꞌtanik ta apisilik euk. Makꞌ ya kal te bayal a yaꞌbeyex yajtal awoꞌtanike, yuꞌun makꞌ xkꞌaxon ta mas ta akuentaik a.
2CO.2.6	Teyix a te la akomik ta kastigo te machꞌa la achapbeyik te smule. 
2CO.2.7	Te ora to ya skꞌan ya apasbeyik perdon y ya ajunutesbeyayik yoꞌtan. Ma lek teme lom bayal yajtal yoꞌtan ya yichꞌ te ma xjuꞌ yuꞌune. 
2CO.2.8	Jaꞌ yuꞌun ya kalbeyex te ya awaꞌbeyik xan yil te slekil awoꞌtanik te ay awuꞌunike. 
2CO.2.9	Te nail a jtsꞌibabeyex te tutꞌ ay sluwarile, yuꞌun ya kil teme ya achꞌuunik spasel ta spisil te tut ya kale. 
2CO.2.10	Jich te machꞌa a te la apasbeyik perdone, jich ya jpasbe perdon euk. Y te tutꞌil la jpasbe perdone, teme ay tut ya skꞌan ya jpasbe perdon yuꞌune, jich a jpasbey ta akuentaik y ta stojol te Cristoe. 
2CO.2.11	Jich te pukuje makꞌ stsalotik yuꞌun a, yuꞌun kilojtik lek tutꞌ ay te smañoe.
2CO.2.12	Kꞌalal kꞌoon ta mukꞌul jtejklum Troas yuꞌun ta yalel te lek achꞌ kꞌop yuꞌun te Cristoe, ben lek a jta entrada te ya xꞌaꞌtejon ta yaꞌtel te Kajwaltike.
2CO.2.13	Pero ma junuk koꞌtan teꞌa porke ma teyuk a kꞌoj jta a te kermano jTitoe. Jaꞌ yuꞌun jich la jileslan y boon ta Macedonia.
2CO.2.14	Kola yal Dios te sil tiempo xcholetotik ta spat te Cristo Jesus te tsalawanemix stukele, y ta jkuentatik joꞌotik te ya yakꞌ chiknajuk ta bayuk te skꞌope, te pajal sok te ya xchiknaj ta bayuk nax te ben tsꞌaam yikꞌe. 
2CO.2.15	Porke te joꞌotike yuꞌun jachik kꞌoemotik tutꞌ ben tsaꞌam kikꞌtik te ya yakꞌ ta stojol Dios te Cristoe, te pajal xkꞌepet yikꞌ sok te machꞌatik ya xkolik sok te machꞌatik ya xbajtik ta chꞌayele. 
2CO.2.16	Yuꞌun te machꞌatik ya xbajtik ta chꞌayele, jachik kꞌoem yuꞌunik te tutꞌil yikꞌ lajele. Pero te machꞌatik ya xkolike jich pajal sok te ben tsaꞌam yikꞌ te ya xkuxuyinik yuꞌune. Te tutꞌil jich ay to, ¿machꞌa kꞌan juꞌuk yuꞌun? 
2CO.2.17	Te joꞌotike ma jachikukotik tutꞌil yanetik te jaꞌ xchonbajelik te skꞌop Diose. Ma jichuk. Te joꞌotik tikonbilotik yuꞌun te Diose, jaꞌ yuꞌun jamal koꞌtantik ya xkꞌopojotik ta skuenta Dios, yuꞌun jun nax ayotik sok te Cristoe.
2CO.3.1	Te kꞌalal ya kaltik to, ¿Me yuꞌun ya akuyik te ya xlijk kakꞌ jbajtik ta akꞌel ta jkuenta te joꞌotik mismo aye?
2CO.3.1	¿Me yuꞌun ay nesesidad te ya jkaꞌbeyex karta te ya yal te lek ya xꞌaꞌtejotik, jich tutꞌil ya spasik te yane? ¿O meꞌn ay nesesidad ya jkꞌanbeyex karta ta atojolik te jaꞌexe te ya yakꞌotik ta naꞌbeyel jbae? 
2CO.3.2	Jaꞌex mismo karta kꞌoemex kuꞌun, jun karta tsꞌibabil ta koꞌtantik te ya xjuꞌ ya yil y ya xjuꞌ ya skꞌoponik spisilik te winketike. 
2CO.3.3	Y jamal chikan ta ilel te jaꞌex jun karta kꞌoemex te stsꞌibaye Cristo, te joꞌotik ya stikonotik ta yakꞌele. Ma tsꞌibabiluk ta tinta; jaꞌ tsꞌibabil yuꞌun te Espíritu yuꞌun te kuxul Diose. Ma ta lecheche tonuk; sino ke yichꞌoj jtsꞌibayel ta oꞌtanil yuꞌun tiꞌbalulil.
2CO.3.4	Jich kꞌoem ta koꞌtantik ta skuenta Cristo ta stojol Dios. Seguro ayotik te jich aye. 
2CO.3.5	Ma yuꞌunuk joꞌotik mismo ya xjuꞌ ya kaltik te ay tut ya xjuꞌ kuꞌuntik spasel ta jtukeltik naxe. Spisil te tut ya xjuꞌ kuꞌuntik spasele ya xtal ta stojol Dios 
2CO.3.6	yuꞌun stukel snojpesejotik yuꞌun te ya xtuunotik yuꞌun te achꞌ tratee. Jaꞌ trate to ma tsꞌibabiluk ta letra, jaꞌ nax ta Espíritu. Te mantal tsꞌibabile ya xꞌakꞌawan bael ta lajel. Pero te Espíritu yuꞌun Diose ya yakꞌ kuxlejal.
2CO.3.7	Te mantal tsꞌibayot jilel ta jlejch ton, xlemlajan tal sok xojob. Te Israeletike ni ma spas a skꞌelube sit-yelaw te jMoisese ta skaj te xlemlun tale. Pero, te xlemet tale, teꞌ jul tupꞌuk a. Pero teme ay jich tsaꞌamul te mantal te ya xꞌakꞌawan bael ta lajele, 
2CO.3.8	¿me ma wan jichuk xan ta mas stsaꞌamul te tut ya yal te achꞌ trate yuꞌun te Espiritue? 
2CO.3.9	Porke teme bayal te stsaꞌamal te mantaliletik te ya xꞌakꞌawan bael ta lajele, ¿me ma wan jichuk xan ta mas tsaꞌamul te Skꞌop Dios te ya yal te libre kꞌoemotik yuꞌun te jmultike? 
2CO.3.10	Porke te tutꞌ ay stsaꞌamul te nail toe, ma pajalukix sok to. Jaꞌ mas lom bayal stsaꞌamul stukel. 
2CO.3.11	Y teme ben tsaꞌam slekil te tut a te lajix skꞌoplale, mas lom tsaꞌam slekil te tut a te jmel nax ay sbajtel kꞌinale.
2CO.3.12	Te tutꞌil jich ay ta koꞌtantike, jich a kaltik spisil ta jamal. 
2CO.3.13	Ma me jichuk ya jpastik tutꞌil jMoises te la smak sit-yelaw ta pakꞌ, yuꞌun te israeletike maꞌ yilik te xojob sit-yelaw te yipal ta tupꞌele. 
2CO.3.14	Pero te stukelike ni maꞌ kꞌot ta yoꞌtanik te jich aye. Y jich to ta ora to kꞌalal ya yilik te antibo tratee, ma xkꞌot ta yoꞌtanik a, jich tutꞌil makal to sitik yuꞌun te pakꞌe. Yuꞌun mato lokꞌemuk, porke jaꞌ nax ya xlokꞌ ta skuenta te Cristoe. 
2CO.3.15	Asta ora to kꞌalal ya yilik te junetik yuꞌun jMoisese, yuꞌun makal to ta pakꞌ kꞌoem te yoꞌtanike. 
2CO.3.16	Pero te kꞌalal te jtul gente ya sujtes yoꞌtan ta skuenta Kajwaltike, te pakꞌe ya jichꞌ kꞌejel lokꞌel. 
2CO.3.17	Porke te Kajwaltike, Espíritu stukel. Y te machꞌa ay ta skuenta te Espíritu yuꞌun te Kajwaltike, ayix ta libre yuꞌun. 
2CO.3.18	Jaꞌ yuꞌun, jpisiltik joꞌotik maꞌyukix pakꞌ te ya smakbotik jsit-kelawtike. Jachikotik xanix tutꞌil jun espejo te xlemet yuꞌun stsaꞌamul te Kajwaltike. Y yipalotik ta yanejel jich mismo tutꞌ steklejal te kichꞌojbetik mas te slekilale. Yuꞌun jich yaꞌtel te Kajwaltike, te Espíritu stukele.
2CO.4.1	Jaꞌ yuꞌun ma xchebaj koꞌtantik, porke ta slekil yoꞌtan te Diose la yaꞌbotik te aꞌtel to. 
2CO.4.2	La jpꞌatikix jilel te tutik kꞌexlaltik sba ay ta pasel ta mukule. Ma jloꞌlawanejukotik ni makꞌ jyanutestik te skꞌop Diose. Jaꞌ nax ya kaltik te tut batsꞌi jiche. Y te jich aye, jich ya kaꞌbetik yilik te yanetik te jun koꞌtantik ta sit te Diose. 
2CO.4.3	Y te skꞌoplal kolel te ya kaltike, jaꞌ nax ijkꞌal kꞌinal yuꞌun te machꞌatik ya xlaj bajt ta chꞌayele. 
2CO.4.4	Yuꞌun te tutꞌil ma xchꞌuunike, jaꞌ chokuteslanbil yuꞌun te dios yuꞌun te balmilale, y jich ma snaꞌbeyik sluwar. Yuꞌun jich me ma staik ta ilel te sakilal te lus yuꞌun te lek achꞌ kꞌop yuꞌun te Cristo te ben tsaꞌame, te jaꞌ steklejal kꞌoem te Diose. 
2CO.4.5	Ma joꞌukotik mismo ya kaltik jkꞌoplaltik. Jaꞌ ya kaltik skꞌoplal te Jesucristo, te jaꞌ Kajwaltik stukele. Te joꞌotike jaꞌ nax jꞌaꞌtelotik awuꞌunik ta slekil nax yoꞌtan te Jesuse. 
2CO.4.6	Porke stukel mismo te Diose te la yakꞌ tal sakubuk kꞌinal te ba ay te ijkꞌal kꞌinale, jaꞌ nax te la yakꞌ sakubuk kꞌinal ta koꞌtantike yuꞌun ta skuenta jich ya xjuꞌ ya jnaꞌbetik sba a te stsaꞌamul Dios te ya xchiknaj ta sit-yelaw te Jesucristoe.
2CO.4.7	Pero te kꞌulejalil to kichꞌojtik ta jtiꞌbalultik, jachꞌik kꞌoemotik tutꞌ jpꞌej pꞌin te pasbil ta lume, yuꞌun jich me ya xchiknaj te ta skuenta te bayal spoder te Diose te ay tut ya xjuꞌ kuꞌuntike. 
2CO.4.8	Jich yuꞌun, manchuk me ay bayal tut ya xtal, pero ya me xkꞌaxotik bael teꞌa. Manchuk teme ma juꞌix kuꞌuntik aye, pero ma jkꞌaxeluk ya stsalotik. 
2CO.4.9	Ya stenelotik, pero ma jilesbilukotik. Ya skꞌan xtꞌuxanotik, pero ma jkꞌaxeluk ya xlajotik. 
2CO.4.10	Bayuk nax ya xbootik, kechel ta lajel jtiꞌbalultik, jich tutꞌil laj te stiꞌbalul te Jesuse. Yuꞌun jich me ya xchiknaj ta jtiꞌbalultik te tutꞌil kuxul ay stukele. 
2CO.4.11	Yuꞌun te jayebuk kꞌaal kuxulotik te joꞌotike, sil tiempo ayotik ta lajel ta skaj te Jesuse, yuꞌun jich me ya xchiknaj ta jtiꞌbalultik te ya xlaje te tutꞌil ay xkuxlejal te Jesuse. 
2CO.4.12	Jich te lajele ya xkꞌax ta jtojoltik, y te jaꞌexe ya ataik akuxlejalik.
2CO.4.13	Te Sjun Diose ya yal: “Jich jchꞌuunej, y jaꞌ yuꞌun ya kal”, xchi me. Jichotik me euk te joꞌotike, jich mismo xchꞌuunej koꞌtantik, jaꞌ yuꞌun jich ya kaltik. 
2CO.4.14	Porke jnaꞌojtik te Diose, te la chaꞌkuses tal te ba ay te animaetik te Kajwaltik Jesuse, jich me ya xchaꞌkusesotik tal sok te Jesuse, y jun nax ya yikꞌotik bael ta ba aye. 
2CO.4.15	Spisil to jicha kꞌotix ta jkuentatik yuꞌun alekilik a te jaꞌexe, yuꞌun jich me ay bayal te ya xꞌaꞌbot bendision yuꞌun te Diose. Sok ay me bayal te jich ya yalbeyik kola yal Dios. Jich me ya xchiknaj te slekilal Diose.
2CO.4.16	Jaꞌ yuꞌun ma me wakꞌ chebajuk koꞌtantik, aunke yipal ta lajel yip te jtiꞌbalultike. Pero te yutil koꞌtantike yipal ta achꞌubel jujun kꞌaal. 
2CO.4.17	Te tut ya xkꞌax jwokoltik yuꞌun te jkuxlejaltik te ora toe ya xkꞌax stukel. Pero kꞌunkꞌun yipalotik ta stael te lekilal sbajtel kꞌinal te mas mukꞌ y te lom bayale.
2CO.4.18	Porke ma jaꞌuk ya jtojlitik ta kꞌeluyel te tut chikan ta ilele; jaꞌ ya kiltik te tut ma chikanuk ta ilele. Yuꞌun te tutik chikan ta ilele ma xjalaj, pero te tutik ma chikanuk ta ilele sbajtel kꞌinal stukel.
2CO.5.1	Te tiꞌbalultik jachik tutꞌil jun naul-pakꞌ te ma xjalaje. Pero jnaꞌojtik teme ya xlaj te naul-pakꞌ to, Dios spasojbotik ta chꞌulchan jun na skuenta sbajtel kꞌinal te ma jaꞌuk pasbil ta skꞌab genteetike. 
2CO.5.2	Jaꞌ yuꞌun yipalotik ta ajkan te jayeb kꞌaal jnainejtik te jtiꞌbalultik to. Yuꞌun koꞌtantikukix te ya xjelonotik te ya kichꞌtikix te tut ya jnaintik ta chꞌulchane. 
2CO.5.3	Te jich me ya jlaptik te tutꞌil jun kꞌuꞌul-pakꞌal, yuꞌun jich me ma tꞌaxalukotik ya xjilotik a.
2CO.5.4	Te tutꞌil jayeb kꞌaal te jnainejtik te jtiꞌbalultik to, ayotik ta ajkan sok ay jwokoltik, yuꞌun ma jkꞌantik teme tꞌaxalotike. Jaꞌ ya jkꞌantik te yauk jlaptikix te tut yachꞌile, yuꞌun te tut ya xlaje jich me ya xlaj jil, yuꞌun ya kichꞌtikix te achꞌ kuxlejale. 
2CO.5.5	Jaꞌ stukel te Diose jicha xchapbotikix te jich ya xkꞌootike, sok jaꞌ nax yakꞌojbotikix te Chꞌul Espíritu te jaꞌ seña te tut kechel ya to kichꞌtike.
2CO.5.6	Jaꞌ yuꞌun sil tiempo ay spuersa koꞌtantik. Jnaꞌojtik te jayeb kꞌaal te jnainejtik te jtiꞌbalultike yuꞌun ma to ayukotik te ba ay te Kajwaltike. 
2CO.5.7	Te ora to ma to ya kiltik, pero jun koꞌtantik jchꞌuunejtik. 
2CO.5.8	Ay xchꞌuunel koꞌtantik, y koꞌtantikukix te yauk xjilix te jtiꞌbalultik to. Yuꞌun jich ya xba joyin jbatik sok te Kajwaltike. 
2CO.5.9	Jaꞌ yuꞌun lekuk kaꞌteltik sil tiempo ta skuenta te Kajwaltike, manchuk me ya jilestik te jtiꞌbalultik to, o sigue kichꞌojtik to.
2CO.5.10	Porke jpisiltik puersa me ya xkꞌo jtejkꞌan jbajtik ta sit te ba ya xchapawan te Cristoe, yuꞌun ta juju-tul ya yichꞌ te tut ya xkꞌot ta skuentae, chikan me lek o me ma lekuk te tutiꞌ spas te kꞌalal ay to sok stiꞌbalul ae.
2CO.5.11	Yuꞌun ya jnaꞌtik te ya skꞌan ya kakꞌtik ta jkuenta te Kajwaltike, ya kaꞌtelin te ya kaꞌbe kꞌouk ta yoꞌtanik te winketike. Te Diose snaꞌoj tutꞌil ayotik, y ya jkꞌan te jichuk ya anaꞌbikon te titꞌil ay te koꞌtane. 
2CO.5.12	Ma yuꞌunuk ya xlijk kaltik xan te lek jkꞌoplaltik te joꞌotik mismoe. Jaꞌ nax ya kaꞌbetikex te tutꞌil ben bujtsꞌan kꞌinal ya awaꞌiyik ta jkuentatike, yuꞌun jich me ya xjuꞌ awuꞌunik sujtesel skꞌopik te machꞌatik ya stoy sbaik yuꞌun te tut yilel yutsilal ta kꞌinale, te ni maꞌyuk skꞌoplal yuꞌunik te tut yilel te yoꞌtanike. 
2CO.5.13	Teme ya xjowiyotik ya awilike, jaꞌ ta skuenta te Diose. Y teme ma jowiyemukotike, yuꞌun jaꞌex ta akuentaik. 
2CO.5.14	Jaꞌ ya spasotik ta mantal te xkꞌuxul yoꞌtan kuꞌuntik te Cristoe. Te tutꞌil jnaꞌojtik te jtul a cham yuꞌun ta spisilike, jicha a chamik ta spisilik kꞌoem euk. 
2CO.5.15	Te tutꞌil a cham Cristo yuꞌun spisil te genteetike, yuꞌun te machꞌatik kuxajtike ma jichuk xanix kuxajtik ta stukelik nax. Yuꞌun jaꞌix kuxajtik ta skuenta te Cristo, te cham y chaꞌkux tal ta skuentaike.
2CO.5.16	Jaꞌ yuꞌun, te joꞌotike ma yajtaluk koꞌtantik te tut yilel te gente liꞌ ba balmilale. Te nail toe ya jkuytik te Cristoe pajal sok te tutꞌil ay te gentee. Yan te ora to ma jichukix jkuyojtik te jich aye. 
2CO.5.17	Jich yuꞌun te machꞌa jun nax ay sok te Cristoe achꞌ genteix. Te tutꞌil ay te nail toe, kꞌaxix bael; te tutꞌ ayix te ora to, achꞌubenix.
2CO.5.18	Spisil lito jaꞌ yaꞌtel te Diose, te la yakꞌ junajuk koꞌtantik sok ta skuenta te Cristoe. Y la yaꞌbotikix kaꞌteltik te ya kaꞌbetik te ya xjunaj yoꞌtan sbaik sok Dios spisil te genteetike. 
2CO.5.19	Jaꞌ bi, ta skuenta Cristo, Dios yipal ta yakꞌel te ya xjunaj yoꞌtan sok te machꞌatik ayik ta balmilale. Ni ma jaꞌuk ya snaꞌbe smulik te genteetike. Y joꞌotik a yaꞌbotik kaꞌteltik te ya kakꞌtalanbetik snaꞌ te skꞌoplal to. 
2CO.5.20	Jich yuꞌun joꞌotik ya xkꞌopojotik yuꞌun te Cristo ta atojolik. Jich kꞌoem te tutꞌil jaꞌ ya xwokolet ta akuentaik te Diose, te tutꞌil yipalotik ta kꞌop te joꞌotike. Jich yuꞌun, ta skuenta te Cristoe, awokolikuk te junuk awoꞌtan abaik sok te Diose. 
2CO.5.21	Te Cristoe maꞌyuk a sle smul stukel. Pero joꞌotik ta jkajtik, te Diose la yaꞌbe skuch te jmultike, yuꞌun jich ta skuenta Cristo ya xkolotik yuꞌun te jmultike.
2CO.6.1	Yuꞌun jich ayotik ta aꞌtel sok te Diose, ya kaltik ta atojolik: Ma me apꞌajik te slekil yoꞌtan Dios te ya yakꞌ ta akuentaik. 
2CO.6.2	Porke jich yaloj ta Sjun:
2CO.6.2	“La staix yorail te ya kaꞌitik te akꞌope. Ta skꞌaalel te kolel la jkoltayat”, xchi me.
2CO.6.2	Y te ora to, jaꞌix yorail te kꞌuxutayele; te ora to, jaꞌ skꞌaalel te kolele.
2CO.6.3	Ma me ayuk tut ma tsaꞌamuk ya kakꞌtik ta ilel ta skuenta te yane, yuꞌun ma me ayuk machꞌa ya yal te ma tsaꞌamuk te kaꞌteltike. 
2CO.6.4	Yuꞌun ta skuenta spisil ya jpastike, ya kaꞌbetik yilik te joꞌotik yaj-aꞌtelotik te Diose. Jich jun koꞌtantik ya me xkujch kuꞌuntik te ilbajinele, sok te tutik ay maꞌyuk kuꞌuntike, sok spisil te jwokoltike, 
2CO.6.5	sok te aresial, o prexo, o skontrainelotik, o ta tulan aꞌtel, sok ma wayotik, o ma weꞌotik. 
2CO.6.6	Jich me ya kakꞌtik ta ilel te lekix ayotik sok te jkuxlejaltike, sok te tutꞌ jnaꞌojbetik sluwaril te tut batsꞌi jiche, sok te ay perdon ta koꞌtantike, sok te ay slekil koꞌtantike, sok te ay ta koꞌtantik te Chꞌul Espiritue, sok te batsꞌi ay xkꞌuxul koꞌtantike, 
2CO.6.7	sok te lekuk ya xkꞌopojotik te tut batsꞌi jiche, y sok te ay spoder Dios ta jtojoltike. Aꞌ tuunuk kuꞌuntik te tut ya jkoltay jbajtik ae, jaꞌ te toj ayotike, te jaꞌ ya xtuun kuꞌuntik te ya kaꞌiytik tsalaw a sok te ya jmak jbatik a. 
2CO.6.8	Ay ya yakꞌelotik ta jkuenta; y ay ma xyakꞌelotik ta jkuenta. Ay lek ya yalbelotik jkꞌoplaltik; y ay ma tsaꞌamuk ya yalbelotik jkꞌoplaltik. Ya yalbelotik te yuꞌun jle-lototike, pero jaꞌ ya kaltik te tut batsꞌi jiche. 
2CO.6.9	Jich ya yalbelotik te ma snaꞌbelotik jbajtike, pero lom lek ya snabelotik jbajtik. Jich chamenotikix ya kaꞌiy jbajtik, pero sigue kuxulotik bael. Ya yaꞌbelotik kastigo, pero makꞌ ya smilotik. 
2CO.6.10	Ay lom tristeotik, pero sil tiempo kontento ayotik. Ay lom meꞌbaotik, pero ay bayal kꞌulejiben kuꞌuntik. Jich yilel te maꞌyuk tut ay kuꞌuntike, pero ay kuꞌuntik spisil.
2CO.6.11	Kermanotak jcorintoetik, jamal yipalotik ta yalel ta akuentaik, jamal ya kaltik te tut ay ta koꞌtantike. 
2CO.6.12	Maꞌyuk tut kꞌejoj ta koꞌtantik ta akuentaik. Jaꞌex atukelik te ay tut ay ta awoꞌtanik ta jtojoltike. 
2CO.6.13	Ya kalbeyex, jich tutꞌil jtul tatil te ya yalbe te yuntikile: Jamaluk me awoꞌtanik ta jkuenta, jich tutꞌil jamal koꞌtan ta akuentaik.
2CO.6.14	Ma me pajaluk ayukik sok te machꞌa ma xchꞌuunejuk Diose. Te machꞌa toj yoꞌtane, ¿tutꞌil jun kꞌan anuk sok te machꞌa ma tojuk yoꞌtane? O jich tutꞌil sakil kꞌinal, ma spas te ya sta sba sok te ijkꞌal kꞌinale. 
2CO.6.15	Jich euk te Cristo ma spas te jun yoꞌtan sba sok te pukuje. Ni spas ya sta sba sok te jtul machꞌa xchꞌuunej Dios sok te jtul te ma xchꞌuunejuk Diose. 
2CO.6.16	Ma spas teme komon ay te templo yuꞌun Dios sok te lotil diosetike. Porke joꞌotik templootik yuꞌun te kuxul Diose, jich tutꞌil a yal jilel stukele:
2CO.6.16	“Ya me xnainon ta yolilik, teꞌ ya me xbeenon a. Joꞌon Dioson yuꞌunik y jaꞌ jtejklum kuꞌunlan”, xchi me.
2CO.6.17	Jaꞌ yuꞌun jich a yal euk te Kajwaltike:
2CO.6.17	“Lokꞌanik tal te ba yolilike y parte xꞌawakꞌ abaik. Ma me atsakik te tut ya xꞌixlanwane. Jich me joꞌon ya kikꞌex. 
2CO.6.18	Y joꞌon Tatilon me awuꞌunik, y te jaꞌexe kuntikilex me y kantsil-nichꞌanex me”, xchi te Kajwaltik te spisil ya xjuꞌ yuꞌune.
2CO.7.1	Jich yuꞌun, kermanotak te ben kꞌuxex ta koꞌtane, jaꞌ to jaꞌ te sjapojbotik Dios ta jtojoltik. Jaꞌ yuꞌun ya me skꞌan te ya sakutes jbajtik yuꞌun spisil te tut ya yijkꞌutesotik sok te jtiꞌbalultike sok te koꞌtantike. Y te tutꞌil ya skꞌan xiꞌel te Diose ya me skꞌan te jmel nax ya kakꞌ jbajtik ta skuentae.
2CO.7.2	Kꞌux me xꞌawaꞌiyikon ta awoꞌtanik. Yuꞌun ma me ayuk machꞌa la kilbajintik. Ma me ayuk machꞌa la kixlantik y maꞌyuk machꞌa jloꞌlayejtik. 
2CO.7.3	Ma yuꞌunuk ya kalbeyex te ay amulike. Ay kalojbeyexix te ayex ta koꞌtane. Yuꞌun jun nax kuxulotik y jun nax ya xchamotik. 
2CO.7.4	Jamal koꞌtan ya xkꞌopojon ta atojolik, sok ben jun koꞌtan awuꞌunik. Aunke bayal jwokoltik, ben kakꞌoj puersa y ben bujtsꞌan kꞌinal ya kaꞌiy.
2CO.7.5	Jaꞌ to te julotik ta Macedoniae, maꞌyuk ba jtajtik te ya jkux koꞌtantike, yuꞌun bayukix a jtajtik jwokoltik. Bayuk nax a jtajtik kꞌop y sok xiꞌel ta koꞌtantik. 
2CO.7.6	Pero Dios te ya yaꞌbe spuersa yoꞌtan te machꞌatik maꞌyuk spuersa yoꞌtane, la yaꞌbotik spuersa koꞌtantik te kꞌalal jul te jTitoe. 
2CO.7.7	Y ma jaꞌuk nax te kꞌalal jul tale, sok te ben jun yoꞌtan tal te ay spuersa yoꞌtan ta akuentaik te jaꞌexe. La yalbotikix te ben sniꞌ xꞌawaꞌiyik te ya akꞌan ya awilotike. Y la yalbotikix te beno yajtal awoꞌtanik sok te ben ya anaꞌikone. Y ta spisil te jich aye mas a junub koꞌtan yuꞌun.
2CO.7.8	Porke manchuk me la kakꞌ yajtal awoꞌtanik yuꞌun te karta te la jtsꞌibabeyex, te ora to ma yajtalukix koꞌtan. Aunke okꞌon yuꞌun te nail toe yuꞌun la kil te la yakꞌ yajtal awoꞌtanik te karta jun-chebuk kꞌaale, 
2CO.7.9	Te ora to ben jun koꞌtan awuꞌunik. Ma jaꞌuk yuꞌun te la yakꞌ yajtal awoꞌtanike; jaꞌ jun koꞌtan yuꞌun te jich la asujtes awoꞌtanik ta stojol Diose. Porke yuꞌun jich a skꞌan Dios te la yakꞌ yajtal awoꞌtanike. Jich ma joꞌukotik ta jkuentatik teme ay tut ya xchꞌay ta atojolike. 
2CO.7.10	Porke te ajtal-oꞌtan te ya xtal ta skuenta Diose, jich me ya sujtes koꞌtantik yuꞌun a sok jich me ya xkolotik yuꞌun a. Jich maꞌyukix ajtal-oꞌtanil. Pero te ajtal-oꞌtan yuꞌun te balumilale, ya me yakꞌ lajel. 
2CO.7.11	Te jaꞌex atꞌej ta awoꞌtanik te ajtal-oꞌtan jich tutꞌil ya skꞌan Dios, jich la awilikix te lek a lokꞌex koel ae. Yuꞌun bayal la anop ta awoꞌtanik te tut ya awut abaik yuꞌun te kꞌope. La yakꞌ ilinanik, y jich a xiꞌex yuꞌun. Patil la akꞌan te ya awilikon, y juꞌ awuꞌunik te la awaꞌbeyik kastigo te machꞌa mulawene. Sok spisil la awakꞌik ta ilel te maꞌyuk tut la amulinik yuꞌun te kꞌop to.
2CO.7.12	Jich yuꞌun te kꞌalal la jtsꞌibabeyex te kartae, ma jaꞌuk nax a jnaꞌ te machꞌa staoj smule, sok ni ma jaꞌuk te machꞌa kꞌax swokol yuꞌune. Yuꞌun jaꞌ mas lek yauk xchiknaj ta stojol Dios te ay yajtal awoꞌtanik yuꞌun te joꞌotike. 
2CO.7.13	Jaꞌ sluwaril te junix koꞌtantike te tutꞌil junubenix awoꞌtanike.
2CO.7.13	Ben kontentootik te la kiltikix te ben jun yoꞌtan te jTitoe, yuꞌun apisilik te jaꞌexe te la awaꞌbeyik ta achꞌ te spuersa yoꞌtane. 
2CO.7.14	Joꞌon a kalbeyix te jTito te ben jun koꞌtan awuꞌunik te jaꞌexe. Ma jta kꞌexlal yuꞌun te tut kalojbeyexe. Yuꞌun batsꞌi jich spisil te tutiꞌ kalbetikexe sok batsꞌi jich euk te tutiꞌ kalbeytik te jTitoe te ben jun koꞌtantik awuꞌunik te jaꞌexe. 
2CO.7.15	Y mas lom kꞌuxex ta yoꞌtan te kꞌalal ya snaꞌex ta apisilik te la achꞌuunik te tutiꞌ yalbeyexe, sok te la awikꞌik sok te la awakꞌik ta kuentae. 
2CO.7.16	Ben kontentoonix awuꞌunik, jun koꞌtan ta akuentaik.
2CO.8.1	Te ora to kermanotak, ya jkꞌan kalbeytikex te tutꞌil chiknajix slekil yoꞌtan Dios te ba ay juju-tijkꞌ hermanoetik ta Macedoniae. 
2CO.8.2	Aunke lom bayal swokolik yuꞌun ilel yoꞌtanik, pero kaꞌxikix a ben junix yoꞌtanik. Y manchuk me ben meꞌbaꞌik. Pero bayal a stsobik te koltayele, jich kꞌoem te lom jkꞌulejike.
2CO.8.3	Joꞌon testigoon yuꞌunik te sok sbujtsꞌ yoꞌtan a yakꞌik te ba kꞌalal a juꞌ yuꞌunik yakꞌele, y mas a yakꞌ a tutꞌil ya xjuꞌ yuꞌunike. 
2CO.8.4	La skꞌanbotik bayal pawor te ya kalbetik te yauk yakꞌik ekꞌa te koltayel yuꞌun te hermanoetik ta skuenta Diose. 
2CO.8.5	Y asta jich a spasik ta mas te tutꞌ yipalotik ta smaliyele. Yuꞌun jaꞌ a yakꞌ sbaik ta abatinel nailuk yuꞌun te Kajwaltike sok yuꞌun te joꞌotike, jich tutꞌil ya skꞌan yoꞌtan te Diose. 
2CO.8.6	Jaꞌ yuꞌun la jkꞌanbetikix pawor te jTitoe te ya xtal yichꞌbeyex bael te koltayel ya awakꞌik ta skuenta slekil awoꞌtanik, te jaꞌ nax nail a lijk stsobe. 
2CO.8.7	Yuꞌun te jaꞌexe te tutꞌil spisil yipalix ta juꞌel awuꞌunike: Ayix xchꞌuunel awoꞌtanik, sok ben lek ya anaꞌik xkꞌopojexe, sok pꞌijubenexixe, sok ben jun awoꞌtanik ya awakꞌ abaik ta abatinel, y sok te ben bayal kꞌuxotik ta awoꞌtanike. Jich mismo ya skꞌan te kꞌax jich ya xjuꞌix awuꞌunik te yaꞌtelul te kꞌuxutawaneje.
2CO.8.8	Ma yauk kalbeyex mantal te jich ya apasike. Jaꞌ nax ya jkꞌan ya anaꞌik te jun yoꞌtanik yipal ta xchapel te yane. Yuꞌun me ya awakꞌik ta ilel te tutꞌil ay te xkꞌuxul awoꞌtanik te batsꞌi jiche.
2CO.8.9	Porke ya anaꞌikix te jaꞌexe, te Kajwaltik Jesucristoe ta slekil yoꞌtan, aunke kꞌulej stukel, la yakꞌ sba ta meꞌbaꞌ ta akajik te jaꞌexe. Yuꞌun te tutꞌil meꞌbaꞌ a yakꞌ sbae, jaꞌex akulejibex a.
2CO.8.10	Te tutꞌil jich aye ya kalbeyex tutꞌ ya yal te koꞌtan yuꞌune. Te tutꞌil la apasik te jaꞌbil a kꞌaxe, ma jaꞌuk nax te la alijkesik spasele, te ben jun awoꞌtanik la apasike. 
2CO.8.11	Te ora to, te tut ya xjuꞌ awuꞌunike, juꞌutesa te tut la apasike, jich tutꞌil ben lek chapal te la awakꞌik ta ilel te nail toe, te kꞌalal la anopik spasele. 
2CO.8.12	Porke te machꞌa batsꞌi jich ya skꞌan yakeꞌ, Dios ya yichꞌ te majtanil te machꞌa jich ya yakꞌ te ya xjuꞌ yuꞌune. Te Diose ma yauk skꞌanbe te machꞌa maꞌyuk yuꞌune.
2CO.8.13	Ma jꞌauk ya jkꞌan te jaꞌex ya ata awokolik te ya akoltayik te yane. 
2CO.8.14	Jaꞌ ya skꞌan te pajal ay awuꞌunik soke. Te ora to te jaꞌexe ay awuꞌunik te tutꞌil maꞌyuk yuꞌun te yane. Ta jchꞌoj xan teme ay yuꞌunik, ya me yakꞌik te tut maꞌyuk awuꞌunik te jaꞌexe, yuꞌun jich me pajal ay tut ay awuꞌuꞌunik a. 
2CO.8.15	Jich tutꞌil ya yal te Sjun Diose: “Ni ma spas sobra te machꞌa bayal tut stsoboje, ni maꞌyuk palta a yaꞌiy te machꞌa chꞌin nax tut stsoboje”, xchi me.
2CO.8.16	Pero kola yal Dios te la yaꞌbe ta yoꞌtan te jTitoe mismo te tutꞌ yajtal koꞌtanex te jaꞌexe. 
2CO.8.17	Yuꞌun la xchꞌuunbonix te tikonele, yuꞌun stukel ben ayex ta yoꞌtan te jaꞌexe. Te ora to ya xtal yilex sok spꞌejel yoꞌtan.
2CO.8.18	Pajal ya jtikontik sok jTito te jtul hermano te ben lek skꞌoplal yuꞌun spisil te juju-tijkꞌ hermanoetike, te tutꞌil lek aꞌtejemix ta spukel skꞌoplal te lek achꞌ kꞌop yuꞌun kolele. 
2CO.8.19	Sok te hermanoetike jaꞌ la stsaik yuꞌun ya sjoyinotik ta beel, y ya skoltayotik ta stsobel te koltayel te yipalotik ta stsobele. Yuꞌun jich ya kakꞌtik ta akꞌel ta jkuenta a te Kajwaltike. Y yuꞌun jich me ya xchiknaj te jun awoꞌtanik ya awaꞌiyik koltawaneje. 
2CO.8.20	Jaꞌ ya jkꞌantik te maꞌyuk machꞌa ya slebotik jmultik yuꞌun te bayal majtanil te yipalotik ta stsobele. 
2CO.8.21	Jaꞌ me ya skꞌan ya jpastik te tut leke ta stojol te Kajwaltik sok ta stojol ekꞌa te winketike.
2CO.8.22	Sok ay jtul xan kermanotik ya jtikontikix sok, te bayal buelta kilojtikix te ben jun yoꞌtan aye. Y mas xan a te ora to snaꞌoj ta yoꞌtan te tutꞌil ayexe. 
2CO.8.23	Teme ay machꞌa ya sjojkꞌoy tutꞌil ay te jTitoe, albeyaik te joy jba sok te jun nax ya xꞌaꞌtejon sok ta akuentaike. Y teme ya sjojkꞌobeyex tutꞌil ay te cheb xan hermanoetike, albeyaik te jaꞌ tikonbil yuꞌun te juju-tijkꞌ hermanoetike, y te yakꞌojik ta akꞌel ta jkuenta te Cristoe. 
2CO.8.24	Yuꞌun jich me ya snaꞌik a te juju-tijkꞌ hermanoetike, aꞌbeyaik yilik jaꞌex te batsꞌi jich te lom kꞌux ta awoꞌtanike. Jich ya xchiknaj tutꞌ yuꞌun te ben jun koꞌtantik awuꞌunike.
2CO.9.1	Pero te tutꞌil ay skꞌoplal te koltayel yuꞌun te hermanoetik te xchꞌuunejik Diose, ma puersauk te ya jtsꞌibabeyex xan skꞌoplal ta akuentaike.
2CO.9.2	Porke jnaꞌojix te tutꞌil ben jun awoꞌtan ya awakꞌike. Sil tiempo ben jun koꞌtan ya kalbey te machꞌatik ayik ta Macedoniae te jaꞌ to te jaꞌbil a kꞌax te ben jun awoꞌtanik ya awakꞌik te koltayele te jaꞌex te ayex ta Acayae. Jaꞌ yuꞌun te machꞌatik ayik ta Macedonia la snopikix te jun yoꞌtanik ya yakꞌik ekꞌae. 
2CO.9.3	Pero la jtikonix te hermanoetik to yuꞌun maꞌyuk lot ya xkꞌot a te tutꞌil la kalbeyex te lek akꞌoplalike. Jaꞌ yuꞌun ya skꞌan te chapalukex me jich tutꞌil kalojixe. 
2CO.9.4	Ma me jaꞌuk to a teme talon sok chaꞌoxtuluk te jmacedoniaetike teme ma chapalukex a kꞌo jtatikexe. Teme ma chapalukex, ya me xkꞌexawotik awuꞌunik, yuꞌun jun koꞌtantik kalojtik te tutꞌ ayexe, sok te jaꞌexe ya me ataik kꞌexlal ekꞌa. 
2CO.9.5	Jaꞌ sluwar te la jnop te la kꞌanbe pawor te hermanoetik to te ya xba yilex naile, yuꞌun ya xtal skoltayex ta stsꞌakutesel te koltayel te awalojik ya awakꞌike. Jich te koltayel awuꞌunike jich me chapalix a. Jich me ya xchiknaj te sok slekil awoꞌtanik ya awakꞌik, y ma me jichuk ya xchiknaj te ya nax akꞌupinike.
2CO.9.6	Naꞌaik me to: Te machꞌa chꞌin nax ya stsꞌune, chin nax ya xlokꞌ te skosechae. Te machꞌa bayal ya stsꞌune, bayal me ya xlokꞌ te skosechae. 
2CO.9.7	Te juju-tul aꞌ yakꞌ te tutꞌ snopoj te yoꞌtane, y ma me xchebetuk yoꞌtan ya yakꞌ, y ma me sujbiluk te ya yakꞌe. Porke te Diose kꞌux ta yoꞌtan te machꞌa jun yoꞌtan ya yakꞌe.
2CO.9.8	Te Diose ya xjuꞌ yuꞌun ya yaꞌbeyex bayal ta jkaj te bendisionetike, yuꞌun jich me ay awuꞌunik sil tiempo spisil te tut ya akꞌanike. Jich me ay sobra awuꞌunik a te ya xtuun awuꞌunik ta spasel bayal ta jkaj te lekil aꞌtele. 
2CO.9.9	Te Sjun Dios jich ya yal:
2CO.9.9	“Te tutik ay yuꞌune, la xatꞌtalan sok la yakꞌtalanbe te meꞌbaꞌetike. Te slekil yaꞌtele sbajtel kꞌinal ma xlaj stukel”, xchi me.
2CO.9.10	Dios ya yaꞌbe stsꞌunub te machꞌa ya stsꞌunbaje y sok te tut ya sweꞌe. Jich ya yaꞌbeyex te jaꞌexe spisil te tut ya akꞌanik yuꞌun te ya atsꞌunike, y ya spꞌolesbeyex ta mas, yuꞌun jich me ya xjuꞌ awuꞌunik spasel a te bayal lekil aꞌteliletike. 
2CO.9.11	Jich me bayal akuꞌlejalik ya xkꞌot y jich ya xjuꞌ awuꞌunik yakꞌel bayal koltayel a. Y te koltayel te jaꞌex ya atikonik bael ta jkuentatike, jaꞌ sluwar te ya yalbeyik kola yal Dios te hermanoetike.
2CO.9.12	Porke te kꞌalal ya kichꞌtik bael te skoltayel hermanoetike, ma jaꞌuk nax a kichꞌbetik bael te tut maꞌyuk ay yuꞌune. Yuꞌun jich ekꞌa ya me kꞌabeytik yalik bayal kola yal Dios yuꞌun a, 
2CO.9.13	y ya me yalbeyik slekilal a te Diose yuꞌun te koltayel te la awaꞌbeyik ya yakꞌ ta ilel te jaꞌex achꞌuunejik te lek achꞌ kꞌop yuꞌun te Cristoe. Jich me ya yalbeyik slekilal a te Diose yuꞌun te bayal tut la awakꞌik te jaꞌexe te ya xtuun yuꞌunik sok ta spisil te hermanoetike. 
2CO.9.14	Jich ya me skꞌoponbeyex Dios te jaꞌexe, te lom kꞌux ya yaꞌiyex ta yoꞌtanike, te tutꞌil bayal slekil yoꞌtan Dios te la yakꞌix ta ilel ta akuentaik te jaꞌexe. 
2CO.9.15	Kola yal te Diose, porke la yaꞌbotik jun majtanil te lom mukꞌe, te ma jnaꞌtik yalel te tutꞌil aye.
2CO.10.1	Joꞌon jPabloon, ya kalbeyex awokolikuk ta skuenta slekil yoꞌtan sok skꞌuxul yoꞌtan te Cristoe. Yuꞌun ya awalik te kꞌalal ayon ta awolilike lom mansoo kakꞌoj jba. Y te kꞌalal jakal ayone ya awalik: “Ya stoy sba ta kꞌop”, xchaex. 
2CO.10.2	Awokolikuk, te kꞌalal ya xtal kilexe, ma me awakꞌikon te tulan ya jkꞌoponex te jayebex ya awalik te skꞌanojel nax jtiꞌbalul spisil te tut ya jpase. Yuꞌun jich ay ta koꞌtan te ya jkꞌopon jbaj sok ta site. 
2CO.10.3	Batsꞌi jich te tiꞌbal to ayotike. Pero ma jichuk ya kut jbajtik tutꞌil gente liꞌ ba balmilale. 
2CO.10.4	Te tut ya jmak jbajtik aye, ma pajaluk sok te tut skuenta balmilale. Yuꞌun jaꞌ ta spoder te Diose te ya xjuꞌ ya jimtik a te tut wokol ta jimele. Y jich ya jimtik a te leel ta mulile. 
2CO.10.5	Y spisil toybajel ya smak te tutꞌil ya xnaꞌbot sba a te Diose. Spisil te tut ya snop te skuenta nax tiꞌbale ya kakꞌtik ta skuenta Cristo, yuꞌun jich me ya xchꞌuunik a. 
2CO.10.6	Y jich ayix ta koꞌtantik te ya xtal kaꞌbeytik kastigo spisil te machꞌa ma xchꞌuunik mantale yuꞌun jich me jmel nax ya xtojobex ta xchꞌuunel a.
2CO.10.7	Te jaꞌexe jaꞌ nax ayex ta yilel te tut chikan ta ilel ya awilike. Teme ay machꞌa ya yal “Jaꞌ yuꞌunon te Cristoe”, teme xchie, ya skꞌan ya snaꞌ te jich yuꞌunotik euk te Cristoe. 
2CO.10.8	Y aunke ya jtoy jba ta kꞌop chꞌinuk yuꞌun te tutꞌil ay kꞌatele, maꞌyuk tut ya xkꞌexawon yuꞌun. Yuꞌun jaꞌ a yaꞌbotik kaꞌteltik te Kajwaltike yuꞌun jich ya jpastik te ya xmukꞌubex ta stojol Dios y ma yuꞌunuk ya jimtikex. 
2CO.10.9	Ma jkꞌan te ya akuyik te jich ya sitꞌesex yuꞌun te jkartaetike. 
2CO.10.10	Ay ya yalik: “Te skartaetike lom kꞌux y lom tulan, pero teme jul tal stukele, maꞌyuk ta jkuenta sok maꞌyuk ta jkuenta te tut ya xjul yale”, xchi. 
2CO.10.11	Pero te machꞌa jich ya yale, ya me skꞌan snaꞌ euk: Jich tutꞌil te ya xkꞌopojotik ta karta te jakal ayotik ta atojolik te jaꞌexe, jich me tulan ya yaꞌiy te tut ya jpas te kꞌalal ayon ta awolilike.
2CO.10.12	Ma yuꞌunuk jaꞌ ya jpaj jbatik sok te machꞌatik te stukel nax ya yakꞌ sba ta akꞌel ta jkuentae. Pero te stukelike maꞌyuk spꞌijilik. Stukel nax ya spaj sbaik, y ya spaj sba sok te yan xane.
2CO.10.13	Yan te joꞌotik ma spas te joꞌotik lom jun koꞌtantik yuꞌun te ba kꞌal ay te ma jkuentatikukix aye. Dios ya yaꞌbe seña te ba kꞌalal jmakojtik te aꞌtele, y stukel a yakꞌotik te ya xkꞌootik kꞌalal ba ayex ta Corintoe. 
2CO.10.14	Jaꞌ yuꞌun ma yauk xlokꞌotik ta mas te ba kꞌalal jmakojtike. Y te jaꞌexe, ayex nax ta jkuentatik, yuꞌun joꞌotik nail kꞌoemotik te kichꞌojbetikex kaꞌel te lek achꞌ kꞌop yuꞌun te Cristoe. 
2CO.10.15	Ma yuꞌunuk mukꞌ ya kakꞌ jbajtik yuꞌun te ba aꞌtejemix te yane. Ma yauk xlokꞌotik bael te ba kꞌalal jmajkojtike. Jaꞌ ya jmalitik te max ya xjuꞌ xꞌaꞌtejotik ta awolilik chikan te tutꞌil yipal ta mukꞌubel te xchꞌuunel awoꞌtanike. Pero sil tiempo liꞌ ayotik ta ba kꞌalal jmakojtike. 
2CO.10.16	Jich me ya kaltik xan bael te lek achꞌ kꞌop yuꞌun te kolel te luwaretik te kꞌaxem ba ayexe. Pero makꞌ xꞌochotikix a te ba ay aꞌtejemix te yane, yuꞌun jich makꞌ jtoy jbajtik te ba ayix spasoj yaꞌtel te yane.
2CO.10.17	Teme ay machꞌa mukꞌ ya yaꞌiy sbae, jaꞌuk me mukꞌ ya yaꞌiy sba ta skuenta te Kajwaltike. 
2CO.10.18	Porke ma jaꞌuk lek ya xꞌilot yuꞌun Dios te machꞌa stukel mismo lek skꞌoplal ya yal sbae. Yuꞌun jaꞌ lek skꞌoplal te machꞌa lek ya xꞌalbot skꞌoplal yuꞌun te Kajwaltike.
2CO.11.1	Ayuk me tutꞌil ya xkujch awuꞌunik te ay jowil nax ya xkꞌopojone. Te tutꞌiluk ya awaꞌiyike, tsꞌikbikon me.
2CO.11.2	Tulan akꞌoplalik ta koꞌtan, jich tutꞌil tulan akꞌoplalik ta yoꞌtan te Diose. Joꞌon a kakꞌexix ta makel kꞌoem te ya xnujpun sok te jtul nax mamlalile, jaꞌ te Cristoe. Yuꞌun jich ya kakꞌex entregal ta stojol Cristo, jich tutꞌil jtul achꞌix te maꞌyuk smule. 
2CO.11.3	Pero ya xiꞌon yuꞌun, te jich tutꞌil te chan te ben maño la sloꞌlay te xꞌEvae, teme jich ya sloꞌlayex ekꞌa te jaꞌexe. Y teme te ya xchꞌay ta apensarik te tut lek anopojik ta stojol te Cristoe. 
2CO.11.4	Porke teme ay machꞌa tal jtuluk te ya yalbey skꞌoplal yan Jesus te ma jichuk te tutꞌil la kalbetikex skꞌoplale, jun awoꞌtanik ya awaꞌiyik te skꞌope. O teme ya awikꞌik sok sbujtsꞌ awoꞌtanik te jun espíritu te ma pajaluk sok te Espíritu te awikꞌojikixe, y sok ya achꞌuunik jun skꞌoplal kolel te ma pajaluk sok te tutꞌil achꞌuunejikixe.
2CO.11.5	Te ya kale, te joꞌone maꞌyuk ba chꞌin kꞌoemon yuꞌun te mukꞌul apostoletik awuꞌunik te jaꞌex a tsꞌakliyejike. 
2CO.11.6	Aunke me ma jnaꞌ lek xkꞌopojon, pero bayal te tut jnaꞌojbey sluwarile. Y jaꞌ to jaꞌ kakꞌojtikix awilik sil tiempo te jaꞌexe, y sok spisil te tut juꞌemix kuꞌuntike.
2CO.11.7	¿Me ay wan tut ma lek a jpas te la kalbeyex skꞌoplal kolel te maꞌyuk a jkꞌan jtojol ae? ¿Me jaꞌ jmul a jta a te joꞌon chꞌin a kakꞌ jba, yuꞌun jich mukꞌ ya xlokꞌex te jaꞌexe? 
2CO.11.8	Ay la kichꞌbe tal stakꞌin yan hermanoetik, la kichꞌ tal ta jkꞌab te koltayel a yaꞌbikone. Pero teꞌ jlajin a te kꞌalal la kakꞌ jba ta abatinel ta akuentaike. 
2CO.11.9	Y te kꞌalal ayon ta awolilik, teme ay nesesidad a kaꞌiye, ni maꞌyuk machꞌa kaꞌbe swokol yuꞌun. Yuꞌun te hermanoetik te talemik ta Macedoniae la yaꞌbikon te tut ya xtuun kuꞌune. Jich a jpas yuꞌun ma me ayuk awijkatsik ya kaꞌbeyex, y jich sigue ya jpas bael.
2CO.11.10	Batsꞌi seguro ayon te jnaꞌoj te tut batsꞌi jich yuꞌun te Cristoe, yuꞌun jich maꞌyuk machꞌa ta spisil estado yuꞌun Acaya te ya spojbon te tut ben jun koꞌtan yuꞌun. 
2CO.11.11	¿Tuꞌun te jich ya kale? ¿Me yuꞌun ma jkꞌanojukex te jaꞌexe? Dios snaꞌoj te bayal jkꞌanojexe.
2CO.11.12	Pero sigue ya jpas bael te tut ya jpase, yuꞌun jich me makꞌ ya kaꞌbe permiso a te machꞌatik yipalik ta sleel te tut ya staik bujtsꞌan kꞌinal yuꞌun, jich tutꞌil joꞌotike. 
2CO.11.13	Porke najka palso apostoletik ske me to y jloꞌlawanejetik yuꞌun skuyoj sbaik te jaꞌ apostoletik yuꞌun te Cristoe. 
2CO.11.14	¿Tuꞌun wan ma jichuk ya spasike?, yuꞌun te pukuje ya skuy sba te jaꞌ ángel yuꞌun te sakil kꞌinale. 
2CO.11.15	Jaꞌ yuꞌun ya skuy sbaik te najka lekil gente te jꞌaꞌteletik yuꞌune. Pero ta slajibal te tut ya staike, jaꞌ chikan te tut spasojlanike.
2CO.11.16	Ya kalbeyex xan te ma me ayuk machꞌa ya skuy te ayon ta jowiyele. Pero teme ay jich ya akuyike, akꞌaik te ya jkꞌoponex jich tutꞌil jtul jowiyele, yuꞌun jich me ya xjuꞌ ya jtoy jba chꞌinuk a.
2CO.11.17	Te toybajel to, ma jaꞌuk yipalon ta yalel te jich ay smantal te Kajwaltike, yuꞌun jachikon nax tutꞌil jtul jowiyel.
2CO.11.18	Yuꞌun ay bayal te ya stoy sbaik te tut snopojik ta stukelik naxe. Jich euk te joꞌone, ya me jtoy jba. 
2CO.11.19	Te jaꞌexe ben pꞌijex. Pero junuk awoꞌtanik kujchem awuꞌunik te machꞌatik xlaj jowiye, 
2CO.11.20	sok kujchem awuꞌunik te machꞌatik ya sujex ta mantaltesele, sok te machꞌa ya slajinbeyex te tut ay awuꞌunike, sok te ya sloꞌlayexe, sok te machꞌa mukꞌ ya yakꞌ sba ta atojolike, o sok te machꞌa ya smajbeyex awelawike. 
2CO.11.21	Manchuk me ya xkꞌexawon ta yalel: Te joꞌotike, yuꞌun maꞌyuk jpuersatik, ma jichuk la jpastik ta atojolike.
2CO.11.21	Pero te yanetik ya skꞌan ya stoy sbaike, jich euk te joꞌone ya jkꞌan ya jtoy jba euk, aunke jich ya kal te jowil naxe. 
2CO.11.22	Teme hebreoetik te stukelike, jichon euk. Teme israeletike, jichon euk. Teme jaꞌ stsꞌumbal te jꞌAbrahame, jichon euk. 
2CO.11.23	Teme jaꞌ jꞌaꞌteletik yuꞌun te Cristoe, joꞌon kꞌaxemon xan a ke te yanetike, aunke jich ya xkꞌopojon tutꞌil jtul jowiyel. Joꞌon mas aꞌtejemon ke te yanetike. Bayal buelta ochemon ta prexo, mas ke te yanetike, y ma ajtabiluk kichꞌoj majel, mas ke te yanetike. Bayal buelta ayon ta peligro yuꞌun lajel. 
2CO.11.24	Joꞌeb buelta a yaꞌbikon kastigo te juriyoetike, ay treinta y noeve ta jijts aresial.
2CO.11.25	Oxeb buelta a yaꞌbikon teꞌ, y jmel a yaꞌbikon ton. Oxmel a mulot ta jaꞌ te barko te yipalon ta beel ae, y kꞌan smulonix. Kꞌax kuꞌun jun ajkꞌubal y sok jun kꞌaal te ba stoylejal te mare. 
2CO.11.26	Ben bayal beenemon y kiloj te peligroetik ta jaꞌe, y peligroetik yuꞌun te jꞌelekꞌetike, y peligroetik yuꞌun te jlumale, y sok te jyanlumetike. Kiloj peligroetik ta mukꞌul jtejklum, sok ta jojchol luwar, sok ta mar, y peligroetik yuꞌun te palso hermanoetike. 
2CO.11.27	Sok lubel ta aꞌtel, y bayal buelta maꞌ wayon. Beno kꞌax jwokol ta wiꞌnal y takin-tiꞌil. Bayal buelta la jkom jweꞌel. Kꞌax jwokol yuꞌun sik yuꞌun maꞌyuk lek jkꞌuꞌ-jpakꞌ. 
2CO.11.28	Ma jipuk nax a to, y ay to xan yan: Jujun kꞌaal lom al ya kaꞌiy yuꞌun te yajtal koꞌtan yuꞌun ta spisil te juju-tijkꞌ hermanoetike. 
2CO.11.29	Teme ay machꞌa ya xtaot ta chamele, jich ya staon chamel ya kaꞌiy euk. Y teme ay machꞌa ya xyal ta mulile, ya yakꞌ yajtal koꞌtan yuꞌun.
2CO.11.30	Teme ay tut ya jtoy jba yuꞌune, ja ya jtoy jba yuꞌun te tutik ya xchiknaj te maꞌyuk tut ya xjuꞌ kuꞌune. 
2CO.11.31	Te Dios te Stat te Kajwaltik Jesucristoe te jaꞌ ben tsaꞌam slekil sbajtel kꞌinale, snaꞌoj te ya kal te batsꞌi jiche. 
2CO.11.32	Te kꞌalal ayon ta Damascoe, te gobierno te ay ta aꞌtel yuꞌun te rey Aretas la yakꞌ ta kanantayel te puertaetik yuꞌun te mukꞌul jtejklume, yuꞌun ya me stsakikon bael. 
2CO.11.33	Pero ay machꞌa a sjojkꞌanon koel ta jun moch ta bentana ta spajkꞌul te jtejklume, y jicha kolon bael ta kꞌabal.
2CO.12.1	Ma jkꞌan te ya jtoy jba ta mismo jtukel naxe. Pero jaꞌ me ya jta ta alel te tutik a kil y la yaꞌbon jnaꞌ te Kajwaltike. 
2CO.12.2	Ya jnaꞌbe sba jtul winik te ay ta skuenta Cristoe te ayix katorse jaꞌbil te ikꞌot moel ta yoxkajal te chꞌulchane. Ma jnaꞌ me ikꞌot bael sok stiꞌbalul o xchꞌulel nax. Jaꞌ nax snaꞌoj te Diose. 
2CO.12.3	Pero jnaꞌoj te winik abi ikꞌot bael ta utsilal, me sok stiꞌbalul o xchꞌulel nax, ma jnaꞌ. Jaꞌ nax snaꞌoj te Diose. 
2CO.12.4	Teꞌ ta utsilal la yaꞌiy kꞌopetik te mukul nax te ma spas ya yal ni jtuluk winik. 
2CO.12.5	Pero ma joꞌukon mismo ya jtoy jba jtukel. Jaꞌ ya jtoy jba yuꞌun te maꞌyuk jpuersae. 
2CO.12.6	Pero yauk jkꞌan ya jtoy jbae, ma jowiluk nax, porke jaꞌ yipalon ta yalel te tut batsꞌi jiche. Pero ma jichuk ya jpas, skuenta yuꞌun maꞌyuk machꞌa kꞌax jich ya stoybon jkꞌoplal te tut yilel te kaꞌtele sok te tut yaꞌiyel te jkꞌope.
2CO.12.7	Para ke makꞌ jtoy jba a yuꞌun te tut lom mukꞌ a yaꞌbelon jnaꞌe, la yaꞌbelon jun wokole, pajal sok jun chꞌix te tsꞌapal ta jtiꞌbalule, te jachik tutꞌil jun yaꞌtajib pukuj te tal yilbajinone. 
2CO.12.8	Oxmel a jkꞌanbe Kajwaltik te yauk slokꞌesbon te wokol to. 
2CO.12.9	Pero te Kajwaltike la yalbon: “Teyatix a te slekil koꞌtan awuꞌune, porke te jpodere jich ya xchiknaj ta lek a te maꞌyuk tut ya xjuꞌ awuꞌun ta atukele”, xyuton. Jich yuꞌun ben jun koꞌtan te maꞌyuk tut ya xjuꞌ kuꞌune, yuꞌun jich me ya xchiknaj ta jkuenta a te spoder Cristoe. 
2CO.12.10	Jaꞌ yuꞌun ben jun koꞌtan te maꞌyuk tut ya xjuꞌ kuꞌune, sok te ma xyakꞌelon ta jkuentae, sok te maꞌyuk tut ya xtuun kuꞌune, sok te ayon ta tenele y sok te ay jwokol ta skuenta te Cristoe. Porke te kꞌalal maꞌyuk jpuersa ya kaꞌiye, jaꞌ mas tulanon ya kaꞌiy a.
2CO.12.11	Jicha jpasix jich tutꞌil jtul jowiyel. Pero jaꞌex la asujikon ta spasel. Porke jaꞌex ya skꞌan la awalbikon lek jkꞌoplal. Aunke ma tuton a te joꞌone, maꞌyuk machꞌa pekꞌ ayon yuꞌun ke te mukꞌul apostoletik awuꞌunik te jaꞌ atsꞌakliyejike. 
2CO.12.12	Ta skuenta spisil te señailetik sok te milagroetik sok seña spoder Dios te la jpasulan ta atojolike, teꞌ chikan a te batsꞌi jich te apostolone. 
2CO.12.13	¿Me ay ma jichuk a kakꞌex ta jkuenta te tutꞌil a kakꞌ ta jkuenta te yan hermanoetike? ¿O jaꞌ yuꞌun te maꞌ jkꞌanbeyex te koltayel te tuun kuꞌune? Pasbikon perdon teme ay ma lekuk la jpasbeyexe.
2CO.12.14	Jchapojbaix yuꞌun te ya jpas ta yoxebal buelta te ya xtal kilexe, y ma me jaꞌuk te ya xkꞌo jkꞌanbeyex koltayel. Te joꞌone ma jaꞌuk ya jle te tut ay awuꞌunike, yuꞌun jaꞌex mismo ya jleex. Porke jaꞌ te meꞌil-tatiletik te ya skꞌan ya stsobey stakꞌin yuꞌun te yuntikile. Y ma jaꞌuk te untik te ya stsobe stakꞌin te smeꞌ-state. 
2CO.12.15	Y te joꞌone lom gano ya jlajin spisil te tutik ay kuꞌune. Y asta joꞌon mismo ya kakꞌ jba ta lajel ta akuentaik yuꞌun akoltayelik. Aunke jich ya kilex te bayal to jkꞌanojex te joꞌone, pero te jaꞌexe mas maꞌ akꞌanojikukon.
2CO.12.16	Anaꞌojik te maꞌ jkꞌanbeyex te tut tuun kuꞌune, pero ay machꞌa ya yal te la jloꞌlayexe. 
2CO.12.17	¿Me yuꞌun jaꞌ a jloꞌlayex a te ta skuenta te machꞌa la jtikonbeyex tale? 
2CO.12.18	Jaꞌ la jkꞌanbe te jTito te ya xba yuluꞌtayex tale sok jtul hermanoe. ¿Me yuꞌun la sloꞌlayex te jTitoe? ¿Me ma jichuk ta jchebaltik te jun nax tut ya jpastike y sok te jun nax te koꞌtantik ta akuentaike?
2CO.12.19	¿Meꞌn jich akuyotik te ya nax jmak jbajtik ta kꞌop ta atojolike? Pero ma jichuk. Ta stojol Dios ya xkꞌopojotik, sok jich tutꞌil te machꞌatik ay ta skuenta te Cristoe. Y spisil to, kermanotak te ben kꞌuxex ta koꞌtane, yuꞌun jich te jaꞌexe ya me xmukꞌubex ta stojol Dios.
2CO.12.20	Porke te kꞌalal ya xba kilex, ya jxiꞌ teme ma jichuk ya xkꞌo jtaex te tutꞌ ya jkꞌane, sok teme ma jichuk ya xkꞌo ataikon te tutꞌ ya akꞌanik ekꞌa te jaꞌexe. Jaꞌ ya jxiꞌ teme ay kꞌop lijkem awuꞌunik, o il-oꞌtantawanej, o iliba, o ay dibision awuꞌunik, sok te le-mulile, sok te aꞌbiyanwaneje, sok te toybajele, y te lijkesej-kꞌope. 
2CO.12.21	Jaꞌ ya jxiꞌ te kꞌalal ya xtal kilex xane ya me xkꞌexawon ta stojol Dios awuꞌunik, y ya me xꞌokꞌon yuꞌun te bayalexix te jaꞌexe te ayix tiempo lijk a le amulike, y maꞌ jilesejikuk te tut skuenta balmilale, te antsiwejele, sok te tut kꞌexlaltik sba ta pasele.
2CO.13.1	Jaꞌ to jaꞌ yoxmelal a te ya xtal kilexe. Spisil me ya xchajpay jilel, jaꞌ to ya skꞌan chapel teme ay cheb o oxeb testigoe. 
2CO.13.2	Te ora to te jakal ayone, ya me kalbeyex xan te tsitsel ta apisilik sok te machꞌatik nail to mulawenike, jich tutꞌil la kalbeyex te kꞌalal a kaꞌ kilex te xchaꞌmelal ae. Teme ba jchaꞌkilexix xan tale, ma me ayukix perdon a. 
2CO.13.3	Yuꞌun te jaꞌexe yipalex ta skꞌanel seña ya awilik teme jaꞌ Cristo te ya xkꞌopoj ta jkuentae. Y te Cristoe ma yuꞌunuk maꞌyuk spuersa te tut ya xchap ta akuentaike. Ya me yakꞌ awilik te bayal spoder ta atojolike. 
2CO.13.4	Jich te la yichꞌ jijpanel ta krus te maꞌyuk spuersa yilele, pero kuxulix ta spoder te Diose. Jich mismo euk te joꞌotike pajal maꞌyuk jpuersatik sok yilel. Pero te tutꞌil jun nax ayotik soke, jich kuxulotik ta spoder Dios yuꞌun te yipalotik ta aꞌtel ta atojolike.
2CO.13.5	Aꞌiya me abaik jaꞌex mismo, yuꞌun jich me ya xchiknaj a teme batsꞌi ay te xchꞌuunel awoꞌtanike. Pasa abaik ta prewa. ¿Me ma anaꞌojikuk te ayix ta awoꞌtanik te Jesucristoe?, teme ma lomuk nax awaloj te achꞌuunejike. 
2CO.13.6	Koꞌtanuk yauk anaꞌik te joꞌotike ma lomuk nax te jchꞌuunejtike. 
2CO.13.7	Y ya jkꞌopontik Dios yuꞌun te jaꞌexe te manchuk ya apasik te tut ma tsaꞌamuke. Ma yuꞌunuk ya jkꞌan kakꞌtik ta ilel te joꞌotik te lek jkꞌoplaltike. Yuꞌun jaꞌ ya jkꞌantik a te lek tut ya apasik te jaꞌexe, aunke jich yilel te lom nax jchꞌuunejtik te joꞌotike. 
2CO.13.8	Porke ma spas ya jkontraintik chꞌinuk te tut batsꞌi jiche. Yuꞌun jaꞌ nax ya skꞌan ya jpastik te tut batsꞌi jiche. 
2CO.13.9	Jaꞌ yuꞌun ben jun koꞌtantik te kꞌalal maꞌyuk jpuersatike, teme tulanex te jaꞌexe. Y sigue ya jkꞌopontik Dios yuꞌun te yauk xtojobex ta leke. 
2CO.13.10	La jtsꞌibabeyex te karta to antes te ya xtal kilexe, yuꞌun te kꞌalal ya xtalone ma puersauk te tulan ya jkꞌoponex te tutꞌil ay kaꞌtel te yakꞌojbon te Kajwaltike. Ma yuꞌunuk ya jimex a, jaꞌ ya kaꞌbeyex spuersa awoꞌtanik.
2CO.13.11	Ta slajibal, kermanotak, ya jkꞌan te junuk awoꞌtanik ayexe, y te ya aleik te ya xtojob akuxlejalike. Aꞌbeya abaik spuersa awoꞌtanik y junuk awoꞌtan abaik, y bujtsꞌanuk me kꞌinal. Aꞌ me sjoyinex te Dios te ay slekil yoꞌtan y sok te ay bujtsꞌan kꞌinal yuꞌune.
2CO.13.12	Patbeya aba awoꞌtanik ta juju-tulex sok sbujtsꞌ awoꞌtanik. 
2CO.13.13	Spisil te hermanoetike xkoltanukex laj me.
2CO.13.14	A me kꞌotuk ta akuentaik te slekil yoꞌtan te Kajwaltik Jesucristoe sok te xkꞌuxul yoꞌtan te Diose, sok a me sjoyinex sil tiempo te Chꞌul Espiritue. Jichuk.
GAL.1.1	Joꞌon jPabloon, te apostolon. Ma jaꞌuk tikonbilon yuꞌun te winketike sok ma jaꞌuk la yaꞌbonik kaꞌtel. Jaꞌ la yaꞌbon kaꞌtel te Jesucristoe y sok te Dios Tatile te jaꞌ a xchaꞌkuses tal te Jesuse te ba ay te animaetike. 
GAL.1.2	Joꞌon sok spisil te hermanoetik te joyinej jbaj soke, ya jtsꞌibay te karta to, te jaꞌ yuꞌun te jayebex te achꞌuunejik Dios te ayex ta estado Galaciae. 
GAL.1.3	Te Dios Tatile sok te Kajwaltik Jesucristoe aꞌ yaꞌbeyex te slekil yoꞌtan y sok te bujtsꞌan kꞌinal ta atojolike.
GAL.1.4	Te Jesucristoe la yakꞌ sba ta lajel yuꞌun te jmultike, yuꞌun ya skoltayotik te ayotik ta balmilal te ma tsaꞌamuke. Jich tutꞌil la skꞌan yoꞌtan te Tatik Dios kuꞌuntike. 
GAL.1.5	A me chiknajuk slekilal ta sbajtel kꞌinal. Jichuk.
GAL.1.6	Lom ayon ta ajtal-oꞌtan awuꞌunik te tutꞌil ora nax ya xjakalex bael ta stojol Diose, te la yikꞌex ta skuenta slekil yoꞌtan te Cristoe. Yuꞌun jaꞌ ya apasik seguir te yan kꞌop te kuybil te ya xkolotik yuꞌun. 
GAL.1.7	Ma yuꞌunuk ay yan skꞌoplal te kolele. Jaꞌ nax te ay machꞌatik ya xchebentesbeyex awoꞌtanik te jaꞌexe. Ya skꞌan ya syanutesik te tutꞌil ay skꞌoplal te kolel yuꞌun te Cristoe.
GAL.1.8	Pero teme ay machꞌa ya yalbeyex te skꞌoplal kolel teme ma pajaluk sok te tutꞌil kalojbetikexe, aꞌ bajtuk ta chꞌayel. Manchuk me joꞌotik o jtul ángel te talem ta chꞌulchane. 
GAL.1.9	Yuꞌun nail kalojbetikex y te ora to jich ya kalbetikex xan: Teme ay machꞌa ya yalbeyex te jun skꞌoplal kolel te ma pajaluk sok te tutꞌil awichojikixe, aꞌ bajtuk ta chꞌayel.
GAL.1.10	Te joꞌone ma jaꞌuk ya jle te lek jkꞌoplal yuꞌun te winketike, yuꞌun jaꞌ ya jle te lek jkꞌoplal yuꞌun te Diose. Teme jaꞌ ya jkꞌan te lek ayon sok te winketike, ma joꞌukonix a te yaj-aꞌtelon te Cristoe.
GAL.1.11	Ya kaꞌbeyex anaꞌik, jaꞌex kermanotak, te jich aye: Te skꞌoplal kolel te ya kale, ma jaꞌuk ta skuenta nax te winketike. 
GAL.1.12	Ma teyuk a jta a ni ma teyuk jnopoj a te ta skuenta nax jtul winike, yuꞌun jaꞌ ta skuenta te Jesucristoe stukel mismo a yaꞌbon jnaꞌ.
GAL.1.13	Te jaꞌexe awaꞌiyejikix te tut kilel te nail toe te kꞌalal jun ayon sok a te juriyoetike. La jtentalan sok la kilbajinlan te hermanoetik yuꞌun Dios y jnopoj ya jtupꞌbe skꞌoplal. 
GAL.1.14	Te jun nax ayon sok a te juriyoetik, te joꞌone mas nail nail juꞌem kuꞌun ke te jlumale, te joy jba sok ta chꞌile. Porke ben bayal skꞌoplal ta koꞌtan te jkanantayej te skostumbreik te antibo jmeꞌ-jtate. 
GAL.1.15	Pero Dios a stꞌujon ta nail to te ma to xꞌayinon ae, y ta skuenta skꞌuxul yoꞌtan te la yikꞌone. 
GAL.1.16	Te kꞌalal jich a skꞌan yoꞌtane, la yaꞌbon jnaꞌbe sba te Xnichꞌane, yuꞌun jich me ya kalbe skꞌoplal te kolel te ba ay machꞌatik ma juriyouke. Ma jaꞌuk a ba jojkꞌobey te yanetik genteetike, 
GAL.1.17	ni ma ba jojkꞌoy ta Jerusalen te ba ay te apostoletik te nail kuꞌune. Ma jichuk, sinoke boon ta estado yuꞌun Arabia. Patil sujton tal ta Damasco.
GAL.1.18	Oxeb jaꞌbil ta patil boon ta Jerusalen, yuꞌun ba kil te jPedroe, y teꞌeyon kinse dia a. 
GAL.1.19	Pero maꞌyuk a jta ta ilel te yanetik apostoletike, jaꞌ nax te Jacobo te yijtsꞌin te Kajwaltike. 
GAL.1.20	Te tut ya jtsꞌibabeyexe, jamal ya kal ta stojol Dios te ma jlotuke.
GAL.1.21	Ta patil boon ta estadoetik yuꞌun Siria sok Cilicia. 
GAL.1.22	Y maꞌ snaꞌbikon jba ta sitik te hermanoetik ta skuenta Cristo te aylan ta Judea. 
GAL.1.23	Jaꞌ nax te la yaꞌiyik te ya xꞌalote: “Jaꞌ te machꞌa la stenotik ta nail toe, te ora to yipalix ta yalel te tutꞌil ay skꞌoplal ta chꞌuunel te Cristoe, te nail to kꞌan stupꞌbe skꞌoplale”, xchi te jkꞌoplale. 
GAL.1.24	Y la yalbeyik kola yal Dios yuꞌun ta jtojol.
GAL.2.1	Ta patil kꞌaxix katorse jaꞌbil a boon xan ta Jerusalen sok te jBernabee, y la kikꞌ sjoyinon bael te jTitoe. 
GAL.2.2	Boon porke Dios la yaꞌbonix jnaꞌ te puersa ya xboone. Y teyix ta Jerusalen ay jun junta te ba kalbe yaꞌiyik te stataletik te ayik ta jkuentae. La kaltalanbe te skꞌoplal kolel te la kal te ba ay te machꞌatik ma juriyouke. Te tutꞌil jich a jpase, yuꞌun ma jkꞌan teme maꞌyuk sluwaril ya xjil te tut jpasojixe sok te ya to jpas xane. 
GAL.2.3	Pero te jTito te sjoyinejone, te jaꞌ griego stukele, maꞌ sujot ta yichꞌel te sirkunsisione. 
GAL.2.4	Pero ay jtul cheb palso hermanoetik te ochik tal liꞌ ba ayotik, te mukul nax aylane, yuꞌun talemik ta ilawane te tutꞌil libre ayotikix ta skuenta te Cristo Jesuse. Yuꞌun ya skꞌan yakꞌotik xan ta mosoil yuꞌun te mantaliletike. 
GAL.2.5	Pero ni chꞌinuk a jchꞌuunbetik te tut ya sujotik aye. Porke jaꞌ ya jkꞌantik te batsꞌi jich te skꞌoplal kolel te jmel nax ay ta akuentaike.
GAL.2.6	Pero te machꞌatik ay yaꞌtelik tey ae maꞌyuk tut achꞌ a yalbon. Aunke te joꞌone ma kocheluk te tut aꞌtel yichꞌojike, jich mismo te Diose ma jaꞌuk ya yichꞌ jkuenta te tut yilelike. 
GAL.2.7	Maꞌyuk tut la yalik, yuꞌun la yilik te Dios la yaꞌbonix ta jkuenta yalel te lek achꞌ kꞌop te ba ay te machꞌatik ma juriyouke. Jich tutꞌil jPedro te jaꞌ ay ta skuenta yaꞌtelinel yalel ta ba ay te juriyoetike. 
GAL.2.8	Yuꞌun mismo Dios a stikon te jPedro te jaꞌ apostol te ba ay te juriyoetike, jich a stikonon euk te tutꞌil apostol te ba ay te machꞌatik ma juriyouke.
GAL.2.9	Jaꞌ yuꞌun te Jacobe, te jPedroe sok te Juane, te jaꞌlan yiptajib te hermanoetike, la snaꞌik te Dios a yaꞌbon ta jkuenta te aꞌtel to. Jaꞌ yuꞌun la xchechbotik jkꞌabtik joꞌon sok te jBernabe, jaꞌ seña te joyinej jbajtik ta aꞌtel. Sok la yalik te joꞌotik ya jkuentaintik te aꞌtel te ba ma juriyouke, y te stukelik ya me xba aꞌtejikuk te ba ay te juriyoetike. 
GAL.2.10	Jaꞌ nax a yalbotik bael te ya me jnaꞌtik tutꞌil ay te meꞌbaetike, te jaꞌ koꞌtaninej spasel sil tiempoe.
GAL.2.11	Pero te kꞌalal bajt ta mukꞌul jtejklum Antioquia te jPedroe, la kalbe ta sit porke ma tsaꞌamuk te tut yipal ta spasel. 
GAL.2.12	Yuꞌun nail a weꞌ sok te machꞌatik ma juriyouke, jaꞌ to te laj kꞌot chaꞌoxtul te machꞌa tikonbil tal yuꞌun te Jacoboe. Jich lijk spit sba, y ma sjoyinlanix ta weꞌel a. Porke jaꞌ a xiꞌ yuꞌun te machꞌatik bayal skꞌoplal ay ta yoꞌtanik te sirkunsisione. 
GAL.2.13	Y te yan xan hermanoetik juriyoetike jich a lijk snopik te tutꞌil ma tsaꞌamuk snopoj te jPedroe. Y asta te jBernabee jich a kꞌan snopbey euk. 
GAL.2.14	Jaꞌ yuꞌun te kꞌalal la kil te ma jichuk toj ya spasik te tutꞌil ay skꞌoplal te lek achꞌ kꞌope, la kalbey ta sitil komon te jPedroe: “Jaꞌat te juriyoate, jich ya xkuxuyinat te tutꞌil ma juriyoukate. ¿Tut yuꞌun te ya akꞌan ya asuj te machꞌatik ma juriyouk ta spasel jich tutꞌil te juriyoetike?
GAL.2.15	Joꞌotik juriyootik ta kayinabtike, y ma jmulawilukotik, jich tutꞌil te yanetike. 
GAL.2.16	Pero jnaꞌojtik te maꞌyuk machꞌa libre ya xkꞌot yuꞌun smul ta skuenta te ya spas te tut ya yal te mantaliletik yuꞌun te jMoisese. Jaꞌ nax libre ya xkꞌootik yuꞌun jmultik ta skuenta xchꞌuunel te Jesucristoe. Jaꞌ yuꞌun, te joꞌotike jchꞌuunejtikix te Jesucristoe yuꞌun ya skoltayotik yuꞌun jmultik ta skuenta nax te xchꞌuunel-oꞌtanile, y ma jaꞌuk ta skuenta spasel te tut ya yal te mantaliletike. Porke maꞌyuk machꞌa ya xjuꞌ te libre ya xkꞌot yuꞌun smul ta skuenta spasel te tut ya yal te mantaliletike.
GAL.2.17	Pero teme jaꞌ libre ya xkꞌootik yuꞌun jmultik ta skuenta nax te Cristoe, tey ya xchiknaj a te pajal jmulawilotik sok te yanetike, ¿Me yuꞌun jich ya yakꞌ xmulawotik te Cristoe? Ma jichuk.
GAL.2.18	Yuꞌun teme ya jchaꞌpas xan te tutꞌil jilemix ta pasel kuꞌune, joꞌon mismo ya jta jmul. 
GAL.2.19	Porke te joꞌone ta skuenta te mantaliletike chamenonix yuꞌun te mantaliletike, yuꞌun jaꞌix kuxulon ta skuenta te Diose. 
GAL.2.20	Sok te Cristoe pajal jojkꞌajemon sok ta krus. Y ma joꞌukon xanix ta jkuenta kuxulon, jaꞌix ta skuenta Cristo te kuxulone. Y ta ora to te tutꞌil kuxulon sok te jtiꞌbalule, jaꞌ kuxulonix ta xchꞌuunel koꞌtan ta skuenta te Xnichꞌan Diose. Jaꞌ la xkꞌuxutayon y la yakꞌ sba entregal ta milel ta joꞌon ta jkaj. 
GAL.2.21	Ma jkꞌan ya jpꞌaj te slekil yoꞌtan te Diose. Yuꞌun yauk xjuꞌ te ya yakꞌotik ta libre yuꞌun jmultik te xchꞌuunel te mantaliletike, jich lom nax a cham te Cristo te jichuke.
GAL.3.1	Jaꞌex Galataetik, te ma pꞌijukexixe, ¿Machꞌa a yaꞌbeyex chamel? Te tut la kalbetikexe, la kakꞌtik ta ilel ta asitik te Jesucristo te jojkꞌanot ta kruse. 
GAL.3.2	Jaꞌ nax ya jkꞌan ya awalbikon te tut ya jojkꞌoye: ¿Me la awikꞌik te Espíritu yuꞌun Dios te la achꞌuunik te mantaliletik yuꞌun te jMoisese, o jaꞌ te la achꞌuunik te skꞌop Dios te la awaꞌiyike? 
GAL.3.3	jmel ma pꞌijukexix te jaꞌexe. Te tutꞌil a lijkex ta spasel ta skuenta te Espiritue, te ora to ya akꞌan ya ajuꞌutesik ta puersa sok atiꞌbalulik. 
GAL.3.4	¿Me jowil nax te bayalix ta jkaj te kꞌax awokolik yuꞌune? Ma jowiluk. 
GAL.3.5	Te kꞌalal Dios la yaꞌbeyex te Espiritue y la yakꞌ ta ilel milagroetik te ba ayexe, ¿tuꞌun te jich la spase? Ma jaꞌuk yuꞌun te jaꞌex te la achꞌuunik te tut ya yal te mantaliletike. La spas yuꞌun te la achꞌuunik te skꞌop Dios la awaꞌiyike.
GAL.3.6	Te jꞌAbrahame, “la xchꞌuun te Diose, y jaꞌ yuꞌun ilot yuꞌun Dios tutꞌil toj aye”, xchi me. 
GAL.3.7	Jaꞌ yuꞌun, te jaꞌexe ya skꞌan ya anaꞌik te machꞌatik batsꞌi jaꞌ stsꞌunubal te jꞌAbrahame jaꞌ te machꞌatik ay xchꞌuunel yoꞌtane. 
GAL.3.8	Ta nail to chiknaj ta Sjun Dios te libre xkꞌotik yuꞌun smulik te machꞌatik ma juriyouke yuꞌun te xchꞌuunel yoꞌtanike. Jich Dios la yal ta stojol jꞌAbraham te lekil achꞌ kꞌop to: “Ta spisil nasionetik ya yichꞌ bendision ta akuenta”, xchi me. 
GAL.3.9	Jich te machꞌatik ya xchꞌuune yichꞌoj bendision jun nax sok te jꞌAbraham te jich a xchꞌuun ekꞌae.
GAL.3.10	Yan te machꞌatik yaꞌtelinejik xchꞌuunel te mandaliletik yuꞌun jMoisese aylan ta skuenta chꞌayel. Porke te Sjun Dios jich ya yal: “Chꞌayel me ya xbajt machꞌauk a te ma spisiluk ya xchꞌuun spasel te tut tsꞌibabil ta sjunal yuꞌun te mantaliletike”, xchi me. 
GAL.3.11	Jaꞌ yuꞌun chikan ta jamal te maꞌyuk machꞌa libre ya xkꞌot yuꞌun smul yuꞌun jaꞌ ya spas te tut ya yal te mantaliletike. Yuꞌun te Sjun Diose ya yal: “Te machꞌa lek ya xꞌilot yuꞌun Dios ta skuenta te xchꞌuunel yoꞌtane, jaꞌ me ya xkuxuyin”, xchi me.
GAL.3.12	Pero te mantaliletik yuꞌun te jMoisese ma xyichꞌ ta jkuenta te xchꞌuunel-oꞌtanile. Yuꞌun jich ya yal: “Te machꞌa ya xchꞌuun spasel spisil te mantaliletike, ya me xkuxuyin yuꞌun”, xchi me.
GAL.3.13	Te Cristoe jaꞌ a yakꞌotik ta libre yuꞌun te kastigo yuꞌun te mantaliletike. Yuꞌun stukel a slajinbe jilel skꞌoplal te chꞌayel ya xbootike. Porke te Sjun Diose ya yal: “Chꞌayel ya xbajt spisil te machꞌa jokꞌol ya xcham ta teꞌe”, xchi me. 
GAL.3.14	Jich a kꞌot ta pasel yuꞌun Dios te tut sjapoj ta skuenta te jꞌAbrahame te jich ya sta ekꞌa te bendision ta skuenta te Cristo Jesus te machꞌatik ma juriyouke. Y yuꞌun ta skuenta te xchꞌuunel koꞌtantike ya kichꞌtik jpisiltik te Espíritu te Dios sjapoje.
GAL.3.15	Kermanotak, jaꞌ ya kalbeyex tutꞌil ay te kuxlejal jujun kꞌaale. Te kꞌalal ya spas jun tratee te jtul winike, teme lek chapal jilel yuꞌune, maꞌyuk machꞌa ya xjuꞌ ya xchꞌay ni ya spꞌoles. 
GAL.3.16	Jaꞌ nax jich, Dios la sjapbey ta skuenta jꞌAbraham y sok te stsꞌumbale. Te Sjun Diose ma jaꞌuk ya yalbe: “spisil te atsꞌumbale”. Jaꞌ ya yal: “te atsꞌumbale”, y “te atsꞌumbale”, te xchie, jaꞌ te Cristoe. 
GAL.3.17	Te tut ya kale jaꞌ to: Dios a spas jun trate sok te jꞌAbrahame y jich a xchap. Jaꞌ yuꞌun te mantaliletik yuꞌun te jMoisese, te jul ta patil te ay kuatrosientos treinta jaꞌbile, ma xchꞌay te trate abi, y ma jichuk nax ya xjil te maꞌyuk yip te tut sjapoj te Diose. 
GAL.3.18	Porke teme jaꞌ ya kichꞌtik te bendision ta skuenta te mantaliletike, ma jaꞌukix a te tut japbile. Pero te Diose la yaꞌbe te tut sjapojbe te jꞌAbrahame te ta majtan naxe.
GAL.3.19	Jich yuꞌun, ¿tut xan yes a te mantaliletik te? La yichꞌ akꞌel ta patil yuꞌun ya xchiknates a te ma xchꞌuunikix a te mantal te winiketike, jaꞌ to te tal te stsꞌumbal te Abrahame, te sjapoje te Diose te ya xtale. Te mantaliletike jaꞌ albil ta skuenta te chꞌul angeletike, y te jMoisese jaꞌ a tuun ta skꞌasesel. 
GAL.3.20	Pero ma puersauk te ay jkꞌasesej-kꞌope te kꞌalal jtul nax machꞌa ya xkꞌopoj. Y te Diose stukel nax a kꞌopoj.
GAL.3.21	¿Me jaꞌ ya skꞌan xyal te mantaliletik yuꞌun jMoises te jaꞌ skontrainej te tutik sjapoj te Diose? Ma jichuk. Porke te mantaliletik te yauk yakꞌ kuxlejale, jich ya xjuꞌ te libre ay yuꞌun smul te machꞌa jich ya spas te tut ya yal te mantaliletike. 
GAL.3.22	Pero jaꞌ chikan te tut ya yal te Sjun Diose te spisil chukajtik yuꞌun te mulile, yuꞌun te machꞌatik ya xchꞌuun te Jesucristoe, jich ya xjuꞌ ya yichꞌik te tut yaloj te Diose.
GAL.3.23	Te kꞌalal ma to xchꞌuunejtik a te Jesucristoe, te mantaliletike jaꞌ xchukojotik, jaꞌ to te kꞌalal chiknaj te tutꞌil ya skꞌan te ya jchꞌuuntik te Jesucristoe. 
GAL.3.24	Te mantaliletike jich kꞌoem tutꞌ mosoil te ya xꞌikot bael yuꞌun untik, te ya stojutesotik bael ta stojol te Cristoe. Yuꞌun teme la jchꞌuuntik te Jesucristoe, ya xjuꞌ te libre ya xkꞌootik yuꞌun te jmultike. 
GAL.3.25	Pero te ora to julemix te tutꞌil ay te xchꞌuunel-oꞌtanile. Maꞌyukotikix ta skuenta te mosoile, jaꞌ bi jaꞌ te mantaliletike.
GAL.3.26	Yuꞌun te xchꞌuunel awoꞌtanik ta skuenta te Cristo Jesuse, ta apisilik te jaꞌexe yal xnichꞌanexix te Diose. 
GAL.3.27	Porke ta apisilik te la awichꞌikix jaꞌe jich jun nax a kꞌoex sok a te Cristoe, y jich jelonemexix ta skuenta a te Cristoe. 
GAL.3.28	Ma kocheluk me juriyo o griego, me mosoil o libre ay, me winik o ants. Porke jun xanix ayex ta skuenta Cristo Jesus ta apisilik te jaꞌexe. 
GAL.3.29	Y teme yuꞌunexix te Cristoe, jich stsꞌumbalexix te jꞌAbrahame. Y ya awichꞌik te tutik sjapoj Dios te jich ya spase.
GAL.4.1	Te tut ya jkꞌan kalbeyexe jaꞌ to: Mientras chꞌin to te machꞌa ya yichꞌ jilel te majtanile, jaꞌ pajal sok jtul moso te ay ta skanantayel te sna state, manchuk me jaꞌ yuꞌun ta spisil. 
GAL.4.2	Ay genteetik te skanantayeje y ya xchapbe te tutik ya skꞌan chapele jaꞌ to teme la sta stiempoil yaloj jilel te state. 
GAL.4.3	Jich mismo ya xkꞌot ta jkuentatik ekꞌa. Te kꞌalal chꞌinotik to aye jich ayotik ta skuenta te machꞌatik ay spoderik te ya spasawanik ta mantal liꞌ ba balmilale.
GAL.4.4	Pero te kꞌalal la sta stiempoile, Dios a stikon tal te Xnichꞌane te alatayot yuꞌun jtul antse, sok te ay ta skuenta te mantaliletik yuꞌun te Moisese. 
GAL.4.5	Yuꞌun tal yakꞌ ta libre te machꞌatik ayotik to ta skuenta te mantaliletike, yuꞌun te Diose jich me ya yikꞌotik ta yal-xnichꞌan.
GAL.4.6	Y yuꞌun jich me ya xchiknaj a te yal xnichꞌanotikixe, Dios a stikon tal ta koꞌtantik te Espíritu yuꞌun te Xnichꞌane. Jaꞌ mismo te Espiritue ya xkꞌopoj: “Tat”, xchi ta stojol te Diose. 
GAL.4.7	Jich yuꞌun te jaꞌate maꞌyukatix ta mosoil. Jaꞌ yal-xnichꞌanatix te Diose. Y te tutꞌil yal xnichꞌanexix te Diose, yuꞌun jich ya skꞌan yoꞌtan te ya awichꞌik euk te majtanile.
GAL.4.8	Te nail toe, kꞌalal ma to xꞌanaꞌbeyik sba Dios te jaꞌexe, ayex to ta mosoinel yuꞌun te lotil diosetike. 
GAL.4.9	Pero ta ora to ya anaꞌbeyikix sba te Diose, o jaꞌ mas lek ta alel te Dios ya snaꞌ abaik te jaꞌexe. ¿Tut yuꞌun te ya sujtex xan ta skuenta te tutꞌil maꞌyuk yip y te maꞌyuk spoderike, y te ya awakꞌ abaik ta mosoinel yuꞌune? 
GAL.4.10	Te jaꞌexe ya akanantayik te kꞌaaleltik, te uetike, te tiempoetike, te jaꞌbiletike. 
GAL.4.11	Bayal ya xiꞌon awuꞌunik te lom nax ni ma tuunemuk awuꞌunik te aꞌtel jpasoje.
GAL.4.12	Kermanotak, awolilikuk jich xꞌapasik tutꞌil joꞌone, porke jich me ya jpas ekꞌa te tutꞌil jaꞌexe. Ma yuꞌunuk ay tut ma tsaꞌamuk apasojbonikix. 
GAL.4.13	Yuꞌun ya anaꞌik te kꞌalal nail la kalbeyex te skꞌoplal kolele, ta skaj jchamel te juꞌ kuꞌune. 
GAL.4.14	Te chamele jun prewa yuꞌun jaꞌex te ma la achꞌojikon lokꞌel sok ma la apꞌajikon yuꞌun te jchamele. Yuꞌun ben lek la awikꞌikon jich tutꞌil jtul ángel yuꞌun Dios o jich tutꞌil te Cristo Jesuse. 
GAL.4.15	¿Tut la apasik sok te sbujtsꞌ awoꞌtanik la awaꞌiyike? Ya xjuꞌ ya kalbeyex te jaꞌexe te kꞌan juꞌuk awuꞌunik te ya alokꞌesik te sbakꞌ asitike yuꞌun te ya awaꞌbikone. 
GAL.4.16	Y te ora to, ¿me yuꞌun sujton ta akontraik te jaꞌ nax yuꞌun te la kalbeyex te tut batsꞌi jiche?
GAL.4.17	Te yanetike ben jun yoꞌtanik ta atojolik te jaꞌexe, pero ma slekilikuk te tut snopoje. Te tut ya skꞌanike jaꞌ te ya slokꞌesex ta jtojol, yuꞌun ben jun awoꞌtanik ya xkꞌoex ta stojolik. 
GAL.4.18	Lek te ya kakꞌtik ta ilel te jun koꞌtantik sok te yane, pero jaꞌ te lek tut jnopojtike. Y jichuk me sil tiempo a, ma me jaꞌuk nax te kꞌalal ayon ta akuentaik aye. 
GAL.4.19	Kuntikilex te ben kꞌuxex ta koꞌtane, ayonix ta wokol nax tak yuꞌun te jaꞌexe, jich tutꞌil jtul meꞌil te ya xlijk swokole. Y sigue ayon bael ta wokol jaꞌ to teme Cristo ya stojutesexe. 
GAL.4.20	Ya jkꞌan te ayukonix te ba ayex mismo ora to, yuꞌun ay tut tulan ya kalbeyex. Yuꞌun ma jnaꞌ te tut ayexe.
GAL.4.21	Albikon te jaꞌex ya akꞌan ya awakꞌ abaik ta japuyel yuꞌun te mantaliletik yuꞌun te jMoisese. ¿Meꞌn maꞌ awaꞌiyejikuk te tut ya yal te mantaliletike? 
GAL.4.22	Yuꞌun jich tsꞌibabil jilel te ay cheb skermetik te Abrahame. Jtul yuꞌun te skriadae y te jtul xane jaꞌ yuꞌun te batsꞌi yiname te libre ay stukele. 
GAL.4.23	Te yal skriadae jich a ayin te tutꞌil skuenta nax te tiꞌbalulile; pero te yal te machꞌa ay ta libree, ayin skuenta yuꞌun jich ya xkꞌot ta pasel te jich sjapoj te Diose. 
GAL.4.24	Te tutꞌil jich aye, ay mukꞌ sluwaril. Te chaꞌtul antstike jich a laj kꞌot te ay cheb tratee. Te june te chiknaj ta wits Sinai, jaꞌ pajal kꞌoem sok te xꞌAgare. Te machꞌatik ay ta skuenta te trate to, ya xꞌayinik yuꞌun mosoil ya xlaj kꞌot.
GAL.4.25	Yuꞌun te xꞌAgare pajal sok te wits Sinai te ay ta Arabiae. Sok jaꞌ pajal kꞌoem sok te ora to te mukꞌul jtejklum Jerusalen, te jun nax ayik ta mosoil sok te yuntikile. 
GAL.4.26	Pero te Jerusalen te ay ta chꞌulchan libre ay stukel, y joꞌotik yuntikilotikix. 
GAL.4.27	Porke te Sjun Diose jich ya yal:
GAL.4.27	“Kontentoukat, ants te ma xꞌalajate, te jaꞌat te maꞌyuk awuntikile. Awunan yuꞌun te akontentoile, te jaꞌat te maꞌyuk awaꞌiyej tutꞌ ay swokolil te alajele. Porke te ants te jilesbile ay mas yuntikil ke te ants te ay smamlale”, xchi me.
GAL.4.28	Kermanotak, joꞌotik te pajalotik sok te Isaac, yuntikilotik te Diose, jich tutꞌil yaloj. 
GAL.4.29	Pero jich tutꞌil te nameye te nichꞌanil te ayin ta smantal te tiꞌbalulile la sten te nichꞌanil te ayin ta yaꞌtel te Espiritue, jich ya xkꞌot ta pasel ekꞌa te ora to. 
GAL.4.30	¿Pero tut ya yal te Sjun Diose? Jich ya yal: “Tikona lokꞌel te akriada sok te yale. Porke te yal kriadaile ma spas te pajal ya yichꞌ te majtanil sok te yal te machꞌa libre aye”, xchi me. 
GAL.4.31	Jaꞌ yuꞌun kermanotak, ma jaꞌuk yuntikilotik te kriadaile. Ja yuntikilotik te machꞌa libre aye.
GAL.5.1	Te Cristoe la yakꞌotik ta libre, yuꞌun jich me libre ayotik a. Y ma me awakꞌ abaikix ta chukel yuꞌun te mosoile.
GAL.5.2	Aꞌibikon awaꞌi, joꞌon jPabloon ya kalbeyex: Teme jaꞌex ya awakꞌ abaik ta yichꞌel te sirkunsisione, te Cristo ma baleukix ya xkꞌot awuꞌunik a. 
GAL.5.3	Ya jkꞌan jchaꞌalonbeyex xan: Machꞌauk winikil a te ya yichꞌ sirkunsisione, puersa ya xchꞌuun spasel spisil te tut ya yal te mantaliletik yuꞌun te jMoisese. 
GAL.5.4	Jaꞌex te ya aleik te tutꞌil libre ya xjilex yuꞌun amulik ta skuenta spasel te mantaliletike, jich la apit abaikix ta stojol Cristo yuꞌun a, sok jich la apit abaikix ta slekil yoꞌtan te Diose. 
GAL.5.5	Pero te joꞌotike, ta skuenta te Espiritue y sok te xchꞌuunel-oꞌtanile, jich ayotik ta smaliyel te libre ya xkꞌootik yuꞌun te jmultike.
GAL.5.6	Porke jun nax ayotik sok te Cristo Jesuse, jich ma baleukix ya xkꞌot a teme kichꞌojtik sirkunsisione o teme ma kichꞌojtikuke. Te tut lom balee jaꞌ te ay xchꞌuunel koꞌtantike. Y te xchꞌuunel-oꞌtanile ya yakꞌ kuxuyinukotik sok te skꞌuxul koꞌtantike.
GAL.5.7	Te jaꞌexe lek ayex ta nail. ¿Machꞌa la xchebantesbeyex awoꞌtanik te ya ajilesik ta chꞌuunel te tut batsꞌi jiche? 
GAL.5.8	Te tut la yalike, ma skuentauk Dios, te jaꞌ a yikꞌex stukele. 
GAL.5.9	Yuꞌun jich ya yal: “Chꞌin nax levadura ya yichꞌ te ya spajutes spisil te matsꞌe”, xchi me. 
GAL.5.10	Y te joꞌone jich ay ta koꞌtan ta skuenta te Kajwaltike te ma me tut yan ya anopik te jaꞌexe. Pero Dios ya me yaꞌbe kastigo te machꞌatik ya xchebentesbeyex awoꞌtanike, ma yocheluk machꞌauk a.
GAL.5.11	Te joꞌone, kermanotak, te jaꞌuk to ya kakꞌ ta pasel te ya xchꞌuunik yichꞌel te sirkunsisione, maꞌyukon ta tenel yuꞌun te juriyoetik te jichuke. Sok ma kolauk ya yaꞌiyik te skꞌoplal te laj ta krus te Cristoe. 
GAL.5.12	Pero te machꞌatik yipalik ta xchebentesel awoꞌtanik te jaꞌexe, lek te jaꞌuk ya yichꞌik ejchentesel ta jmel nax stukelike.
GAL.5.13	Te jaꞌexe, kermanotak, Dios la yikꞌex yuꞌun te libre ya xkꞌoexe. Pero ma me jaꞌuk libre ayex yuꞌun te ya aleik xan amulike. Jaꞌ lek abatin abaik ta juju-tul sok slekil awoꞌtanik. 
GAL.5.14	Porke spisil te mantaliletike jich kꞌo tsꞌakayuk a te ya yal te mantale: “Kꞌux me xꞌawaꞌiy te ajoy ta genteile, jich mismo tutꞌil kꞌux xꞌawaꞌiy aba te jaꞌate. 
GAL.5.15	Ila me abaik, porke te jaꞌexe teme la atiꞌ abaik y sok teme ya atam abaik ta pletoe, tey me ya awilik a te jkꞌaxel ya ajim abaik ae.
GAL.5.16	Yuꞌun ya kalbeyex xan: Ja me xꞌaleik te tutꞌil ya skꞌan te Espiritue, y ma me jaꞌuk xꞌaleik te jun awoꞌtanik te tut ma tsaꞌamuk ya skꞌan atiꞌbalulike.
GAL.5.17	Porke te tutik ma tsaꞌamuk ya skꞌan atiꞌbalulike, jaꞌ skontrainej te Espiritue. Y te Espiritue jaꞌ skontrainej te tutik ma tsaꞌamuk ya skꞌan atiꞌbalulike. Te yane jaꞌ skontrainej te yanetike, y jaꞌ yuꞌun te jaꞌexe ma xjuꞌ awuꞌunik spasel te tut ya akꞌanike.
GAL.5.18	Pero te Espiritue ya stojutesotik, jich maꞌyukotikix ta sujel yuꞌun a te mantaliletike.
GAL.5.19	Ben chikan ta ilel te tut ya spasik te machꞌatik ya spasik te tutik ma tsaꞌamuk ya skꞌan te stiꞌbalulike. Ya xꞌantsiwejik, y ya spas mulil, y ya spasik tut skuenta balmilal, y sok tut ya skꞌupin yoꞌtanik. 
GAL.5.20	Ya skejan sbaik ta lotil dios y ya snopik uꞌulil. Ya spas kontrainwanej, pleto, sok laꞌoꞌtantayel. Jtsꞌin ya xlaj ilin, y ya stsalawan ta kꞌop, ya spit sbaik y ya smon sjoyik.
GAL.5.21	Jꞌil-oꞌtanetik, jmilawetik, jyakubeletik, jpas-kꞌinetik te tut ma tsaꞌamuke, y ay xan yanetik te pajal soke. Jaꞌ ya kakꞌ anaꞌik te jaꞌexe yuꞌun nail a kalbeyex: Te machꞌatik jich ya snop spasele, ma xjuꞌ ya xkꞌot te ba ay ta ajwalil te Diose.
GAL.5.22	Yan te tut ya yakꞌ te Espiritue jaꞌ te skꞌuxul koꞌtantike y sok ay goso ta koꞌtantik, sok bujtsꞌan kꞌinal, sok spisil ya stsꞌijk kuꞌuntik. Sok lek ya kil jbajtik, y ay slekil koꞌtantik, sok jun koꞌtantik, 
GAL.5.23	sok chꞌin ya kakꞌ jbajtik, y sok ya jnaꞌ tutꞌ ayotik sok koꞌtantik. Spisil ito, ni maꞌyuk mantalil te ya yal te ma lekuke. 
GAL.5.24	Y te machꞌatik ayix ta skuenta te Jesucristoe yakꞌojikix ta lajel ta krus kꞌoem te stiꞌbalulike. Lajix ta pasel yuꞌunik te tut ma tsaꞌamuk ya skꞌupin spasel te stiꞌbalulike y sok te sbikꞌtal yoꞌtanike. 
GAL.5.25	Te ora to teme kuxulotikix ta skuenta te Espiritue, aꞌ kakꞌ jbajtik te ya stojutesotike.
GAL.5.26	Ma me lom toybaukotik. Ma me talel baeluk ya japuj jbajtik ta pleto y mak me kil-oꞌtantay jbajtik.
GAL.6.1	Kermanotak, teme ya awilik te ay machꞌa yalem ta mulile, te jaꞌex te ayex ta skuenta Espiritue, ya skꞌan ya akoltayik ta sujtesel xan yoꞌtan a. Pero pasaik ta slekil awoꞌtanik. Sok naꞌa me tutꞌil ayex euk, ila me abaik, ma me jichuk ya xkꞌoex te ya ataik sujel ta mulil ekꞌae. 
GAL.6.2	Koltaya abaik ta xkuchel te ijkatsile, jich me ya xjuꞌ awuꞌunik spasel a te smantal te Cristoe.
GAL.6.3	Teme ay machꞌa skuyoj sbaix te lek aye kꞌalal maꞌyuk tut ya xjuꞌ yuꞌune, stukel nax mismo sloꞌlayej sba. 
GAL.6.4	Te juju jtul ya skꞌan ya yichꞌ sba jkuenta te tut ya spase, y teme jun yoꞌtan ya yaꞌiy sbae, jichuk me ay ta stukel nax y ma me jaꞌuk ya yil tutꞌ ay te yane. 
GAL.6.5	Yuꞌun ta juju-tul ay ta skuenta skuchel te tut yilel te yaꞌtele.
GAL.6.6	Te machꞌa ya yichꞌ te pꞌijutesel yuꞌun te skꞌoplal te achꞌ kꞌope, ya skꞌan ya spukbe te yaj-maestroe spisil te tut ay yuꞌune.
GAL.6.7	Ma me aloꞌlay abaik. Maꞌyuk machꞌa xjuꞌ ya yikꞌtin te Diose. Te tut ya atsꞌune jich mismo ya xlokꞌ awuꞌun. 
GAL.6.8	Te machꞌa ya stsꞌun sok sbujts yoꞌtan te tut ma tsaꞌamuk ya skꞌan te stiꞌbalule, ja skosecha te lajele. Te machꞌa ya stsꞌun sok sbujtsꞌ yoꞌtan ta skuenta Espiritue, ta skuenta Espíritu jaꞌ skosecha te kuxlejal sbajtel kꞌinale. 
GAL.6.9	Jich yuꞌun ma me wakꞌ lubukotik ta spasel te tut leke. Porke teme ma xchebaj koꞌtantike, ya me sta stiempoil te ya kilbeyik sit te kaꞌteltike. 
GAL.6.10	Jaꞌ yuꞌun, siluk me tiempo te ya xjuꞌ kuꞌuntike, aꞌ jpastik te tut lek ta spisile. Y mas jaꞌ ta stojol te kermanotaktik te jun nax jchꞌuunejtik sok Diose.
GAL.6.11	Ila awilik te jletra te ben mukꞌik te yipalon ta stsꞌibayel ta jkꞌab te ora to. 
GAL.6.12	Te machꞌatik ya skꞌan ya sujex ta yichꞌel te sirkunsisione, jaꞌ nax ya spasik yuꞌun te lek ya xꞌilot yuꞌun a te gentee, skuenta yuꞌun maꞌyukik ta ilbajinej yuꞌun te xchꞌuunejik te laj ta krus kuꞌuntik te Cristoe. 
GAL.6.13	Pero ni ma jaꞌuk a te machꞌatik ya yichꞌ sirkunsision te ya xjuꞌ yuꞌun spasel spisil te tut ya yal te mantaliletike. Jaꞌ nax ya skꞌanik te yauk awichꞌik sirkunsision te jaꞌexe. Yuꞌun jich me ya stoy sbaik te yauk xjuꞌ yuꞌunik te ya sujex ta yichꞌel te amarkaik ta atiꞌbalulike. 
GAL.6.14	Yan te joꞌone, ni ma xjuꞌ ya jtoy jba yuꞌun. Jaꞌ nax mukꞌ ya kaꞌiy jba yuꞌun te cham ta krus te Kajwaltik Jesucristoe. Yuꞌun ta skuenta nax te cham ta krus te Cristoe, te tutik ay ta balmilale chamenix jilel kuꞌun, y te joꞌone chamenonix yuꞌun te tutik skuenta balmilale. 
GAL.6.15	Porke ta skuenta te Cristo Jesuse ma baleukix a kꞌot teme kichꞌojtik o ma kichꞌojtikuk te sirkunsisione. Te tut balee, jaꞌ te achꞌubenotiquixe.
GAL.6.16	Spisilik te machꞌa jich xchꞌuunejik ekꞌae, ya yichꞌik te bujtsꞌan kꞌinale y te slekil yoꞌtan Diose, sok spisil te machꞌatik batsꞌi jtejklum yuꞌun te Diose.
GAL.6.17	Te ora to y ta patil bael ma jkꞌan te ay machꞌa mas ya yaꞌbon jwokole. Yuꞌun te señaetik te kichꞌoj ta jtiꞌbalule, jaꞌ ya xchiknaj a te joꞌon jtul yaj-aꞌtelon te Jesuse.
GAL.6.18	Kermanotak, te Kajwaltik Jesucristoe aꞌ yaꞌbeyex te slekil yoꞌtan ta apisilik te jaꞌexe. Jichuk.
EPH.1.1	Joꞌon jPabloon, apostolon yuꞌun te Jesucristoe te jich a skꞌan yoꞌtan te Diose. La jtsꞌibay te karta to yuꞌun te jayebex ayex ta skuenta Dios sok te achꞌuunejik te Cristo Jesuse te ayex ta mukꞌul jtejklum Efeso. 
EPH.1.2	Te Jtatik Dios sok te Kajwaltik Jesucristoe aꞌ yaꞌbeyex te slekil yoꞌtan y sok te bujtsꞌan kꞌinal ta atojolike.
EPH.1.3	Ben tsaꞌam te Dios te Stat te Kajwaltik Jesucristoe. Yuꞌun te jun ayotikix sok te Cristoe, jich la yaꞌbotikix spisil ta skajal skaj bendisionetik te ay ta skuenta te chꞌulchane. 
EPH.1.4	Dios la stꞌujotik ta skuenta Cristo antes te ma to spas a te balmilale, yuꞌun jich me tojutesbilotikix ta skuenta y maꞌyukix jmultik ya xkꞌootik ta sit. 
EPH.1.5	Ta skuenta skꞌuxul yoꞌtan jich chapal yuꞌun te nail toe te jich ya yikꞌotik ta yal-xnichꞌan ta skuenta te Jesucristoe, jich tutꞌil te yaloje te jich ya skꞌan yoꞌtane. 
EPH.1.6	Jich yuꞌun, sil tiempo ya jkꞌayojintik te slekilal te Diose, yuꞌun jich a yaꞌbotik bendision ta skuenta te Xnichꞌan te ben bayal skꞌanoje. 
EPH.1.7	Ta skuenta bayal skꞌuxul yoꞌtan, Dios a yakꞌotik ta libre ta skuenta te Xnichꞌan te la smal xchꞌichꞌele. Y la spasbotikix perdon yuꞌun te jmultike. 
EPH.1.8	Dios la yaꞌbotik kiltik te slekil yoꞌtane sok la yaꞌbotik spisil pꞌijilil y sok rasonil.
EPH.1.9	Y la yaꞌbotikix jnaꞌtik te tut ya skꞌan yoꞌtan te ma chikanuke, jaꞌ te tut xchapoj stukel mismo te yaloj te jich ya xkꞌot ta pasel yuꞌune. 
EPH.1.10	Te tut xchapoje ya me xkꞌot ta pasel te ya sta stiempoil yuꞌune. Dios ya me yakꞌ ta skuenta Cristo spisil te tutik ay ta chꞌulchan sok ta balmilal.
EPH.1.11	Dios a stꞌujotik ta slijkibal to tal, yuꞌun te jun nax ya xkꞌootik sok te Cristo sok ya me xba kichꞌtik te jmajtantik te xatꞌbilotike. Jich tutꞌil snopoj stukel mismo te Diose, sok ya xkꞌot ta pasel yuꞌun spisil te tut lek ya yile. 
EPH.1.12	Jich a spas, yuꞌun te joꞌotik te nail la jchꞌuuntik te Cristoe, jujun kꞌaal te kuxulotike ya me kalbetik te slekilal te Diose. 
EPH.1.13	Y jich te jaꞌexe, kꞌalal la awaꞌiyik te skꞌoplal tut batsꞌi jiche te jaꞌ skꞌoplal te kolele y te la achꞌuunik te Cristoe, jich jun nax a kꞌoex sok. Sok la awikꞌik te Chꞌul Espíritu te jaꞌ amarkaik te jich yaloj Dios te ya yaꞌbeyexe. 
EPH.1.14	Te Chꞌul Espiritue jaꞌ seña te ya kichꞌtik te majtanil te Dios ya yaꞌbotik kꞌalal ya stsꞌakay te machꞌatik ya yichꞌ koltayel yuꞌune. Yuꞌun jich me ya kalbetik te slekilale.
EPH.1.15	Yuꞌun la jnaꞌix te jaꞌex te ay xchꞌuunel awoꞌtanik ta skuenta te Kajwaltik Jesuse y sok ay xkꞌuxul awoꞌtanik ta stojol spisil te machꞌatik yuꞌun te Diose. 
EPH.1.16	Ma jkom jba ta yalbeyel kola yal Dios yuꞌun te jaꞌexe, sok ya jnaꞌulanex ta skꞌoponel Dios. 
EPH.1.17	Ya jkꞌanbe te Diose yuꞌun te Kajwaltik Jesucristoe, te Tatil te lom bayal slekilale, aꞌ yaꞌbeyex te pꞌijilil ta skuenta te Espiritue, skuenta yuꞌun jich ya anaꞌik a te tut ya yakꞌ ta naꞌele, y ya me anaꞌbeyik sba ta lek. 
EPH.1.18	Ya jkꞌanbe Dios te yauk sjambeyex apensarike yuꞌun ya me anaꞌik a te tut yipalex ta smaliyel te jaꞌ ikꞌbilexix yuꞌune. Ben tsaꞌam y ben chapal te majtanil te Dios ya yaꞌbe te machꞌatik yuꞌune. 
EPH.1.19	Y kꞌax mukꞌ y maꞌyuk slajibal te spodere te ya xꞌaꞌtej ta jtojoltik, joꞌotik te jchꞌuunejtike. Te spoder to jaꞌ mismo te la yakꞌ ta ilel te Dios sok bayal spuersae 
EPH.1.20	te kꞌalal la xchaꞌkuses tal te Cristo te ba ay te animaetike, y la yakꞌ nakluk ta sbatsꞌil skꞌab ta chꞌulchan. 
EPH.1.21	Jaꞌ muk a kꞌot yuꞌun spisil te tutik ay spuersa, sok te ay yaꞌtelike, sok te ay spodere y sok te ya xmantalteswanike. Y jaꞌ mukꞌ a kꞌot yuꞌun spisil te tutik aye te tutik ay ta balmilal sok te tutik ya xtal ta patile. 
EPH.1.22	La yakꞌ te ya xchꞌuunbeyik smantal Cristo spisil te tutik aye, sok la yakꞌ te jaꞌ jolol yuꞌun spisil te juju-tijkꞌ hermanoetik te Cristoe. 
EPH.1.23	Yuꞌun te juju-tijkꞌ hermanoetike jaꞌ stiꞌbalul kꞌoem te Cristoe. Jich tsꞌakalix a kꞌot a te Cristoe, y te Cristoe jaꞌ tsꞌakal yuꞌun spisil te tutik aye.
EPH.2.1	Ta nail to te jaꞌexe chamenex kꞌoem ta skaj te kꞌayemex ta pasel tutik ma tsaꞌamuke y sok te muliletike, 
EPH.2.2	yuꞌun jaꞌ atamojik te tut skuenta te balmilal to, y jaꞌ la apasbeyik te tut ya skꞌan yoꞌtan te espíritu te ya xmantalaje te ikꞌ nax aye, sok te jaꞌ ya yaꞌbe spuersa yoꞌtan te machꞌatik ya xkꞌaxintaybeyik smantal te Diose. 
EPH.2.3	Y jich ayotik ta jpisilik ekꞌa te ay kꞌaale. Jaꞌ jtamojtik te tut ya skꞌan te jtiꞌbalultike, y jaꞌ la jpastik te tutik nax ya skꞌan te jmulawil tiꞌbalultike y sok te tutik ya jnoptike. Ta skaj te jich ayotike tey ya jtatik kastigo yuꞌun te Diose, jich tutꞌil te yanetike.
EPH.2.4	Pero te Diose lom bayal slekil yoꞌtan y bayal a skꞌanotik ta yoꞌtan. 
EPH.2.5	La yaꞌbotik jkuxlejaltik jun nax sok te Cristoe te kꞌalal jich to chamenotik ta skaj te jmultike. Ta skuenta nax slekil yoꞌtan Dios te la yaꞌbeyex te kolele.
EPH.2.6	Dios a xchaꞌkusesotik jun nax sok te Cristo Jesuse, y jun nax la snajkanotik sok ta chꞌulchan. 
EPH.2.7	Jich me ya xchiknaj ta ilel ta patil bael te lom bayal skꞌuxul yoꞌtan yakꞌojbotike, sok ay slekil yoꞌtan ta jtojoltik ta skuenta te Cristo Jesuse. 
EPH.2.8	Yuꞌun ta slekil yoꞌtan Dios te kolemexix ta skuenta xchꞌuunel awoꞌtanike. Ma yuꞌunuk jaꞌukex mismo te la aleik te akolelike, yuꞌun jaꞌ majtanil ya yakꞌ te Diose. 
EPH.2.9	Ma yuꞌunuk kolemexix yuꞌun te awaꞌtelike. Jich maꞌyuk machꞌa ya xjuꞌ te mukꞌ ya yakꞌ sbae. 
EPH.2.10	Yuꞌun jaꞌ te Dios te machꞌa la spasotike. Stukel a xchiknatesotik ta skuenta te Cristo Jesuse, yuꞌun ya jpastik te lekil aꞌtele, jich tutꞌil xchapoj te nail toe yuꞌun jich me ya kaꞌtelintik spasel.
EPH.2.11	Jich yuꞌun te jaꞌexe te ma juriyoukexe, ay machꞌatik ya yalbeyex te ma awichꞌojikuk te sirkunsisione. Te juriyoetik te ya yaꞌbeyik sirkunsision ta stiꞌbalul te winike, jich mismo sbiilinejik te yichꞌojik sirkunsisione.
EPH.2.12	Naꞌaik me te ay kꞌaal maꞌyukex ta skuenta te Cristoe. Parte ayex sok te nasion yuꞌun Israele, y maꞌyuk awochelik a te trateetik sjapꞌoj te Diose. Jich nax kuxulex ta balmilal. Maꞌyuk Dios awuꞌunik y ni maꞌyuk tut ya amaliyik. 
EPH.2.13	Pero te ora to, jun nax ayexix sok te Cristo Jesuse ta skuenta xchꞌichꞌel te stukel a smale. Te jaꞌex te nail toe ben jakal ayex, pero la stijilteselexix.
EPH.2.14	Te Cristoe stukel ya yaꞌbotik bujtsꞌan kꞌinal, yuꞌun jun nax a yakꞌojtikix ta jun nax jtejklum, me juriyo o ma juriyouk. La sjim te pajkꞌ te xatꞌoj jbajtik yuꞌun te jkontrainej jbajtike.
EPH.2.15	Ta stiꞌbalul te Cristoe la slajinbe skꞌoplal te mantaliletik te ya yakꞌ jpastik spisil te tut ya yale. Y jich a spas ta jun nax yachꞌil jtejklum te xchebal jtejklume. Jun nax a kꞌot ta skuenta, sok jich a yakꞌ bujtsꞌan kꞌinal. 
EPH.2.16	Te tutꞌil a cham ta krus te Cristoe, la slajinbe skꞌoplal te tutꞌil kontra la yil sbaik ta xchebal te jtejklume. Y la yakꞌtalan ta bujtsꞌan kꞌinal yuꞌunik sok Dios, y jich a spasbe te jun nax a yakꞌe. 
EPH.2.17	Te Cristoe yichꞌoj tal lekil achꞌ kꞌop yuꞌun bujtsꞌan kꞌinal ta spisil, jaꞌ te jaꞌexe te jakal ayex ta stojol Dios sok te machꞌatik tijajtik aye. 
EPH.2.18	Yuꞌun ta skuenta te Cristoe, jpisiltik ta xchebal jtejklum ya xjuꞌ xtijilajotik ta stojol te Tatile ta skuenta jun nax te Espiritue.
EPH.2.19	Jaꞌ yuꞌun te jaꞌexe ma jyanlumukexix sok ma jakaluk ay te alumalike. Pajal alumal abaikix sok te jtejklum yuꞌun Dios sok pajal xnichꞌanexix te Diose. 
EPH.2.20	Te jaꞌexe jich kꞌoemex tutꞌil jun mukꞌul na te lijkesbil yiptajib yuꞌun, jaꞌ te apostoletike y sok te jꞌalwanejetike. Y te Jesucristoe ja stonil te xchikin nae. 
EPH.2.21	Jun nax ayex sok te Cristoe. Jich kꞌoemex tutꞌil jun mukꞌul na te yipal ta jajchele, asta ya xkꞌoex ta jun templo te chꞌultesbile sok te jun nax ay sok te Kajwaltike. 
EPH.2.22	Jich euk te jaꞌexe, te jun nax ayex sok te Cristoe, jich ya awichꞌik tsꞌakel moel jich tutꞌil jun templo te ba ya xꞌanin te Diose ta skuenta te Espíritu yuꞌune.
EPH.3.1	Jaꞌ sluwaril te ayon ta prexo, joꞌon te jPabloone, ta skaj te Cristo Jesuse sok yuꞌun alekilik te jaꞌexe ta ma juriyoukexe. 
EPH.3.2	Yuꞌun ya skꞌan ya anaꞌik: Te ta skuenta slekil yoꞌtane, Dios la yaꞌbon kaꞌtel ta skuenta alekilik te jaꞌexe. 
EPH.3.3	Dios la yaꞌbon kil te tut mukul ta yoꞌtane, y la yaꞌbonix jnaꞌ jich tutꞌil la jtsꞌibabeyex chaꞌoxpꞌaluke. 
EPH.3.4	Teme la awilike, tey ya anaꞌik te tut mukul ta yoꞌtan te Cristoe te la jnaꞌixe, 
EPH.3.5	te tut mukul ay te maꞌyuk machꞌa aꞌbot snaꞌ te ay tal kꞌaale. Pero te ora to Dios la yakꞌix ta naꞌel ta skuenta te chꞌul apostoletike y sok te jꞌalwanejetike ta skuenta te Espíritu yuꞌune. 
EPH.3.6	Te tut mukul aye, jaꞌ to: Jaꞌ ta skuenta te skꞌoplal kolel, te machꞌatik ma juriyouke mismo ya yichꞌik te majtanil te tutꞌ yuꞌun te juriyoetike. Yuꞌun jun nax mismo stiꞌbalulikix, sok yuꞌunik ekꞌa te tut sjapoj Dios ta skuenta te Cristo Jesuse.
EPH.3.7	Jaꞌ jmajtan yuꞌun Dios te jich ayon te aꞌtel ta yalel skꞌoplal te kꞌop to ta skuenta spoder te Diose. 
EPH.3.8	Te joꞌone chꞌin ayon ke te machꞌa mas chꞌin ta spisil te machꞌatik yuꞌun te Diose. Pero stukel a yaꞌbon te ya xjuꞌ kuꞌun yalel te ba ay te machꞌatik ma juriyouke te lek achꞌ kꞌop te ma pꞌisbiluk nax skꞌulejal te Cristoe. 
EPH.3.9	Y jaꞌ aꞌbilon kaꞌtel te ya jpasbe yilik ta spisilik te tut xchapoj ta sil tiempo te mukul ay yuꞌun te Diose, te jaꞌ spasoj spisil te tutik aye. 
EPH.3.10	Jich kꞌot ta pasel yuꞌun te ora to ta skuenta te juju-tijkꞌ hermanoetike, ta spisil te machꞌatik ay spoderik y ay yaꞌtelik ta chꞌulchan ya xkꞌo snaꞌik te tutꞌil ay bayal ta jkaj spꞌijil te Diose. 
EPH.3.11	Jich a spas to te Diose jich tutꞌil te xchapoj ta sbajtel kꞌinale te jich a kꞌot ta skuenta te Kajwaltik Jesucristoe. 
EPH.3.12	Jaꞌ ta skuenta Cristo te ya xjuꞌ kuꞌuntik te ya xtijilajotik ta stojol te Diose. Jun koꞌtantik ya xꞌochotik tey a ta skuenta te xchꞌuunel koꞌtantike. 
EPH.3.13	Jaꞌ yuꞌun awokolikuk ma me acheban awoꞌtanik yuꞌun ta skaj te jaꞌex te ayon ta wokole. Yuꞌun tey ya ataik alekilalik a te jaꞌexe.
EPH.3.14	Jaꞌ sluwar te ya jkejan jba ta stojol te Tatile. 
EPH.3.15	Spisil yichꞌoj sbiil yuꞌun te jayeb ta jkaj te tutik ay ta chꞌulchan sok ta balmilale. 
EPH.3.16	Ya jkꞌanbe te ya yaꞌbeyex ta awoꞌtanik te slekilal stsaꞌamule sok apuersaik sok apoderik ta skuenta te Espíritu yuꞌune. 
EPH.3.17	Y te ya xꞌanin ta awoꞌtanik te Cristo ta skuenta te xchꞌuunel awoꞌtanike. Jich te jaꞌexe junuk awoꞌtanik y toyoluk tsunulex ta skuenta te skꞌuxul awoꞌtanike. 
EPH.3.18	Jich ya xjuꞌ awuꞌunik ta snaꞌel sok spisil te hermanoetike te lom jamal, lom najtꞌ, y lom toyol kꞌoel, y lom toyol moem te skꞌuxul yoꞌtan te Cristoe. 
EPH.3.19	Ya jkꞌanbe te yauk anaꞌik te tutꞌil ay te skꞌuxul yoꞌtane te jaꞌ lom bayal mas mukꞌ ta spisil ke te tut ya jnaꞌtike, skuenta yuꞌun jich ben tsꞌakal ya awichꞌbeyik slekilal te Diose.
EPH.3.20	Y te ora to aꞌ chiknajuk slekilal te Diose te ay spoder yuꞌun spasel bayal ta mas te tutik ya jkꞌanbetik o te tut ya jnoptike, ta skuenta te spoder te ya xꞌaꞌtej ta jtojoltike. 
EPH.3.21	Aꞌ chiknajuk slekilal te Dios te ba ay te juju-tijkꞌ hermanoetike, sok ta skuenta te Cristo Jesuse ta sil tiempo y ta sbajtel kꞌinal. Jichuk.
EPH.4.1	Jaꞌ yuꞌun te joꞌone te ayon ta prexo ta skaj te Kajwaltike, ya kalbeyex awokolikuk te lekuk ya xꞌanex, jich tutꞌil ya skꞌan ya spasik te machꞌatik ikꞌbilix yuꞌun te Diose, jich tutꞌil te jaꞌexe. 
EPH.4.2	Mansoukex me y lekuk me ya awila abaik. Yauk me stsꞌijk awuꞌunik y talel bael ya xkujch awuꞌunik sok skꞌuxul awoꞌtanik. 
EPH.4.3	Oꞌtaninaik te jun nax ayex sil tiempoe. Jaꞌ ya skoltayex te Chꞌul Espiritue, te jun nax ya xkꞌoex ta skuenta te butsꞌan kꞌinal te ya yakꞌe.
EPH.4.4	Jun nax atiꞌbalulik y jun nax te Espíritu awikꞌojike, jich tutꞌil te Dios te la yikꞌex te jun nax te tut ya amaliyike. 
EPH.4.5	Jtul nax te ajwalil awuꞌunik, jun nax te tut achꞌuunejike, jun nax te ichꞌjaꞌ awichꞌojike, 
EPH.4.6	jun nax te Dios te jaꞌ Tatil yuꞌun spisil y te stukel ay ta skuenta spisil. Ya xꞌaꞌtej ta spisil y yuꞌun ta spisil.
EPH.4.7	Pero ta juju-tul te joꞌotike kichꞌojtikix jmajtantik chikan te tutꞌil la yaꞌbotik te Cristoe. 
EPH.4.8	Jaꞌ yuꞌun te jich ya yal te Sjun Diose:
EPH.4.8	“Mo bael ta chꞌulchan, yikꞌoj bael te machꞌatik chukajtike, y la yaꞌbe majtanil te winketike”, te xchie.
EPH.4.9	¿Y tut xyal te moel bael”, te xchie? Jaꞌ xyal te primero a koj tal liꞌ ba balmilale. 
EPH.4.10	Y te machꞌa koj tale jaꞌ mismo te machꞌa mo bael te ba mas toyol te chꞌulchane. Yuꞌun ba skuentain spisil te tutik aye. 
EPH.4.11	Y stukel mismo la yakꞌ te majtaniletik te ay apostoletike y machꞌatik ya yalik te skꞌop Diose, y yan ya yalbe skꞌoplal te kolele y ay yan pastoretik y maestroetik. 
EPH.4.12	Jich la xchap te ay machꞌatik ya skoltay te yanetik yuꞌun ya smukꞌutes te machꞌatik yuꞌun te Cristoe. 
EPH.4.13	Jaꞌ to te jpisiltik te jun nax ya xkꞌootik ta skuenta te xchꞌuunel-oꞌtanile y te pajal ya jnaꞌbeytik sba te Xnichꞌan Diose. Yuꞌun jich ya jtajtik a te ya xmukꞌubotike te yan yan ya jta bael kiptik jaꞌ to teme la jtabetik smukꞌul te Cristoe.
EPH.4.14	Ma me jichukotikix tutꞌil untik te jtsꞌin nax ya xyanej sok te bayuk nax ya xꞌikꞌot bael jich tutꞌil ikꞌ ta xchꞌuunel achꞌ nojpesele. Asta ya xloꞌlayot bael yuꞌun gente te ya xloꞌlaywan te ya xbeenik te ba sbelel te chꞌayele. 
EPH.4.15	Jaꞌ lek ya kaltik sok skꞌuxul koꞌtantik te tut batsꞌi jich. Jich ya xmukꞌubotik ta spisil te tutꞌil ay te Cristoe, te jaꞌ jolol yuꞌun te machꞌatik yuꞌune. 
EPH.4.16	Ta skuenta Cristo spisil te jchꞌuunjeletik ya yichꞌik chapel te jun nax ya xkꞌotik yuꞌun, ta skaj te jun ayik soke. Y kꞌalal lek ya spasik te aꞌtel te ay ta skuenta juju-tul spasele, spisilik ya me xchꞌiik bael sok ya me xmukꞌubik bael ta skuenta te skꞌuxul yoꞌtanike.
EPH.4.17	Jich yuꞌun ya kalbeyex y ya jpasex ta mantal ta skuenta te Kajwaltike: Te ma me jichukix ya xꞌanex te tutꞌil yanetik genteetike te ma xchꞌuunejikuk te Diose, te jaꞌ nax ya spasik te tut ya snop ta jowil nax spensarike, 
EPH.4.18	sok te ijkꞌuben ay te yoꞌtanike. Te stukelike makꞌ skꞌupinik te xkuxlejalik te ya xtal ta stojol te Diose. Porke yuꞌun ma snaꞌik kꞌinal ta skaj te stulanil yoꞌtanike.
EPH.4.19	Maꞌyukix kꞌexlal ya yaꞌiyik yuꞌun te mulile, y lijk yakꞌ sbaik ta spasel te tut ya skꞌan te stiꞌbalulike, jaꞌ te spisil ta jkaj te tutik ma lekuke.
EPH.4.20	Pero te jaꞌexe ma jichuk anopojik ta skuenta Cristo yuꞌun te jich ya xkuxuyinexe, 
EPH.4.21	teme batsꞌi jich te la awaꞌiyikix te tutꞌ ay skꞌoplal stukele y la awichꞌik pꞌijutesel ta skuenta te tut batsꞌi jich yuꞌun te Jesuse. 
EPH.4.22	Te tutꞌil ay te antibo akuxlejalike, jilesaik ta pasel te kꞌaꞌ kuxlejal yuꞌun atiꞌbalulik te makꞌ xtuune, yuꞌun loꞌlabilex yuꞌun te tut ma tsaꞌamuk ya skꞌan awoꞌtanike. 
EPH.4.23	Te jaꞌexe ya skꞌan xꞌachꞌubex sok te apensarike y sok awoꞌtanik. 
EPH.4.24	Ichꞌaik te yachꞌil akuxlejalik te la xchiknates te Diose sok te pajal yilel soke. Y jich me ya xchiknaj te toj te akuxlejalik sok te ma tut kapal ae, te ipꞌajem yuꞌun te tut batsꞌi jiche.
EPH.4.25	Jaꞌ yuꞌun jilesaik me te le-lote. Jaꞌ lek te jaꞌ ya awalik ta juju-tulex te tut batsꞌi jich ta stojol te ajoy ta genteile. Porke jpisiltik jun nax ayotik. 
EPH.4.26	Teme ya xꞌilinexe, ma me mulawananik, sok ma me spꞌejeluk kꞌaal te ya xꞌilinexe. 
EPH.4.27	Ma me awaꞌbeyik te ya yochintayex te pukuje. 
EPH.4.28	Te machꞌa ya xꞌelkꞌaje, a me sjiles te elekꞌe, sok a me aꞌtejuk ta skꞌab ta spasel te tut leke. Yuꞌun jich me ay tut ya xjuꞌ ya yaꞌbe chꞌinuk te machꞌatik ay nesesidad yuꞌune.
EPH.4.29	Ma me awalik te ma tsaꞌamuk kꞌopetik, jaꞌ nax me xꞌawalik te lekil kꞌopetike te snujp ta alele, te ya skoltay ta smukꞌutesel te machꞌatik ya yaꞌiyike, skuenta jich me ya staik bendision. 
EPH.4.30	Ma me awakꞌik ta ajtal-oꞌtan te Chꞌul Espíritu yuꞌun te Diose. Yuꞌun ja amarkaik aꞌbilex te ya xchiknates te batsꞌi yuꞌunex te Diose, jaꞌ to te tut kꞌaalil te ya yaꞌbeyex te akolelike.
EPH.4.31	Chꞌojaik lokꞌel te ilbajinwaneje, te kꞌajkꞌubele, sok te iliꞌbae, te alabiyanwaneje, te ixtaꞌkꞌoptawaneje, y spisil ta jkaj te tut ma lekuke. 
EPH.4.32	Ya skꞌan te ayuk me slekil awoꞌtanik sok skꞌuxul awoꞌtanik ta juju-tulex. Sok aꞌbeya abaik perdon ta juju-tulex jich tutꞌil te Dios la yaꞌbeyexix perdon ta skuenta te Cristoe.
EPH.5.1	Jaꞌex te yal-xnichꞌanex Dios te lek skꞌanojexe, nopaik te tutꞌil ay stukele. 
EPH.5.2	Sokuk me xkꞌuxul awoꞌtanik xꞌanex, jich mismo tutꞌil Cristo la xkꞌuxutayotike y te la yakꞌ sba ta lajel ta jkajtik te joꞌotike, jich tutꞌil smajtan Dios y te majtanil te lom tsaꞌam yikꞌ ta stojol te Diose.
EPH.5.3	Jaꞌex te yuꞌunexix te Diose ma me spas ni ma xjuꞌ ya awalik te antsiwejele. Ni yanetik xan ta jkaj te tut ma lekuke sok te skꞌupin-oꞌtanile. 
EPH.5.4	Sok ma xꞌawalikix te bol kꞌopetike sok te tut puru lote te ma xtuune. Mas jaꞌ lek albeyaik kola yal te Diose. 
EPH.5.5	Yuꞌun anaꞌojikix te machꞌa ya spas te antsiwejele o ya spas te tutik skuenta balmilale, o te tut ya skꞌupin-oꞌtanile, te jaꞌ pajal sok te xchꞌuunel te lotil diosetike, ma xjuꞌ ya xkꞌot te ba ay ta ajwalil te Cristoe y sok te Diose.
EPH.5.6	Ma me machꞌa wakꞌ sloꞌlayex te kꞌopetik te jowil naxe. Porke ta skaj te muliletik to te ya xtal te kastigo yuꞌun Dios ta skuenta te machꞌatik ma xchꞌuunbeyik te smantale. 
EPH.5.7	Te jaꞌexe ma me ajoyin abaik sok ta spasel.
EPH.5.8	Porke te ay tal kꞌaale ayex ta ijkꞌal kꞌinal, pero te ora to, yuꞌun te jun nax ayexix sok te Kajwaltike, ayexix ta sakil kꞌinal, jich me xꞌanex tutꞌil te machꞌatik ayix ta skuenta te sakil kꞌinale. 
EPH.5.9	Yuꞌun te sakil kꞌinale jaꞌ ya yakꞌ xlokꞌ spisil te ay slekil-oꞌtanile sok tut stojil aye sok te tut batsꞌi jiche. 
EPH.5.10	Nopaik spasel te tut lek ya yil te Kajwaltike. 
EPH.5.11	Ma me ajoyin abaik ta spasel te tutik lom nax ya spasik te machꞌatik yuꞌun te yijkꞌal kꞌinale. Jaꞌ lek albeyaik ta jamal. 
EPH.5.12	Yuꞌun asta ya xkꞌexawotik ta yalel te tut ya spasik ta mukule. 
EPH.5.13	Pero te kꞌalal spisil ya xchiknaj ta sakil kꞌinal te tut nakꞌale, chikan ta jamal ya xjil. 
EPH.5.14	Porke te sakil kꞌinale ya yakꞌ ta ilel spisil. Jaꞌ yuꞌun jich ya xꞌalot:
EPH.5.14	“Kuxa awoꞌtan jaꞌat te wayalate. Jajchan tal te ba ay te animaetike, y Cristo ya yakꞌ sakubuk kꞌinal ta atojol”, xchi me.
EPH.5.15	Jaꞌ yuꞌun, ila me abaik ta lek te tutꞌ ayexe. Ma me jichuk nax xꞌanex tutꞌil machꞌatik maꞌyuk tut snaꞌik. Pꞌijanik me. 
EPH.5.16	Tuuntesaik lek te tiempoe. Porke te jujun kꞌaale ay me tut ma lekuk a. 
EPH.5.17	Jaꞌ yuꞌun, ma me yuꞌunuk ma pꞌijukex. Nopaik me te tut skꞌan yoꞌtan te Kajwaltike. 
EPH.5.18	Ma me yakubanik, yuꞌun jaꞌ me ya yikꞌex bael ta sleel amulik. Jaꞌuk me nojel ta awoꞌtanik te Chꞌul Espiritue. 
EPH.5.19	Alaik ta juju-tul salmoetik sok kꞌayojetik sok yanetik kꞌayoj ta skuenta Espíritu. Kꞌayojinaik y albeyaik slekilal ta spꞌejel awoꞌtanik te Kajwaltike. 
EPH.5.20	Y albeyaik sil tiempo kola yal Dios te Tatil yuꞌun spisil te tutik ay ta skuenta te Kajwaltik Jesucristoe.
EPH.5.21	Chꞌuunbeya aba amantalik ta juju-tul te tutꞌil axiꞌojik te Diose.
EPH.5.22	Antstik, chꞌuunbeya smantal te amamlalike, jich tutꞌil achꞌuunejbeyik smantal te Kajwaltike. 
EPH.5.23	Porke te mamlalile jaꞌ jolol yuꞌun te yiname jich tutꞌil te Cristo jaꞌ jolol yuꞌun te juju-tijkꞌ hermanoetike. Te Cristoe jaꞌ jkoltawanej yuꞌun te juju-tijkꞌ hermanoetike, te jaꞌ stiꞌbalul kꞌoeme.
EPH.5.24	Y jich tutꞌil te hermanoetik te jaꞌ xchꞌuunejbe smantal te Cristoe, jich euk te antstik te ay smamlalike ya skꞌan te spisil ya xchꞌuunbe smantal te smamlalike.
EPH.5.25	Mamlaliletik, kꞌuxutayaik me lek te awinamike jich tutꞌil Cristo te lek xkuxutayej te hermanoetik y te la yakꞌ xkuxlejal yuꞌunike. 
EPH.5.26	Jich a spas yuꞌun jich ya yichꞌ lekutesel ta skuenta te skꞌop y sok ta skuenta te ichꞌjaꞌe.
EPH.5.27	Yuꞌun jich me ya xkꞌaxik ta stojol jich tutꞌil jtijkꞌ hermanoetik te ben tsaꞌam slekilike. Te maꞌyukix yijkꞌal sok maꞌyuk ixtaꞌajem sok maꞌyuk tut chikan, yuꞌun yichꞌojix lekutesel y tojobenix. 
EPH.5.28	Jich tutꞌil te mamlalile ya xkꞌuxutay te stiꞌbalule, jich ya skꞌan xkꞌuxutay ekꞌa te yiname. Te machꞌa ya xkꞌuxutay te yiname, stukel mismo ya xkꞌuxutay sba.
EPH.5.29	Porke maꞌyuk machꞌa ya spꞌaj te stiꞌbalule. Ya smaklin sok ya skanantay, jich tutꞌil Cristo te ya spasbe te hermanoetike. 
EPH.5.30	Porke jaꞌ stiꞌbalul kꞌoem y joꞌotik stiꞌbalulotik kꞌoem ekꞌa.
EPH.5.31	Jich tutꞌil ya yal te Sjun Diose: “Jaꞌ yuꞌun te winike ya sjiles te smeꞌ-state yuꞌun jun nax ya xkꞌot sok te yiname, y ta xchebalik jun nax ya xkꞌot”, xchi me.
EPH.5.32	Jaꞌ to ben tulan skꞌoplal te mukul aye. Pero te joꞌone ya kal te jaꞌ skꞌoplal Cristo y sok te hermanoetike. 
EPH.5.33	Jaꞌ yuꞌun ta juju-tulex te jaꞌexe, kꞌuxutaya me te awinamike jich tutꞌil kꞌux ya awaꞌiy aba atukele. Y jich te antse, a me yakꞌ ta jkuenta te smamlale.
EPH.6.1	Alnichꞌanetik, chꞌuunbeyaik me smantal te ameꞌ-atatike ta skuenta slekil yoꞌtan te Kajwaltike, porke jaꞌ lek te jich ya apasike. 
EPH.6.2	Te primero mantalil te ya yalbeyex te ay tut ya awichꞌik yuꞌune, jaꞌ to: “Akꞌa ta jkuenta te ameꞌ-atatike, 
EPH.6.3	yuꞌun jun me awoꞌtan y najt akuxlejal ya xkuxuyinat ta balmilal”, xchi me.
EPH.6.4	Y te jaꞌexe, meꞌil-tatiletik, ma me wakꞌ ilinuk te awuntikilike. Sinoke tsꞌijtesaik ta lek, sok komaik, sok sluwaril xꞌawalbeyik ta skuenta te Kajwaltike.
EPH.6.5	Aj-aꞌteliletik, chꞌuunbeyaik smantal te awajwalik liꞌ ba balmilale. Ichꞌaik ta jkuenta, xiꞌaik ta awoꞌtanik, sok junuk awoꞌtanik ta stojolik. Jichuk me ta stojol te tutꞌil ya achꞌuunbey smantal te Cristoe. 
EPH.6.6	Atꞌejanik ta stojol te awajwale, ma me jaꞌuk nax a te kꞌalal ya yilex ae, swuenta lek akꞌoplal ya xkꞌoex yuꞌun. Jichukex me te tutꞌil yaj-aꞌtel te Cristoe. Pasaik ta spꞌejel awoꞌtanik te tutꞌ ya skꞌan yoꞌtan te Diose. 
EPH.6.7	Aꞌtejanik sok sbujts awoꞌtanik, jich tutꞌil te yipalat ta aꞌtel yuꞌun Kajwaltik te ma jaꞌuk yuꞌun te winketike. 
EPH.6.8	Yuꞌun ya anaꞌikix ta juju-tul, me ay ta moso o libre ay, ya me yichꞌ stojol yuꞌun te Kajwaltike, yuꞌun te tutꞌi lek spasoje.
EPH.6.9	Y te jaꞌexe te ay amosoik, toj me xꞌawabatin te awaj-aꞌtelike. Ma me asitꞌes ta tulan kꞌop. Naꞌaik me te jaꞌexe sok te awaj-aꞌteletik pajal ayex me ta skuenta te Kajwaltik te ay ta chꞌulchane. Y te Diose maꞌyuk yan ta yoꞌtan, pajal akꞌoplalik yuꞌun.
EPH.6.10	Y te ora to, kermanotak, tulan xꞌawakꞌ abaik te jun nax ayex sok te Kajwaltike ta skuenta te spuersa spodere. 
EPH.6.11	Chapa abaik sok spisil te amajkilik te ya yaꞌbeyex te Diose, yuꞌun jich me ya xjuꞌ awuꞌunik a te makꞌ sloꞌlayex te pukuje. 
EPH.6.12	Porke ma jaꞌuk ya jtsal jbajtik sok te gente te pajal genteotik soke. Yuꞌun jaꞌ ya jtsal jbajtik sok te spuersa pukujetik te ma tsaꞌamuk yaꞌtele. Jaꞌik ya xmantalejik, ay yaꞌtelik, y ya skuentainik te balmilal to te ay ta ijkꞌal kꞌinale. 
EPH.6.13	Jaꞌ yuꞌun, ichꞌaik spisil te amajkilik te yakꞌojbeyex te Diose, yuꞌun jich me ya xjuꞌ awuꞌunik te ya akoltay aba te tut kꞌaalil te ma lekuke. sok jich ya xjuꞌ awuꞌunik te tulan ya atejkꞌan abaik, yuꞌun te chapalex ta leke.
EPH.6.14	Jich yuꞌun, tulan me xꞌawakꞌ abaik. Jaꞌuk xchujkil achꞌujtik te tut batsꞌi jiche, y jaꞌuk me smajkil awoꞌtanik te tut stojile. 
EPH.6.15	Siluk me tiempo chapalex yuꞌun ya xlokꞌex ta yalel skꞌoplal te bujtsꞌan kꞌinale. 
EPH.6.16	Sok jaꞌ tulan skꞌoplal te xchꞌuunel awoꞌtanike, te jaꞌuk me amajkilik te ya skoltayex yuꞌun te skꞌajkꞌal sniꞌ yaꞌtajib te pukuje.
EPH.6.17	Jaꞌuk me smajkil ajolik te akolelike. Y te skꞌop Diose jaꞌuk me apuñalik te ya yaꞌbeyex te Chꞌul Espiritue.
EPH.6.18	Siluk me tiempo kꞌoponaik te Diose. Wokoletanik y kꞌanbeyaik Dios te siluk tiempo ya stojutesex te Espiritue. Kuxuluk me awoꞌtanik. Ma me cheban awoꞌtanik, y kꞌoponbeyaik Dios spisil te machꞌatik xchꞌuunejik Diose. 
EPH.6.19	Y kꞌoponbonik me Diose euk, yuꞌun Dios me ya yaꞌbon te kꞌopetik ya skꞌan ya kale. Yuꞌun jich me ya xjuꞌ yuꞌun yalel sok yip koꞌtan te skꞌoplal kolel, y jich ya kakꞌ ta naꞌel te tut mukul ay ta nail toe.
EPH.6.20	Dios me stikonejon ta kꞌop yuꞌun te skꞌoplal kolele, te jaꞌ sluwar te ayon ta prexo te ora to. Kꞌoponaik Dios yuꞌun jich me ya kal te tutꞌil ya skꞌan ya kal, te maꞌyuk machꞌa ya xiꞌon yuꞌune.
EPH.6.21	Te jTiquico, te hermano ben kꞌux ta koꞌtane y ben jun yoꞌtan te ya xkoltawan ta yaꞌtel te Kajwaltike, ya yichꞌ bael spisil te kꞌopetik te tutꞌ ayone sok te tut yipalon ta spasele.
EPH.6.22	Jaꞌ yuꞌun la jtikonbeyex bael te jaꞌexe. Yuꞌun me ya yalbeyex te tut ayotike, yuꞌun jich ya yaꞌbeyex spuersa awoꞌtanik.
EPH.6.23	Te Dios Tatile y sok te Kajwaltik Jesucristoe ya me yakꞌtalanbe te bujtsꞌan kꞌinal te hermanoetike. Y sok te xkꞌuxul-oꞌtanile sok te xchꞌuunel-oꞌtanile.
EPH.6.24	Dios a me yaꞌbey te slekil yoꞌtan ta stojol spisil te machꞌatik sil tiempo kꞌux ta yoꞌtanik te Kajwaltik Jesucristoe. Jichuk.
PHP.1.1	Joꞌon te jPabloon sok te jTimoteoe, te jꞌaꞌtelotik yuꞌun te Jesucristoe, la jtsꞌibatik te karta to yuꞌun te jayebex te ayex ta mukꞌul jtejklum Filipos te ayex ta skuenta Dios sok te jun nax ayex sok te Cristoe, ta apisilik sok te ansianoetik y sok te diakonetike. 
PHP.1.2	Te Jtatik Diose y sok te Kajwaltik Jesucristoe aꞌ yaꞌbeyex te slekil yoꞌtane sok te bujtsꞌan kꞌinal ta atojolike.
PHP.1.3	Ya kalbe kola yal Dios awuꞌunik ta juju-mel te ya jnaꞌexe, 
PHP.1.4	y te kꞌalal ya jkꞌopon Diose, sil tiempo bayal slekil koꞌtan ya jkꞌoponbeyex Dios ta apisilik te jaꞌexe. 
PHP.1.5	Yuꞌun jun nax jchꞌuunejtik te lekil achꞌ kꞌope ta slijkibal to tal asta te ora to. 
PHP.1.6	Seguro ayon yuꞌun Dios, te la slijkes ta pasel lekil aꞌtel ta atojolik, ya me sjuꞌutes slekil yaꞌtel jaꞌ to te tut kꞌaalil ya sujt tal te Jesucristoe.
PHP.1.7	Ben lek ya kaꞌiy te jich ayex ta koꞌtan ta apisilik te jaꞌexe, porke ben jkꞌanojex ta koꞌtan. Porke pajal kichꞌojtik mismo bendisionetik, aunke liꞌ ayonix ta prexo to, o manchuk me ya kichꞌ ikꞌel ta stojol te jꞌuꞌeletike yuꞌun jich me ya jkoltay jba y ya kal te skꞌoplal te kolele. 
PHP.1.8	Yuꞌun Dios snaꞌoj te bayal kꞌuxex ta koꞌtan ta apisilik, jich tutꞌil kꞌuxotik ta yoꞌtan te Kajwaltik Jesucristoe.
PHP.1.9	Ya jkꞌan ta skꞌoponel Dios te yakuk xjul ta mas te skꞌuxul awoꞌtanike, sok bayal pꞌijilil, y sok spisil rasonil.
PHP.1.10	Yuꞌun jich ya anaꞌik stꞌujel sil tiempo te tut leke, sok jich ya xjuꞌ xkuxuyinex ta jun kuxlejal te ben sakubene, y maꞌyuk tut ay ta makel a te kꞌalal ya sujt tal te Cristoe. 
PHP.1.11	Yuꞌun ta skuenta te Jesucristoe ya me xchiknaj te ben lek awꞌatelik ta jaꞌexe. Jich me ya xꞌakꞌot ta jkuenta te Diose, sok lek skꞌoplal ya xkꞌot awuꞌunike.
PHP.1.12	Kermanotak ya jkꞌan ya anaꞌik te tutik kꞌaxemix kuꞌune. Jaꞌa tal yuꞌun te ya xpujk xan ta mas a te skꞌoplal kolele. 
PHP.1.13	Ta spisil te soltaroetik yuꞌun te palasioe y sok ta spisil te yanetik gentee snaꞌojik te ayon ta prexo yuꞌun te jchꞌuunej te Cristoe. 
PHP.1.14	Y bayal te hermanoetik te la yilik te ayon ta prexoe ayix spuersa yoꞌtanik ta yalel tutꞌil ay skꞌoplal te kolele. Ni makꞌ xiꞌik y mas ay spuersa yoꞌtanik ta skuenta te Kajwaltike.
PHP.1.15	Batsꞌi jich te ay machꞌatik ya yalbe skꞌoplal Cristo sok il-oꞌtan y sok tsalaw. Pero ay yanetik sok slekil yoꞌtan ya yalbeyik skꞌoplal te Cristoe. 
PHP.1.16	Te machꞌatik sok skꞌuxul yoꞌtanik ya yalbeyik skꞌoplal te Cristoe, yuꞌun snaꞌojbeyik sluwar te Dios la yakꞌon liye yuꞌun ya kal ta jamal te skꞌoplal kolele. 
PHP.1.17	Pero ay yanetik te ma junuk yoꞌtanike, te ya skꞌan stoyesik skꞌoplalik stukelik. Sok ya skꞌan yoꞌtanik te yauk jta xan ta mas jwokol te ayon ta prexoe. 
PHP.1.18	Pero ma kocheluk me jun yoꞌtanik o ma junuk yoꞌtanik, ay ya yalbeyik skꞌoplal te Cristoe, y jaꞌto jaꞌ ben jun koꞌtan yuꞌun.
PHP.1.18	Y max to xan ya xjunub koꞌtan, 
PHP.1.19	yuꞌun jnaꞌoj ta spisil te jich aye yuꞌun jaꞌ ta skuenta te ya jta jkolel aye. Porke jnaꞌoj te ya akꞌoponbikon Dios te jaꞌexe y sok te ya skoltayon te Espíritu yuꞌun te Jesucristoe. 
PHP.1.20	Jich yuꞌun jaꞌ mukꞌ skꞌoplal ta koꞌtan te maꞌyuk tut ya jta kꞌexlal yuꞌune. Sinoke ya xjuꞌ xkꞌopojon sok spuersa koꞌtan ta sit ta spisilik. Y te ora to sok siluk tiempo ya me kakꞌ ta ichꞌel ta jkuenta te Cristoe. Chikan teme ya to xkuxuyinone o teme tey ya xlajonix aye. 
PHP.1.21	Porke te tutꞌil kuxulone, jaꞌ ta skuenta te Cristoe; y teme chamone, jich la jpas ganar a.
PHP.1.22	Pero teme sigue kuxulon sok te jtiꞌbalule, ya xjuꞌ sigue lek ya xꞌaꞌtejon ta skuenta te Kajwaltike. Jich ma jnaꞌ te tut ya jtꞌuje. 
PHP.1.23	Yuꞌun ma jnaꞌ te ba ay te mas lek ta xchaꞌkajale. Koꞌtanuk te ya jkꞌan xchamonixe, yuꞌun jich ya xba joyinix a te Cristoe, yuꞌun jaꞌ mas lek ya kaꞌiy te jichuk ya xkꞌote. 
PHP.1.24	Pero jaꞌ xan lek ta akuentaik teme sigue kuxulon to sok te jtiꞌbalule. 
PHP.1.25	Jich yuꞌun te ya kale, ya to xkuxinon. Jich ya to xtal joyinex te jaꞌexe yuꞌun ya jkoltayex ta chꞌiel xan sok ya ataik butsꞌan kꞌinal sok te xchꞌuunel awoꞌtanike. 
PHP.1.26	Jich me ya xba joyinex xan ta yan buelta, skuenta yuꞌun jich ya me awalbey kola yal te Cristo Jesus ta jkuentae.
PHP.1.27	Jaꞌ nax tulan skꞌoplal te ya xkuxuyinex jich tutꞌil ya yal te lek achꞌ kꞌop yuꞌun te Cristoe. Jich mismo teme tal kilex o teme maꞌ talone ya jkꞌan ya kaꞌiy te jaꞌex te sigue jun awoꞌtanik y te jun nax ayexe. Ya me apasik puersa ta apisilik te ya awakꞌik ta chꞌuunel te skꞌoplal kolele. 
PHP.1.28	Sok te ni makꞌ ya xiꞌex yuꞌun te machꞌa ya skontrainexe. Jaꞌ to jaꞌ jun seña te ya yilik te chꞌayel ya xlaj jbajt stukelike. Y mismo tiempo a, jaꞌ seña te ya xkolex te jaꞌexe, yuꞌun jich nix yaloj te Diose. 
PHP.1.29	Ma jaꞌuk nax a yaꞌbelex te ya achꞌuunik te Cristoe, sino ke jich yaꞌbelex ekꞌa te ya xkꞌax awokolik ta skuenta. 
PHP.1.30	Te jaꞌexe y sok te joꞌone pajal nax ya skꞌan jpastik puersa la awilik te nail to te tutꞌil la jpas puersae, y te ora to awaꞌiyejik te tutꞌil sigue ayon ta spasel puersae.
PHP.2.1	Jich yuꞌun, teme ya yaꞌbeyex spuersa awoꞌtanik te Cristoe, sok teme ya sjunutesbeyex awoꞌtanike te skꞌuxul yoꞌtane, sok teme sjoyinejex te Espiritue, sok teme ay slekil awoꞌtanik sok kꞌux ya awaꞌiy abaike, 
PHP.2.2	a me junubuk xan koꞌtan awuꞌunik te tutꞌil jun awoꞌtan abaik ya xꞌanexe. Jun nax me xkꞌoex ta skuenta te xkꞌuxul awoꞌtanike, sok jun nax me awoꞌtan abaik, sok jun nax me te tutik ya anopike. 
PHP.2.3	Ma me ayuk tuti ya apasik ta skuenta tsalaw sok ta skuenta toybael. Chꞌin me ya skꞌan ya awakꞌ abaik, y ta juju-tul jaꞌ me mukꞌ skꞌoplal awuꞌunik te yanetike te tutꞌil te jaꞌat mismoe. 
PHP.2.4	Ma me machꞌa stukel nax ta sle te tutꞌil lek ay ae; ya skꞌan te ya sle te tutꞌil lek ay ekꞌa te yanetike.
PHP.2.5	Te jaꞌexe junuk nax mismo te tut ya anopike te tutꞌil ay yuꞌun te Cristoe Jesuse: 
PHP.2.6	Te tutꞌil jun ay sok te Diose, ma jaꞌuk tulan skꞌoplal a bajt ta yoꞌtan te pajal ay sok te Diose. 
PHP.2.7	Sinoke la yijkitay sba te tutꞌil ay stukele, y jich a yakꞌ sba tutꞌil jꞌaꞌtel, sok ayin jich tutꞌil winik. 
PHP.2.8	Te tutꞌil jich a yakꞌ sba tutꞌil winike, kꞌax chꞌin a yakꞌ sba, sok la xchꞌuun te ya xbajt ta milel, jaꞌ te kꞌexlaltik sba te milel ta kruse. 
PHP.2.9	Jaꞌ yuꞌun, Dios a yakꞌ te mas mukꞌ ya xkꞌot ta jkuentae, y te mas ben lek yuꞌun ta spisil te winketike. 
PHP.2.10	Yuꞌun ta skuenta te Jesuse ya skejan sbaik ta spisil te machꞌatik aylan ta chꞌulchane sok te ay ta balmilale y sok te ay ta yeꞌtal balmilale. 
PHP.2.11	Y ta spisil ya me yalik te jaꞌ ajwalil stukel ta Jesucristo. Yuꞌun jich me ay slekilal ya xkꞌot a te Dios Tatile.
PHP.2.12	Jaꞌ yuꞌun, kermanotak te ben kꞌuxex ta koꞌtane, jich tutꞌil la achꞌuunbikon jmantal sil tiempo te kꞌalal joyinejex to aye, te ora to, aunke lom jakal ayon, jich me mas ya skꞌan ya achꞌuunbikon te jmantale. Oꞌtaninaik me te akolelike, xiꞌaik me, nijkꞌuk me te awoꞌtanike. 
PHP.2.13	Yuꞌun te Diose stukel me ya yaꞌbeyex te tutik lek ya anopike, y stukel ya skoltayex bael ta spasel te tut ya skꞌan yoꞌtane.
PHP.2.14	Spisil te tut ya apasike ma me sokuk pleto sok ma me xjajch kꞌop awuꞌunik. 
PHP.2.15	Jich me maꞌyuk machꞌa ay smul sok maꞌyuk palta ay awuꞌunik a. Jich me ya xꞌanex tutꞌil yal-xnichꞌan Dios ta yolil te gente te ma lekuk sok te ma tsaꞌamuk yoꞌtanike. Yuꞌun jich kꞌoemex ta yolilik tutꞌil ekꞌetik te ya xtil ta ijkꞌal kꞌinal ta balmilale. 
PHP.2.16	Jich me ya xjuꞌ awuꞌunik te tutꞌil ya awalbeyik ta jamal te skꞌoplal kuxuyinele. Jich te kꞌalal ya xtal te Cristoe, ben kontento ya sujton ta akuentaik, yuꞌun jnaꞌoj te ma jowiluk nax kakꞌoj puersa ta aꞌtel ta akuentaike.
PHP.2.17	Y manchuk me ya jmal jchꞌichꞌel yuꞌun jich me ya stsꞌakay a te smajtan Dios ya awakꞌike, jaꞌ bi jaꞌ te xchꞌuunel awoꞌtanike, ya xjunub koꞌtan yuꞌun y ya xjunub awoꞌtanik yuꞌun euk ta apisilik te jaꞌexe. 
PHP.2.18	Jich junuk awoꞌtanik euk y ichꞌaik te tutꞌil ben jun koꞌtan yuꞌune.
PHP.2.19	Teme jich ya skꞌan te Kajwaltik Jesuse, jnopoj te ya jtikonbeyex tal ta ora te jTimoteoe, yuꞌun jich me ya xjunub koꞌtan te ya kaꞌiy akꞌoplalik te jaꞌexe. 
PHP.2.20	Porke maꞌyuk yan te jich yoꞌtan te ya snop te tutꞌil ayone sok te batsꞌi jich ya snaꞌex te lekuk ya xkꞌoex te jaꞌexe.
PHP.2.21	Spisilik jaꞌ nax ya sleik te tut ya skꞌan yoꞌtanike, y ma jaꞌuk te tut ya skꞌan yoꞌtan te Jesucristoe. 
PHP.2.22	Pero te jaꞌexe anaꞌojikix te ben lek ya xꞌaꞌtej te jTimoteoe, y te tutꞌil la yakꞌ sba ta abatinel te la sjoyinon ta yalel te lek achꞌ kꞌope. La skoltayon sok jich kꞌoem tutꞌil jnichꞌan. 
PHP.2.23	Jich yuꞌun ya me jtikon tal teme la kaꞌiy tutꞌil ya xbajt te ya xchapelone. 
PHP.2.24	Aunke xchꞌuunej koꞌtan ta skuenta Kajwaltik te joꞌon mismo ya xtal kilex ta orae.
PHP.2.25	Sok la jnop te puersa ya jtikonbeyex tal te hermano Epafrodito, te joy ta aꞌtel sok ta tsalaw, te jaꞌex mismo la atikonbikon tal yuꞌun te ya kabatine. 
PHP.2.26	Yoꞌtanuk te ya xba yilex ta apisilik. Y ben yajtal yoꞌtan porke te jaꞌexe la awaꞌiyik te la sta chamele. 
PHP.2.27	Y batsꞌi jich te la sta chamele, y asta kꞌan chamuk. Pero Dios a kꞌuxutayot yuꞌun, y ma stukeluk nax sino ke jichon euk la kichꞌ kꞌuxutayel, yuꞌun jich me maꞌ stsob sba te yajtal koꞌtan ya kaꞌiye. 
PHP.2.28	Jaꞌ yuꞌun la jtikonbeyex tal ta ora nax yuꞌun te jaꞌexe ya me xjunub awoꞌtanik te ya xtal yilex xane. Y yuꞌun jich me maꞌyuk yajtal koꞌtan ekꞌa. 
PHP.2.29	Ikꞌaik me sok sbujtsꞌ awoꞌtanik jich tutꞌil hermano ta skuenta te Kajwaltike, sok akꞌaik me ta jkuenta sil tiempo te machꞌa pajal yoꞌtan soke. 
PHP.2.30	Yuꞌun chꞌin kꞌan chamuk te yakꞌoj sba ta abatinel yuꞌun te Cristoe. Ma xkꞌuxutay te xkuxlejal stukele te la yakꞌ sba ta mantaltesel kuꞌune. Jaꞌ ajelolik te jaꞌex te ma juꞌ awuꞌunik te la awakꞌ abaik ta mantaltesel kuꞌune.
PHP.3.1	Jich yuꞌun, kermanotak, junuk me awoꞌtanik ta skuenta te Kajwaltike. Yuꞌun ma wokoluk ya kaꞌiy te ya jchaꞌalonbeyex xan te tut la jtsꞌibabeyexe, yuꞌun jich me ya ataik koltayel a. 
PHP.3.2	Ila me abaik yuꞌun te gente te jachik tutꞌil tsꞌiꞌetik te ma tsaꞌamuk yaꞌtelike. Ila me abaik yuꞌun te machꞌa ya sbojbeyex ta atiꞌbalulike.
PHP.3.3	Porke te machꞌatik batsꞌi yichꞌojik sirkunsisione joꞌotik abi, yuꞌun jchꞌuunejtik te Diose ta skuenta te Espíritu, y ben jun koꞌtantik te ayotikix ta skuenta te Cristo Jesuse. Ma jaꞌuk ya kichꞌtik ta jkuenta te tutik ya spasbot te jtiꞌbalultike. 
PHP.3.4	Teme ay machꞌa jich ya yichꞌ ta jkuenta te tutꞌil ay ta skuenta te stiꞌbalule, kꞌax to xan jich ya spas ya kal euk. 
PHP.3.5	Yuꞌun la yaꞌbelon sirkunsision ta waxkebal kꞌaal te ayinon ae. Joꞌon stsꞌumbalon te israeletike, ayon ta skuenta jtijkꞌ te stsꞌumbal Benjamine, jꞌhebreoon y xnichꞌanon hebreoetik. Te tutꞌil jich kꞌoem ta koꞌtan te mantaliletike, ayon ta skuenta jtijkꞌ fariseo. 
PHP.3.6	Sok te tutꞌil tulan skꞌoplal kꞌoem ta koꞌtane, jich a jtentalan te hermanoetike. Te tutꞌil juꞌem kuꞌun xchꞌuunel te mantaliletike, maꞌyuk machꞌa ya xjuꞌ ya stabon palta.
PHP.3.7	Pero ta spisil to te bayal skꞌoplal ta koꞌtan ta nail to, te ora to ta skuenta te Cristoe ni maꞌyukix skꞌoplal kuꞌun.
PHP.3.8	Sok jich maꞌyukix stuunel ta koꞌtan spisil. Jaꞌ nax ben tsaꞌam stukel ta ya jnaꞌbey sba te Kajwal Cristo Jesuse. Ta skuenta te Cristoe la jchꞌayix jilel spisil. Y ta spisil jich ya jkuyix ta kꞌaꞌpal, yuꞌun jich me ay stuunel kuꞌun te Cristoe, 
PHP.3.9	sok te jun nax ya xkꞌoon soke. Ma jaꞌuk ya jle tutꞌil ya xlekubon ta skuenta xchꞌuunel te mantaliletike, sino ke jaꞌ nax ta skuenta xchꞌuunel te Cristoe. Dios a yakꞌonix ta libre yuꞌun jmul ta skuenta te xchꞌuunel koꞌtane.
PHP.3.10	Te tut ya jkꞌane, jaꞌ te yauk jnaꞌbey sba te Cristoe, sok te yauk kaꞌiy tutꞌil ay te spoder te la yichꞌ chaꞌkusesel yuꞌune, sok te pajaluk ya xkꞌax jwokol soke, y asta jich ya xkꞌoon ekꞌa te tutꞌil a laje. 
PHP.3.11	Jaꞌ ayon ta smaliyel te ya jta ekꞌa te chaꞌkuxel yuꞌun te animaetike.
PHP.3.12	Ma jkꞌan ya kal te juꞌemix kuꞌun ta spisile, ni te lom tojix ayone. Pero sigue ayon bael ta smaliyel te ya xkꞌo jtae, jaꞌ sluwar te la staon ta primero te Cristo Jesuse. 
PHP.3.13	Kermanotak, ma yauk kal te joꞌon mismo jtaojixe. Te tut ya jpase ya jchꞌay jilel ta koꞌtan te tut jilemix ta jpate, y jaꞌ me ya kakꞌ puersa te ya xkꞌo jta te tutꞌ ayon baele. 
PHP.3.14	Yuꞌun jich me ya xkꞌoon te ba ya xkꞌoone, y ya me xkꞌo kichꞌ te jmajtan te ya yaꞌbotik te Diose ta skuenta te Cristo Jesuse.
PHP.3.15	Ta jpisiltik te machꞌatik te jtaojtikix lek xchꞌuunel koꞌtantike ya me skꞌan ya jnaꞌtik te jich aye. Teme ay tut yan anopojik te jaꞌexe, Dios me ya yakꞌ anaꞌik. 
PHP.3.16	Jaꞌ yuꞌun, jich tutꞌil kꞌoemix ta koꞌtantike, jich me ya skꞌan ya jpastik.
PHP.3.17	Kermanotak, sigue me xꞌanopik te tutꞌ ayone, y jaꞌ me xꞌatꞌumik te machꞌatik jich stꞌumojik te tutꞌil la kakꞌtik awilike. 
PHP.3.18	Bayal buelta a kalbeyexix, y te ora to ya jchaꞌalonbeyex xan sok kokꞌel, te ben bayal machꞌatik skontrainej te tutꞌil a cham ta krus te Cristoe, 
PHP.3.19	y te slajibike, chꞌayel me ya xlaj jbajt. Te sdiosike jaꞌ te tut ya skꞌan te stiꞌbalulike, y jaꞌ stoyoj sbaik yuꞌun te tut ya xba akꞌek ta kꞌexlal yuꞌune. Jaꞌ nax ya snopik te tutik skuenta te balmilal to. 
PHP.3.20	Yan te joꞌotike jaꞌ jlumaltik te chꞌulchane. Y yipalotik ta smaliyel te ya xtal ta chꞌulchan te jKoltawaneje, jaꞌ te Kajwaltik Jesucristoe. 
PHP.3.21	Ya me syanutesbotik bael te jtiꞌbalultik te maꞌyuk yipe, yuꞌun jich me ya xkꞌot te tutꞌil stiꞌbalul stukel te ben tsaꞌame. Y jich ya spas ta skuenta spoder te ya xjuꞌ yuꞌun spasel ta mantal spisil te tutik aye.
PHP.4.1	Jaꞌ yuꞌun, kermanotak te ben kꞌuxex ta koꞌtane, te ya jnaꞌulanex, te ben xpichꞌex ta koꞌtane sok ben jun koꞌtan awuꞌunik, te jaꞌ jkoronaex kꞌoem yuꞌun Dios, sigueuk me jun awoꞌtanik ta skuenta te Kajwaltike.
PHP.4.2	Swokoluk te xꞌEvodiae y jich euk te Sintikee, te junuk nax me ayik, jich tutꞌil hermanaetik ta skuenta te Kajwaltike. 
PHP.4.3	Y jaꞌat te jun awoꞌtan te joy jbajtik ta aꞌtele, ya jkꞌan ya akoltayik te hermanaetik to te la spasik puersa te la skoltayon ta yalel te skꞌoplal kolele, sok euk te jClementee y sok te yanetik te jun nax a aꞌtejon soke. Te sbiilike tsꞌibalanbilix te ba sjunal te kuxlejale.
PHP.4.4	Junuk me awoꞌtanik sil tiempo ta skuenta te Kajwaltike. Ya jchaꞌalonbeyex xan: Junuk me awoꞌtanik. 
PHP.4.5	Ta apisilik a me chiknajuk slekil awoꞌtanik ta sit te genteetike. Te Kajwaltike nopol xtalix.
PHP.4.6	Ma me tut ya yakꞌ yajtal awoꞌtanik yuꞌun. Jaꞌ ya skꞌan ya akꞌoponik Dios yuꞌun ta spisil te tut ya xtuun awuꞌun, y albeyaik kolayal ekꞌa. 
PHP.4.7	Jich me ya yaꞌbeyex butsꞌan kꞌinal te Diose te jaꞌ ben tsaꞌam te ma xjuꞌ yuꞌun snaꞌel te winike. Y te bujtsꞌan kꞌinal to ya me snojesbeyex te awoꞌtanik sok te apensarik, porke te jaꞌexe jun nax ayex ta skuenta te Cristo Jesuse.
PHP.4.8	Ta slajibal kermanotak, jaꞌ xꞌanopik spisil te tut batsꞌi jiche, sok ta spisil te tut tsaꞌam ta alele: jaꞌ bi jaꞌ spisil te tut toje, ta spisil te tut leke, ta spisil te tut lek skꞌoplale, sok ta spisil te tut lek ta nopele. Nopaik ta spisil te tut ben leke y sok te tut ben tsaꞌame. 
PHP.4.9	Jaꞌ kꞌayesa abaik a te tut la kaꞌbeyex anopike y sok te tsitsel a kaꞌbeyexe. Te tut la awaꞌiyik a kale y te tut la awilik a jpase jich me xꞌapasik, y ya me sjoyinex te Diose te ya yakꞌ bujtsꞌan kꞌinale.
PHP.4.10	Ben jun koꞌtan ta skuenta te Kajwaltike yuꞌun te la anaꞌonik xane. Ma jaꞌuk ya kal te chaꞌyemon ta awoꞌtanike, yuꞌun ma la ataik te tutꞌil ya akoltayikone. 
PHP.4.11	Ma yuꞌunuk ya kal te ay jwokol ta meꞌbale, yuꞌun la jnopix te junuk koꞌtan a te tut ay kuꞌune.
PHP.4.12	Kilojix te tutꞌil ay te meꞌbale sok kilojix te tut ora ya jta bayale. Jnopojix tut ya jpas teme ay tutikuk ya xtal ta jkuentae, jich mismo teme lek ya xnojone o teme ayon ta wiꞌnale, teme ay bayal sobra o maꞌyuke. 
PHP.4.13	Ta spisil ya xjuꞌ kuꞌun ta skuenta Cristo te jaꞌ ya skoltayone.
PHP.4.14	Pero te jaꞌexe lek te la anaꞌikon te tutꞌil ay jwokole. 
PHP.4.15	Te kꞌalal boon ta Macedoniae te lijk kal te skꞌoplal yuꞌun te kolele, úniko jaꞌex te hermanoetik ta Filipose la atikonbikon koltayel. 
PHP.4.16	Yuꞌun te kꞌalal ayon ta Tesalónica ae, ma junuk nax buelta te jaꞌex la atikonbikon bael te majtanil te tuun kuꞌune. 
PHP.4.17	Ma yuꞌunuk te jaꞌ nax te ya jkꞌan jmajtane. Te tut ya jkꞌane, jaꞌ te jaꞌex te lek ya xkꞌoex ta sit te Diose. 
PHP.4.18	Te tut la atikonbikon tale, la kichꞌix ta spisil, y asta ay sobra kuꞌun. Te tut la atikonbikon ta skuenta te Epafroditoe ben bayal to xan kichꞌoj. Jich a kꞌot tutꞌil jun majtanil te ben tsaꞌam yikꞌ te chikbil majtanil te ben smuyet ya yaꞌiy te Diose. 
PHP.4.19	Te Dios kuꞌune ya me yaꞌbeyex spisil te tut palta ya awaꞌiyike, jich tutꞌil te slekilal skꞌulejal te ay yuꞌun te Cristo Jesuse.
PHP.4.20	Ay slekilal sbajtel kꞌinal te Jtatik Diose. Jichuk.
PHP.4.21	Xkoltanukex ta apisilik jaꞌex te jtejklumex yuꞌun Dios sok te Jesucristoe. Te hermanoetik te sjoyinejone la stikonbeyex spajtil awoꞌtanik euk. 
PHP.4.22	Sok la stikonbeyex spajtil awoꞌtanik ta spisil te machꞌatik jtejklum yuꞌun te Diose. Jaꞌ bayal ya spatbeyex awoꞌtanik te machꞌatik jꞌaꞌteletik yuꞌun te César ta Romae.
PHP.4.23	Te Kajwaltik Jesucristoe aꞌ yaꞌbeyex te slekil yoꞌtan ta apisilik te jaꞌexe. Jichuk.
COL.1.1	Joꞌon jPabloon, apostolon yuꞌun te Jesucristoe, te jich a skꞌan yoꞌtan te Diose, sok te jTimoteoe, 
COL.1.2	la jtsꞌibayex te karta to, jaꞌex te yuꞌunex Dios te jun awoꞌtanik achꞌuunejik te Cristo te ayex ta jtejklum Colosae. Te Jtatik Diose aꞌ yaꞌbeyex te slekil yoꞌtane y sok te bujtsꞌan kꞌinal ta atojolike.
COL.1.3	Sil tiempo te ya jkꞌoponbeyex Dios te jaꞌexe, ya kalbeytik kola yal Dios te Stat te Kajwaltik Jesucristoe. 
COL.1.4	Yuꞌun kaꞌiyejtikix akꞌoplalik te achꞌuunejikix te Cristo Jesuse y sok te kꞌux ya awaꞌiy abaik ta apisilik te jtejklumex yuꞌun te Diose. 
COL.1.5	Yuꞌun jich ay ta awoꞌtanik te tut yipalex ta smaliyel te tut kꞌejbilex ta chꞌulchan te ya awichꞌike. Jaꞌ te la awaꞌiyikix te kꞌop te batsꞌi jiche, jaꞌ te lek yachꞌil kꞌop yuꞌun te kolele. 
COL.1.6	Jaꞌ te kꞌop to te la awaꞌiyikixe, yipalix ta mukꞌubel y yipal ta sitinel ta bayuk ta spisil balmilal. Jaꞌ pajal sok te kꞌotix ta pasel ta akuentaik te kꞌalal la awaꞌiyik te ya xꞌalot te skꞌuxul yoꞌtan Dios, y la anaꞌikix te batsꞌi jich te skꞌuxul yoꞌtane. 
COL.1.7	Jaꞌ to jaꞌ la yaꞌbeyex anopik te kermanotik Epafras, jaꞌ te machꞌa aꞌtejemon soke, te jun yoꞌtan yakꞌoj sba ta abatinel ta skuenta Cristo ta akuentaike. 
COL.1.8	Jaꞌ a yalbotikix te tutꞌil ayex, sok la yal te ay skꞌuxul awoꞌtanik ta skuenta te Espiritue.
COL.1.9	Ja yuꞌun te joꞌotike, jaꞌ to kꞌalal la kaꞌiytik te akꞌoplale, maꞌyuk ya jkom jbajtik ta skꞌoponel Dios ta akuentaik. Ya jkꞌanbeytik Dios te ya yaꞌbeyex anaꞌik te tut ya skꞌan yoꞌtane, sok te ya yaꞌbeyex spisil ta jkaj pꞌijilil y ta snaꞌel te tut skuenta te Espiritue.
COL.1.10	Jich ya xjuꞌ awuꞌunik te toj ya xꞌanex jich tutꞌil ya skꞌan spasik te machꞌatik yuꞌun te Kajwaltike, sok jich ya xjuꞌ awuꞌunik spasel ta sil tiempo te tut lek ya yil stukele. Jich me ya apasik spisil ta skajal skaj te lekil aꞌtele, y jich me ya anaꞌbeyik sba ta lek a te Diose. 
COL.1.11	Ya jkꞌanbetik stukel te jaꞌ ya yaꞌbeyex apuersaike ta skuenta te stsaꞌamul spodere. Jich ya xjuꞌ awuꞌunik te ya xkujch awuꞌunik ta spisil yuꞌun te spuersa awoꞌtanike sok yuꞌun te apasensiae. 
COL.1.12	Sok jich me xꞌawalbeyik kola yal sok sbujts awoꞌtanik te Jtatik Diose, te jaꞌ xchapojex yuꞌun ya awichꞌik te ba sakil kꞌinal te majtanil te stukel ya yaꞌbe te machꞌatik jtejklumix yuꞌune. 
COL.1.13	Dios la yakꞌotik ta libre yuꞌun te spuersa te ijkꞌal kꞌinale. Y la yikꞌotik bael te ba ay ta ajwalil te Xnichꞌan te ben kꞌux ta yoꞌtane, 
COL.1.14	te jaꞌ a skoltayotik y la yaꞌbotik perdon yuꞌun te jmultike.
COL.1.15	Te Cristoe jaꞌ pajal sok ta ilel te Diose te ma xtailub ta ilele. Jaꞌ nail yuꞌun spisil te tutik aye. 
COL.1.16	Ta skuenta stukel, Dios a spas spisil te tutik ay ta chꞌulchane y sok te ay ta balmilale, te tutik chikan ta ilele, sok te tut ma chikanuk ta ilele, jich tutꞌil te tut kuxajtik te ma chikanuk ta ilel te ya xmantalaj sok te ay yaꞌtel sok te ay spoder. Spisil la yichꞌ pasel ta skuenta te Xnichꞌane sok spisil ay ta skuenta stukel. 
COL.1.17	Te Cristoe nail ay yuꞌun spisil te tutik aye, y sok ja skuentainej ta spisil. 
COL.1.18	Y sok xan te Cristoe jaꞌ jolol yuꞌun spisil te machꞌatik xchꞌuunejikixe. Stukel ay ta slijkibal, y stukel primero a chaꞌkux tal te ba ay te animaetike. Jich yuꞌun jaꞌ mukꞌ ay stukel yuꞌun spisil tutik aye. 
COL.1.19	Te Cristoe tsꞌakal yichꞌojbey te slekilal te Tatile, yuꞌun jich la skꞌan yoꞌtan te Diose. 
COL.1.20	Y ta skuenta Cristo jich la skꞌan ya yakꞌ bujtsꞌan kꞌinal ta spisil te tutik aye, spisil te tutik ay ta balmilal sok te tutik ay ta chꞌulchane. La yakꞌ bujtsꞌan kꞌinal ta skuenta te xchꞌichꞌel Cristo te la smal ta kruse.
COL.1.21	Te jaꞌexe jyanlumex ta nail to, sok akontrainejik ta awoꞌtanik te Diose yuꞌun te tutik ma lekuk la apasike.
COL.1.22	Pero te ora to Dios la yakꞌ te ya xjunaj awoꞌtanik soke ta skuenta Cristo, jaꞌ te tutꞌil kꞌax swokol ta milel sok te stiꞌbalule. Jich a spas, yuꞌun jich me ya ataik tutꞌil lek ya xkꞌoex ta skuentae, te chꞌultesbilex, sok te maꞌyuk awijkꞌalik ta skuenta, sok te maꞌyuk amulike. 
COL.1.23	Pero yuꞌun te jich aye ya skꞌan te jmel nax jun awoꞌtanik sok te xchꞌuunel awoꞌtanike. Ma me xtal xbajtukex ta smaliyel te tut ya awichꞌik yuꞌun te skꞌoplal kolel te la awaꞌiyike. Jaꞌ to jaꞌ skꞌoplal te la yichꞌix alel ta bayuk nax ta balmilale, jaꞌ te ay kaꞌtel ta yalel ekꞌae, joꞌon te jPabloone.
COL.1.24	Te ora to ben jun koꞌtan te ayon ta wokol ta akajike. Porke te tutꞌil jich aye jaꞌ ya jtsꞌakutes ta jtiꞌbalul te tutik xan ya skꞌan xkꞌax swokol te Cristoe, yuꞌun te machꞌatik xchꞌuunejikixe, te jich kꞌoemik tutꞌil te stiꞌbalule. 
COL.1.25	Te Diose la yakꞌonix ta abatinel yuꞌun te hermanoetike, te jaꞌ a yaꞌbon ta jkuenta yuꞌun jaꞌex alekilik a, yuꞌun jich tsꞌakal ya kalbey a te skꞌoplal kolele, 
COL.1.26	jaꞌ te mukul nax ay te namey tal ta skajal skaj te genteetike. Pero te ora to la yakꞌix ta naꞌel ta stojol te machꞌatik yuꞌunixe. 
COL.1.27	Te Diose jaꞌ la yaꞌbotik jnaꞌtik te tutꞌil mukul nax ay yuꞌune, jaꞌ te kꞌop te bayal slekil ta aꞌiyel yuꞌun spisil te machꞌatik maꞌ juriyouke. Jaꞌ te tutꞌil ya xꞌanin ta awoꞌtanik te Cristoe, te jaꞌ ya amaliyik te slekil te ya xba awichꞌike.
COL.1.28	Te joꞌotike ya kalbetik skꞌoplal te Cristoe, ya jtsitstik y ya jnojpestik ta spisilik ta spꞌejel pꞌijilil, yuꞌun jich me tojobenikix ya xlaj kꞌot ta skuenta a te Cristoe. 
COL.1.29	Jaꞌ yuꞌun te yipalon ta aꞌtel sok spisil te jpuersa ya yaꞌbon te Cristoe.
COL.2.1	Yuꞌun ya jkꞌan ya anaꞌik te lom tulan ayon ta spasel puersa ta akuentaike. Sok ta skuenta te machꞌatik ayik ta Laodiceae y ta spisil te machꞌatik ma to yilojikukon ta jteklejale. 
COL.2.2	Yuꞌun ya jkꞌan te ya yichꞌ spuersa te awoꞌtanike, yuꞌun ya me xchiknaj te jun nax ayex ta skuenta te skꞌuxul awoꞌtanike, sok yuꞌun te ben tsꞌakal ya anaꞌik te tut mukul ay yuꞌun Dios, te jaꞌ te skꞌoplal te Cristoe. 
COL.2.3	Yuꞌun stukel smakoj ta spisil te slekil skꞌulejal te pꞌijilile y te tut ya yakꞌ ta naꞌele. 
COL.2.4	Jaꞌ to jaꞌ ya kalbeyex yuꞌun maꞌyuk machꞌa ya sloꞌlayex te ay spꞌijil yaꞌiyel te skꞌope. 
COL.2.5	Manchuk me maꞌyukon ta awolilik ta jteklejal, pero joyinejex ta koꞌtan. Y ben jun koꞌtan yuꞌun ya kil te lek yipalex bael ta spasel, y te jun awoꞌtanik achꞌuunejik te Cristoe.
COL.2.6	Jaꞌ yuꞌun, jich tutꞌil te la achꞌuunik te Kajwaltik Jesucristoe, jich ya skꞌan xkuxuyinex ta jun nax sok.
COL.2.7	Tsꞌunulukex me lek ta skuenta stukel, jmel nax junuk awoꞌtanik yuꞌun ta skuenta te xchꞌuunel awoꞌtanik, jich tutꞌil te la awichꞌik nojpesele. Y sil tiempo albeyaik kola yal Dios.
COL.2.8	Ila me abaik yuꞌun te machꞌatik ya skꞌan sloꞌlayex yuꞌun te tut snopoj te jowil naxe. Yuꞌun te stukelike ma yakꞌojuk ta jkuenta te Cristoe. Jaꞌ nax yakꞌojik ta jkuenta te skostumbre gentee y sok te jowil pꞌijutesel yuꞌun te balmilale te ma jaꞌuk ta skuenta Cristoe.
COL.2.9	Porke spisil te tut jaꞌ yuꞌun te Diose, tsꞌakal yichꞌojbe ta steklejal te Cristoe. 
COL.2.10	Y te jaꞌexe tsꞌakal awichꞌojbeyik slekilal te Diose yuꞌun jun nax ayex sok te Cristoe, te jaꞌ jolol yuꞌun spisil te chꞌul angeletik te ay spoderik sok te ay yaꞌtelike. 
COL.2.11	Sok xan, te jaꞌex te jun nax ayex sok te Cristoe, awichꞌojikix sirkunsision. Ma jaꞌuk te sirkunsision te ya xꞌakꞌot ta tiꞌbalulile, sino ke jaꞌ te libre ayexix yuꞌun te amulawil tiꞌbalulike. Jaꞌ te sirkunsision te talem ta skuenta te Cristoe. 
COL.2.12	Yuꞌun la awichꞌik mukel sok Cristo te la awichꞌik jaꞌe. Y la awichꞌik chaꞌkusesel sok, porke la achꞌuunik te tutꞌil Dios la xchaꞌkuses ta skuenta spoder. 
COL.2.13	Te jaꞌex te namey tale, chamenex kꞌoem ta skaj te amulike sok ta skaj te ma ba ochemex ta jtejklum yuꞌun Diose. Pero te ora to, Dios a yaꞌbeyexix akuxlejalik jun nax sok te Cristoe, yuꞌun la spasbeyex perdon yuꞌun spisil te amulike. 
COL.2.14	Dios la stupꞌbotikix ta jun te jayeb buelta la jkꞌaxintaybetik te smantale te kechel ta jkuentatik stojele. La slajinbe skꞌoplal a te la yichꞌ kꞌojel ta lawux ta kruse.
COL.2.15	Kꞌalal cham ta krus te Cristoe, Dios la stsal jilel te tutik ay spoder y ay yaꞌtelike, y akꞌot at ilel ta sitil komon te tutꞌil ochemik ta kꞌabal kꞌalal la yaꞌi tsalaw te Cristoe.
COL.2.16	Jaꞌ yuꞌun, ma me xꞌawichꞌik ta jkuenta te machꞌa ya yikꞌtinex yuꞌun te tutik ya aweꞌik o ya awuchꞌike, o jich tutꞌil te skꞌaalel kꞌinetike, o te yuninal ue, o te skꞌaalel kuxo-oꞌtane. 
COL.2.17	Spisil to jaꞌ seña to nax te tut ya xtale. Pero te tut batsꞌi jiche, jaꞌix te Cristoe.
COL.2.18	Ma me awakꞌik te ay machꞌa ya yaꞌbeyex yajtal awoꞌtanike, te skꞌayinej te chꞌin yakꞌoj sbaik y te ya skejan sbaik ta skuenta te angeletike. Lom nax ya yalik te ay tut yiloje, y jowiyel nax ya stoy sbaik ta skaj nax spensarik ta stiꞌbalulik nax. 
COL.2.19	Te stukelike ma junuk nax ayik sok te Cristo, te jolol kuꞌuntike, te jaꞌ ya yakꞌ mukꞌubuk spisil te stiꞌbalul te ya smakꞌline, y jun nax ya yakꞌ ta juju-chꞌam, jich tutꞌil snopoj te Diose.
COL.2.20	Te jaꞌexe chamenex sok te Cristoe, y ma jaꞌukix ya achꞌuunik te jowil pꞌijutesel yuꞌun te balmilale. ¿Tut yuꞌun te jich to ya xꞌanex tutꞌil te machꞌatik ayik to ta skuenta te balmilale? ¿Tut yuꞌun te ya to achꞌuunik te mantalil yuꞌunike, 
COL.2.21	jich tutꞌil: “Ma me apikik me to, ma me aweꞌik me to, ma me apikik ta akꞌabik”, te xchiike? 
COL.2.22	Spisil te mantaletik to, jaꞌ nax skꞌoplal te tutik ya xlaj ta tuuntesel ta orae. Y jaꞌ nax smantal winik sok jaꞌ nax spensarik te gentee. 
COL.2.23	Jich yaꞌiyel te pꞌijil kꞌop te tut ya yalike, sok xchꞌuunel Dios yilel te kꞌax chꞌin ya kakꞌ jbatik y tulan trate ayotik sok te jtiꞌbalultike. Pero jowil nax, yuꞌun ma skombotik te tut ya skꞌupin te jtiꞌbalultike.
COL.3.1	Jaꞌ yuꞌun, ya ke te jaꞌexe te chaꞌkusesbilexix sok te Cristoe, leaik te tutik skuenta te chꞌulchane, te ba nakal te Cristo ta sbatsꞌil skꞌab te Diose.
COL.3.2	Nopaik me te tutik skuenta te chꞌulchane, ma jaꞌuk te tutik skuenta te balmilale. 
COL.3.3	Yuꞌun te jaꞌexe chamex, y te ora to tey mukul ay te akuxlejalik sok Cristo ta stojol Diose. 
COL.3.4	Jaꞌ akuxlejalik te Cristoe. Te kꞌalal stukel ya xchiknaj tale, te jaꞌexe jich me ya xchiknajex tal ta skuenta, sok ya me xkꞌot ta akuentaik te slekilale.
COL.3.5	Lajinbeyaik skꞌoplal spisil te tutik skuenta te balmilal te ay ta atojolike. Ma me xꞌapasik antsiwejel ni ma me xꞌapasik te tut ma lekuke. Ni ma me xꞌapasik te tut ma tsaꞌamuk ya skꞌan atiꞌbalulike, ni jaꞌuk te ay tut ya skꞌupin awoꞌtanike, sok ma me yuꞌuninbeyex awoꞌtanik te kꞌulejalile, te jaꞌ pajal sok te xchꞌuunel lotil diose. 
COL.3.6	Te tutik to, jaꞌ te ya xtal tulan kastigo yuꞌun Dios ta skuenta te machꞌatik ma xchꞌuunike. 
COL.3.7	Jaꞌ te tutik la apasik ekꞌa te nail akuxlejalike. 
COL.3.8	Pero te ora to, jilesaik spisil to: te iliꞌbae, te kꞌajkꞌubele, te tut ma lekuke, te ixtaꞌkꞌoptawaneje, y te kꞌopetik ma lek ta alele. 
COL.3.9	Ma me ale abaik ta lot. Yuꞌun la ajilesikix te akꞌaꞌ kuxlejalike y sok te tutik la apasik te nail toe. 
COL.3.10	Y awichꞌojikix te achꞌ kuxlejal, te yanyan ta achꞌubel jaꞌ to teme pajal a kꞌoex sok te Diose te la spasex, yuꞌun jich ya xkꞌo anaꞌbeyik sba ta lek. 
COL.3.11	Jich maꞌyukix skꞌoplal me juriyo o ma juriyouke, me yichꞌoj sirkunsision o ma yichꞌojuk, me jyanlum, o ma tsaꞌamuk ta genteil, me ay ta mosoil o libre ay. Te tut tulan skꞌoplale jaꞌ te Cristo, te jaꞌ yuꞌun ta spisil y ay ta skuenta spisil.
COL.3.12	Dios skꞌanojex te jaꞌexe, y la stꞌujex yuꞌun jtejklum ya xkꞌoex yuꞌun, sok kꞌuxex ta yoꞌtan. Jich yuꞌun akꞌaik ta ilel te ay xkꞌuxul awoꞌtanike sok te ay slekil awoꞌtanike. Chꞌin me xꞌawakꞌ abaik y kꞌunuk me awoꞌtanik, y kujchuk me awuꞌunik. 
COL.3.13	Yauk me xkujch awuꞌunik ta juju-tul, y aꞌbeya abaik perdon teme ay tut ma lekuk la apasbe abaik. Jich tutꞌil te Kajwaltike la yaꞌbeyex perdon, aꞌbeya abaik perdon euk te jaꞌexe. 
COL.3.14	Jaꞌ tulan skꞌoplal te ya awakꞌik ta ilel te ay skꞌuxul awoꞌtanike, te ya yakꞌex ta jun nax. 
COL.3.15	Y te bujtsꞌan kꞌinal yuꞌun te Cristoe jaꞌ me ya stojobtesbeyex te awoꞌtanike. Porke la yikꞌex Dios skuenta yuꞌun jun nax ya xkꞌoexe. Y albeyaik kola yal Dios yuꞌun spisil.
COL.3.16	Siluk tiempo ayuk ta awoꞌtanik te skꞌoplal te Cristoe. Sok spꞌijil awoꞌtanik tsitsa abaik y aꞌbeya abaik spuersa awoꞌtanik ta juju-tul. Sok awoꞌtanik kꞌayojinaik te Diose ta salmoetik sok kꞌayojetik sok yanetik kꞌayoj ta skuenta Espíritu. 
COL.3.17	Y spisil te tut ya apasike o ya awalike, pasaik ta skuenta te Kajwaltik Jesuse. Sok albeyaik kola yal Dios te Tatil ta skuenta te Jesuse.
COL.3.18	Antstik, chꞌuunbeyaik smantal te amamlalike, yuꞌun jich ya skꞌan yuꞌun te achꞌuunejikix te Kajwaltike.
COL.3.19	Mamlaliletik, kꞌuxutayaik me te awinamike. Ma me awelutayik ta kꞌop.
COL.3.20	Alnichꞌanetik chꞌuunbeyaik spisil smantal te ameꞌ atatike, porke jaꞌ to jaꞌ lek ya yil te Kajwaltike.
COL.3.21	Meꞌil-tatiletik ma me awilintesik te awuntikilike, yuꞌun jich makꞌ xchebaj yoꞌtantik a.
COL.3.22	Mosoiletik, chꞌuunbeyaik ta spisil smantal te machꞌatik awajwalik liꞌ ba balmilale. Ma jaꞌuk nax te kꞌalal ya yilex te lek ya xꞌaꞌtejex ta stojole, sino ke junuk awoꞌtanik ta stojol. Xiꞌaik me te Diose. 
COL.3.23	Spisil te tut ya apasike, junuk awoꞌtanik xꞌapasik. Jichuk me kꞌoem te ayex ta abatinel yuꞌun te Kajwaltike, y ma jaꞌuk yuꞌun te winketike. Yuꞌun anaꞌojik te majtanil yuꞌun te Kajwaltike te ya yakꞌbeyex ta patile. 
COL.3.24	Porke te jaꞌexe, jaꞌ ya xtuunex yuꞌun te Cristoe, te batsꞌi jaꞌ awajwalike. 
COL.3.25	Pero te machꞌa ma lek tut ya spase, jich mismo ma lekuk te tut ya xꞌakꞌbot yuꞌune. Porke te Diose pajal nax ya yil te gentee.
COL.4.1	Te jaꞌex ajwaliletik, tojukex me y lekukex me sok te amosoike. Naꞌaik me euk te jaꞌexe te ay jtul Awajwalik te ay ta chꞌulchane.
COL.4.2	Ma me xꞌakom abaik ta skꞌoponel te Diose. Siluk me tiempo kuxul awoꞌtanik sok albeyaik kola yal te Diose.
COL.4.3	Kꞌoponbotik Dios euk te joꞌotike te yakuk sjambotik puerta te Kajwaltike ta yalel te skꞌope, sok ta yalel te tut mukul ay yuꞌun te Cristoe, te jaꞌ ayon ta prexo yuꞌun. 
COL.4.4	Kꞌoponbon Dios te jamaluk ya kal te skꞌop Diose, jich tutꞌil ya skꞌan ya kale.
COL.4.5	Pꞌij me xꞌawakꞌ abaik yuꞌun te machꞌatik ma xchꞌuunejuk Diose. Y lekuk xꞌatuuntesik te tiempoe. 
COL.4.6	Lekuk me ya xkꞌopojex siluk me tiempo, ya skꞌan te tsaꞌamuk ta aꞌiyele. Y ya me skꞌan ya anaꞌik tutꞌil ya asujtesbeyik skꞌop juju-tul.
COL.4.7	Te kermanotik jTiquico te ben kuꞌx ta koꞌtantike, sok te ben jun yoꞌtan ya xkoltawane, y te la sjoyinon ta abatinel yuꞌun te Kajwaltike, jaꞌ ya yalbeyex tutꞌil ayon. 
COL.4.8	Jaꞌ yuꞌun ya jtikonbeyex tal te jaꞌexe yuꞌun ya yalbeyex tutꞌil ayotik y ya yaꞌbeyex spuersa awoꞌtanik.
COL.4.9	Jaꞌ me ya xtal sok te jꞌOnésimoe, jaꞌ te kermanotik te kꞌux ta koꞌtantik y te ben jun yoꞌtan, te lokꞌem tal ta awolilike. Jaꞌ me ya yalbeyex spisil te tut ya xkꞌot ta pasel liye.
COL.4.10	Xkoltanukex laj me yuꞌun euk te Aristarco, te joy jba sok ta prexoe. Y jich euk te jMarcose te yal xwix te jBernabee. Te jaꞌexe la kalbeyexix mantal te tut ya skꞌan ya apasik sok te jMarcose; teme tal yulutayexe, lek me xꞌawikꞌik.
COL.4.11	Sok xkoltanukex laj me yuꞌun euk te Jesus, te Justo te xcheꞌbal sbiile. Jaꞌ to stukelik nax te ay ta yolilik te hermanoetik juriyoetik te la sjoyinikon ta aꞌtel te tutꞌil ay ta ajwalinel te Diose, y lom bayal a sjunutesbonik koꞌtan.
COL.4.12	Xkoltanukex laj me yuꞌun euk te Epafras te jtul yaj-aꞌtel te Cristo Jesuse, te lokꞌem tal ta awolilike. Sil tiempo ya skꞌoponbeyex Dios ta akuentaik yuꞌun jich me jun awoꞌtanik a, y sok spisiluk awoꞌtanik ya apasik te tut ya skꞌan yoꞌtan te Diose. 
COL.4.13	Joꞌon testigoon yuꞌun te Epafras te lom bayal yajtalex yoꞌtan te jaꞌexe y sok te machꞌatik ayik ta Laodiceae y sok te ay ta Hierapolise. 
COL.4.14	Xkoltanukex laj me yuꞌun te jLucas, te jloktor te ben kꞌux ta koꞌtane, y sok te jDemase. 
COL.4.15	Albeyaik xkoltanuk te hermanoetik te aylan ta Laodiceae. Y albeyaik xkoltanuk euk te Ninfa y sok te machꞌatik ya stsob sbaik ta snae.
COL.4.16	Ta patil teme laj akꞌoponik jaꞌex te karta to, tikonbeyaik bael te hermanoetik te ayik ta Laodiceae, yuꞌun jich me ya xkꞌo yilik a. Y te jaꞌex teme sujt tal te ba ayex te karta la jpasbey ta stojolike, kꞌoponaik euk.
COL.4.17	Albeyaik te Arquipoe te a me sjuꞌutes ta lek te yaꞌtel te jich aꞌbil yuꞌun te Kajwaltike.
COL.4.18	Joꞌon jPabloon la jtsꞌibabeyex te spajtil-oꞌtanil to ta jkꞌab y ta letra. Naꞌaik me te ayon ta prexoe. Te Diose aꞌ yaꞌbeyex te slekilal ta akuentaik te jaꞌexe. Jichuk.
1TH.1.1	Joꞌon jPabloon, joy jba sok te Silvano y sok jTimoteo la jtsꞌibayex te karta to, jaꞌex te hermanoetik te ayex ta mukꞌul jtejklum Tesalónicae, te jun nax ayex ta skuenta te Jtatik Diose y sok te Kajwaltik Jesucristoe. Te Jtatik Dios aꞌ yaꞌbeyex te slekil yoꞌtane y sok te bujtsꞌan kꞌinal ta akuentaike.
1TH.1.2	Sil tiempo ya kalbetik kola yal Dios yuꞌun ta apisilik te jaꞌexe, y ya jnaꞌtikex ta skꞌoponel Dios. 
1TH.1.3	Maꞌyuk ya jkom jbajtik ta snaꞌulanelex ta stojol te Jtatik Diose te tutꞌil bayal xchꞌuunel awoꞌtanik aꞌtejemexix te jaꞌexe, sok te tutꞌil bayal slekil awoꞌtanik la awakꞌ abaik ta abatinele, y sok te tutꞌil yipalex ta smaliyel te Kajwaltik Jesucristoe te la skoltayex te juꞌ awuꞌunik te kujch awuꞌunik te wokoletike.
1TH.1.4	Kermanotak, Dios me ya xkꞌuxutayex te jaꞌexe, y jnaꞌojtik te stukel a stsaexe. 
1TH.1.5	Yuꞌun te kꞌalal la kalbetikex te skꞌoplal kolele, ma tojol kꞌopetikuk nax te kꞌo kaltike, sino ke sok ta spoder te Chꞌul Espiritue, yuꞌun la jnaꞌtik te batsꞌi jich te tut la kalbeyex awaꞌiyike. Anaꞌojik lek te tutꞌil a atꞌejotik ta akuentaik skuenta alekuteselik. 
1TH.1.6	Te jaꞌexe jaꞌ la anopik te tutꞌil ayotike y sok te tutꞌil ay te Kajwaltike. Y la awichꞌik ta jkuenta te skꞌop Diose sok te sbujtsꞌ awoꞌtanik te la yaꞌbeyex te Chꞌul Espiritue, aunke la ataik bayal awokolik ta ilbajinel yuꞌun. 
1TH.1.7	Jich la awakꞌik ta ilel te tut leke ta stojol spisil te hermanoetik te ayik ta estadoetik yuꞌun te Macedoniae y sok te Acayae. 
1TH.1.8	Jaꞌex ta akuentaik a pujk te skꞌoplal yuꞌun Kajwaltik ma jaꞌuk nax ta Macedonia sok ta Acaya, sino ke ta spisil ta bayuk nax. Jich la snaꞌik te tutꞌil ay xchꞌuunel awoꞌtanik ta stojol Diose. Jaꞌ yuꞌun ma puersaukix te ay tut ya kaltik te joꞌotike, 
1TH.1.9	porke stukelik mismo ya yalik te tutꞌil kꞌo kiltikex tal, sok te tutꞌil lek la awikꞌotik te jaꞌexe, y sok te tutꞌil la ajilesik te lotil diosetike. Yuꞌun la asujtes awoꞌtanik ta stojol te batsꞌi kuxul Dios y te lijk awakꞌ abaik ta abatinel yuꞌune. 
1TH.1.10	Sok ya yalik xan te tutꞌil yipalex ta smaliyel te ya sujt tal ta chꞌulchan te Jesus te Xnichꞌan Diose. Jaꞌ te Jesus te la yichꞌ xchaꞌkusesel yuꞌun Dios te ba ay animaetike, sok te stukel ya skoltayotik yuꞌun te tulan kastigo ya xtale.
1TH.2.1	Jaꞌex mismo, kermanotak, anaꞌojik te ma jowiluk nax te kꞌo kiltikex tale.
1TH.2.2	Anaꞌojikix te nail to la jtatik utel y ilbajinel ta jtejklum Filipose. Pero Dios a skoltayotik ta yalel te ba ayex te skꞌoplal te kolel ta spisil jpuersa, aunke la kichꞌtik bayal kontrainel yuꞌun. 
1TH.2.3	Porke ma jowiluk nax te tut yipalotik ta yalele. Ni ma jaꞌuk a kaltik te tut ma lekuk, sok ma jaꞌuk jnopojtik te ay machꞌa ya jloꞌlaytik ae. 
1TH.2.4	Dios lek a yilotik y la yaꞌbotik ta jkuentatik ta yalel te skꞌoplal kolele, jich tutꞌil te ya kaltike. Ma jaꞌuk ya jkꞌantik te lek ya yilotik te gentee; jaꞌ ya jkꞌantik te lek ya yilotik te Diose te jaꞌ ya snaꞌbotik tutꞌil ay te koꞌtantike. 
1TH.2.5	Jich tutꞌil anaꞌojik te ma lauk jmontikex ta ben tsaꞌam kꞌopetike. Ni ma lauk jletik tut ya kaltik skuenta yuꞌun ya jtatik takꞌin yuꞌune. Jaꞌ testigo kuꞌuntik te Diose.
1TH.2.6	Sok ma jaꞌuk a jletik te ay machꞌa ya yakꞌotik ta jkuentae, ni te jaꞌexe ni te yanetike. Aunke me ya xjuꞌ te ya awakꞌotik ta jkuenta te tutꞌil ay kaꞌteltik ta apostolil yuꞌun te Cristoe.
1TH.2.7	Te nail toe, jich a kꞌootik tutꞌil untiketik ta awolilik. Sok jich tutꞌil meꞌil te ya stsꞌijtes y ya skꞌanantay te batsꞌi yuntikile. 
1TH.2.8	Jich lek a jkꞌuxutaytikex te jaꞌexe. Ben jun koꞌtantik a kaꞌbetikex te ma jaꞌuk nax te lek achꞌ kꞌop yuꞌun te Diose, sino ke asta te jkuxlejaltike. Yuꞌun ben kꞌuxex ta koꞌtantik. 
1TH.2.9	Kermanotak, te jaꞌexe naꞌaik me te tutꞌil a aꞌtejotik y la jpastik puersa yuꞌun jich la jta jkuxlejaltik a. Aꞌtejotik ta kꞌajkꞌal y ajkꞌubal, yuꞌun maꞌ jkꞌantik te la kakꞌtik awokolik te jaꞌexe te la kalbeyex skꞌoplal te Diose.
1TH.2.10	Jaꞌex testigoex yuꞌun, y jaꞌ testigo euk te Diose, te tutꞌil maꞌyuk mulil ta koꞌtantik y toj a anotik, sok maꞌyuk ba jta jmultik ta atojolik. 
1TH.2.11	Sok anaꞌojik te la kaꞌbetikex spuersa awoꞌtanik y la junutesbeyex awoꞌtanik ta juju-tulex te jaꞌexe, jich tutꞌil ya spas jtul tatil sok te yuntikile. 
1TH.2.12	La kalbetikex te jich me xꞌapasik te tutꞌil ya skꞌan ya spas te machꞌatik yuꞌun te Diose, te la yikꞌex skuenta yuꞌun ya xkꞌoex ta ba ay ta ajwalinel y sok te ba ay te slekilale.
1TH.2.13	Jaꞌ yuꞌun sil tiempo ya kalbetik kola yal Dios yuꞌun te kꞌalal la awaꞌiyik te skꞌoplal Dios te la kalbetikixe, la achꞌuunik te jaꞌ skꞌop te Diose, sok ma jaꞌuk skꞌop nax te winketike. Y batsꞌi jich te jaꞌ skꞌop te Diose, te yipalix ta aꞌtel ta akuentaik te jayebex te achꞌuunejike. 
1TH.2.14	Kermanotak, kꞌalal kꞌax awokolik yuꞌun tenel ta skꞌab te alumalike, jich mismo a kꞌot ta pasel ta stojol te hermanoetik yuꞌun Dios te aylan ta Judea te jaꞌ yuꞌunix te Cristo Jesuse. Yuꞌun jich a yichꞌik tenel euk yuꞌun te slumal juriyoetike. 
1TH.2.15	Te juriyoetik to jaꞌ a smilik te Kajwaltik Jesuse, jich tutꞌil te nail to te la smilik te jꞌalwanejetike, y la stenotik lokꞌel ekꞌa te joꞌotike. Ma lekuk ya xꞌilot yuꞌun te Diose, y skontrainejik spisil te gentee. 
1TH.2.16	Yuꞌun te kꞌalal kꞌan kalbetik te machꞌatik ma juriyouk yuꞌun jich me ya xkolik ekꞌa, maꞌ yaꞌbotik jpastik. Jich yanyan yipal ta bayalejel te smulike. Pero te ora to julix ta stojolik te tulan kastigo yuꞌun Dios.
1TH.2.17	Kermanotak, te kꞌalal kꞌax cheꞌoxeb kꞌaal te lokꞌonix tel ta awolilike, aunke makꞌ ya kiltikex, sil tiempo ayex ta koꞌtantik, y spꞌejel koꞌtan la jkꞌan te ya xba kiltikexe. 
1TH.2.18	Kꞌan talukotik, joꞌon te jPabloone, bayal buelta a kꞌan jpas te ya xtalone, pero te pukuje la skomotik. 
1TH.2.19	Porke ¿tut a te yip koꞌtantike sok te sbujtsꞌ koꞌtantike sok te jkoronatik kꞌoem te ben jun koꞌtanik yuꞌune? Jaꞌukex mismo, te kꞌalal ya sujt tal te Kajwaltik Jesucristoe. 
1TH.2.20	Jaꞌex te ben kontentootik awuꞌunike y sok bayal sbujtsꞌ koꞌtantik awuꞌunik.
1TH.3.1	Jaꞌ yuꞌun te kꞌalal maꞌ kujch kuꞌun te ma xkaꞌiy te tutꞌil ayexe, la jnoptik te ya xjilon ta Atenas, 
1TH.3.2	y jaꞌ a jtikon te kermanotik jTimoteo, te jaꞌ jtul jꞌaꞌtel yuꞌun Dios te ay ta yalel te lek achꞌ kꞌop yuꞌun te Cristoe. La jtikon tal yuꞌun ya xtal yilex, y ya xtal yalbeyex xan lek te skꞌop Diose, y ya yaꞌbeyex spuersa te xchꞌuunel awoꞌtanike. 
1TH.3.3	Yuꞌun jich ni jtuluk te jaꞌexe ya xchebaj yoꞌtan yuꞌun te tutꞌil ayex ta ilbajinel a. Yuꞌun jaꞌex mismo ya anaꞌik te puersa ya xkꞌax jwokoltik, 
1TH.3.4	porke te kꞌalal joyinejtikex to aye, la kalbetikex te puersa ya xkꞌax jwokoltike. Y jich a kꞌot ta pasel, jich tutꞌil ya awilikix. 
1TH.3.5	Jaꞌ yuꞌun, kꞌalal ma stsijk kuꞌun ta mas aye, la jtikon ta jojkꞌoyel tutꞌil ayex sok te tutꞌil ay te xchꞌuunel awoꞌtanike. Jaꞌ la jnaꞌ teme la achꞌuunik sujel yuꞌun te pukuje, sok te jowiluk nax ya xkꞌot te kaꞌteltike.
1TH.3.6	Pero te ora to te jTimoteoe sujtix tal kꞌalal Tesalónica, y yichꞌojbotik tal lek akꞌoplalik yuꞌun te xchꞌuunel awoꞌtanike y sok te slekil awoꞌtanike. La yalbotik te sil tiempo ya anaꞌotik sok slekil awoꞌtanik, y sok te awoꞌtanikuk ya akꞌan ya awilotik, jich tutꞌil te joꞌotik te ya jkꞌan kiltikexe. 
1TH.3.7	Jaꞌ yuꞌun, kermanotak, aunke ayotik ta yolil te wokole sok te ilbajinele, la kichꞌtik xan spuersa koꞌtantik yuꞌun te la kaꞌiytik te jun awoꞌtanik achꞌuunejik te Diose.
1TH.3.8	Kꞌalal la kaꞌitik te jun awoꞌtanik ta skuenta te Kajwaltike, jich kuxuyinotik xan te joꞌotike. 
1TH.3.9	Ta ora to ya skꞌan ya kalbetik bayal kola yal te Diose yuꞌun te jaꞌexe. Ben jun koꞌtantik awuꞌunik ta skuenta te Kajwaltik Diose. 
1TH.3.10	Kꞌajkꞌal y ajkꞌubal ya kalbetik Dios te yauk yakꞌotik te ya xtal kiltikex ta sitike, sok te ya me jtsꞌakutestik te ay to xan ya skꞌan te xchꞌuunel awoꞌtanike.
1TH.3.11	Jaꞌ mismo te Jtatik Dios y sok te Kajwaltik Jesuse te ya skoltayotik te ya xjuꞌ ya xtal kiltikexe. 
1TH.3.12	Y te Kajwaltike jaꞌ ya skꞌoltayex te bayal to xan kꞌux ya awaꞌiy abaik sok te ay skꞌuxul awoꞌtanik yuꞌun te yanetik ekꞌae. Jich tutꞌil joꞌotik te kꞌux ya kaꞌiytikex. 
1TH.3.13	Jich me jun awoꞌtanik a, sok maꞌyuk amulik ta sit te Jtatik Diose kꞌalal ya sujt tal te Kajwaltik Jesuse sok spisil te machꞌatik yuꞌune. Jichuk.
1TH.4.1	Te ora to, kermanotak, awokolikuk ya kalbetikex ta skuenta te Kajwaltike, jich me ya apasik xan tutꞌil te yipalexix ta spasele. Ja te tutꞌil joꞌotik a jnopestikex te jich ya apasike, skuenta yuꞌun lek ya yilex a te Diose.
1TH.4.2	Te jꞌaexe anaꞌojik te pꞌijutesel la kaꞌbetikex, joꞌotik te ay kaꞌteltik yuꞌun te Kajwaltik Jesuse. 
1TH.4.3	Te tut ya skꞌan te Diose jaꞌ te maꞌyuk amulik ya xkuxuyinex ta skuentae, sok te ma me ayuk machꞌa ya sꞌantsiweje. 
1TH.4.4	Y ta juju-tulex toj ya skꞌan xꞌanex sok te batsꞌi awinamike, sok ay me ta akꞌel ta jkuenta awuꞌun. 
1TH.4.5	Ma me jaꞌuk nax ta skuenta skꞌanojel atiꞌbalul te ya awikꞌ awinamin te antse, jich tutꞌil te genteetik te ma snaꞌbeyik sba te Diose. 
1TH.4.6	Ma me ayuk machꞌa ay tut ya spasbe te ya sloꞌlay a te yermanoe. Porke te Kajwaltike tulan me ya yaꞌbe kastigo yuꞌun spisil to, jich tutꞌil la kalbeyexix.
1TH.4.7	Yuꞌun ma jaꞌuk a yikꞌotik Dios yuꞌun ya jpastik te tut ma tsaꞌamuke. Jaꞌ ya skꞌan te ben tsaꞌam ya xꞌanotik ta skuentae.
1TH.4.8	Jich yuꞌun, te machꞌa ya spꞌaj te nojpesel to, ma jaꞌuk ya spꞌaj jtul winik, sino ke jaꞌ ya spꞌaj te Diose, te jaꞌ la yaꞌbeyex te Chꞌul Espíritu yuꞌune.
1TH.4.9	Ma puersaukix te ya jtsꞌibabeyex te ayuk xkꞌuxul awoꞌtanik sok te awermano abaike, porke te Diose la yaꞌbeyex anopikix te kꞌux ya awaꞌiy abaik ta juju-tule. 
1TH.4.10	Yuꞌun jich ya apasik te jaꞌexe sok spisil hermanoetik te aylan ta spisil Macedoniae. Pero awokolikuk, kermanotak, a me bayalejuk ta mas te skꞌuxul awoꞌtanike. 
1TH.4.11	Oꞌtantayaik te jun awoꞌtanik ya xkuxuyinex sok pasaik me te tut ay ta akuentaik spasele. Aꞌtejanik ta akꞌabik jich tutꞌil te la kalbetikexe, 
1TH.4.12	yuꞌun jich me ya yakꞌex ta jkuenta a te yanetike, sok jich ma me ayukix tut palta awuꞌunik a.
1TH.4.13	Kermanotak, ya jkꞌantik te ya anaꞌik te tut ya xkꞌot ta pasel yuꞌun te machꞌatik chamenike, skuenta yuꞌun ma me lom tristeukex te jaꞌexe, jich tutꞌil te yanetik te maꞌyuk tut smukꞌulinej yoꞌtanike. 
1TH.4.14	Jich tutꞌil te jchꞌuunejtik te cham te Jesuse y chaꞌkux tale, jich jchꞌuunejtik te Dios ya xchꞌakuses tal sok Jesus te machꞌatik xchꞌuunej Dios a chamike.
1TH.4.15	Jaꞌ yuꞌun la kalbetikex te jaꞌexe jich tutꞌil la yakꞌ ta nopel te Kajwaltike: Te joꞌotik, te machꞌatik kuxulotik to jilele jaꞌ to teme tal te Kajwaltike, ma joꞌukotik ya xnalajotik yuꞌun te machꞌatik chamenike. 
1TH.4.16	Porke ya me kaꞌitik jun tulan kꞌop ta mantal, sok skꞌop te statal angeletik, y sok te yokꞌel korneta yuꞌun te Diose. Y jaꞌ ya xkoj tal ta chꞌulchan te Kajwaltike. Y te machꞌatik xchꞌuunej Cristo a chame, primero ya xchꞌakuxik tal. 
1TH.4.17	Ta patil te joꞌotik te kuxulotike ya me yikꞌotik bael euk jun nax sok te yanetik ta tokal, yuꞌun ya xkꞌo jta jbajtik sok te Kajwaltik teꞌ ta yolil chꞌulchane. Y jich me ya joyintik te Kajwaltik ta sbajtel kꞌinale. 
1TH.4.18	Aꞌbeya abaik spuersa awoꞌtanik ta juju-tulex sok te kꞌopetik to.
1TH.5.1	Kermanotak, te tut ora sok te tut yilel stiempoil te ya xꞌkot ta pasele, ma puersauk te ya jtsiꞌbabeyex tale. 
1TH.5.2	Te jaꞌexe anaꞌojikix lek te tut kꞌaalil ya sujt tal te Kajwaltike, jich ya xtal tutꞌil jꞌelekꞌ te ya xtal ta ajkꞌubale. 
1TH.5.3	Te kꞌalal ya yal te gentee: “Spisil ben bujtsꞌan kꞌinal, y maꞌyuk tut chikan”, teme xchiik, pero tsꞌin nax me ya xtal te slajelike. Jich tutꞌil ya xlijk swokol te ya xpajt yoꞌtan jtul ants te ay tut staoj sok te ma xjuꞌ ya xkol ta jich naxe.
1TH.5.4	Pero te jaꞌexe, kermanotak, maꞌyukex ta ijkꞌal kꞌinal, te yuꞌun chꞌayem awoꞌtanik te tut kꞌaalil te ya sujt tal te Kajwaltike, jich tutꞌil ya xtal te jꞌelekꞌe. 
1TH.5.5	Apisilik te jaꞌexe sakil kꞌinalex yuꞌun te kꞌaale. Ma joꞌukotikix ta skuenta te ajkꞌubale ni te ijkꞌal kꞌinale. 
1TH.5.6	Jaꞌ yuꞌun ma me wakꞌ wayukotik jich tutꞌil te yanetike. Ya skꞌan te kuxul koꞌtantik y pꞌij me ya skꞌan xꞌanotik. 
1TH.5.7	Te machꞌatik ya xwayike, wayajtik me ta ajkꞌubal; y te machꞌatik ya xyakubike, ta ajkꞌubal te ya xyakubike.
1TH.5.8	Pero te joꞌotik te ayotik ta kꞌajkꞌaltike, ya skꞌan te siluk tiempo pꞌij ayotike. Ya skꞌan te jaꞌ ya jkoltay jbatik a ta skuenta te xchꞌuunel koꞌtantik y sok te skꞌuxul koꞌtantike. Y ya skꞌan ya jmak jbajtik jich tutꞌil jun kasko, jaꞌ te ay smukꞌul koꞌtanik yuꞌun te kolele.
1TH.5.9	Porke te Diose ma jaꞌuk ya yakꞌotik te ya kichꞌtik kastigoe. Jaꞌ ya yakꞌ te ya xkꞌo jtaik te kolel ta skuenta te Kajwaltik Jesucristoe. 
1TH.5.10	Te Jesucristoe cham ta jkajtik yuꞌun teme kuxulotike o ya xchamotik. Jun nax me ya xkuxuyinotik sok stukel. 
1TH.5.11	Jaꞌ yuꞌun junutesbeya aba awoꞌtanik y aꞌbeya abaik spuersa awoꞌtanik jich tutꞌil te yipalexix ta spasele.
1TH.5.12	Kermanotak, awokolikuk akꞌaik me ta jkuenta te machꞌatik ya xꞌaꞌtejik te ba ayexe te ya stojutesex y ya stsitsex ta skuenta te Kajwaltike. 
1TH.5.13	Ya skꞌan ya awichꞌik ta jkuenta, sok kꞌux me xꞌawaꞌiyik ta awoꞌtanik yuꞌun te yaꞌtel ya spasike. Junuk me awoꞌtan abaik.
1TH.5.14	Sok ya kalbeyex, kermanotak, ya me atsitsik te machꞌatik ma skꞌan xꞌaꞌtejike. Aꞌbeyaik yip yoꞌtanik te machꞌatik maꞌyuk yip yoꞌtanike. Koltayaik me te machꞌatik lom xcheben yoꞌtanike. Sok ayuk apasensia ta stojol spisilik. 
1TH.5.15	Ila me abaik, ma me ayuk ni jtuluk te ya awaꞌbe stoj te tut ma lekuk te la spasbeyate. Sil tiempo jaꞌ me xꞌawoꞌtantayik te ya apasbey abaik te tut leke. Sok jich me xꞌapasbeyik ta spisil te yanetike.
1TH.5.16	Siluk me tiempo jun awoꞌtanik.
1TH.5.17	Ma me xꞌakom abaik ta skꞌoponel te Diose. 
1TH.5.18	Albeyaik kola yal Dios yuꞌun ta spisil, porke jich ya skꞌan yoꞌtan stukel te Diose te tutꞌil achꞌuunejik te Cristo Jesuse.
1TH.5.19	Ma me xꞌakomik ta aꞌtel te Espiritue. 
1TH.5.20	Ma me xꞌapꞌajbeyik te skꞌopik te machꞌatik ya yalik te tut ya xꞌalbot yuꞌun te Diose. 
1TH.5.21	Kuiadoukex me yuꞌun spisil kꞌopetik, sok akꞌa ta awoꞌtanik te tut leke. 
1TH.5.22	Pita me abaik yuꞌun spisil ta jkaj te tut ma lekuke.
1TH.5.23	Jaꞌ mismo te Dios yuꞌun te bujtsꞌan kꞌinale, jaꞌ me ya stojutesex te lek ya xꞌoex yuꞌune, y ya me skanantayex ta steklejal sok achꞌulelik sok awoꞌtanik sok atiꞌbalulik, skuenta ma me ayuk amulik a kꞌalal ya xtal te Kajwaltik Jesucristoe. 
1TH.5.24	Jun yoꞌtan te Machꞌa la yikꞌexe, y jich me ya xkꞌot ta pasel yuꞌun ta spisil to.
1TH.5.25	Kermanotak, kꞌoponbotik me Dios euk. 
1TH.5.26	Albeyaik xkoltanuk ta spisil te hermanoetik sok sbujtsꞌ awoꞌtanik. 
1TH.5.27	Ya kalbeyex ta skuenta te Kajwaltike, te ya awilik te karta to sok spisil te hermanoetike.
1TH.5.28	Te Kajwaltik Jesucristoe aꞌ yaꞌbeyex te slekil yoꞌtan ta atojolike. Jichuk.
2TH.1.1	Joꞌon jPabloon sok te Silvano y sok jTimoteo, la jtsꞌibayex te karta to, jaꞌex hermanoetik te ayex ta mukꞌul jtejklum Tesalónicae, te jun nax ayex ta skuenta te Jtatik Diose y sok te Kajwaltik Jesucristoe. 
2TH.1.2	Te Jtatik Dios sok te Kajwaltik Jesucristoe aꞌ yaꞌbeyex te slekil yoꞌtanike y sok te bujtsꞌan kꞌinal yuꞌunik ta atojolike.
2TH.1.3	Kermanotak, sil tiempo ya skꞌan kalbetik kola yal Dios yuꞌun te jaꞌexe. Jaꞌ lek te jich ya jpastike porke te xchꞌuunel awoꞌtanike yipal ta mukꞌubel, y te xkꞌuxul awoꞌtanik te ay awuꞌunik ta juju-tule yipal ta mukꞌubel ta stojol te yanetike. 
2TH.1.4	Jaꞌ yuꞌun te joꞌotike ben sniꞌ xkaꞌitik te ya kaltik akꞌoplalik ta stojol te juju-tijkꞌ hermanoetik yuꞌun Diose, te kujchem awuꞌunik spisil te tenele sok te ilbajinele ta skuenta te xchꞌuunel awoꞌtanike.
2TH.1.5	Jaꞌ to jaꞌ ya yakꞌ ta naꞌel a te toj ya xchapawan te Diose, yuꞌun te jaꞌexe ay awochelik a te ya xꞌochex te ba ay ta ajwalinele. Jaꞌ sluwar te ay awokolike.
2TH.1.6	Toj te Diose, y ya me yaꞌbe stoj sok wokol te machꞌatik ya yakꞌ kꞌaxuk awokolike. 
2TH.1.7	Y te jaꞌexe ya me yaꞌbeyex a kux awoꞌtanik yuꞌun te awokolile, jich mismo te tutꞌil joꞌotik. Jaꞌ te tut kꞌaalil ya xchiknaj tal te Kajwaltik Jesuse sok te angeletik yuꞌune, te ay spoderike te xpumet sok kꞌajkꞌ te ya xtal ta chꞌulchane. 
2TH.1.8	Yuꞌun ya xtal yaꞌbe kastigo te machꞌatik maꞌ snaꞌbeyik sba Dios ni maꞌ xyakꞌik ta jkuenta te skꞌoplal kolel yuꞌun te Kajwaltik Jesuse. 
2TH.1.9	Jaꞌ me kastigo ya yichꞌik te lajel sbajtel kꞌinale. Y ya me yichꞌik chꞌojel lokꞌel ta jakal ta sit te Kajwaltike sok te ba ay te slekilal sok te podere. 
2TH.1.10	Kꞌalal ya xtal te Kajwaltike, ya me xꞌakꞌot ta jkuenta yuꞌun spisil te machꞌatik yuꞌune, y toj jcham ya yaꞌiyik ta spisil te machꞌatik xchꞌuunejike. Jich tutꞌil te jaꞌex te la achꞌuunik te skꞌoplal la kalbeyexe.
2TH.1.11	Jich yuꞌun te sil tiempo ya jkꞌoponbetikex te Diose. Jaꞌ ya jkꞌanbetik te Dios kuꞌuntike te lekuk ya yilex yuꞌun te la yikꞌex stukele. Y stukel ya yakꞌ kꞌotuk ta pasel sok spoder ta spisil te tut lek ya anopik te jaꞌexe, y sok te aꞌtel ya apasik yuꞌun te xchꞌuunel awoꞌtanike. 
2TH.1.12	Jich ta akuentaik te jaꞌexe te ya xꞌakꞌot ta jkuenta te Kajwaltik Jesucristoe. Y jich me lek akꞌoplalik yuꞌun euk ta skuenta te slekil yoꞌtan te Dios kuꞌuntike y sok te Kajwaltik Jesucristoe.
2TH.2.1	Te ora to, kermanotak, te tutꞌil ya xchaꞌtal te Kajwaltik Jesucristoe, y te jun nax ya stsobelotik ta skuentae, awokolikuk, 
2TH.2.2	ma me pasiluk ya xyanej te tut ya achꞌuunike. Ni ma me ayuk machꞌa ya yal te kꞌaxix skꞌaalel te ya xchaꞌtal te Kajwaltike, o teme jich ya yal ta karta kuybil ta kuꞌune. 
2TH.2.3	Ma me awakꞌ abaik ta loꞌlayel. Yuꞌun puersa nail ya xkꞌot ta pasel te ay ipal jchꞌuunjeletik te ya xjajch skontrainik te Diose. Sok ya xchiknaj te mulawil winik te ya xbajt ta chꞌayele. 
2TH.2.4	Jaꞌ te machꞌa to jaꞌ ya xlijk skontrain spisil te tutik skuenta te Diose sok spisil te tut chꞌuuntaybile. Y ya xkꞌo snajkan sba ta naktajibal ta templo yuꞌun te Diose, sok ya me yal sba te stukel Diose.
2TH.2.5	¿Me yuꞌun ma anaꞌojikuk te joꞌon la kalbeyex to te kꞌalal joyinejex to aye?
2TH.2.6	Y te ora to te jaꞌexe anaꞌojik tut a te kombil to yuꞌune, yuꞌun ma to ya xchiknaj jaꞌ to teme ya sta stiempoile. 
2TH.2.7	Jajchemix ta pasel ta mukul bayal te tut ma tsaꞌamuke, jaꞌ xanix palta te ya xlokꞌesot ta yolil te machꞌa skomoj te ora to.
2TH.2.8	Jich me ya xchiknaj te machꞌa ma lekuke, te jꞌa ya xmilot ta yikꞌal nax stiꞌ te Kajwaltik Jesuse. Ya xlajinot te kꞌalal ya sujt tal te Kajwaltike sok spisil te xojobile. 
2TH.2.9	Te tutꞌil ya xtal te machꞌa ma lekuke, jaꞌ me ya xkoltayot yuꞌun te pukuje. Ya me xtal yakꞌ ta ilel bayal spoder y sok seña milagroetik te skuenta loꞌlayele. 
2TH.2.10	Y ya me xtuun yuꞌun spisil ta jkaj te tut ma lekuke yuꞌun ya sloꞌlay te machꞌatik ya xbajtik ta chꞌayele, porke maꞌ skꞌan ya xchꞌuunik te tut batsꞌi jich te ya yakꞌ te kolele. 
2TH.2.11	Jaꞌ yuꞌun, Dios la yakꞌ te ya xloꞌlayotik yuꞌun te tut ma lekuke y te jaꞌ ya xchꞌuunik te loꞌlayele. 
2TH.2.12	Jich me ya xbajtik ta chꞌayel spisil te machꞌatik maꞌ skꞌan xchꞌuunik te tut batsꞌi jiche, sino ke jaꞌ ben sniꞌ xyaꞌiyik te tut ma lekuke.
2TH.2.13	Pero te joꞌotike sil tiempo ya skꞌan kalbetik kola yal Dios ta akuentaik, kermanotak te ben kꞌuxex ta koꞌtan ta skuenta te Kajwaltike. Porke Dios a stsaex yuꞌun jich me nail ya kꞌo ataik te kolel ta skuenta te Espíritu ya slekutesexe, sok ta skuenta te tut batsꞌi jich te la achꞌuunikixe. 
2TH.2.14	Jaꞌ yuꞌun to, Dios la yikꞌex ta skuenta te skꞌoplal kolel te joꞌotik a kaltike. Yuꞌun jich me ya xkꞌo awichꞌik te slekilal te Kajwaltik Jesucristoe. 
2TH.2.15	Jich yuꞌun, kermanotak, junuk me awoꞌtanik sil tiempo. Y ma me achꞌay ta awoꞌtanik te nojpesel te la kaꞌbetikex ta jteklejaltike o ta kartae.
2TH.2.16	Te Kajwaltik Jesucristoe y sok te Jtatik Dios te kꞌuxotik ta yoꞌtane y te la yaꞌbotik smukꞌul koꞌtantik sbajtel Kꞌinal y sok te ya jmaliytik te slekilale, 
2TH.2.17	ya me yaꞌbeyex sbujts awoꞌtanik sok spuersa awoꞌtanik. Jich me lek ya xkꞌot spisil te tut ya awalike sok te ya apasike.
2TH.3.1	Ta slajibal, kermanotak, kꞌoponbotik me Dios te yakuk xkꞌot ta ora nax ta bayuk te skoplal te Kajwaltike, y yauk me xꞌichꞌot ta jkuenta yuꞌun te gentee, jich tutꞌil te kꞌot ta pasel te ba ayexe. 
2TH.3.2	Kꞌoponbotik me Dios te libre ya xjilotik yuꞌun te winketik te ma lekikuk y ma tsaꞌamuk yoꞌtanike. Porke ma spisiluk xchꞌuunejik Dios. 
2TH.3.3	Pero te Kajwaltike jun yoꞌtan, y stukel ya yaꞌbeyex apuersaik y ya skoltayex te ba tut ma lekuke. 
2TH.3.4	Ta skuenta te Kajwaltike, seguro ayotik te sil tiempo ya apasik te tut kalojbetikexe. 
2TH.3.5	A me yaꞌbeyex anaꞌik te Kajwaltik te tutꞌil ay skꞌuxul yoꞌtan te Diose, sok te tutꞌil kujch yuꞌun swokol te Cristoe.
2TH.3.6	Kermanotak, ya kalbeytikex ta skuenta te Kajwaltik Jesucristoe: Ma me ajoyinik te machꞌauk hermanoil te ma skꞌan xꞌaꞌteje y te ma jichuk ya spas te tutꞌil la jnojpestikexe. 
2TH.3.7	Yuꞌun te jaꞌexe anaꞌojik tutꞌil ya skꞌan xkuxuyinex, jich tutꞌil la kakꞌtik awilike. Te joꞌotike ma yuꞌunuk ma aꞌtejotik te kꞌalal ayanotik te ba ayexe. 
2TH.3.8	Ni maꞌyuk a weꞌotik ta majtanil nax. Aꞌtejotik y la jpastik puersa ta kꞌaal y ajkꞌubal yuꞌun jich maꞌyuk a kakꞌtik awokolik a te jaꞌexe.
2TH.3.9	Lek te lauk jkꞌanbetikex te ya akoltayotik te jaꞌexe, pero aꞌtejotik yuꞌun ya kakꞌtik awilik te jich ya apasik ekꞌae. 
2TH.3.10	Te kꞌalal ayotik te ba ayexe, jich a kalbetikex to: “Te machꞌa ma skꞌan xꞌaꞌteje, jich me makꞌ xweꞌ”, xchiotik.
2TH.3.11	Pero ay kaꞌiyejtikix te ay machꞌaex a te ma skꞌan ya xꞌaꞌtejexe, te maꞌyuk tut ya apasik, sok te maꞌyuk awochel awilel aye. 
2TH.3.12	Te machꞌatik jich aye, ya jpastik ta mantal y ya kalbetik ta skuenta te Kajwaltik Jesucristoe: Junuk yoꞌtanik a aꞌtejukik yuꞌun jich me ay tut ya staik sweꞌelik a. 
2TH.3.13	Kermanotak, ma me lubanik ta spasel te tut leke.
2TH.3.14	Teme ay machꞌa ma xyakꞌ ta jkuenta te tutiꞌ kaltik ta karta to, ilaik me machꞌa a, y ma me junuk nax ya xꞌanex sok, yuꞌun jich me ya xkꞌexaw a. 
2TH.3.15	Pero ma me akontrainik, sino ke tsitsaik me jich tutꞌil awermano.
2TH.3.16	Y te Kajwaltik te ya yakꞌ bujtsꞌan kꞌinale, aꞌ yaꞌbeyex bujtsꞌan kꞌinal ta sil tiempo y ta spisil te tutꞌil ayexe. Akꞌa sjoyinex ta apisilik te Kajwaltike.
2TH.3.17	Joꞌon jPabloon ya jtsꞌibabeyex ta jkꞌab sok ta letra te spajtil awoꞌtanike. Jich ay te jtsꞌibaweje, jich ya jpas ta spisil te jkarta ya jpase.
2TH.3.18	Te Kajwaltik Jesucristoe a me yaꞌbeyex te slekil yoꞌtan ta apisilik te jaꞌexe. Jichuk.
1TI.1.1	Joꞌon jPabloon, apostolon yuꞌun te Jesucristoe. Tikonbilon ta smantal Dios te Koltawanej kuꞌuntike y te Kajwaltik Jesucristoe te jaꞌ yip koꞌtantike. 
1TI.1.2	Ya jtsꞌibabeyat te karta to, jTimoteo, te batsꞌi jnichꞌanat kꞌoem, te pajal nax jchꞌuunejtik te Diose. A me yaꞌbat te slekil yoꞌtan, te xkꞌuxul yoꞌtan y te bujtsꞌan kꞌinal te Dios Tatile y sok te Cristo Jesuse te jaꞌ Kajwaltike.
1TI.1.3	La kalbeyatix te kꞌalal boon ta estado yuꞌun Macedoniae te jaꞌ lek ya xjilat ta Efeso, yuꞌun ya me akom te machꞌa ya snojpeswan te tut ma jichuke, 
1TI.1.4	te manchuk jaꞌuk nax ya xbajt ta yoꞌtanik te jontol kuento naxe, sok te tutik skuentoal te antiboetike te ma xlaj ta alele. Te tutik jich aye, jaꞌ nax ya yikꞌotik bael ta tijtonbajel, y ma jaꞌuk ya skoltayotik ta spasel te aꞌtel yakꞌojbotik te Dios yuꞌun te jchꞌuunejtike.
1TI.1.5	Te tut sluwar te jich la jpasat ta mantale, yuꞌun jaꞌ skꞌan te kꞌux ya kaꞌi jbajtik ta juju-tule. Jaꞌ te skꞌuxul-oꞌtanil te ya xchiknaj teme sakubenix te koꞌtantike, sok teme tojobenotike, y sok teme lek jchꞌuunejtik te Diose. 
1TI.1.6	Yuꞌun ay machꞌatik te jejch a la jbajtix yuꞌune. Jowiyemix bael yuꞌun yalel jowil kꞌopetik. 
1TI.1.7	Ya skꞌan ya yakꞌ sbaik ta maestro yuꞌun te smantal Diose, pero ma snaꞌbe sluwar te tut ya yalike, aunke ya skuyik te beno ya snaꞌik te tut ya yakꞌik ta nopele.
1TI.1.8	Jnaꞌojtik te lek te mantaliletike teme jaꞌ ya yichꞌ tuuntesel jich tutꞌil ya skꞌane. 
1TI.1.9	Ya skꞌan ya jnaꞌtik te ma jaꞌuk yaꞌtel te mantaliletik te ya xchap te machꞌatik lek te tut ya spasike. Te mantaliletike jaꞌ ya yakꞌ kastigo yuꞌun te machꞌatik ma xchꞌuunik mantale, y sok te lom kꞌaxemike, sok te machꞌatik ma lekuke, y sok te jmulawiletike, y sok te machꞌatik ma xyakꞌ ta jkuenta te Diose, sok te ma skꞌanik te religione, sok te machꞌatik ya smil stat o smeꞌ, sok ta spisil te jmilawetike, 
1TI.1.10	sok te machꞌatik ya sꞌantsiwejike, sok te pajal winiketik te ma lekuk tut ya spasik soke, sok te machꞌatik ya yelkꞌanik sok ya xchonik gentee, sok te jloꞌlawanejetike, y sok te machꞌatik palso te tut ya yalik ta testigoe, sok xan te machꞌatik ya spasik te tutik skontrainej te lekil nojpesele. 
1TI.1.11	Y te lekil nojpesel to, jaꞌ te tey ya jtatik a te ben tsaꞌam skꞌoplal yuꞌun te kolele, te jaꞌ a yaꞌbon kaꞌtelin te Diose te bayal slekilale.
1TI.1.12	Ya kalbe kola yal te Kajwaltik Jesucristoe te jaꞌ a yaꞌbon jpuersae, porke ya yil te jun koꞌtane, y la yaꞌbon kichꞌ kaꞌtel, 
1TI.1.13	manchuk me snaꞌoj te la jtoyba-kꞌoptay ta nail toe, sok la jtentalan y la kikꞌtinlan. Pero te Diose la yaꞌbon slekil yoꞌtan ta jtojol, yuꞌun te joꞌon ma to jchꞌuunejuk aye, sok maꞌ jnaꞌ te tutꞌ ayon ta pasele. 
1TI.1.14	Jich te Kajwaltike la yaꞌbon bayal te slekil yoꞌtan ta jtojol, y la yaꞌbon xchꞌuunel-oꞌtanil y sok te skꞌuxul-oꞌtanil te kichꞌojtik ta skuenta te jun nax ayotik sok te Cristo Jesuse.
1TI.1.15	Jaꞌ to batsꞌi jich, y spisil te genteetik ya skꞌan ya xchꞌuunik: Te Cristo Jesuse xtaluk ta balmilal yuꞌun tal skꞌoltay te jmulawiletike. Jich tutꞌil te joꞌone te kꞌax jich jmulawilon tutꞌil te yanetike. 
1TI.1.16	Jaꞌ yuꞌun Dios la yaꞌbon bayal slekil yoꞌtan, skuenta yuꞌun jich me ya xchiknaj ta jtojol te ay bayal perdon ta yoꞌtan te Jesucristoe. Yuꞌun joꞌon seña ya yilik a te machꞌatik patil ya xchꞌuunik te Kajwaltike yuꞌun ya staik a te kuxlejal sbajtel kꞌinale. 
1TI.1.17	¡Jaꞌ aꞌ kakꞌtik ta akꞌel ta jkuenta sok aꞌ kaltik slekilal sil tiempo te Ajwalil yuꞌun sbajtel kꞌinale, te stalel ay, sok ma chikanuk ta ilel, y stukel nax Diose! Jichuk.
1TI.1.18	Jaꞌat jTimoteo, te jnichꞌanat ta koꞌtane, ya kaꞌbeyat ta akuenta te aꞌtel to, yuꞌun jich me ya xjuꞌ awuꞌun tsalaw ta skuenta te xchꞌuunel awoꞌtane y ta skuenta te toj awoꞌtane. Jich tutꞌil te nail yaloj te hermanoetik te la yalik te akꞌoplale ta skuenta te Diose. 
1TI.1.19	Ay machꞌatik te ma xyakꞌik ta jkuenta te tut lek ta pasele. Chꞌayix xchꞌuunel yoꞌtanik yuꞌun. 
1TI.1.20	Jich a kꞌotix ta pasel ta skuenta te jHimeneo sok te jꞌAlejandroe, jaꞌ te machꞌatik la kakꞌix entregal ta skꞌab Satanas yuꞌun jich me ya xpꞌijubik a. Jich makꞌ yalikix te tutik ya stoyba-kꞌoptay a te Diose.
1TI.2.1	Jaꞌ nail ya kalbeyex to: Sil tiempo ya skꞌan ya akꞌoponbeyik Dios ta spisil te genteetike y sok ya awalbey kola yal Dios ta skuentaik. 
1TI.2.2	Ya skꞌan kꞌoponbeyel Dios te machꞌatik ay ta gobiernoile y sok spisil te machꞌatik ay yaꞌtelike, yuꞌun jich me bujtsꞌan kꞌinal ya kaꞌitik te ben jun koꞌtanike, sok jich me maꞌyuk kꞌop ya xjajch. Jich me ya xjuꞌ kuꞌuntik xchꞌuunel te Diose y jich me toj ya xꞌanotik. 
1TI.2.3	Jaꞌ to jaꞌ lek ya yil te Dios te jKoltawanej kuꞌuntike. 
1TI.2.4	Yuꞌun stukel ya skꞌan te spisil ya xkole y te ya xkꞌot ta yoꞌtanik te tut batsꞌi jiche.
1TI.2.5	Jtul nax te Diose, y jtul nax te winik te ya xjuꞌ ya yikꞌ bael spisil te winketik te jun nax ya xkꞌot sok te Diose, jaꞌ bi jaꞌ te winik Jesucristoe. 
1TI.2.6	Porke te Jesucristoe la yakꞌ sba entregal ta milel yuꞌun la stojbe stojol skolel ta spisil, jich tutꞌil te albil skꞌoplal te kꞌalal la sta skꞌaalele. 
1TI.2.7	Jich yuꞌun joꞌon aꞌbilon kaꞌtel ta apostolil ta yalel te tutꞌil aye, y la yaꞌbelon kaꞌtel te ya jnopes te machꞌatik ma juriyouke tutꞌ ay ta chꞌuunel sok te tut batsꞌi jiche. Te tut ya kale batsꞌi jich, ma jlotuk.
1TI.2.8	Jich yuꞌun, ya jkꞌan te ya skꞌoponik Dios ta spisil te winketik ta bayuk naxe, y te ya stoy skꞌabik ta stojol Dios te maꞌyuk tut ay ta yoꞌtanik y ma me ayuk iliꞌba ni pleto yuꞌunik. 
1TI.2.9	Jich mismo te antstike ayuk me sluwaril te ya slap skꞌuꞌ spakꞌike. Ma me yuꞌunuk ya yakꞌ sbaik ta kꞌupinel. Aꞌ xchap sbaik, pero ma me kꞌaxemuk to xan ya xchꞌalik sjolik, niuk sok oro o perlaetik o kꞌuꞌul-pakꞌal te ben toyol stojole. 
1TI.2.10	Jaꞌ me a xchap sbaik yuꞌun te lekil aꞌtele jich tutꞌil te ya skꞌan spas te antstik te jun yoꞌtanik xchꞌuunejik te Diose. 
1TI.2.11	Te antstike a me chꞌunan sbaik ta yaꞌiyel te pꞌijutesele, a me xchꞌunan sbaik. 
1TI.2.12	Ma xkakꞌ te ants te ya snojpeswan ta komone, ni ma me yauk xmantalaj ta stojol te winketike. Jaꞌ ya jkꞌan te makꞌ ya xkꞌopojike. 
1TI.2.13	Porke te Diose nail a spas te jꞌAdane y patil te xꞌEvae. 
1TI.2.14	Y te jꞌAdane ma jaꞌuk a loꞌlayot, sino ke jaꞌ te antse. Y te kꞌalal loꞌlayot, yal ta mulil. 
1TI.2.15	Pero te antse ya xkol teme ya xchꞌuun te ya stsꞌites te yuntikile sok teme ma xchꞌay yoꞌtan ta xchꞌuunel te Diose, sok te ay skꞌuxul yoꞌtane, y sok teme jun yoꞌtane.
1TI.3.1	Jaꞌ to batsꞌi jich: Teme ay machꞌa ya skꞌan yoꞌtan te ya xꞌaꞌtej ta ansianoile, ben tsaꞌam te aꞌtel te jich ya skꞌane. 
1TI.3.2	Jich yuꞌun, te machꞌa ya yichꞌ yaꞌtel ta ansianoile, jaꞌ ya skꞌan te makꞌ xmulawixe. Ya skꞌan te jtul nax ants ay soke, sok te sil tiempo kuidado ay sok te yoꞌtane, sok te ma snaꞌ xkꞌajkꞌube, sok te lek ay te xkuxlejale. Ya skꞌan te sil tiempo ya sꞌotseswan ta snae, sok te ay spꞌijil yoꞌtan ya snojpeswane. 
1TI.3.3	Sok ma me jyakubeluk, sok ma me kꞌayemuk ta sjajchel pleto. Ayuk me slekil yoꞌtan, chꞌunuluk me, sok ma me yauk skꞌupin takꞌin. 
1TI.3.4	Ya skꞌan te lekuk ya xmantalaj ta snae, y lekuk ya xchꞌuun mantal te yuntikile, sok yak me xakꞌot ta jkuenta yuꞌunike. 
1TI.3.5	Porke teme ay jtuluk te ma snaꞌ xmantalaj ta snae, ¿tutꞌil kꞌan juꞌuk yuꞌun skanantayel te hermanoetik yuꞌun te Diose? 
1TI.3.6	Jaꞌ yuꞌun, te machꞌa ya yichꞌ yaꞌtel ta ansianoile, ma me jaꞌuk te laj to nax xchꞌuun te Diose. Ma me teyuk ya xlijk stoy sba a, y jich ya sta kastigo jich tutꞌil la sta te pukuje. 
1TI.3.7	Sok ya skꞌan te lek skꞌoplal yuꞌun euk te machꞌatik ma xchꞌuunejuk Diose, yuꞌun jich me makꞌ xtabot ta alel a te yaꞌtele, y sok ma xꞌoch ta strampa te pukuje.
1TI.3.8	Jich mismo te diakonoetike ya skꞌan te jaꞌ te winketik te lek yoꞌtanike, sok te toj ya xkꞌopoje, sok te ma xyakube, sok te ma yauk skꞌupin sloꞌlayel takꞌin. 
1TI.3.9	Ya skꞌan te jun yoꞌtan xchꞌuunej te batsꞌi jich te tut jchꞌuunejtikixe, sok te ben lek te yoꞌtane. 
1TI.3.10	Nail ya skꞌan ilel teme ya xjuꞌ yuꞌun. Y ta patil teme maꞌyuk palta yuꞌune, ya xjuꞌ ya xtuun ta diakonoil.
1TI.3.11	Jich euk te antsetike ya skꞌan te ya xꞌakꞌawan ta jkuenta sok ma me tojoluk puk-kꞌop-aꞌabiyej. Sok ya skꞌan te kuidado ay sok te yoꞌtanike, sok te jun yoꞌtanik ta spasel te yaꞌtelike. 
1TI.3.12	Te jtul diakonoe ya skꞌan te jtul nax ants ay soke. Y te ya snaꞌ smantaltesel lek te yuntikile y sok spisil machꞌatik ayik ta sna. 
1TI.3.13	Porke te diakonoetike ya me xꞌakꞌot ta jkuenta teme lek ya spas te yaꞌtelike. Y jich me sok yip yoꞌtan ya xjuꞌ xkꞌopojik, yuꞌun te ay xchꞌuunel yoꞌtan sok te Cristo Jesuse.
1TI.3.14	Koꞌtanuk te ya xtal kilat ta orae. Pero jich a jtsꞌibabeyat to 
1TI.3.15	yuꞌun teme maꞌ talon ta orae, jich me ya anaꞌ tutꞌ ya skꞌan xꞌaꞌtejat ta stojol te yuntikil te Diose, ja te hermanoetik yuꞌun te kuxul Diose, te jaꞌ ipajem a sok jaꞌ ya skoltay a te tut batsꞌi jiche. 
1TI.3.16	Jamal chikan te lom mukꞌ te tut jchꞌuunejtik te mukul aye:
1TI.3.16	Dios la yichꞌ stiꞌbalul, chiknaj ta ilel. Akꞌot ta naꞌel te toj yoꞌtan yuꞌun te Espiritue. Ilot yuꞌun te chꞌul angeletike. La yichꞌ alel ta stojol te nasionetike. La yichꞌ chꞌuunel ta balmilal. Sok ikꞌot bael ta lekilal.
1TI.4.1	Pero jamal ya yal te Espiritue: Ta slajibal kꞌaal ay machꞌa ya sjilesik ta chꞌuunel te Diose. Jaꞌ ya xbajt ta yoꞌtanik te skꞌopik jloꞌlawanejetike y te nojpesel yuꞌun te pukujetike. 
1TI.4.2	Jaꞌ ya yakꞌ ta jkuenta te gente te ma tsaꞌamuk yoꞌtanike y te puro lot ya yalik soke. Kꞌax tulanejemix yoꞌtanik. 
1TI.4.3	Jaꞌik ya xkomawanik ta nujpunel sok ay weꞌelil te ya xkomawanik ta tuuntesel te pasbil yuꞌun Dios sok te ya yalbeyik kola yal Dios yuꞌun te machꞌatik ya sweꞌik, jaꞌ bi jaꞌ te machꞌatik xchꞌuunejik Dios sok te ya snaꞌik te tut batsꞌi jiche. 
1TI.4.4	Yuꞌun lek ay spisil te tut spasoj te Diose, y ma me ayuk machꞌa ya spꞌaj. Jaꞌ nax ya skꞌan te ya kalbetik kola yal a te Diose kꞌalal ya jweꞌtike. 
1TI.4.5	Porke ya me yichꞌ bendision yuꞌun te skꞌop Diose y sok te skꞌoponel Diose.
1TI.4.6	Teme jich ya awaꞌbe snoptalan te hermanoetike, jich jlekil jꞌaꞌtelat ya xkꞌoat yuꞌun te Jesucristoe. Sok ya me yipin awoꞌtan te skꞌop Dios achꞌuuneje, y sok te lekil pꞌijutesel te atamoje. 
1TI.4.7	Pero ma me awakꞌ ta jkuenta te kuentoetik skuenta balmilal te jowil naxe.
1TI.4.7	Kꞌayesa me aba ta xchꞌuunel te Diose. 
1TI.4.8	Ya xtuun chꞌinuk te ya jkꞌayestik te jtiꞌbalultike; yan te ya jkꞌayes jbajtik ta xchꞌuunel Diose, jaꞌ bayal ya xtuun yuꞌun stukel, porke ay me tut ya jtajtik a yuꞌun te jkuxlejaltik to y sok yuꞌun te jkuxlejaltik ta patile. 
1TI.4.9	Jaꞌ to batsꞌi jich me, y ya skꞌan ya yichꞌ chꞌuunel.
1TI.4.10	Jaꞌ yuꞌun ya xꞌaꞌtejotik sok ya jpastik puersa, porke jaꞌ ayotik ta smaliyel te kuxul Diose te jaꞌ jKoltawanej yuꞌun ta spisil, pero ja mero ya xkoltayot yuꞌun te machꞌatik ya xchꞌuunike.
1TI.4.11	Spisil to ya me awakꞌ ta chꞌuunel y ta nopel. 
1TI.4.12	Ma me wakꞌ spꞌajelat yuꞌun te chꞌielat toe. Jaꞌ ya skꞌan ya awakꞌ ta ilel yuꞌun te kermanoetik te tutꞌil lek ya xkꞌopojate y sok te tutꞌil lek ya xꞌaꞌtejate. Sok ayuk me slekil awoꞌtan, sok xchꞌuunel awoꞌtan sok lekuk me te akuxlejale. 
1TI.4.13	Te jayeꞌ kꞌaal ma to xtalone, oꞌtantaya me yalel ta komon te Sjun Diose. Aꞌbeya me spuersa yoꞌtan te hermanoetike, tsitstalana me. 
1TI.4.14	Ayuk me skꞌoplal awuꞌun te majtaniletik te Dios a yaꞌbeyate, te kꞌalal kꞌopoj ta atojol te jꞌalwanejetik yuꞌun Dios sok te kꞌalal la skajan skꞌabik ta ajol te ansianoetik yuꞌun te hermanoetike.
1TI.4.15	Nopilana me spisil te tutik la kalbeyatixe, yuꞌun spisil ya me yilik te tutꞌil yipal ta juꞌel awuꞌun te awaꞌtele. 
1TI.4.16	Ila me aba jaꞌat mismo, y sok kuidadoat me yuꞌun spisil te tut ya awakꞌ ta nopele. Junuk awoꞌtan ya me apas spisil. Teme jich ya apase, jaꞌat mismo ya akoltay aba, y jich me ya akoltay euk te machꞌatik ya yaꞌibeyat akꞌope.
1TI.5.1	Ma me abal ta utel te mamki viejoe. Lek nax me xꞌatsits jichuk tutꞌil atat. Y jaꞌ nax jich euk te kermetike, jichuk me kꞌoem ta awoꞌtan tutꞌil awijtsꞌinab. 
1TI.5.2	Te meꞌ-meꞌeletike jichuk me kꞌoem tutꞌil batsꞌil ameꞌ. Y sok te aꞌchetike jichuk me kꞌoem tutꞌil awijtsꞌinab. Lekuk me awoꞌtan ta stojolik.
1TI.5.3	Koltaya te meꞌba antstike te maꞌyuk machꞌa ya xkoltayot yuꞌune. 
1TI.5.4	Pero teme ay jtul meꞌba ants te ay yuntikil o yil-alatake, ya skꞌan te ya yichꞌ kuentainel yuꞌun te machꞌatik batsꞌi ay yuꞌune. Yuꞌun jich me ya sujtesbot a te tutꞌil ay skꞌuxul yoꞌtan te smeꞌ-statike. Porke jaꞌto jaꞌ lek ta pasel sok lek ya xꞌilot yuꞌun te Diose. 
1TI.5.5	Yan te meꞌba ants te yal stukel xanix aye, jaꞌ yipinej yoꞌtan te Diose, y ma skom sba ta yalulanbeyel y skꞌoponel Dios ta kꞌajkꞌal ajkꞌubal.
1TI.5.6	Pero te meꞌba ants te tey baem yoꞌtan a te tut ya skꞌupin te stiꞌbalule, chamenix sok te xkuxlejale. 
1TI.5.7	Jich me ya awaltalanbe to, yuꞌun jich me makꞌ ya sta smulik a. 
1TI.5.8	Yuꞌun te machꞌa ma yajtaluk yoꞌtan te machꞌatik ay yuꞌune y sok spisil te machꞌatik ay yuꞌun ta snae, la sjilesix ta chꞌuunel Dios abi, y mas yesuk ke te machꞌatik ma xchꞌuunejuk Diose.
1TI.5.9	Te ba slistaul te meꞌba antstike, jaꞌ nax ya skꞌan te machꞌatik kꞌaxemix sesenta jaꞌbile, sok te jun yoꞌtan a kꞌax sok te jtul smamlale. 
1TI.5.10	Sok ya skꞌan ya xchiknaj te lek yaꞌtel a spase, jich tutꞌil teme lek a stsꞌijtes te yuntikile sok teme lek ya snajkan te machꞌatik ya xkꞌot ta snae, sok teme ay ya spokbe yok te machꞌatik xchꞌuunejix te Diose, y sok teme skoltayej te machꞌatik ay swokolike, sok teme yaꞌtelinej spasel spisil ta jkaj te lekil aꞌtele.
1TI.5.11	Pero ma me wakꞌ ta lista te meꞌba antstik te bikꞌtal toe. Porke te kꞌalal ya xkay ta abiyej te yoꞌtanike te ya skꞌan xnujpunik xane, jaꞌ ya xpitotik lokꞌel yuꞌun ta stojol te Cristoe. 
1TI.5.12	Y ya staix smulik te maꞌ juꞌ yuꞌun te tut yaloje.
1TI.5.13	Y ya xlijk snop beral ta nantik, y ya xkꞌay ta chꞌajilal. Y ma jaꞌuk nax te lom chꞌaje, sino ke ya xlijk yal te tut ma tojuke, y tutikuk nax ya xchꞌik sba a, y ya yaltalan te tutik ma lekuke. 
1TI.5.14	Jaꞌ yuꞌun ya jkꞌan te ya xnujpun xan te meꞌba antstik te bikꞌtal toe. Jaꞌ lek ayuk yuntikil, sok yauk skanantay te snae, y ma me wakꞌ yaꞌbe luwar te kꞌopetik yuꞌun te jkontratike. 
1TI.5.15	Yuꞌun ay meꞌba antstik te la spit sbaikix lokꞌel y jaꞌix stsꞌakliyejik te pukuje.
1TI.5.16	Te ants o winik te xchꞌuunej Diose, ya skꞌan ya skoltay te meꞌba antstik ta snae, skuenta yuꞌun jich makꞌ me yakꞌ ta wokol a te hermanoetike. Jich te hermanoetik ya xjuꞌ ya skoltay te meꞌba antstik te batsꞌi maꞌyuk machꞌa ya xkoltayot yuꞌune.
1TI.5.17	Te ansianoetik te lek ya skanantay te hermanoetike, ya skꞌan te kꞌax lek ya xꞌakꞌot ta jkuentae, batsꞌi jaꞌ te ansianoetik te ya yaꞌtelinik yalel te skꞌop Dios sok te ya snojpeswane. 
1TI.5.18	Yuꞌun te Sjun Dios jich ya yal: “Ma me awaꞌbe bosal te wakax te ya stekꞌ te triwue”, xchi me. Y sok ya yal xan: “Te jꞌaꞌtele ya xjuꞌ ya yichꞌ te stojole”, xchi me.
1TI.5.19	Ma me achꞌuun ta ora teme ya xlebot smul te jtul ansianoe, jaꞌ to teme ay chaꞌtul o oxtul testigoetike. 
1TI.5.20	Te machꞌatik ma skꞌan skom sbaik ta mulawe, ya skꞌan ya akomtalan ta sitil komon ta spisil. Yuꞌun jich me ya xiꞌ ekꞌa te yane.
1TI.5.21	Ya kalbeyat mantal ta stojol te Diose y sok te Kajwaltik Jesucristoe y sok te angeletik te tsabil yuꞌune: Jich me xꞌapas sil tiempo. Pajal me ya achap ta spisilik. 
1TI.5.22	Ma me ayuk machꞌa ya awaꞌbe yaꞌtel ta ora nax teme ma to la yichꞌ nopel ta leke. Yuꞌun jich me makꞌ ya amulinbe smul ekꞌa te yane. Ila me aba yuꞌun spisil te tut ma lekuke.
1TI.5.23	Ma me awuchꞌix tojol jaꞌ yuꞌun te ayat ta chamel sok te achꞌujte. Uchꞌa chꞌinuk euk te binoe.
1TI.5.24	Ay machꞌatik chikanix ta ilel smulik antes te ya xtalik ta chapele. Pero ay yanetik te ta patil to ya xchiknaje. 
1TI.5.25	Jaꞌ nax jich euk, te lekil aꞌteliletike ya xchiknaj ta jamal. Sok te tutik ma chikanuke, ma spas te sil tiempo nakꞌal ya xjile.
1TI.6.1	Spisil te machꞌatik ayik ta mosoile ya me skꞌan ya yakꞌik ta jkuenta te yajwalike, yuꞌun jich me makꞌ xꞌalbot ma tsaꞌamuk skꞌoplal sbiil a te Diose ni te tut ya kakꞌtik ta nopele. 
1TI.6.2	Teme ay te abatetik te xchꞌuunej Dios te yajwale, ma me xyijkitayik ta yakꞌel ta jkuenta te yajwale yuꞌun te yermano sba ta xchꞌuunel te Diose. Jaꞌ ya skꞌan te kꞌax jich ya yakꞌ sbaik ta mantaltesele. Porke te machꞌa ya xꞌabatinotik yuꞌune, jaꞌ xchꞌuunej Dios sok yermano sbaik te kꞌux ya yaꞌiy sbaike. Jich me xꞌawakꞌ ta nopel, sok jich me xꞌawalbey yaꞌiyik.
1TI.6.3	Teme ay machꞌa yan tut ya snojpeswane y teme ma pajaluk sok te lekil nojpesel yuꞌun te Kajwaltik Jesucristoe, sok teme ma jaꞌuk te tutꞌil jchꞌuunejtike, 
1TI.6.4	jaꞌ jun toybajel te maꞌyuk tut ya snaꞌe. Jaꞌ nax baem ta yoꞌtanik puru kꞌopetik skuenta tsalawe jich tutꞌil jun chamel, y tey ya xtal a te il-oꞌtantawaneje sok pleto y toybael y te ma junuk yoꞌtanike.
1TI.6.5	Ya sjajchesik te pleto te maꞌyuk slajibal sok te gente te ma tsaꞌamuk spensarik y ma snaꞌojuk te tut batsꞌi jiche. Ya skuyik ta snegosioik te tut xchꞌuunejike. Ma me ajoyin aba sok te machꞌatik jich ayike.
1TI.6.6	Batsꞌi jich te jaꞌ jun mukꞌul kꞌulejalil te tut jchꞌuunejtike, pero jaꞌ nax teme jun koꞌtantik yuꞌun te tut kichꞌojtike. 
1TI.6.7	Porke maꞌyuk tut kichꞌojtik tal liꞌ ba balmilale, y maꞌyuk tut ya xjuꞌ ya kichꞌtik bael. 
1TI.6.8	Jich yuꞌun teme ay tut ya jweꞌtike y sok teme ay jkꞌuꞌ-jpakꞌtike, junuk me koꞌtantik yuꞌun. 
1TI.6.9	Yan te machꞌatik ya skꞌan xkꞌulejibe, ya xyalik ta mulil y ya me xkꞌo yaluk ta strampa. Bayal tut ya xbikꞌtaj yoꞌtan yuꞌun te tut ma xtuune sok te ya xꞌixlanot yuꞌune. Ya me xmetꞌot te gente yuꞌun y sok chꞌayel ya xbajtik yuꞌun. 
1TI.6.10	Porke te skꞌupinel te takꞌine jaꞌ me te ya xlijk spisil ta jkaj te tut ma lekuke. Y ay machꞌatik ta skaj sbikꞌtal yoꞌtan yuꞌun takꞌin te la xchꞌayikix te xchꞌuunel yoꞌtanike. Y la staix bayal swokolik sok te xkuxlejalike.
1TI.6.11	Pero te jaꞌate, te swinikat te Diose, xiꞌan me yuꞌun ta spisil to. Tojuk me xbaat sok te akuxlejale ta snaꞌel te Diose. Ayuk xchꞌuunel awoꞌtan, sok xkꞌuxul awoꞌtan, sok jun awoꞌtan, sok chꞌin me xꞌawakꞌ aba. 
1TI.6.12	Ma me akoles ta akꞌab te kuxlejal sbajtel kꞌinale. Yuꞌun jaꞌ a yikꞌat Dios yuꞌun, te kꞌalal la awalix ta jamal ta sit te bayal testigoetike te tutꞌil achꞌuunej te Diose. 
1TI.6.13	Te ora to, ya jpasat ta mantal ta stojol te Diose, te ya yaꞌbe xkuxlejal spisil te tutik aye, y ta stojol te Jesucristoe te jich jamal a yal sba euk ta sit te Poncio Pilatoe. 
1TI.6.14	Ya kalbeyat te ya me achꞌuun te tut ya jpasat ta mantale, ma me ayanutes. Sok jich me ya apas jaꞌ to teme tal te Kajwaltik Jesucristoe.
1TI.6.15	Te Dios ya me yakꞌ taluk te kꞌalal ya sta yorail yuꞌun. Porke jaꞌ úniko stukel, y ben tsaꞌam ay spoder, Rey yuꞌun te reyetike, y Ajwalil yuꞌun te ajwaliletike. 
1TI.6.16	Stukel nax stalel ay, te ay ta jun sakil kꞌinal, te maꞌyuk machꞌa ya xtijilaj aye. Ni jtuluk winik yiloj ni ma sta ta ilel. Stukeluk me sil tiempo ya xꞌakꞌot ta jkuenta y sil tiempo ay ta ajwalinel. Jichuk.
1TI.6.17	Te machꞌatik ay skꞌulejalik liꞌ ba balmilal to, altalanbeya te makꞌ me stoy sbaike yuꞌune. Ni ma me wakꞌ smukꞌulin yoꞌtan te skulejale, porke te kꞌulejalile ma segurouk ay. Jaꞌ lek te jaꞌ ya smukulin yoꞌtanik te Dios te kuxul stukele, te stukel ya yaꞌbotik spisil te tutik ya xtuun kuꞌuntike sok te tutik ya jkꞌupintike. 
1TI.6.18	Altalanbeya te lekuk me te tut ya spasike. Jaꞌuk me ya xkꞌulejibik yuꞌun te lekil aꞌtele. Y junuk me yoꞌtan ya me spuk te tut ay yuꞌunike. 
1TI.6.19	Jich me ay skꞌulejalik te lek ya xtuun yuꞌunik ta patile, y jich me ya staik te kuxlejal sbajtel kꞌinale.
1TI.6.20	Jaꞌat, jTimoteo, kanantaya me lek te tut kalojbeyate. Ma me awakꞌ achikin a te kꞌopetik skuenta balmilale te ma xtuune, ni te pꞌijil kꞌopetik te jowil nax te kuybil te ya snaꞌbe sluwarile. 
1TI.6.21	Yuꞌun ay machꞌatik la xchꞌuunikix, sok jich chꞌayix te xchꞌuunel yoꞌtanike.
1TI.6.21	Te Kajwaltike a yaꞌbeyex te slekil yoꞌtan ta akuentaike. Jichuk.
2TI.1.1	Joꞌon jPabloon, te apostolon yuꞌun te Jesucristoe te stikonejon ta skꞌanojel yoꞌtan te Diose ta spukel te tutꞌil yaloje te ay kuxlejal ta skuenta te Cristo Jesuse. 
2TI.1.2	La jtsꞌibabeyat te karta to, Timoteo, te kꞌuxat ta koꞌtane sok te jich kꞌoemat tutꞌil jnichꞌane. Aꞌ me yaꞌbeyat te slekil yoꞌtan y te bujtsꞌan kꞌinal yuꞌun te Dios Tatile y sok te Kajwaltik Jesucristoe.
2TI.1.3	Sil tiempo ya jnaꞌat ta skꞌoponel Dios. Ta kꞌajkꞌal ajkꞌubal ya kalbe kola yal Dios te jun koꞌtan kakꞌoj jba ta abatinel yuꞌun, jich tutꞌil la yakꞌ sbaik ta abatinel te antibo jmeꞌ-jtate. 
2TI.1.4	Sil tiempo ya jnaꞌ tutꞌil te la awokꞌetay abae, y koꞌtanuk ya kilat yuꞌun jich me ya xjunub xan koꞌtan ta lek a. 
2TI.1.5	Porke ya jnaꞌ te jun awoꞌtan achꞌuunej te Diose, jich tutꞌil nail xchꞌuunejik Dios te ameꞌchich xLoidae y sok te ameꞌ xꞌEunice. Seguro ayon te jich awoꞌtan ekꞌa te jaꞌate. 
2TI.1.6	Jaꞌ yuꞌun ya kalbeyat te junuk awoꞌtan ta stuuntesel te amajtan yuꞌun te Diose, jaꞌ te Dios a yaꞌbeyat te kꞌalal la jkajanbeyat jkꞌab ta ajole. 
2TI.1.7	Yuꞌun te Diose ma jaꞌuk a yaꞌbotik te ya xiꞌotike. Sino ke ya yakꞌbotik yip koꞌtantik sok skꞌuxul koꞌtantik, sok te ya jnaꞌtik tutꞌil ya skꞌan ya xꞌaꞌtejotik.
2TI.1.8	Ma me kꞌexawan yuꞌun ta yalel te skꞌoplal te Kajwaltike, ni ma me kꞌexawan kuꞌun te ayon ta prexo ta skaje. Tsꞌijkuk me awuꞌun te wokoletik te ya ata ta skuenta te lek achꞌ kꞌop yuꞌun kolele. Ya me skoltayat ta spoder te Diose. 
2TI.1.9	Dios a skoltayotik y la yikꞌotik te ya xlekub te jkuxlejaltike. Ma yuꞌunuk ta skuenta kaꞌteltik, sino ke jaꞌ te tut snopoj ta yoꞌtane. Ta skuenta te Cristo Jesuse, te Dios a xkꞌuxutayotik te kꞌalal ma to xchiknaj a te balmilale. 
2TI.1.10	La yakꞌix ta ilel te skꞌuxul yoꞌtan te ora to te xtaluk te jKoltawanej kuꞌuntik, jaꞌ te Jesucristoe, te tal slajinbey spoder te lajele, sok ta skuenta te skꞌoplal te kolele te la yakꞌ ta ilel te kuxlejal te ma xlaje.
2TI.1.11	Dios a yaꞌbon kaꞌtel ta yalel te skꞌoplal te lek achꞌ kꞌope, y la stikonon ta spukbeyel skꞌoplal y sok ta spꞌijutesel te machꞌatik ma juriyouke. 
2TI.1.12	Jaꞌ yuꞌun te ay jwokol ta ora to. Pero makꞌ me xkꞌexawon yuꞌun, porke te joꞌone jnaꞌoj machꞌa a te smukꞌulinej koꞌtane, y seguro ayon te stukel ay spoder yuꞌun ya skꞌejbon te tutꞌil yakꞌojbone, jaꞌ to te tut kꞌaalil te ya xchaꞌtal xane.
2TI.1.13	Jaꞌ me ya atam te lekil nojpesel te joꞌon la kalbeyat jilel awaꞌiye. Sok jujun kꞌaal ayuk me xchꞌuunel awoꞌtan y sok skꞌuxul awoꞌtan te kichꞌojtik yuꞌun te jun nax ayotik sok te Cristo Jesuse.
2TI.1.14	Kanantaya me te lekil nojpesel yuꞌun Dios te ay ta awoꞌtane. Jaꞌ me ya skoltayat te Chꞌul Espiritue te ay ta koꞌtantike.
2TI.1.15	Anaꞌojix te spisil te machꞌatik aylan ta estado yuꞌun Asiae la sjilesikon, sok te Figelo sok te Hermogenes. 
2TI.1.16	Pero ya me yichꞌik te xkꞌuxul yoꞌtan te Kajwaltik te machꞌatik ay yuꞌun te Onesiforoe, porke stukel bayalix buelta a yichꞌbon tal spuersa koꞌtan y ma kꞌexaw yuꞌun te ayon ta prexoe. 
2TI.1.17	Yuꞌun te kꞌalal jul ta Romae, lijk sleon, ni maꞌ xkux jaꞌ to te la staone. 
2TI.1.18	A me kꞌuxutayek yuꞌun Kajwaltik te tut kꞌaalil ya xtal xane. Te jaꞌate anaꞌojix lek te bayal la skoltayotik ta Efesoe.
2TI.2.1	Y te jaꞌat, te jnichꞌanat ta koꞌtane, tulan me xꞌawakꞌ aba yuꞌun te ayat ta koltayel yuꞌun te Cristo Jesuse. 
2TI.2.2	Te tut kalojbeyat awaꞌiy ta sit te bayal testigoetike, jaꞌ me xꞌawaꞌbe snop te winketik te ay spuersa yoꞌtanik sok te ay spꞌijilik yuꞌun ta snojpesel ekꞌa te yanetike.
2TI.2.3	Te jaꞌate tsꞌika me te wokoletik jich tutꞌil lekil soltaro yuꞌun te Jesucristoe. 
2TI.2.4	Ni jtuluk soltaro te ay ta abatinel te jaꞌ ya xbajt ta yoꞌtan te tut ay ta pasel ta balmilale. Jaꞌ nax ya spas te tut lek yoꞌtan yuꞌun te kapitan yuꞌune. 
2TI.2.5	Jich mismo euk, te jꞌakꞌ-pelotae ma xjuꞌ ya yichꞌ smajtan teme ma xtajin jich tutꞌil te ya skꞌan pasele. 
2TI.2.6	Te machꞌa ya xꞌaꞌtej ta kꞌaltik, ya xjuꞌ ya yichꞌ nail te jayeb te kosecha te ay ta skuentae.
2TI.2.7	Nopa me te tut la kalixe, y te Kajwaltike jaꞌ me ya yakꞌ anaꞌ spisil.
2TI.2.8	Naꞌame te Jesucristoe te chaꞌkux tal te ba ay te animaetike, y te jaꞌ stsꞌumbal te rey Davide, jaꞌ to jaꞌ te skꞌoplal te kolele te yipalon ta yalele.
2TI.2.9	Y ta skaj te lek yachꞌil kꞌop to te ay kuꞌun te wokoletike. Asta chukulon ta kadena jich tutꞌil te jtul jmulawil te lom tulan smule. Pero te skꞌoplal te Diose ma chukuluk ta kadena stukel. 
2TI.2.10	Jaꞌ yuꞌun ya xkujch kuꞌun spisil, yuꞌun jich ya staik slekilik te machꞌatik tꞌujbilik yuꞌun te Diose. Yuꞌun jich me ya staik skolelik ekꞌa te ben tsaꞌam sok te sbajtel kꞌinal ay ta skuenta te Cristo Jesuse. 
2TI.2.11	Jaꞌ to batsꞌi lom jich:
2TI.2.11	Teme lajemotik sok te Cristoe, jich ya xkuxuyinotik sok. 
2TI.2.12	Teme kꞌax jwokoltike, ya me joyintik te ba ay ta ajwalinele. Teme la jmuk ta koꞌtantike, jich ya smukotik ta yoꞌtan ekꞌa. 
2TI.2.13	Teme ma junuk koꞌtantike, sigue jun yoꞌtan stukel. Porke maꞌyuk ya xyanej yoꞌtan stukel.
2TI.2.14	Aꞌbeya snaꞌik to te machꞌatik akuentaineje, y altalanbeya ta skuenta te Kajwaltike aꞌ sjilesik ta yalulanel te puru kꞌop aꞌbiyejetike sok te puru tsalaw ta kꞌope te maꞌyuk tut ya xlokꞌ aye. Te tut ya spasike jaꞌ nax ya yixlan te machꞌatik ya yaꞌiye. 
2TI.2.15	Oꞌtanina me spisil te tutꞌil ya xjuꞌ ya xkꞌoat ta stojol Dios yuꞌune, jich tutꞌil jtul jꞌaꞌtel te lek skꞌoplale te maꞌyuk tut ya xkꞌexaw yuꞌune, te lek ya yakꞌ ta nopel te kꞌop te batsꞌi jiche. 
2TI.2.16	Koma te kꞌop aꞌbiyejetik te skuenta nax balmilal te ma xtuune. Porke te machꞌatik jich ya yalike, yanyan ta chꞌayel te xchꞌuunel Dios yuꞌunike. 
2TI.2.17	Y te tut ya yakꞌ ta nopele, jich kꞌunkꞌun ya xlajinwan jich tutꞌil te ya xkꞌaꞌ te ejchꞌene. Jich kꞌotix ta pasel yuꞌun te Himeneo sok te Filetoe 
2TI.2.18	te la sjilesikix te tut batsꞌi jiche. Jaꞌ ya yalik te kꞌoemix ta pasel te chaꞌkuxele, y jich yipalik ta yixlanbeyel xchꞌuunel yoꞌtanik chaꞌoxtul te yanetike. 
2TI.2.19	Pero jun nax te kiptajibtik te yakꞌoj Dios te makꞌ xnijk stukele. Jaꞌ tsꞌibabil teꞌa: “Te Kajwaltike yiloj te machꞌatik ay ta skuentae”, xchi me. Sok “A me sjilesik mulil spisil te machꞌatik yajwalinejik te Cristoe”, xchi me.
2TI.2.20	Te ba ay jun mukꞌul nae, ma jaꞌuk nax ay teꞌa te tutik pasbil ta oroe sok ta platae. Ay pasbil ekꞌa ta teꞌe sok ta lume. Ay te tutik lek ta tuunel, y ay yanetik te makꞌ ya xtuun leke. 
2TI.2.21	Jich yuꞌun teme ay machꞌa ya sakutes sba skuenta yuꞌun ya xtuun yuꞌun te Kajwaltike, ya skꞌan te ya sakutes sba yuꞌun spisil te tut ma tsaꞌamuke. Jich me chapal ya xkꞌot yuꞌun spasel te lekil aꞌtelile.
2TI.2.22	Xiꞌan me yuꞌun te tutik ma lekuk ya skꞌupin spasik te kermetike. Toj me ya skꞌan xkuxuyinat, sok xchꞌuunel awoꞌtan, sok skꞌuxul awoꞌtan, y bujtsꞌanuk me kꞌinal ya awaꞌi. Joyina spisilik te machꞌatik sakubenix yoꞌtanik te ya yalbeyik wokol ta stojol te Kajwaltike.
2TI.2.23	Ma me awakꞌ ta jkuenta te kꞌopetik te maꞌyuk sluwaril sok te jowil naxe. Anaꞌojix te jaꞌ nax ya slikes kꞌope aye. 
2TI.2.24	Y te jtul jꞌatel yuꞌun te Kajwaltike ma spas teme lom nax ya slijkes pletoe. Jaꞌ ya skꞌan te lek skꞌanojlan ta spisil te yanetike. Ya skꞌan te ay spꞌijil yoꞌtan ta nojpeswanej, sok ya skꞌan te ya stsꞌijk yuꞌune. 
2TI.2.25	Sok ya skꞌan te chꞌunuluk yoꞌtan ya stojutes te machꞌatik ya xkontrainwanike. Ya smaliy teme Dios ya sujtesbe yoꞌtanik y teme ya snaꞌik te tut a te batsꞌi jiche. 
2TI.2.26	Teme la snaꞌik kꞌinale, ya me xkolik tal lokꞌel te ba ay strampa te pukuje, te yakꞌojlan ta prexo yuꞌun te ya yaꞌbe spas te tut ya skꞌane.
2TI.3.1	Ya skꞌan ya anaꞌ te ta slajibal kꞌaale ya me sta skꞌaalel te lom yanetike. 
2TI.3.2	Te winketike stukel nax lek ya skꞌan sbaik, sok ya me xbikꞌtaj yoꞌtanik yuꞌun te takꞌine, sok ya me stoy sbaik y lom mukꞌ me ya yakꞌ sbaik. Ya me stoyba-kꞌoptayik te Diose, sok ma xchꞌuunbe smantal smeꞌ-statik. Ma me snaꞌik yalel kola yal y maꞌyuk tut ya xchꞌuunik.
2TI.3.3	Maꞌyuk skꞌuxul yoꞌtanik, ni slekil yoꞌtanik. Tojolik le-kꞌop, ma snaꞌ tutꞌil ya skom sbaik, lom jꞌilbajinwanejetik, y skontrainejik spisil te tut leke. 
2TI.3.4	Ya xꞌakꞌawanik entregal, y ma kuidadouk ay, sok nojel ta yoꞌtanik te toybaile. Jaꞌ ya sleik te tut ya skꞌan stukelik en luwar te ya sleik te Diose. 
2TI.3.5	Batsꞌi xchꞌuunejik Dios yilel pero jaꞌ ya xchiknaj a ta skuenta te tut ya spasik te maꞌyuk spoder te sreligione. Ma me xꞌachꞌik aba a sok te genteetik te jich aye. 
2TI.3.6	Porke te stukelike jaꞌ ya xꞌochik ta nantike, y ya sloꞌlayik te bol antstik te nojelik ta mulil te jaꞌ ya xꞌikꞌot bael ta spasel spisil te tut ya skꞌan yoꞌtanike. 
2TI.3.7	Sil tiempo yipalik ta snopel, pero maꞌyuk tut ora ya snopik te tut batsꞌi jiche. 
2TI.3.8	Y jich tutꞌil te Janes y Jambres te la spaj sba sok te jMoisese, jich ekꞌa te genteetik abi skontrainejik te tut batsꞌi jiche. Jaꞌ te winketik te ma tsaꞌamuk spensarike te ma snaꞌik tutꞌil ay ta chꞌuunel te Diose. 
2TI.3.9	Pero ma xjuꞌ yuꞌunik ta mas, porke ta sitil komon ya xchiknaj te maꞌyuk tut ya snaꞌike. Pajal sok te tutiꞌ spasik te chaꞌtul te la spaj sba sok te jMoisese.
2TI.3.10	Pero te jaꞌate, la achꞌuunix te tutiꞌ jnojpesate. Awilojix te tutꞌil kuxulone sok ya anaꞌ te tut mukꞌ skꞌoplal ta koꞌtane. Awilojix te xchꞌuunel koꞌtane sok te ya stsꞌijk kuꞌune, sok te skꞌuxul koꞌtane, sok te tutꞌil ya xkujch kuꞌune, 
2TI.3.11	sok te ikꞌtinele y sok te wokoletike. Anaꞌoj spisil te tutiꞌ spasbelon ta Antioquia, ta Iconio y ta Listra sok te ikꞌtinel te kꞌax jwokol yuꞌune. Pero te Kajwaltike la yakꞌon ta libre ta spisil. 
2TI.3.12	Batsꞌi jich ta spisil te machꞌatik ya skꞌan xlekub xkuxlejal sok te Cristo Jesuse, ya me xkꞌax swokol ta ikꞌtinel.
2TI.3.13	Pero te machꞌatik ma lekikuke y sok te jloꞌlawanejetike yanyan ta ixtaꞌajel stukelik. Ya xloꞌlawanik y ya xloꞌlalanot euk.
2TI.3.14	Te jaꞌate junuk awoꞌtan ya me atam spisil te tutik anopoje, te sok awoꞌtan achꞌuunejixe. Anaꞌojix te machꞌatik te la snojpesate. 
2TI.3.15	Naꞌame te chꞌinat to a te la anaꞌbe sba te chꞌul Sjun Diose te ya yaꞌbeyat anaꞌ tutꞌil ya xjuꞌ ya xkolat teme ya achꞌuun te Cristo Jesuse.
2TI.3.16	Spisil te Sjun Diose la yakꞌ ta naꞌel te Diose y ben lek ya xtuun yuꞌun ya snojpesotik, y ya skomotik, yuꞌun ya stojutesotik, y ya yaꞌbotik jnoptik te toj ya xꞌanotike. 
2TI.3.17	Yuꞌun jich te swinik Diose lek pꞌijuben y tsꞌakal chapal yuꞌun ta spasel spisil ta jkaj te tut leke.
2TI.4.1	Tulan ya kalbeyat ta stojol te Diose y sok te Cristo Jesuse, te jich ya xtal tutꞌil rey ta yichꞌel jkꞌuenta te machꞌatik kuxajtik y sok te machꞌatik chamenike. 
2TI.4.2	Jaꞌ ya kalbeyat te ya awal te skꞌop Diose ta bayuk sok ta tutikuk nax ora. Junuk awoꞌtan stsitsawanat, sok komaw, sok aꞌbeya spuersa yoꞌtanik.
2TI.4.3	Porke ya sta stiempo te genteetike ma me skꞌan xyaꞌiyik te lekil nojpesele. Yuꞌun te tut ya skꞌan yoꞌtanike, ya sleik bayal maestroetik te jaꞌ nax ya snojpeslanot te tut ya skꞌan yaꞌiyik stukelike. 
2TI.4.4	Ya yakꞌik jilel ta spatik te tut batsꞌi jiche y jaꞌ ya yakꞌ ta jkuenta ta spisil ta jkaj te kuentoetike. 
2TI.4.5	Pero te jaꞌate, pꞌij me xꞌanat sil tiempo. Kujchuk me awuꞌun te wokoletike. Aꞌtelina me yalel te skꞌoplal kolele. Juꞌutesa me lek te awꞌatele.
2TI.4.6	Te joꞌone yipalonix ta malel jchꞌichꞌel jich tutꞌil smajtan Dios, yuꞌun ya xtijilajix tal yorail te ya xlajone.
2TI.4.7	Juꞌix kuꞌun te lekil tsalawe. Kꞌoonix te ba ay ya xꞌanimajon baele. Jun koꞌtan jchꞌuunej te Diose. 
2TI.4.8	Te ora to jaꞌ xanix ya jmaliy te jkorona te yuꞌun toj aꞌanon ta balmilale, te jaꞌ ya yaꞌbon te Kajwaltik te tut ora ya sta skꞌaale, yuꞌun toj ya smeltsaanwan stukel. Y ma joꞌukon nax ya yaꞌbon, sino ke jich ya yaꞌbey ta spisil te machꞌatik sok slekil yoꞌtan ya smaliyik te ya xchaꞌtal xane.
2TI.4.9	Pasa puersa te ya xtal awilone.
2TI.4.10	Yuꞌun te jDemase, jaꞌ bikꞌtajix yoꞌtan yuꞌun te tutik skuenta te balmilal to. La sjilesonix y bajtix ta Tesalónica. Te Crescentee bajtix ta estado yuꞌun Galacia, y te jTitoe bajt ta Dalmacia. 
2TI.4.11	Jaꞌ xanix te jLucas te liꞌ sjoyinejone. Lea tal te jMarcose sok ikꞌa tal, porke ya xjuꞌ ya skoltayon yuꞌun te aꞌtele. 
2TI.4.12	Te jTiquicoe la jtikonix bael ta Efeso. 
2TI.4.13	Te kꞌalal ya xtalate, ichꞌbon tal te jnajtꞌil koton te la jiles ta Troas ta sna te jCarpoe. Ichꞌbon tal euk te junetike, y sok te sbalil junetik te tulan skꞌoplal ta koꞌtane.
2TI.4.14	Te jꞌAlejandro te jten-takꞌine, lom ilbaj ya yilon. Ja me ya xꞌaꞌbot stoj yuꞌun Kajwaltik te tut spasojbone. 
2TI.4.15	Te jaꞌate, ila me aba yuꞌun, porke lom skontrainej te tut ya kalbetik skꞌoplale.
2TI.4.16	Te primero a stejkꞌanelon ta sit jꞌuꞌeletike, maꞌyuk machꞌa a skoltayon. Spisilik a sjilesikon. Manchuk jaꞌuk ya xꞌaꞌbot smulinik yuꞌun Dios. 
2TI.4.17	Pero te Kajwaltike la skoltayon y la yaꞌbon jpuersa. Jich a juꞌ kuꞌun yalel te skꞌoplal kolele, y jich a yaꞌiyik spisil te genteetike. Jich te Kajwaltike la skoltayon te ba ay chojetik te ya xtiꞌawane. 
2TI.4.18	Y jaꞌ ya skoltayon ta spisil te tut ma lekuke y ya me skanantayon jaꞌ to teme ya yikꞌon te ba ay ta ajwalinel ta chꞌulchane. Ay slekilal stukel sbajtel kꞌinal. Jichuk.
2TI.4.19	Albon xkoltanuk te Prisca sok te Aquilae y sok te machꞌatik ay yuꞌun te Onesiforoe. 
2TI.4.20	Te jꞌErastoe jil ta Corinto y te jTrofimoe la jiles ta Mileto yuꞌun tabil ta chamel. 
2TI.4.21	Juꞌuk me awuꞌun te ya xtalat ta orae, antes te ya sta yorail te skomil kꞌaale.
2TI.4.21	Ya stikonbeyat spajtil awoꞌtanik te Eubuloe sok te Pudentee, sok te Lino, sok xClaudia y ta spisil te hermanoetike.
2TI.4.22	Te Kajwaltik Jesucristoe a me sjoyinat y te Diose a me yaꞌbeyex te slekil yoꞌtan ta apisilik te jaꞌexe. Jichuk.
TIT.1.1	Joꞌon jPabloon, yaj-aꞌtelon te Diose sok apostolon yuꞌun te Jesucristoe. Tikonbilon ta yaꞌbeyel xchꞌuun Dios te machꞌatik tꞌujbilik yuꞌun te Diose, sok yuꞌun ya me snaꞌik ta batsꞌi jich te tut jchꞌuunejtike, 
TIT.1.2	te jaꞌ ya jmalitik yuꞌun te kuxlejal sbajtel kꞌinale. Ma to xchiknaj a te balmilale, te Dios, te makꞌ xloꞌlawane, la yal tutꞌil ay te kuxlejal to. 
TIT.1.3	Y te ora to, te la staix stiempoale, la yaꞌbotikix jnaꞌtik te skꞌoplal te tutꞌil ay ta alel, te jaꞌ la yaꞌbon kal ta skuenta smantal Dios te jkoltawanej kuꞌuntike. 
TIT.1.4	Ya jtsꞌibabeyat te karta to, Tito, te batsꞌi jnichꞌanat kꞌoeme, sok te jun nax te xchꞌuunel koꞌtantik ta jchebaltike. A me yaꞌbeyat slekil yoꞌtan te Jtatik Dios y sok te Kajwaltik Jesucristo te jKoltawanej kuꞌuntike y sok te bujtsꞌan kꞌinal ta atojole.
TIT.1.5	Te kꞌalal la jilesat ta Cretae, jich a jpas yuꞌun ya alajin xchapel te tut kechel jilel ta chapele, sok yuꞌun ay me machꞌatik ya awaꞌbe yichꞌ yaꞌtel ta ansianoil ta stojol Dios ta jujun jtejklume, jich tutꞌil te la kalbeyat jilele. 
TIT.1.6	Te machꞌa ya jxuꞌ ya yichꞌ yaꞌtel ta ansianoe, jaꞌ te maꞌyuk tut kechel ta skuentae. Ya skꞌan te jtul nax ants nujpunem soke, y ya skꞌan te puru xchꞌuunej Dios te yuntikile, y ma me jaꞌuk ya xmulawik o te ma xꞌakꞌawanik ta jkuentae. 
TIT.1.7	Yuꞌun te machꞌa yichꞌoj yaꞌtel ta statalil yuꞌun te hermanoetike, jaꞌ ay yaꞌtel yuꞌun ta skanantayel te tutik yuꞌun te Diose. Jaꞌ yuꞌun ya skꞌan te tojuk ay bael te xkuxlejale. Ma me toybauk, ma me orauk ya xꞌilin, sok ma me wakꞌ yakubuk, ni ma me tojoluk pleto, sok ma me xbikꞌtaj yoꞌtan yuꞌun sloꞌlayel takꞌin. 
TIT.1.8	Ya skꞌan te jun yoꞌtan ya xꞌotseswan ta snae, sok te jun yoꞌtan yuꞌun te tut leke, sok te ay lek spꞌijile, sok te toj aye, sok te ben lek ta stojol Diose, sok te stukel ya snaꞌ tut ya skom sbae. 
TIT.1.9	Ya skꞌan te yakꞌoj ta yoꞌtan te skꞌoplal te batsꞌi jich a aꞌbot snope, yuꞌun jich me ya xjuꞌ ya yaꞌbe spuersa yoꞌtan ekꞌa te yanetik sok te lekil nojpesele, y jich me ya xjuꞌ yuꞌun skomel te machꞌatik ya xkontrainwan ta kꞌope.
TIT.1.10	Porke ay bayal te ma xꞌakꞌawanik ta jkuenta, jaꞌ nix te machꞌatik yichꞌoj sirkunsisione, yuꞌun ya yalik jowil nax kꞌop sok ya xloꞌlawanike. 
TIT.1.11	Te machꞌatik jich ya yalike, ya skꞌan kombeyel te stiꞌike. Yuꞌun ya yixlanbe yoꞌtanik spꞌejel te machꞌatik jun nax ay snaike. Ya snojpeswanik te tut ma jichuk ya skꞌane, skuenta jich ya staik sloꞌlayel takꞌine. 
TIT.1.12	Jich tutꞌil la yalbe skꞌoplal te slumale te jtul jꞌalwanej ta Creta: “Te jcretaetike, sil tiempo jloꞌlawanejetik, pajal sok chambalametik, ben okꞌilik, y ben chꞌajik”, xchi skꞌoplalik yuꞌune. 
TIT.1.13	Y la yal te tut batsꞌi jiche. Jaꞌ yuꞌun tulan me xꞌakom, yuꞌun jich me lek ya xkꞌotik a sok te xchꞌuunel yoꞌtanike.
TIT.1.14	Jich me makꞌ ya yakꞌik ta jkuenta a te kuentoetik te jich nax nopbil yuꞌun te juriyoetike, ni te tut ya yalik ta mantal te machꞌatik yakꞌoj ta spat te tut batsꞌi jiche.
TIT.1.15	Yuꞌun te machꞌatik lek ay spensarike, lek skꞌoplal yuꞌunik spisil tutik ay. Pero te machꞌatik ma xchꞌuunike, ni ma lekuk te spensarike, sok maꞌyuk tutꞌil lek skꞌoplalik yuꞌunik. Yuꞌun lom ijkꞌubenik te spensarike y te tut ya snaꞌike. 
TIT.1.16	Ya yalik te snaꞌojbe sba te Diose. Pero ta skuenta te tut ya spasike, ya xchiknaj te ma snaꞌbe sbae. Jpꞌajawetik sok jkꞌaxintawanejetik. Ni ma xjuꞌ yuꞌun spasel te tut lek ta pasele.
TIT.2.1	Pero te jaꞌate, jaꞌ nax me xꞌawal sil tiempo te lekil nojpesele. 
TIT.2.2	Te ansianoetike ya skꞌan te kuidado ayike, y te lek te skuxlejalike, sok te ya snaꞌik stsael te tut leke. Ya skꞌan te ayuk lek te xchꞌuunel yoꞌtanike, y sok te xkꞌuxul yoꞌtanike, sok te ay yip yoꞌtanik yuꞌun ya xkujch te wokole.
TIT.2.3	Jich mismo euk te meꞌ-meꞌeletike ya skꞌan te lek ya xꞌakꞌawanik ta jkuentae. Ma me tojoluk aꞌbiye, ni yakubel. Sok ya skꞌan te lekuk te tut ya yakꞌ ta ilele.
TIT.2.4	Jich me ya snopeslan te bikꞌtal antstike te ya xkꞌuxutay te smamlalike y sok te yuntikilike. 
TIT.2.5	Sok te ya snaꞌik stsael te tut leke, sok te ma xmulawike, sok te ya skanantayik te snaike, sok te ay slekil yoꞌtanik y ya xchꞌuunbe smantal te smamlalike, yuꞌun ma me ayuk machꞌa ya yal te ma lekuk te skꞌoplal Diose.
TIT.2.6	Jich mismo ya atsits te bikꞌtal kermetike te ayuk spꞌijilik euk yuꞌun stsael te tut leke. 
TIT.2.7	Y jaꞌat mismo lekuk te tut ya awaꞌbe yil ta skuenta spisil te tut ya apase. Ayuk me bayal slekil te ya anojpeslane, y tulanuk skꞌoplal ta awoꞌtan te ya apase. 
TIT.2.8	Jaꞌ me xꞌawal te lekil kꞌop te maꞌyuk machꞌa ya xjuꞌ ya skome. Jich me ya sta kꞌexlal machꞌauk a te ya xlijk skontrainate, yuꞌun ma spas ay tut ma lek ya yalbeyate.
TIT.2.9	Tsitsa te machꞌatik aj-aꞌtelil te yauk xchꞌuunbe spisil smantal te yajwalike. Lekuk ya xꞌiltalanot y ma me to xakꞌxunuk ta kꞌop. 
TIT.2.10	Ma me yauk yelkꞌanik sino ke tsꞌakaluk me ya yakꞌik ta jkuenta, yuꞌun jich me ya yilik ta spisilik te ben tsaꞌam te nojpesel ta skuenta te Dios te jKoltawanej kuꞌuntike.
TIT.2.11	Yuꞌun Dios a yaꞌbotik kiltik te slekil yoꞌtane, te jaꞌ yichꞌoj tal te kolel yuꞌun ta spisil te genteetike. 
TIT.2.12	Te slekil yoꞌtane, Dios ya snojpesotik ta sjilesel te tut ma lekuke y sok te tutik Kꞌupinbil ta skuenta balmilale. Y jaꞌ ya yaꞌbotik kichꞌtik ta balmilal te jun kuxlejal te ya jnaꞌbetik sluwar sok te ben toj aye. Sok jich ya xchiknaj te jaꞌ ay ta koꞌtantik te Diose. 
TIT.2.13	Jaꞌ ya jmalitik te ben tsaꞌam ya sta skꞌalel te tut sjapojbotik jilele, jaꞌ te ben tsaꞌam te ya sujt tal te mukꞌul Dios kuꞌuntik, jaꞌ te jKoltawanej Jesucristoe. 
TIT.2.14	Jaꞌ stukel a yakꞌ sba entregal ta milel te joꞌotik ta jkajtike. La skoltayotik yuꞌun ta spisil te tut ma lekuke, y tsꞌakal ya sakutesotik, yuꞌun stukel yuꞌunotik a, sok jaꞌuk ya koꞌtanintik ta pasel te tut leke.
TIT.2.15	Jaꞌ to jaꞌ te ya skꞌan ya awakꞌ ta nopele. Tsitsa y komatalana te tutꞌil ay awaꞌtele. Ma me ayuk machꞌa ya spꞌajat.
TIT.3.1	Akꞌtalanbeya snaꞌik te ya yakꞌik ta jkuenta te gobiernoe y sok te juꞌeletike. Yauk me xchꞌuunik mantal, y siluk me tiempo chapal ta spasel te tut leke. 
TIT.3.2	Ma me ayuk machꞌa ma lek ya yalbe skꞌoplal. Ma me yauk slijkesik kꞌop. Ayuk slekil yoꞌtanik. A me yakꞌik ta ilel te kꞌun yoꞌtanik te tut ya spasik sok te genteetike.
TIT.3.3	Porke te nail toe jich ma pꞌijukotik ekꞌa, y ma jchꞌuunbeytik smantal te Diose. Chꞌayel ayotik, sok ayotik ta mosoinel yuꞌun spisil ta jkaj te tutik kꞌupinbil ta skuenta balmilale. Ma lekuk ayotik, sok la kilbey jba koꞌtantik, y la jpꞌaj jbajtik ta jujutul. 
TIT.3.4	Pero te Diose, te jKoltawanej kuꞌuntike, la yakꞌ ta ilel te slekil yoꞌtan sok xkꞌuxul yoꞌtan ta stojol te genteetike. 
TIT.3.5	La skoltayotik, ma yuꞌunuk lek te tut ya jpastik te joꞌotike, sino ke la yakꞌ slekil yoꞌtan ta jtojoltik. Pokbilotik kꞌootik kꞌalal la xchaꞌ yayintesotik ta achꞌe. Jaꞌ ta skuenta te Chꞌul Espiritue te la yaꞌbotik te achꞌ kuxlejale.
TIT.3.6	Y sok ta skuenta te Jesucristo, te jKoltawanej kuꞌuntike, la yaꞌbotik te Chꞌul Espíritu te ma xatꞌbiluke, 
TIT.3.7	yuꞌun la me skoltayotik yuꞌun jmultik ta skuenta te slekil yoꞌtane. Jich ya me kichꞌtik te kuxlejal sbajtel kꞌinal te ya jmalitike.
TIT.3.8	Jaꞌ to batsꞌi lom jich. Sok ya jkꞌan te jaꞌ ya awaꞌtelin yalel sil tiempo, skuenta yuꞌun jich ya me yoꞌtanin spasel te tut lek te machꞌatik ya xchꞌuunik te Diose. Lek ta spasel spisil to, sok jaꞌ ya xlekub yuꞌun ta spisilik.
TIT.3.9	Pero koma te kꞌopetik te jowil naxe, te skuentoal nax te antiboetike, sok te tsaltomba pleto kꞌopetik yuꞌun te tutꞌil ay te mantaliletik yuꞌun te jMoisese. Jaꞌ te tutik ma xtuun y te maꞌyuk sluwarile. 
TIT.3.10	Teme ay machꞌa ya yakꞌ dibision te ba ay hermanoetike, koma jmel o chaꞌmeluk. Pero teme ma xyakꞌat ta jkuentae, chꞌoja lokꞌel. 
TIT.3.11	Yuꞌun ya skꞌan ya anaꞌ te machꞌa jich aye yanejemix ta sjol te kꞌope. Ta skuenta te smule, kechel te kastigo ta stojole.
TIT.3.12	Kꞌalal te joꞌon ya jtikon ta ba ayat te Artemas o te Tiquicoe, pasa me ta ora te ya xba awilon ta Nicópolis. Porke la jnop te tey ya xkꞌax kuꞌun a te skomil kꞌaale. 
TIT.3.13	Sok ya me awaꞌbe bael te tut ya xtuun yuꞌun ta beel te Zenas te lisensiadoe y sok te jꞌApolose. Yuꞌun jich me maꞌyuk swokolik a te ya xlokꞌik ta beele. 
TIT.3.14	Te machꞌatik joy jbajtik soke ya skꞌan ya snopik euk ta spasel te tut leke, sok ya me skoltay te machꞌa maꞌyuk tut ay yuꞌune, yuꞌun lek me ya xtuun te xkuxlejalike.
TIT.3.15	Spisil te machꞌatik te joyinej jba soke ya stikon spajtil awoꞌtanik. Albon xkoltanuk te machꞌatik kꞌux ya kaꞌiy jbatik sok ta skuenta te jchꞌuunejtik te Diose. Te Diose ya me yaꞌbeyex te slekilal ta apisilik te jaꞌexe. Jichuk.
PHM.1.1	Joꞌon jPabloon, te ayon ta prexo ta skaj te Cristo Jesuse, jun nax sok te hermano jTimoteoe, ya jtsꞌibabeyat te karta to, jaꞌat Filemon, te kꞌuxat ta koꞌtan sok te joy jbajtik ta aꞌtele, 
PHM.1.2	Sok albeya xkoltanuk te hermanoetik te ya stsob sbaik ta anae, jich tutꞌil te kermanatik xꞌApia y sok te kermanotik Arquipo te joy jbajtik sok ta stsalel te pukuje. 
PHM.1.3	Te Jtatik Diose y sok te Kajwaltik Jesucristoe a me yaꞌbeyex te slekile y sok te butsꞌan kꞌinal ta atojolik te jaꞌexe.
PHM.1.4	Sil tiempo ya kalbe kola yal te Dios kuꞌun te ya jnaꞌat ta skꞌoponel Diose. 
PHM.1.5	Porke la kaꞌiy akꞌoplal, jaꞌ te skꞌuxul awoꞌtan y sok te xchꞌuunel awoꞌtan ta skuenta te Kajwaltik Jesuse, sok kaꞌiyoj skꞌoplal te xkꞌuxul awoꞌtan ta stojol spisil te machꞌatik jtejklumix yuꞌun te Diose. 
PHM.1.6	Yuꞌun te jun kꞌoemotik ta skuenta te xchꞌuunel koꞌtantike, ya kalbe kola yal Dios te ya xkꞌo jnaꞌtik xan lek ta spisil te bendisionetik te ay kuꞌuntik ta skuenta te Cristo Jesuse.
PHM.1.7	Ben kontento ayon y ay spuersa koꞌtan yuꞌun te ay slekil awoꞌtane, porke jaꞌat ta akuenta, hermano, te mukꞌuben yoꞌtanik te hermanoetike.
PHM.1.8	Jaꞌ yuꞌun, te tutꞌil ay kaꞌtel ta apostol yuꞌun te Cristoe, ya xjuꞌ ya kalbeyat mantal te tut ya skꞌan ya apase. 
PHM.1.9	Pero jaꞌ ya kalbeyat awokoluk ta skuenta te skꞌuxul awoꞌtane. Joꞌon jPabloon, te mamalonix, y te ora to ayon ta prexo ta skaj te Cristo Jesuse, 
PHM.1.10	ya jkꞌanbeyat pawor yuꞌun te jꞌOnésimoe, te jnichꞌan kꞌoem ta skuenta Dios te liꞌ ayon sok ta prexoe. 
PHM.1.11	Te ay kꞌaale, te jꞌOnésimoe jaꞌ amoso te ma xtuun awuꞌune. Pero te ora to, ben lek ya xtuunix awuꞌun y sok ya xtuun kuꞌun.
PHM.1.12	Ya jtikonbeyat tal ta achꞌ. Jich me xꞌawakꞌ ta jkuenta jich tutꞌil ya awakꞌon ta jkuenta te joꞌone. 
PHM.1.13	Ya jkꞌan te liyuk ya sjoyinon ae, yuꞌun ya xtuun kuꞌun jich tutꞌil ajelol, te ayon to ta prexo ta skaj te lekil achꞌ kꞌope. 
PHM.1.14	Pero ma jkꞌan jpas teme ma to jichuk ya skꞌan awoꞌtane. Yuꞌun te tut paworil ya apasbone, ya jkꞌan te ma me sujeluk, sino ke ta spꞌejel awoꞌtan. 
PHM.1.15	Porke jaꞌ wan yuꞌun te la spit sba ta atojol jun cheꞌ kꞌaale te jꞌOnésimoe, yuꞌun te ora to ya awikꞌ xan ta sil tiempo. 
PHM.1.16	Ma me jichukix tutꞌil amoso, yuꞌun kꞌax lek ayix tutꞌil jtul mosoe: jichix tutꞌil awijtsꞌin te ben kꞌux ta awoꞌtane. Te joꞌone ben jkꞌanoj, pero te jaꞌate ya skꞌan te mas ben lek ya akꞌane, ma me jaꞌuk nax jich tutꞌil jtul gente, sino ke jich tutꞌil awijtsꞌin ta skuenta te Kajwaltike. 
PHM.1.17	Jich yuꞌun, teme jichon ta awoꞌtan tutꞌil awermanoon ta xchꞌuunel Diose, ikꞌa me jich tutꞌil ya awikꞌon te joꞌone.
PHM.1.18	Teme ay tut ma lek spasojbeyate, o teme ay chꞌinuk sbet awuꞌune, joꞌon me xꞌakꞌanbon. 
PHM.1.19	Joꞌon jPabloon, ya jtsꞌibabeyat ta jkꞌab te letra to: Joꞌon ya jtojbey te sbete. Aunke ya me kaꞌbeyat anaꞌ te jaꞌat ay abet kuꞌune, jaꞌ te akuxlejale. 
PHM.1.20	Jich, hermano, pasbon te pawor to ta skuenta te Kajwaltike. Aꞌbon sbujtsꞌ te koꞌtane jich tutꞌil hermano ta skuenta Cristoe. 
PHM.1.21	Ya jtsꞌibabeyat porke seguro ayon te ya achꞌuune, y ya jnaꞌ te kꞌaxem ya apas te tut ya jkꞌanbeyate.
PHM.1.22	Sok ya me achapbon xan te ba ya xkꞌo anukone, yuꞌun seguro ayon te ya stsakbeyex akꞌopik te Diose te yakuk yakꞌon te ya xba kilexe.
PHM.1.23	Ya stikon spajtil awoꞌtanik te Epafras, te joy jba sok ta prexo ta skaj te Cristo Jesuse. 
PHM.1.24	Y jich euk te jMarcos sok Aristarco sok Demas sok Lucas te ya skoltayikon ta aꞌtele.
PHM.1.25	Te Kajwaltik Jesucristoe a me yaꞌbeyex te slekilal ta atojolike. Jichuk.
HEB.1.1	Te nameye, bayal buelta Dios la skꞌopon te antibo jmeꞌ-jtatike ta skuenta te jꞌalwanejetike. Bayal buelta la skꞌopone sok lebot yuꞌun tutꞌil ya xkꞌot ta yoꞌtanik. 
HEB.1.2	Te ora to, jaꞌ te slajibal kꞌaal, la skꞌoponotik ta skuenta te Xnichꞌane. Ta skuenta te Xnichꞌane, Dios la spas chꞌulchan balmilal, y jaꞌ a yaꞌbe yuꞌunin spisil te tutik aye. 
HEB.1.3	Stukel yichꞌojbey stsaꞌamul slekil te Diose, sok jaꞌ mismo ya yakꞌ ta naꞌel tut yilel te Diose. Ta skuenta skꞌop te bayal spodere, jaꞌ te yipajtesej spisil te tutik aye. Ta patil te la spokotik yuꞌun te jmultike, la snajkan sba ta chꞌulchan ta sbatsꞌil te ba nakal te Diose.
HEB.1.4	Te Xnichꞌan Diose jaꞌ kꞌax mukꞌ a tutꞌil te angeletike, yuꞌun jaꞌ a aꞌbot yuꞌunin sbiil te kꞌax jich tulan tutꞌil te sbiilik te angeletik. 
HEB.1.5	Porke te Diose ni maꞌ yalbe ni jtuluk te ángele:
HEB.1.5	“Te jaꞌate, jnichꞌanat; la kakꞌ ta ilel te ora to te joꞌon Ataton”, ma xchiuke.
HEB.1.5	Ni maꞌyuk jtuluk ángel jich a yalbey skꞌoplal:
HEB.1.5	“Joꞌon nax Tatilon yuꞌun stukel, y stukel jaꞌ Jnichꞌan”, ma xchiuke.
HEB.1.6	Pero te kꞌalal la yakꞌ ta ilel ta balmilal te sba nichꞌane, la yal:
HEB.1.6	“A me skejan sbaik ta skuenta spisil te angeletik yuꞌun Dios”, xchi me.
HEB.1.7	Yan te angeletike, jich albil skꞌoplal yuꞌun Dios:
HEB.1.7	“Dios ya yakꞌ te pajal kꞌoemik jich tutꞌil ikꞌ ta angeletik yuꞌune, sok jich kꞌoem tutꞌ yat kꞌajkꞌ te jmantaletik yuꞌune”, xchi.
HEB.1.8	Pero te skꞌoplal te Xnichꞌane, jich a yal:
HEB.1.8	“Jaꞌat te Diosate, sbajtel kꞌinal ay te awaꞌtele, y te awaꞌtele toj ya xchapawanat. 
HEB.1.9	Jaꞌ akꞌanoj te tut leke, y apꞌajoj te tut ma lekuke. Jaꞌ yuꞌun la stꞌujat te Dios, te Dios awuꞌune, y la yaꞌbeyatix sbujtsꞌ awoꞌtan kꞌax jich tutꞌil te ajoꞌtake”, xchi me.
HEB.1.10	Jich a yal xan:
HEB.1.10	“Te jaꞌate, Kajwal, ta slijkibal la awaꞌbe yiptajib te balmilale, sok jaꞌat mismo la apas te chꞌulchane. 
HEB.1.11	Ta spisil ya me xlaj; pero te jaꞌate atalel ayat sbajtel kꞌinal. Spisil ya xlaj jich tutꞌil kꞌuꞌul-pakꞌal; 
HEB.1.12	ya apak jich tutꞌil ya xpakot jun pakꞌ, ya ajeltay jich tutꞌil te machꞌa ya sjeltay skꞌuꞌ-spakꞌ. Pero te jaꞌate atalel ayat atukel, te akuxlejale ma xlaj”, xchi. 
HEB.1.13	Te Diose ni maꞌyuk a yalbe ni jtuluk te angeletike: “Naklan ta jbatsꞌil, jaꞌ to teme la kakꞌ apuchꞌ ta tekꞌel te akontratake”, ma xchiuk.
HEB.1.14	Porke spisilik te angeletike abatetik ta spasel yaꞌtel te Diose. Tikonbil ta skoltayel te machꞌatik ya xꞌaꞌbot smajtanin te kolele.
HEB.2.1	Jaꞌ yuꞌun ya me skꞌan ya kakꞌtik ta koꞌtantik ta lek te skꞌop Dios kaꞌiyejtikixe, yuꞌun ma me yauk jpit jbajtik bael te ba sbeelele. 
HEB.2.2	Te nameye tulan skꞌoplal te mantaliletik te Dios a yakꞌ ta skuenta te angeletike, y te machꞌatik mulawike y sok te machꞌatik maꞌ xchꞌuunik mantale akꞌtalanbot kastigo chikan te smulike. 
HEB.2.3	¿Jaꞌ xan tutꞌil kꞌan kolukotik te joꞌotike, teme ixtaꞌ nax kuꞌuntik te kolel te lom mukꞌe? Yuꞌun jaꞌ mismo te Kajwaltik te stukel nail a yal skꞌoplal te kolel to. Ta patil te machꞌatik la yaꞌiyike la yalbelotik euk te joꞌotike te tutꞌil batsꞌi jich te skꞌoplale. 
HEB.2.4	Sok jaꞌ snujpꞌ kꞌot te skꞌopik te señailetik te ben tsaꞌam y bayal milagroetik te Dios a yakꞌ ta pasel. Sok ta skuenta te Chꞌul Espiritue te la yaꞌbotik jmajtꞌantik ta skajal skaje, chikan te tutꞌil ya skꞌan yoꞌtane.
HEB.2.5	Dios maꞌ yakꞌix ta kuentainel yuꞌun angeletik te yachꞌil balmilal ya xchiknaj ta patil te jaꞌ yipalotik ta yalele.
HEB.2.6	Pero ay machꞌa la yal te tsꞌibabil jilel ta Sjun te Diose:
HEB.2.6	“¿Tut a te winike? ¿Tuꞌun te ya anaꞌulan sil tiempoe? ¿Tut yuꞌun te ay yajtal awoꞌtan yuꞌun te yal-xnichꞌan winketike? 
HEB.2.7	Cheꞌoxeb nax kꞌaal te chꞌin la awakꞌ ke te angeletike, pero la awaꞌbey slekilal y sok akꞌel ta jkuenta, y la awaꞌbey ta skuenta te yaꞌtel akꞌabe. 
HEB.2.8	Spisil la awaꞌbey spas ta mantal”, xchi me.
HEB.2.8	Jich yuꞌun te la yaꞌbey spas ta mantal spisil aye, maꞌyuk tut maꞌ yakꞌ Dios te ma xchꞌuunbot mantal ta skuentae. Pero ma to ya kiltik teme spisil ya xchꞌuunbot smantal yuꞌune. 
HEB.2.9	Pero ya kiltik te Jesus, jaꞌ te machꞌa cheꞌoxeb nax kꞌaal te Dios chꞌin a yakꞌ ke te angeletike. Te Diose, ta skuenta xkꞌuxul yoꞌtan, la skꞌan te cham Jesus yuꞌun ta spisil genteetik. Te ora to, ta skaj te kꞌax swokol ta milele, aꞌbilix te slekilal sok jich ya xꞌakꞌot ta jkuentae.
HEB.2.10	Spisil te tutik aye jaꞌ yuꞌun te Diose y jaꞌ ta skuenta te la yichꞌ pasele. Jaꞌ ya skꞌan te spisil yuntikil te ay sparteik te ba ay te slekilale. Jaꞌ yuꞌun, ta skuenta swokol te Jesuse, Dios la xchap te jaꞌ ben tsaꞌam jKoltawanej ya xkꞌot yuꞌunik te Jesucristoe. 
HEB.2.11	Porke te machꞌa ya xlekutesote, junik nax Statik ta spisilik. Jaꞌ sluwar te jich aye, te Xnichꞌan Diose ma xkꞌexaw yuꞌun te yijtsꞌinabe. 
HEB.2.12	Jich tutꞌil ya yal te Sjun Diose:
HEB.2.12	“Ya me kal akꞌoplal ta skuenta te kijtsꞌinabe, y ya jkꞌayojinbeyat kayojetik ta skuenta te kongregasione”, xchi me.
HEB.2.13	Y la yal xan:
HEB.2.13	“Ta skuenta Dios stukel ya me kakꞌ smukꞌul koꞌtan”, te xchie.
HEB.2.13	Y ya yal xan:
HEB.2.13	“Liꞌ me ayon sok te yuntikil la yaꞌbon te Diose”, xchi me.
HEB.2.14	Jich tutꞌil jun nax stiꞌbalul te yuntikil te jwol nae, jich euk te Jesuse la yichꞌ stiꞌbalul y xchꞌichꞌel jich tutꞌi gente, yuꞌun ta skuenta te ya xchame jich ya slajinbey spoder te machꞌa ya xmilawane, jaꞌ bi, jaꞌ te pukuje. 
HEB.2.15	Jich a yakꞌix ta libre spisil te machꞌatik pajal kꞌoemik sok mosoetik ta skaj te xiꞌojik milel te jayeꞌ kꞌaal kuxulike.
HEB.2.16	Yuꞌun ma jaꞌuk a tal yuꞌun te ya skoltay te angeletike, sino ke jaꞌ a tal skoltay te machꞌatik stsꞌumbal te jꞌAbrahame. 
HEB.2.17	Y jaꞌ yuꞌun te puersa pajal a kꞌot sok spisil te yijtsꞌinabe. Jich statal saserdote kꞌot ta stojol Dios te jun yoꞌtan y lek yoꞌtane, yuꞌun jich la xchꞌaybe smulik te genteetike. 
HEB.2.18	Stukel mismo a kꞌax swokol y pasot ta prewa, jaꞌ yuꞌun ta ora to ya xjuꞌ ya skoltay te machꞌatik jich ya spasot ta prewae.
HEB.3.1	Jaꞌ yuꞌun kermanotak, te jaꞌex te ayexix ta jtejklum yuꞌun te Diose te la yikꞌexix Dios te yuꞌun ya xkꞌoexe, jaꞌ me xꞌanaꞌ ta awoꞌtanik te Cristo Jesuse, te jaꞌ apostol sok mukꞌul saserdote te jchꞌuunejtike. 
HEB.3.2	Yuꞌun te Jesuse jun yoꞌtan ta stojol Dios te jich a aꞌbot spas te aꞌtel to, jich tutꞌil te jMoises te jun yoꞌtan a aꞌtej ta spisil te ba sna te Diose. 
HEB.3.3	Pero te Jesuse ya skꞌan te mas ya xꞌakꞌot ta kuenta ke te jMoisese, jich tutꞌil te jpas-nae mas ya skꞌan xꞌakꞌot ta jkuenta ke te nae. 
HEB.3.4	Spisil te naetike puersa ay machꞌa a spas, pero te Diose stukel a spas spisil te tutik aye. 
HEB.3.5	Jich yuꞌun, te jMoisese, jich tutꞌil aj-aꞌtelil te jun yoꞌtan yuꞌun spisil te ba sna te Diose. Y te aꞌtel yuꞌune, jaꞌ te ya yalbe skꞌoplal te tutik ya xba yal ta patil te Diose. 
HEB.3.6	Yan te Cristo te Xnichꞌan Diose, jun yoꞌtan skuentainej spisil te sna Diose, jaꞌ te joꞌotike, teme jmel nax jun koꞌtantik kꞌalal ta slajibal kꞌaale, te ben tsaꞌam yipalotik ta smaliyele.
HEB.3.7	Jaꞌ yuꞌun, jich tutꞌil te ya yal te Chꞌul Espíritu ta Sjun Diose:
HEB.3.7	“Te ora to teme ya awaꞌiyik te jaꞌex te tut ya yal te Diose, 
HEB.3.8	ma me atulantes te awoꞌtanike, jich tutꞌil te yanetik te la skontrainonik y la spasikon ta prewa ta jochol tꞌantꞌan luwar. 
HEB.3.9	Teꞌ spasikon ta prewa a te antibo ameꞌ-atatik te jaꞌexe, manchuk me la yilik te tutik aꞌtel a jpas te ay kuarenta jaꞌbile. 
HEB.3.10	Jaꞌ yuꞌun ma tsaꞌamuk a kil te jkaj gente abi, y la kal: ‘Sil tiempo ayikuk bael ta chꞌayel sok te yoꞌtanike, y ma skꞌanik ya stambikon te jbee’, xchion. 
HEB.3.11	Jaꞌ yuꞌun ilinon, y la kal te makꞌ xꞌochik te ba luwar te kuxo-oꞌtan kuꞌune”, xchi te Chꞌul Espiritue.
HEB.3.12	Kermanotak, ila me abaik te ma me ayuk jtuluk te jaꞌex te ma lekuk awoꞌtanike yuꞌun te ya apit abaik ta stojol te kuxul Diose sok te ma xꞌachꞌuunike. 
HEB.3.13	Jaꞌ ya skꞌan yoꞌtik to talel bael xꞌatsits abaik ta jujun kꞌaale, skuenta yuꞌun ni jtuluk a te jaꞌex te ya ataik loꞌlayel yuꞌun te mulile te ya yakꞌ xtulanub te awoꞌtanike. 
HEB.3.14	Porke yuꞌun te ya xjuꞌ te jun nax ya xkꞌootik sok te Cristoe, jaꞌ ya skꞌan te jun koꞌtantik kꞌalal ta slajibal kꞌaal jich tutꞌil te smukꞌul koꞌtantik ay kuꞌuntik ta slijkꞌibale.
HEB.3.15	Jich tutꞌil ya yal te Diose:
HEB.3.15	“Te ora to teme ya awaꞌiyik te jaꞌex te tut ya yal te Diose, ma me atulantes te awoꞌtanike jich tutꞌil te yanetik te la skontrainik te Diose”, xchi me.
HEB.3.16	¿Machꞌatik a te la skontrainik Dios ta patil te yaꞌiyejbeyik skꞌop te Diose? Jaꞌ spisil te machꞌatik te ikꞌtalanot tal lokꞌel yuꞌun jMoises ta slum Egiptoe. 
HEB.3.17	¿Sok machꞌatik te kuarenta jaꞌbil ilinem Dios ta stojolike? Jaꞌ te machꞌatik mulawik sok te laj chamik jilel ta jochol tꞌantꞌan luware. 
HEB.3.18	¿Y machꞌatik a albot skꞌoplal yuꞌun Dios te makꞌ xꞌochik te ba ay luwar te kuxo-oꞌtan yuꞌune? Jaꞌ te machꞌatik maꞌ xchꞌuunbeyik smantale. 
HEB.3.19	Y teꞌ ya kiltik a te maꞌ spas a ochik baele porke maꞌ xchꞌuunik.
HEB.4.1	Jaꞌ yuꞌun, kuidado me ya skꞌan xꞌanotik te tutꞌil ay to ta jkuentatik te sjapoj Dios te ya xjuꞌ xꞌochotik te ba luwar te kuxo-oꞌtane. Jaꞌ me ma lek teme ay jtuluk te jaꞌex te ma xkꞌo ataike.
HEB.4.2	Porke jich euk te joꞌotike la yalbelotik te skꞌoplal te kolele, jich tutꞌil albilik te antibo jmeꞌ-jtatike. Pero te stukelike maꞌ tuun yuꞌunik te la yaꞌiyike, porke maꞌ xchꞌuunik te tutꞌ ay skꞌoplale. 
HEB.4.3	Pero te joꞌotike, te jchꞌuunejtikixe, ya xꞌochotik bael te ba luwar yuꞌun kuxo-oꞌtan te yaloj jilel skꞌoplal te Diose, te la yale:
HEB.4.3	“Jaꞌ yuꞌun, ilinon yuꞌunik. Jich a kal te makꞌ xꞌochik bael te ba luwar yuꞌun kuxo-oꞌtan kuꞌune”, xchi me.
HEB.4.3	Pero te Diose juꞌemix te yaꞌtele jaꞌ to te kꞌalal la spas te balmilale. 
HEB.4.4	Yuꞌun ay ba ya yal te Sjun Diose te skꞌoplal te sjukebal kꞌaale:
HEB.4.4	“Dios la xkux yoꞌtan yuꞌun ta spisil te yaꞌtel ta sjukebal kꞌaale” te xchie.
HEB.4.5	Y ya yal xan te Sjun Diose:
HEB.4.5	“Makꞌ xꞌochik bael te ba luwar yuꞌun kuxo-oꞌtan kuꞌune”, xchi me.
HEB.4.6	Ta skaj te maꞌ xchꞌuunike, ma ochik bael te machꞌatik nail a yaꞌiyik te skꞌoplal kolele. Te ora to ay to jtul cheb te ya skꞌan xꞌochik te ba luwar yuꞌun kuxo-oꞌtane. 
HEB.4.7	Jaꞌ yuꞌun, te Diose la slebe xan jun skꞌaalel, jaꞌ te ora to. Bayal kꞌaal ta patil, Dios la yalbe xan skꞌoplal te jun skꞌaalel te ora to. Jaꞌ la yal ta skuenta David ta Sjun Dios te la kaltikixe:
HEB.4.7	“Te ora to teme ya awaꞌiyik te jaꞌex te tut ya yal te Diose, ma me atulantes te awoꞌtanike”, xchi me.
HEB.4.8	Te juꞌuk yuꞌun te Josue te la yakꞌ ochel te ba luwar yuꞌun kuxo-oꞌtan te israeletike, te Diose ma slebey yan skꞌaalel te jichuke. 
HEB.4.9	Jaꞌ yuꞌun ay to jilem jun kuxo-oꞌtan yuꞌun te jtejklum yuꞌun Diose. 
HEB.4.10	Porke te machꞌa ya xꞌoch bael te ba luwar yuꞌun kuxo-oꞌtan yuꞌun te Diose, ya xkux yoꞌtan yuꞌun te yaꞌtele, jich tutꞌil te Dios la xkux yoꞌtan yuꞌun te yaꞌtele. 
HEB.4.11	Jaꞌ yuꞌun ya skꞌan kakꞌtik puersa te ya xꞌochotik te ba luwar yuꞌun kuxo-oꞌtane. Yuꞌun ma me machꞌa sigueuk ya yakꞌ ta ilel jich tutꞌil la spasik te machꞌatik maꞌ xchꞌuunike.
HEB.4.12	Porke te skꞌop Diose, kuxul y ay spoder. Jaꞌ mas ay ye ke te puñal te chaꞌmejch yee. Najt ya xꞌoch kꞌalal ta oꞌtanil y sok ta chꞌulelal, jaꞌ to te ba kꞌalal kuxul te gentee, y ya xchiknates ta jamal te pensaretik y te tutik ya snop te oꞌtanile. 
HEB.4.13	Ni maꞌyuk tut a te spasoj Dios te ya xjuꞌ ya snakꞌ sba ta stojole; spisil jamal ta ilel ya yil ta sit stukel te machꞌa ya yichꞌbotik jkuenta te kaꞌteltike.
HEB.4.14	Te Jesuse, te Xnichꞌan Diose, jaꞌ mukꞌul saserdote kuꞌuntik te ochemix bael ta chꞌulchane. Jaꞌ yuꞌun ya skꞌan sigue jun koꞌtantik ya jchꞌuuntik te tut ya kal ta jtiꞌtike. 
HEB.4.15	Yuꞌun te mukꞌul saserdote kuꞌuntike ya xjuꞌ te ya snaꞌbotik yoꞌolil jbajtik te maꞌyuk kiptike, porke jich a kꞌax yuꞌun prewa euk jich tutꞌil te joꞌotike. Pero te stukele maꞌyuk a mulaw. 
HEB.4.16	Jaꞌ yuꞌun junuk koꞌtantik tijilajukotik bael te ba ay snaktajib te Dios kuꞌuntik te lek skꞌanojotike, yuꞌun ya me yakꞌ xkꞌuxul yoꞌtan ta jtojoltik. Ta slekil yoꞌtan ya me skoltayotik te tut ora ya jkꞌantik koltayele.
HEB.5.1	Spisil te statal saserdote te ya xtꞌujot lokꞌel ta yolil te gentee, aꞌbot yaꞌtel yuꞌun ya xkꞌopoj ta stojol Dios, sok yuꞌun ya yaꞌbe smajtan Dios y sok te milbil smajtan Dios yuꞌun muliletike. 
HEB.5.2	Te saserdote ya xjuꞌ ya xkꞌuxutay te machꞌatik ma snaꞌik kꞌinal y sok te machꞌatik chꞌayemike, yuꞌun pajal maꞌyuk yip yoꞌtan sok. 
HEB.5.3	Y ta skaj te maꞌyuk spuersae, ya skꞌan ya yakꞌ milbil smajtan Dios yuꞌun te smule sok euk te muliletik yuꞌun te jtejklume.
HEB.5.4	Ni jtuluk ya xjuꞌ te stukel ya yakꞌ sba ta statal saserdotee, sino ke jaꞌ te Dios te machꞌa ya yikꞌ y te ya yakꞌ ta aꞌtele, jich tutꞌil tꞌujot te jꞌAarone.
HEB.5.5	Jich mismo te Cristoe, maꞌ sle akꞌel ta jkuenta ta stukel nax te och ta statal saserdotee. Sino ke jich a albot yuꞌun Dios:
HEB.5.5	“Jaꞌat te Jnichꞌanate; la kakꞌ ta ilel te ora to te joꞌon Ataton”, xchi me.
HEB.5.6	Y jich a yal xan te Sjun Diose:
HEB.5.6	“Jaꞌat te saserdoteat sbajtel kꞌinale, te jaꞌ te jtijk saserdote ayat sok te jMelquisedec”, xchi me.
HEB.5.7	Te kꞌalal ay to ta balmilal a te Cristoe, tulan a kꞌopoj y bayal a okꞌ ta skꞌoponel y ta yalulanbeyel te Diose, te yauk xjuꞌ ya xkoltayot ta spoder yuꞌun te lajele. Y te tutꞌil xchꞌuunej mantale, Dios a aibot yuꞌun. 
HEB.5.8	Jich yuꞌun te Cristoe, manchuk teme Xnichꞌan Diose, sok swokol a snop xchꞌuunel mantal. 
HEB.5.9	Te tutꞌil lek a juꞌ yuꞌun spasele, chiknaj ta skuenta te kolel sbajtel kꞌinal yuꞌun spisil te machꞌatik ya xchꞌuunike. 
HEB.5.10	Y Dios a aꞌbot yaꞌtel ta statal saserdote, jich mismo tutꞌil te jtijk saserdote jMelquisedec.
HEB.5.11	Ay bayal tut ya skꞌan kaltik yuꞌun te kꞌop to, pero lom wokol ta alel, porke te jaꞌexe chꞌajubenexix, ma xkꞌot ta awoꞌtanik. 
HEB.5.12	Te tutꞌil jalix kꞌaal achꞌuunejik te jaꞌexe, ya skꞌan te jaꞌukexix ya snojpeswanexe. Pero puersa ya to akꞌanik albeyel ta achꞌ te tutik ma tulanuk te nojpesel yuꞌun Diose. Yuꞌun jich ayexix te maꞌyuk a puersaike, ma xjuꞌix awuꞌunik sweꞌel te tulan weꞌelile. Ya to skꞌan ya awuchꞌik te leche. 
HEB.5.13	Y te machꞌatik jaꞌ ya yuchꞌik te leche, jaꞌ pajal sok te untik ya to xchuꞌune. Ma to kꞌoemuk ta yoꞌtanik te tut toj ta pasele. 
HEB.5.14	Te tulan weꞌelile jaꞌ yuꞌun te mukꞌul gentee, jaꞌ te machꞌatik ya snaꞌik tutꞌil aye. Porke kꞌayemikix ta snaꞌel te tut lek sok te tut ma lekuke.
HEB.6.1	Jich yuꞌun sigueukotik bael jaꞌ to te mukꞌul gente ya xkꞌootike. Ya skꞌan te ya xkꞌaxotik bael a te tut primero nojpesel yuꞌun te Cristoe. Ma me yauk xchaꞌsujtotik xan ta snopilanel te tutik ay ta slijkibale: jich tutꞌil te ya sujtes koꞌtantik te tut a jpastik te ya yakꞌotik bael ta lajele, o jich tutꞌil te ya skꞌan chꞌuunel te Diose, 
HEB.6.2	sok te nojpesel yuꞌun skꞌoplal ichꞌjaꞌe, sok te kajanel kꞌabal ta sjol te hermanoetike, sok te chaꞌkuxel yuꞌun te animaetike, sok te kastigo sbajtel kꞌinale. 
HEB.6.3	Jaꞌ to jaꞌ ya skꞌan xkꞌaxotik bael a, teme jich ya skꞌan te Diose.
HEB.6.4	Porke te machꞌatik jmel nax a yichꞌik te sakil kꞌinale, y tsaꞌam a yaꞌiyik te majtanil yuꞌun te Diose, y la yichꞌikix te Chꞌul Espiritue, 
HEB.6.5	y tsaꞌam a yaꞌiyikix te tsaꞌam skꞌoplal te Diose, y sok yaꞌiyikix te ay spoder Dios ta skuenta te yachꞌil balmilale 
HEB.6.6	Teme chaꞌyalik xane, ma xjuꞌ te ya sujtik xan ta stojol Diose. Porke jaꞌik mismo ya yakꞌik xan ta jijpanel ta krus te Xnichꞌan Diose, y sok ya yakꞌik xan ta ikꞌtinel ta sitil komon.
HEB.6.7	Jaꞌ pajal sok te lum te ya yuchꞌ te jaꞌale te ya xko ta sbae, teme ya yakꞌ jun kosecha te ya xtuun yuꞌun te machꞌatik ya xꞌaꞌteje, ya staik bendision yuꞌun te Dios te lume. 
HEB.6.8	Pero teme chꞌix a yakꞌ o wamale, ni ma baleuk te lume. Jich ma lekuk skꞌoplal yuꞌun te Diose, y ta slajibal ya yichꞌ chikꞌel.
HEB.6.9	Pero aunke jich ya kaltik to, kermanotak te jkꞌanojexe, seguro ayotik te lek ayex ta skuenta Dios sok te yipalex ta beel ta sbeelel kolele. 
HEB.6.10	Porke te Diose ben toj yoꞌtan y ma xchꞌay ta yoꞌtan te tut ya apasik te jaꞌexe, y te slekil awoꞌtanik te la awakꞌik ta ilel te la akoltayik te hermanoetik te xchꞌuunejike, jich tutꞌil te yipalex ta spasele. 
HEB.6.11	Pero jaꞌ ya jkꞌantik te ta juju-tulex te sigue ya awakꞌik ta ilel te jun awoꞌtanike jaꞌ to ta slajibal kꞌaal, yuꞌun tsꞌakal me ya ataik te tut yipalex ta smaliyele. 
HEB.6.12	Ma jkꞌantik te ya xchꞌajubexe. Jaꞌ ya jkꞌantik te ya atsꞌakliyik te machꞌatik jun yoꞌtanik ta xchꞌuunel te Diose, y te jun yoꞌtan ya smaliyik te tut ya xꞌaꞌbot yuꞌun Dios te sjapoj jilele.
HEB.6.13	Te kꞌalal Dios jich a xchap ta stojol te jꞌAbrahame, stukel mismo a yal ta jamal, porke maꞌyuk yan machꞌa mukꞌ xan yuꞌun stukel te ya yal ta jamale. 
HEB.6.14	Y la yal: “Joꞌon ya kaꞌbeyat bayal bendision y ya kakꞌ pꞌoluk bayal te atsꞌumbale”, xchi. 
HEB.6.15	Te jAbrahame jun yoꞌtan a smaliy, y la yichꞌ te tut albil yuꞌun te Diose. 
HEB.6.16	Te kꞌalal ay tut tulan skꞌoplal ya yalik te genteetike, jaꞌ ya staik ta alel te machꞌa mukꞌ xan ke te yuꞌunike, skuenta yuꞌun batsꞌi jich ya xkꞌot te tut ya yalike.
HEB.6.17	Jaꞌ yuꞌun, Dios la yalbe ta jamal te machꞌatik ya yichꞌik te tut yaloje, te ma xchꞌay ta yoꞌtan te tut yaloj ya yakꞌe. Jaꞌ yuꞌun la stejkꞌan sba ta yalel te tut ya yakꞌe. 
HEB.6.18	Jich ay xchaꞌkajal te tutik te ma xjuꞌ xyaneje, yuꞌun maꞌ xjuꞌ ya sle lot te Diose.
HEB.6.18	Jich la kichꞌtikix yip koꞌtantik te joꞌotik te la jlejtik koltayel yuꞌun Diose, y smukꞌulinej koꞌtantik te ya jmalitik te tut ya yakꞌbotike. 
HEB.6.19	Jaꞌ te smukꞌul koꞌtantik te ya yaꞌbotik te jun koꞌtantik sok te seguro ay te jchꞌuleltike. Jaꞌ pajal sok te ankla takꞌin te ya yaꞌbe yip a te barkoe. Jaꞌ te smukꞌul koꞌtantik te tulan snitojotik te ba ay te pakꞌ te makbil a te templo ta chꞌulchane, 
HEB.6.20	te ba och bael Jesus yuꞌun ya sjambotik a te bee. Jicha kꞌot stukel tutꞌil statal saserdote yuꞌun sbajtel kꞌinale, jich tutꞌil te jtijkꞌ saserdote ay sok te jMelquisedeke.
HEB.7.1	Te jMelquisedeke jaꞌ rey yuꞌun te jtejklum Saleme, sok saserdote yuꞌun te Dios te ay ta chꞌulchane. Te kꞌalal sujt tal te jꞌAbraham te xkꞌotuk ta stsalel ta guerra te reyetike, te jMelquisedeke lokꞌ sta y la yaꞌbe bendision. 
HEB.7.2	Jich te jꞌAbrahame la yaꞌbe te jun ta slajunebal ta spisil te tuti staoj tal te xkꞌotuk ta guerrae.
HEB.7.2	Te jMelquisedec sbiile jaꞌ xyal: “rey te toj ya xchapawane”, te xchie. Y te tutꞌil jaꞌ rey yuꞌun te jtejklum Saleme, te jaꞌ xyal “te bujtsꞌan kꞌinale”, te sbiile jaꞌ xyal xan: “te rey yuꞌun te bujtsꞌan kꞌinale”, te xchie. 
HEB.7.3	Ma xchiknaj skꞌoplal te state, ni te smeꞌe, ni te antibo smeꞌ-state; ni ma xchiknaj tut ora a ayin, ni te tut ora a chame. Jaꞌ pajal kꞌoem sok te Xnichꞌan Diose, te jaꞌ saserdote yuꞌun sbajtel kꞌinale.
HEB.7.4	Te ora to, aꞌiya awaꞌiyik te tulan skꞌoplal te jMelquisedeke. Yuꞌun te antibo jmeꞌ-jtatik jꞌAbrahame la yaꞌbe te jun ta slajunebal te tutik staoj te xkꞌotuk ta stsalel te reyetike. 
HEB.7.5	Jich tutꞌil ya yal te mantaliletik yuꞌun te jMoisese, te saserdoteetik te jaꞌ stsꞌumbal te jLevie ya xjuꞌ ya yichꞌ te jun ta slajunebal ya yakꞌ te jtejklume, yuꞌun te jun nax te smeꞌ-statike y jaꞌ stsꞌumbalik te jꞌAbraham ta spisilik.
HEB.7.6	Pero te jMelquisedeke, aunke ma jaꞌuk stsꞌumbal te jLevie, la yichꞌ te jun ta slajunebal te stutik yuꞌun te jꞌAbrahame, te jich albil skꞌoplal yuꞌun Dios te ya xꞌaꞌbot yuꞌune. Jich te jMlequisedeke la yaꞌbe bendision te jꞌAbrahame. 
HEB.7.7	Jpisiltik ya jnaꞌtik te jaꞌ mukꞌ ay te machꞌa ya yakꞌ te bendisione, sok jaꞌ pekꞌ ay te machꞌa ya yichꞌ te bendisione.
HEB.7.8	Stalel ya xlajik te saserdoteetik yuꞌun jLevi te jaꞌ la yichꞌik te jun ta slajunebal stutik yuꞌunik te slumalike. Pero te Sjun Diose ya yalbe skꞌoplal te jMelquisedec te jich kꞌoem te tutꞌil ay machꞌa kuxul te ora to. 
HEB.7.9	Ya xjuꞌ ya kaltik te saserdoteetik te jaꞌ stsꞌumbal te jLevi, te ya yichꞌ ta ora to te jun ta slajunebale, jich a yakꞌik te jun ta slajunebal ta stojol jMelquisedec te tut ora a yakꞌ te jꞌAbrahame. 
HEB.7.10	Porke kꞌalal lokꞌ sta te jMelquisedec te jꞌAbrahame, ay to ta stiꞌbalul a te stsꞌumbal te machꞌa ma to xꞌayin ae.
HEB.7.11	Te jtejklum israele la yichꞌik te mantaliletik ta skuenta te saserdoteetik jLevitaetik, te jaꞌ stsꞌumbalik te jꞌAarone. Pero, ma juꞌemuk yuꞌunik spasel te toj aylan te machꞌatik sigue ya xchꞌuunik te mantaliletike. Jaꞌ sluwar te chiknaj yan saserdote, te ma jaꞌukix ta stsꞌumbal te jꞌAarone, sino ke jaꞌ yuꞌun te jtijkꞌ saserdote yuꞌun te jMelquisedeke. 
HEB.7.12	Porke teme ya xjelon te saserdotee, jich puersa ya xjelon ekꞌa te mantaliletike. 
HEB.7.13	Y te Kajwaltike, jaꞌ te machꞌa ya xꞌalbot skꞌoplal ta Sjun Dios, jaꞌ te stsꞌumbal te jtijk yuꞌun israele te maꞌyuk machꞌa a aꞌtej ta saserdoteile.
HEB.7.14	Porke lek naꞌbil te jaꞌ tal ta jtijkꞌ stsꞌumbal Juda te Kajwaltike, y te jMoisese ni maꞌyuk a yal teme ay ya yichꞌ yaꞌtel ta saserdote jaꞌ jtijkꞌ abi.
HEB.7.15	Y te jich ay to, mas ya xchiknaj ta aꞌiyel te jaꞌ pajal sok te jMelquisedek te achꞌ saserdotee. 
HEB.7.16	Yuꞌun ma jaꞌuk a yichꞌ yaꞌtel ta saserdoteil yuꞌun te tutꞌil tsꞌibabil skꞌoplal sok stsꞌumbal ta mantaliletike. Jaꞌ a yichꞌ yaꞌtel yuꞌun te ay spoder stukel te stalel kuxul te ma xlaje. 
HEB.7.17	Porke jaꞌ to jaꞌ te tutꞌ ay skꞌoplal yuꞌun Dios stukele:
HEB.7.17	“Jaꞌat te saserdoteat yuꞌun sbajtel kꞌinale, jich mismo te tutꞌil jtijkꞌ saserdote ay sok te jMelquisedeke”, xchi me.
HEB.7.18	Jich yuꞌun te mantaliletik te nameyixe, lajix jil skꞌoplal porke maꞌyuk yip y maꞌ tuun. 
HEB.7.19	Yuꞌun maꞌyuk machꞌa tojob yuꞌun te mantaliletik yuꞌun jMoisese. Jich chiknaj yan te ben tsaꞌam ay spuersa koꞌtantik yuꞌune, te ya xtijilajotik ta stojol Dios yuꞌune.
HEB.7.20	Kꞌalal aꞌbot yaꞌtel te Jesuse, te Dios la yalbe skꞌoplal ta jamal. Pero kꞌalal la yichꞌ yaꞌtelik te yan saserdoteetike, maꞌyuk tut la yichꞌ alel ta jamal yuꞌun. 
HEB.7.21	Pero te tutꞌ ay te Kajwaltike, ay a albot skꞌoplal stukel, yuꞌun ta Sjun Dios ya xꞌalbot skꞌoplal:
HEB.7.21	“Te Kajwaltike la yal ta jamal y ma yuꞌunuk ya xchaꞌnaulan: ‘Jaꞌat saserdoteat yuꞌun sbajtel kꞌinal, te jaꞌat stsꞌumbalat te jMelquisedeke’, xchi”, xchi me.
HEB.7.22	Jaꞌ yuꞌun te Jesuse stukel ya stejkꞌan sba yuꞌun te achꞌ trate te kꞌax lek tutꞌil te trate te nailtoe.
HEB.7.23	Lom bayalik te yanetik xan saserdotee, pero juju-tul lajik bael.
HEB.7.24	Pero te Jesus, te ma xcham stukele, ma xjelon te yaꞌtel ta saserdoteile. 
HEB.7.25	Jaꞌ yuꞌun ya xjuꞌ ya xkoltawan sbajtel kꞌinal yuꞌun te machꞌatik ya xtijilajik ta stojol Dios ta skuentae. Yuꞌun kuxul sbajtel kꞌinal, yuꞌun ya skꞌanulanbe Dios ta skuentaik.
HEB.7.26	Jich yuꞌun te Jesuse jaꞌ mismo te statal saserdote te ya xtuun kuꞌuntike. Jaꞌ stukel te lek ayix ta stojol Dios, maꞌyuk smul, y makꞌ sleulanix smul. Pitil ay sok te jmulawiletike, y akꞌotix ta sba te chꞌulchane. 
HEB.7.27	Ma jichuk te tutꞌil yanetik statal saserdoteetike te puersa ya smilik chambalam te ya yakꞌ ta jujun kꞌaale, jaꞌ nail yuꞌun smul stukele y te nax a yuꞌun te smulik te jtejklume. Porke te Jesuse jmel nax te la yakꞌ sba ta milbil smajtan Dios yuꞌun sbajtel kꞌinale, te kꞌalal stukel mismo a yakꞌ sbae. 
HEB.7.28	Te mantaliletik yuꞌun te jMoisese ya yaꞌbe yaꞌtel ta statal saserdote te gente te maꞌyuk yipike. Pero te tuti yal ta jamal te Diose, te la spas ta patil yuꞌun te mantaliletike, la yaꞌbe yaꞌtel ta statal saserdote te Xnichꞌane, te tsꞌakal ya xjuꞌ yuꞌun spasel te yaꞌtele ta sbajtel kꞌinal.
HEB.8.1	Te tut mas tulan skꞌoplal te tut yipalotik ta yalele, jaꞌ te ay te statal saserdote kuꞌuntike te nakal ta chꞌulchan ta sbatsꞌil te ba snaktijib te Diose. 
HEB.8.2	Teꞌeyix ta aꞌtel ta saserdote te ba ay te batsꞌi mero temploe te jaꞌ pasbil yuꞌun te Kajwaltike y ma jaꞌuk pasbil yuꞌun te genteetike.
HEB.8.3	Spisil te statal saserdotee jaꞌ aꞌbil yaꞌtel yuꞌun ta yakꞌel te smajtan Dios y te milbil smajtane. Y jaꞌ yuꞌun te puersa te ay tut ya yaꞌbe smajtanin Dios euk te Jesucristoe. 
HEB.8.4	Te liꞌuk ay ba balmilale, ni xjuꞌ ya xꞌoch ta saserdote, yuꞌun liꞌ ay saserdoteetik te ya yaꞌbe te smajtan Dios te albil yuꞌun te mantaliletik yuꞌun te jMoisese. 
HEB.8.5	Pero te saserdoteetik to, jaꞌ nax yaꞌtelinejik ta skuenta te tutik slokꞌol nax y skeawil nax te tutik ay ta chꞌulchane. Y jnaꞌojtik te slokꞌol naxe, porke te kꞌalal kꞌan stejkꞌan naul pakꞌ templo te Moisese, Dios a albot yuꞌun: “Aꞌiya lek awaꞌiy ya apas spisil, chikan te tut yilel te la kakꞌ awil ta witse”, te xchie. 
HEB.8.6	Pero te statal saserdote kuꞌuntike, mas ben tsaꞌam te yaꞌtel te yipal ta spasele. Jich te achꞌ trate te tejkꞌanbil ta kꞌop ta xchapele, mas ben tsaꞌam, yuꞌun ben tsaꞌam te tut yalojix te Diose.
HEB.8.7	Te tojuk a bajt te primero tratee, ma puersauk te ay xchebal tratee. 
HEB.8.8	Pero te Diose kꞌax ma tsaꞌamuk a sta te genteetik abi, y la yal:
HEB.8.8	“Ya me xtal skꞌaalel te ya jchap jun yachꞌil trate sok te israel y sok Juda. 
HEB.8.9	Te trate to ma pajaluk sok te la jchap sok te antibo smeꞌstatike kꞌalal la jchech ta jkꞌab yuꞌun te la jlokꞌeslan tal ta slum Egiptoe. Te stukelike ma spasik kumplir te tratee, jich yuꞌun joꞌon a jileslan. 
HEB.8.10	Te trate te ya jchap sok te Israele ta patil, jaꞌ me to: Ya me kaꞌbe ta sjolik te mantaliletik kuꞌune y ya me jtsꞌibabe ta yoꞌtanik. Joꞌon Dioson yuꞌunik ya xkꞌoon, y te stukelike jaꞌ jtejklum kuꞌun. 
HEB.8.11	Ma puersaukix te ya spꞌijutes sbaik ta juju-tul te sjoy sbaik ta genteil o te machꞌa jun smeꞌ-statike yuꞌun te ya snaꞌbeyik sba te Kajwaltike, porke spisilik ya snaꞌbikon jba, ta chꞌin ta mukꞌ. 
HEB.8.12	Joꞌon ya jpasbe perdon te tut ma tsaꞌamuk spasojike, ni makꞌ ya jnaꞌbeyix ta mas a te smulike”, xchi te Diose.
HEB.8.13	Te kꞌalal Dios ya yal te ay te yachꞌil tratee, yuꞌun ya yal te kꞌaꞌubix te primeroe. Y te tut kꞌaꞌubenixe y te antiboixe, chꞌin xanix ya skꞌan yuꞌun ya xchꞌay bael.
HEB.9.1	Te primero tratee ay mantal yuꞌun te ya yal te tutꞌil ay te kultoe, sok ay jun naul pakꞌ templo ta balmilale. 
HEB.9.2	Te naul pakꞌ te la yichꞌ chapele, jaꞌ nail ay te jkꞌael te Chꞌul Luwar xꞌalbote. Teꞌelan a te kandelerioetike y sok te xmexaul waj te chꞌulutesbil yuꞌun Diose.
HEB.9.3	Ta spat te xchꞌakꞌaelal pakꞌe teꞌey a te Batsꞌi Chꞌul Luwar xꞌalbote. 
HEB.9.4	Ay jun altar teꞌa te puru oro yuꞌun ya xchikꞌot teꞌa te pome, y teꞌey a te xkaxaul trate te makbil ta oro ta sjoylejal te spate. Te ba kaxae ay jun xaru pasbil ta oro te nojel te manae, y teꞌey ekꞌa te snabateꞌ jꞌAaron te la yakꞌ slujpe, y sok te chaꞌpejch ton te tsꞌibabil a te tratee.
HEB.9.5	Ta sba te kaxae teꞌelan a te kerubinetik te jaꞌ seña te teꞌey a te Diose, te yaxintesejik ta xikꞌik te ba ya yichꞌ chaꞌyel te mulile. Pero te ora to ma jaꞌukix puersa ya kalbetik skꞌoplal te tutik to.
HEB.9.6	Te tutꞌil jich chaptalanbil, te saserdoteetike sil tiempo ya xꞌochik bael te ba primero jkꞌael te temploe, yuꞌun teꞌ ya spasik a te yaꞌtelik te kꞌayemik ta spasel ta skuenta Diose. 
HEB.9.7	Pero ta xchaꞌkꞌaelale jaꞌ nax ya xꞌoch a te statal saserdotee, y yal jmel ya xꞌoch ta jun jaꞌbil. Te kꞌalal ya xꞌoche, ya skꞌan ya yichꞌ ochel xchꞌichꞌel chambalametik, yuꞌun ya yakꞌ xchꞌayil smul stukel y sok te xchꞌayil smulik te jtejklum te ma snaꞌik tutꞌil la sta te smulike. 
HEB.9.8	Jaꞌ to jaꞌ ya yaꞌbotik jnaꞌtik te Chꞌul Espiritue te tutꞌil ma to jamaluk sbeelel te Batsꞌi Chꞌul Luwar te jayeb kꞌaal te yipal to ta stuuntesel ta spasel te tut skuenta Dios te ba primero jkꞌaele. 
HEB.9.9	Spisil to jaꞌ jun seña yuꞌun te tiempo te ora to. Yuꞌun te smajtan Dios y sok te milbil smajtan te teꞌ ya xꞌaꞌbot a te Diose, ma xjuꞌ te jkꞌaxel libre ya xkꞌot yoꞌtanik te machꞌatik jich ya yichꞌik ta kuenta te Diose. 
HEB.9.10	Skuenta nax xkuxlejalik ta balmilal te tut ya spasike, jich tutꞌil te tut ya sweꞌike, sok te ya yuchꞌike, y te tutik ya spok skꞌabik te skuenta nax slekuteselike. Yuꞌun jaꞌ nax tulan ay skꞌoplal ta pasel jaꞌ to te Dios ya sjelontes te tutꞌil aye.
HEB.9.11	Pero te Cristo xtalukix, y te ora to stukel statal saserdote kuꞌuntik te skuentainej tutik ben tsaꞌam te ayix ta jkuentatike. Te templo te ba yipal ta aꞌtel jich tutꞌil saserdotee, jaꞌ ben tsaꞌam y mas ben mukꞌ yuꞌun te yane. Y ma pasbiluk ta skꞌab genteetik, sok te ma jaꞌuk ta skuenta te balmilal toe. 
HEB.9.12	Te Cristo ochemix bael te ba ay te Batsꞌi Chꞌul Luware. Y ma jaꞌukix ya yakꞌ te xchꞌichꞌel chiboetike y sok te beseroetike, sino ke stukel te xchꞌichꞌele. Jun nax buelta a och bael ta sbajtel kꞌinal, jich a jtatikix ta skuenta te jkoleltik sbajtel kꞌinal. 
HEB.9.13	Porke te xchꞌichꞌel toroetike y te chiboetike y sok te stanil chꞌin besera te ya xchikꞌot ba altare te ya stsijtsinlanbot te machꞌatik ma lekuk skꞌoplalik yuꞌun te smule, ay yip te ya slekutesbe sbaik ta spatik naxe.
HEB.9.14	Pero teme jich ay to, jaꞌ to xan mas ay yip stukel te xchꞌichꞌel Cristoe. Yuꞌun ta skuenta te Espíritu te sbajtel kꞌinal aye, Cristo la yakꞌ sba ta milel ta stojol Dios jich tutꞌil milbil smajtan Dios te maꞌyuk smule. Y te xchꞌichꞌele la sakutesbotik koꞌtantik yuꞌun te kaꞌteltik te ya yikꞌotik bael ta lajele. Yuꞌun jich me ya xjuꞌ te ya kakꞌ jbajtik ta abatinel yuꞌun te kuxul Diose.
HEB.9.15	Jaꞌ yuꞌun, te Jesucristoe jaꞌ tejkꞌanbil ta kꞌop yuꞌun te yachꞌil tratee, yuꞌun tal yakꞌ sba ta lajel yuꞌun la staik perdon yuꞌun smulik te machꞌatik mulawike te ayik ta skuenta te nail tratee. Y yuꞌun te machꞌatik ikꞌbilik yuꞌun te Diose ya me yichꞌ smajtanik sbajtel kꞌinal te stukel yaloj jilele.
HEB.9.16	Teme ay machꞌa ya spas testamento kꞌop, jaꞌ to ya xkꞌot ta pasel a te ya xcham te machꞌa la spas te stestamentoe. 
HEB.9.17	Yuꞌun te jun testamento kꞌope maꞌ to ayuk lek skꞌoplal teme kuxul to te machꞌa jich yaloje. Yan teme laje, jich ayix skꞌoplal abi. 
HEB.9.18	Jaꞌ yuꞌun te la yichꞌ malel chꞌichꞌe kꞌalal la yichꞌ chapel te nail tratee. 
HEB.9.19	Te jMoisese la yal spisil te mantaliletik ta stojol spisil te jtejklume; ta patil la yichꞌ tsajal tsots y sok jun skꞌab hisopo teꞌ, la smul ta xchꞌichꞌel beseroetik y sok ta xchꞌichꞌel chiboetik te kapbil sok jaꞌe, y la stsijtsinbe te sjunal mantaliletike y jich ta spisil te jtejklume. 
HEB.9.20	Jich a yaltalanbe: “Jaꞌ to jaꞌ chꞌichꞌ te ya xchap a te trate te Dios a yalbeyex ta akuentaik te jaꞌexe”, xchi. 
HEB.9.21	Te jMoisese la stsijtsinbe chꞌichꞌ euk te naul pakꞌ temploe y sok spisil te tutik ya xtuun ta kultoe. 
HEB.9.22	Jich la yal te mantaliletike te ya skꞌan ya yichꞌ lekutesel ta chꞌichꞌ ta spisile. Maꞌyuk perdon yuꞌun mulil teme maꞌyuk ya xmal chꞌichꞌe.
HEB.9.23	Puersa la skꞌan yichꞌ malel xchꞌichꞌel chambalametik yuꞌun slekutesel te tutik slokꞌol nax te ay ta chꞌulchane. Pero te tutik ay ta chꞌulchane, puersa majtanil ya skꞌan te kꞌax jich stsaꞌamule. 
HEB.9.24	Porke te Cristoe ma och bael te ba templo te pasbil nax yuꞌun te genteetike, te jaꞌ nax slokꞌol te batsꞌi temploe, sino ke mismo ta chꞌulchan a och bael. Te ora to teꞌ ba yakꞌ sba ta ilel ta stojol Dios yuꞌun ya skꞌanbotik tal koltayel te joꞌotike. 
HEB.9.25	Y ma yuꞌunuk och bael ta yakꞌulanel milbil smajtan Dios bayal buelta, jich tutꞌil ya spas ta jujun jaꞌbil te statal saserdotee, te ya xꞌoch bael ta Batsꞌi Chꞌul Luwar ta yakꞌel te ma jaꞌuk xchꞌichꞌeluk stukele. 
HEB.9.26	Te jichuk a spase, te Cristo bayal buelta ya skꞌan xlaj desde pas tal te balmilale. Pero te batsꞌi jiche, te ora to te jaꞌix te slajibal kꞌaale, te Cristoe jun nax buelta sok ta skuenta sbajtel kꞌinal a kꞌax swokol. Stukel mismo la yakꞌ sba ta milbil smajtan Dios yuꞌun xchꞌayel mulil. 
HEB.9.27	Jich tutꞌil jun nax buelta ya xlajik te genteetike, y patil ya xtal te ichꞌel ta kꞌope, 
HEB.9.28	jich euk jun nax buelta la yakꞌ sbaix ta milbil smajtan Dios yuꞌun ta xchꞌaybeyel smul bayal genteetik. Patil ya xchiknaj tal ta xchaꞌmelal. Ma yuꞌunuk ya xtal xan ta xchꞌayel mulil, sino ke yuꞌun ya skoltay te machꞌatik ayik ta smaliyele.
HEB.10.1	Porke te mantaliletik yuꞌun te jMoisese jaꞌ nax yaxinal te tutik ben lek te ya xba taluke, y ma jaꞌuk stukel te tut batsꞌi leke. Jaꞌ yuꞌun te mantaliletike ma xjuꞌ yaꞌ stojutes te machꞌatik jujun jaꞌbil ya xtijilaj ta stojol Dios yuꞌun te ya yaꞌbe milbil smantan Dios.
HEB.10.2	Te juꞌuk yuꞌun te mantaliletik slekutesel yuꞌun te smulike, makꞌ snaꞌikix me ay smulik te jichuke, sok la sjilesikix ta yakꞌel milbil smajtan te Diose. 
HEB.10.3	Pero te milbil smajtan Dios ya yakꞌik ta jujun jaꞌbile jaꞌ ya yaꞌbe snaꞌik te smulike.
HEB.10.4	Porke te xchꞌichꞌel toroetike y te xchꞌichꞌel chiboetike ma xjuꞌ ya xchꞌay mulil. 
HEB.10.5	Jaꞌ yuꞌun, kꞌalal jul ta balmilal te Cristoe, jich a yal ta stojol Dios:
HEB.10.5	“Ma jaꞌuk ya akꞌan te milbil majtanile ni te yan majtanile, sino ke la awaꞌbonix jtiꞌbalul. 
HEB.10.6	Ma jaꞌuk lek ya awil te chikꞌbil majtaniletike ni te majtaniletik yuꞌun te ya xchꞌay mulile. 
HEB.10.7	Jich a kal: ‘Liꞌ ayon to, jich tutꞌil tsꞌibabil jkꞌoplal ta june, yuꞌun ya jpas te tut skꞌanojel awoꞌtan, te jaꞌat Diosate’, xchion”, xchi me.
HEB.10.8	Nail ya yal te ma skꞌan Dios ni lekuk ya yil te milbil majtaniletik ni te majtanil chambalame, ni te chikꞌbil smajtan yuꞌun te ya xchꞌay mulile, aunke jich ya yakꞌ ta akꞌel te mantaliletike. 
HEB.10.9	Y patil la yal: Liꞌ talemon to yuꞌun ya jpas te tut ya skꞌan awoꞌtane, te jaꞌat Diosate”, te xchie. Jicha chꞌay te nail milbil majtaniletike, sok la yakꞌ ta sluwar te jun yachꞌile. 
HEB.10.10	Dios la slekutesotikix porke te Jesucristoe la spasbe te skꞌanojel yoꞌtan te Diose te la yakꞌ ta majtanil te stiꞌbalule te la yichꞌ milel jun nax buelta yuꞌun sbajtel kꞌinal.
HEB.10.11	Spisil te saserdote juriyoe jaꞌ yaꞌtelinejik jujun kꞌaal, y sigue ya yakꞌulanik bayal buelta te jich mismo milbil smajtan te Diose. Manchuk me jich ya spas to, ma xjuꞌ ya xchꞌay te muliletike. 
HEB.10.12	Pero te Jesucristoe jaꞌ a yakꞌ sba ta jun milbil smajtan Dios yuꞌun te muliletik yuꞌun sbajtel kꞌinal. Y te nax a najkaj ta sbatsꞌil skꞌab te Diose. 
HEB.10.13	Teꞌ yipal ta smaliyel a, jaꞌ to teme Dios ya yakꞌbe spuch ta tekꞌel te skontratake. 
HEB.10.14	Porke ta skuenta te jun nax smajtan Diose, jich a stojutes yuꞌun sbajtel kꞌinal te machꞌatik ya xlekubik ta stojol Diose.
HEB.10.15	Jich mismo ya yalbotik te Chꞌul Espiritue:
HEB.10.16	“Ya yal te Kajwaltike: ‘Jich ay te trate ya jpas ta patil kꞌalal ya sta skꞌaalele. Ya me kaꞌbe ta yoꞌtan te jmantaliletike y ya me jtsꞌibabe ta spensarik’, xchi me”, xchi.
HEB.10.17	Sok ta patil la yal:
HEB.10.17	“Mak me ya jnaꞌbeyix a te smulike y sok te tut ma lekuk spasojike”, xchi.
HEB.10.18	Jich yuꞌun te kꞌalal pasbot perdon yuꞌun te smulike, ma me puersaukix te ya yakꞌik xan te majtaniletik yuꞌun te mulile.
HEB.10.19	Jaꞌ yuꞌun, kermanotak, te ora to maꞌyuk xiꞌel ya xjuꞌ xꞌochotik te ba ay te Batsꞌi Chꞌul Luwar ta skuenta te xchꞌichꞌlel te Jesucristoe. 
HEB.10.20	Jaꞌ me sigue ya jtamtik te achꞌ bee, te sbeelel kuxlejal te stukel a sjambotik te pakꞌ, te jaꞌ mismo te stiꞌbalule. 
HEB.10.21	Te Jesuse jaꞌ mukꞌul saserdote kuꞌuntik te skuentainej te jtejklum yuꞌun te Diose. 
HEB.10.22	Jaꞌ yuꞌun ya skꞌan xtijilajotik ta stojol Dios sok spisiluk me koꞌtantik y sok xchꞌuunel koꞌtantik te batsꞌi seguroe. Sakubenuk me te koꞌtantik yuꞌun te tut ma lek ya jnoptike, y sapbiluk me te jtiꞌbalultik ta puro lekil jaꞌ. 
HEB.10.23	Junuk me koꞌtantik, ma me tut xyal koꞌtantik. Ya me jnaꞌtik te tut yipalotik ta smaliyel, sok te xchꞌuunel koꞌtantik te ya kaltik ta jtiꞌtike. Porke te Diose ya skꞌoes ta pasel te tut yalojbotik te ya spasbotike. 
HEB.10.24	Ya me jletik tutꞌil ya jkoltay jbajtik ta juju-tul skuenta yuꞌun ay xan mas xkꞌuxul koꞌtantik a, sok skuenta yuꞌun ya jpastik te tut leke. 
HEB.10.25	Ma me jkom bajtik te ya jtsobilan bajtik, jich tutꞌil ya spasik te jtul chebe. Ya me skꞌan ya kaꞌbe bajtik spuersa koꞌtantik ta juju-tul. Y jaꞌuk to a te kꞌalal ya kiltik te xnopet ya xtal te skꞌaalel yuꞌun te Kajwaltike.
HEB.10.26	Porke teme skꞌanojel koꞌtantik sigue ya xmulawotike, aunke jnaꞌojtikix te tut batsꞌi jiche, ma me ayukix ta mas te milbil smajtan Dios yuꞌun te jmultike.
HEB.10.27	Jaꞌ xanix ya jmalitik te kastigo te xiꞌeltik sba, te tut ora ay ichꞌel ta kꞌope, y sok te kꞌajkꞌ ya xtil te ya slajin te machꞌatik skontrainejik te Diose. 
HEB.10.28	Te kꞌalal ay machꞌa maꞌ xchꞌuun te mantaliletik yuꞌun te jMoisese, sok teme ay cheb o oxeb testigoetik yuꞌun te tut spasoje, ya xꞌakꞌot bael ta lajel yuꞌun, sok ma pichꞌukix ta oꞌtanil ya xkꞌot a. 
HEB.10.29	¿Me yuꞌun ma xkꞌot ta awoꞌtanik te jaꞌexe te mas to xan tulan kastigo ya sta te machꞌatik ya xpuchꞌik ta tekꞌel te Xnichꞌan Dios y te ya spꞌajbeyik te xchꞌichꞌele, sok te machꞌatik ya yixta-kꞌoptay te Espíritu yuꞌun Dios te jaꞌ kꞌuxutaylanbil yuꞌune? Te xchꞌichꞌele jaꞌ te la xchap jil a te tratee, sok te ya slekuteswane. 
HEB.10.30	Jnaꞌojtik te Kajwaltik te yaloj jilele: “Joꞌon aꞌbilonix ta jkuenta te xchapele; te joꞌon ya kaꞌbe stoje”, xchi me. Y jich yaloj xan: “Te Kajwaltike jaꞌ ya yichꞌ jkuenta te jtejklum yuꞌune”, xchi me. 
HEB.10.31	¡Xiꞌeltik sba teme yalotik ta skꞌab te kuxul Diose!
HEB.10.32	Pero naꞌaik me te jaꞌexe te tiempo a kꞌaxixe, te kꞌalal la awichꞌik te sakil kꞌinale. Naꞌaik me tutꞌil kujch awuꞌunik te tulan wokoletik te tulan la awichꞌik kontrainele. 
HEB.10.33	Ay la awichꞌik pꞌajel y ilbajinel ta sitil komone, y ay la ajoyin abaik sok te machꞌatik kꞌax swokolike.
HEB.10.34	Te jaꞌexe la xpichꞌin awoꞌtanik te machꞌatik aylan ta prexoe. Y asta jun awoꞌtanik te la awakꞌik bael ta pojel te tut ay awuꞌunike, yuꞌun anaꞌojik te tut ay awuꞌunik ta chꞌulchan te mas ben tsaꞌame sok te sbajtel kꞌinal ay stukele.
HEB.10.35	Ma meꞌ chꞌay yip awoꞌtanik ta stojol Dios, porke jaꞌ me ya yichꞌbeyex te jun mukꞌul majtanile. 
HEB.10.36	Te jaꞌexe puersa ya skꞌan xjuꞌ awuꞌunik te wokole, yuꞌun jaꞌ ya apasik te tut ya skꞌan yoꞌtan te Diose y jich ya awichꞌik te tut a te stukel yaloje. 
HEB.10.37	Yuꞌun te Sjun Diose jich ya yal:
HEB.10.37	“Ora me, batsꞌi ora me ya xtal te machꞌa ya xtale, ma jalukix. 
HEB.10.38	Y te machꞌa toj ya xꞌilot yuꞌun te xchꞌuunel yoꞌtane, ya me xkuxuyin. Pero teme sujtex ta apatike, ma kontentoukon yuꞌun”, te xchie.
HEB.10.39	Y te joꞌotike ma jachikukotik tutꞌil te machꞌatik ya sujt ta spatike, te chꞌayel ya xlaj bajtik yuꞌune. Jaꞌ pajalotik sok te machꞌatik ya staik te kolele porke ay xchꞌuunel yoꞌtanik.
HEB.11.1	Teme ay xchꞌuunel koꞌtantike, jich seguro ayotik te ya kichꞌtik te tut yipalotik ta smaliyele, sok ya jnaꞌtik te ay tutik te ma xkiltike. 
HEB.11.2	Te antibo jmeꞌ-jtatike lek a ilot yuꞌun Dios yuꞌun la yakꞌ xchꞌuunel yoꞌtanik ta stojol.
HEB.11.3	Ta skuenta te xchꞌuunel koꞌtantike te ya jnaꞌtik te Dios a spas te balmilale ta skuenta te skꞌope, jich te tut ya kiltik te ora to. Jaꞌ la yichꞌ pasel yuꞌun te tut maꞌyuk ta ilele.
HEB.11.4	Ta skuenta xchꞌuunel yoꞌtan, te jꞌAbel la yaꞌbe milbil smajtan Dios te kꞌax tsaꞌam ke te tut la yakꞌ te jCaine. Y jaꞌ yuꞌun Dios la yal ta jamal te toj aye, y la stsakbe te smajtane. Jich yuꞌun, aunke chamenix te jꞌAbele sigue yipal to ta kꞌop kꞌoem sok te xchꞌuunel yoꞌtane.
HEB.11.5	Ta skuenta xchꞌuunel yoꞌtan te jꞌEnoc maꞌyuk a cham stukel. Steklejal a ikꞌot bael sok xkuxlejal. Jich ma taotix a, porke ikꞌot bael yuꞌun Dios. Y te Sjun Diose jich ya yal te nail a ikꞌot baele, lek a ilot yuꞌun Dios te jꞌEnoke. 
HEB.11.6	Pero ma lekuk ya xꞌilot yuꞌun Dios te machꞌa maꞌyuk xchꞌuunel yoꞌtane. Porke te tutꞌil ya xtijilajotik ta stojol te Diose, ya skꞌan te ya jchꞌuuntik te ay te Diose, sok te ya yaꞌbe smajtan te machꞌatik ya sleik te Diose.
HEB.11.7	Ta skuenta xchꞌuunel yoꞌtan, te jNoee la yakꞌ ta jkuenta te tut albot yuꞌun Dios kꞌalal la yaꞌbe snaꞌ te tut ya xkꞌot ta pasel te ma to chikanuke. La xchꞌuun y la spas barko yuꞌun ya xkol a sok te yuntikile. Y ta skuenta te xchꞌuunel yoꞌtane, te jNoee la yakꞌ ta ilel smul te gente ta balmilale. Y la sta te kolel te tutꞌil lek a ilot yuꞌun te xchꞌuunel yoꞌtane.
HEB.11.8	Ta skuenta xchꞌuunel yoꞌtan, te jꞌAbraham la xchꞌuun te ikꞌel yuꞌun te Diose. Lokꞌ bael yuꞌun teꞌ bajt te ba luwar te Dios ya yalbe te jaꞌ smajtan ya xkꞌote. Lokꞌ bael te ba slumale ni ma snaꞌ te ba ya xbajte. 
HEB.11.9	Y ta skuenta xchꞌuunel yoꞌtan jich a kuxuyin jich tutꞌil jyanlum te ba luwar te jich albil yuꞌun Dios te ya xꞌaꞌbot ta patile. Kuxuyin ta puru naul pakꞌ, jich mismo tutꞌil te jꞌIsaake y sok te Jacobe, te jich a albotik euk te ya yichꞌik te luwar. 
HEB.11.10	Porke te jꞌAbrahame la smaliy te ya xba slumalin te mukꞌul jtejklum te tulan ay yiptajibe, te jaꞌ la xchap te Diose y stukel a spas.
HEB.11.11	Sok ta skuenta xchꞌuunel yoꞌtan, aunke maꞌyuk yuntikil te Sarae, sok lom mamalix te jꞌAbrahame, aꞌbot to yichꞌ spuersa yuꞌun jun tatil ya xkꞌote. Porke la xchꞌuun ya yakꞌ kꞌouk ta pasel te Diose, sok te ma jowiluk te tut yaloje.
HEB.11.12	Jich te jꞌAbrahame, aunke ya xlajix a te yoraile, la to yakꞌ stsꞌumbal te lom bayal jich tutꞌil ekꞌetik ta chꞌulchan y sok jich tutꞌil sjiꞌal te ay ta stiꞌil mar te ma spas ta ajtayele.
HEB.11.13	Spisil te gente abi maꞌ yichꞌik te tutik yaloj jilel te Diose te kꞌalal chamike. Pero ay xchꞌuunel yoꞌtanik, sok la yilik ta jakal sok bujtsꞌnaj yoꞌtanik yuꞌun. Sok la yalik te jkꞌaxel nax ayik ta balmilal sok te majanbil nax yuꞌunik te luware. 
HEB.11.14	Y te machꞌatik jich a yalike, jamal ya yakꞌ ta naꞌel te ayik to ta sleel te ba mero slumalike. 
HEB.11.15	Te jaꞌuk ay ta yoꞌtanik te lum te ba laj lokꞌ tale, lek a juꞌ yuꞌunik te sujtikuk bael teꞌ ba aye. 
HEB.11.16	Pero stukelike la skꞌan yoꞌtanik te ben tsaꞌam slumalike, jaꞌ bi, la skꞌan slumalin te chꞌulchane. Jaꞌ yuꞌun Dios mak xkꞌexaw te jaꞌ Dios yuꞌunike, yuꞌun chapojlanbe jun mukꞌul jtejklum.
HEB.11.17	Ta skuenta xchꞌuunel yoꞌtan te jꞌAbrahame, te kꞌalal Dios a pasot ta prewa yuꞌune, la yikꞌ bael te jꞌIsaac yuꞌun ba yakꞌ ta milbil smajtan Dios.
HEB.11.18	Jun yoꞌtan kꞌan yaꞌbey smajtanin te úniko xnichꞌane, manchuk me albot yuꞌun te Diose: “Ta skuenta te Isaake bayal me stsꞌumbal ya xkꞌot”, te xchi skꞌoplale.
HEB.11.19	Yuꞌun te jꞌAbrahame la snaꞌ te ay spoder te Diose asta ya xjuꞌ yuꞌun ya xchaꞌ kuses tal te machꞌatik chamenike. Y jaꞌ yuꞌun te jꞌAbrahame la xchaꞌikꞌon sujtel te xnichꞌane, y jich seña kꞌot te chaꞌkuxele.
HEB.11.20	Ta skuenta xchꞌuunel yoꞌtan te jꞌIsaake la yal te ya yichꞌ bendision ta patil te Jacobe y sok te jꞌEsaue. 
HEB.11.21	Ta skuenta xchꞌuunel yoꞌtan, te Jacobe, te kꞌalal ya xchamix ae, la yal jilel te ya yichꞌ bendision ta juju-tul te yuntikil Josee. Y la yalbe kola yal ta stojol Dios, jaꞌ skoltayej sba a te snabateꞌe.
HEB.11.22	Ta skuenta xchꞌuunel yoꞌtan te Josee te kꞌalal ya xchamix ae, la yal te israeletike te ya me xlokꞌik bael ta patil te ba slum te Egiptoe, y la yal jilel mantal te tutꞌ ya spasbot te sbakele.
HEB.11.23	Ta skuenta xchꞌuunel yoꞌtan, te kꞌalal ayin te Moisese te smeꞌ-state la snakꞌ oxeb u, porke la yilik te ben tsaꞌam te chꞌin kereme. Ma xiꞌik yuꞌun te jich yaloj ta mantal te rey te ya yakꞌ ta milel te untike. 
HEB.11.24	Y ta skuenta xchꞌuunel yoꞌtan te jMoisese, te kꞌalal winikix ae, ma skꞌan te ya xꞌalinot yuꞌun te yantsil-nichꞌan te rey yuꞌun Egiptoe. 
HEB.11.25	Jaꞌ lek a yaꞌiy te pajal ya yichꞌ utel sok te jtejklum yuꞌun Diose, sok maꞌ skꞌan a skꞌupin te cheb oxeb kꞌaal te tutik skuenta mulile. 
HEB.11.26	La snop te jaꞌ mas lek te ya xkꞌax swokol ta ilbajinel te machꞌa te tꞌujbil yuꞌun te Diose, ke te jun yoꞌtan yuꞌun te skꞌulejal Egiptoe. Porke jaꞌ ay ta yoꞌtan te ya xꞌaꞌbot smajtan yuꞌun Dios te jich albil te ya xꞌaꞌbote. 
HEB.11.27	Ta skuenta xchꞌuunel yoꞌtan, te jMoises lokꞌ bael te ba slum Egiptoe. Ni ma xiꞌ yuꞌun teme ya xꞌilin te reye, yuꞌun jaꞌ yipinej yoꞌtan te Diose, te ya sta ta ilel ya yaꞌiy aunke ma chikanuk ta ilele. 
HEB.11.28	Ta skuenta xchꞌuunel yoꞌtan, la spas kꞌin yuꞌun te Pascua te jMoisese, y la yal mantal te ya stsijtsinbeyik chꞌichꞌ te puertaetike, yuꞌun makꞌ me xtaot a te sba yuntikilik te israeletike yuꞌun te ángel te ya yakꞌ tal te lajele.
HEB.11.29	Ta skuenta xchꞌuunel yoꞌtanik, te israeletike kꞌaxik ta Tsajal Mar te jich kꞌoem te takin lume. Teꞌ nax a, te kꞌalal jich kꞌan kꞌaxikuk bael ekꞌa te Egiptoetike, multalanot ta jaꞌ stukelik.
HEB.11.30	Ta skuenta xchꞌuunel yoꞌtanik te israeletike, jim te smuroal te mukꞌul jtejklum Jericoe, te kꞌalal la sjoyilanik jukeb kꞌaal. 
HEB.11.31	Y ta skuenta xchꞌuunel yoꞌtan, te xRahab, te jmulawil antse, ma junuk nax a cham sok te machꞌatik ma xchꞌuunike, porke lek a yikꞌ ta sna te machꞌatik tikonlanbil yuꞌun te israeletike.
HEB.11.32	¿Tut xan ta mas ya kal a? Ya to skꞌan stiempoil te ya kalbe skꞌoplal te Gedeone, te jBarake, te Sansone, te Jeftee, te jDavide, te Samuele, sok te jꞌalwanejetik yuꞌun Diose. 
HEB.11.33	Ta skuenta xchꞌuunel yoꞌtanik: la stsalik te jtejklumetike, lek a juꞌ yuꞌunik xchapel, la yichꞌik te tut albil yuꞌun te Diose, la smakbeyik stiꞌ te chojetike, 
HEB.11.34	la stupꞌik te tulan kꞌajkꞌetik, sok juꞌ yuꞌunik te maꞌyuk a lajik ta puñale. Aꞌbot spuersaik te machꞌatik maꞌyuk spuersaike, ay tulan a laj kꞌot yuꞌun te guerrae, la stsalik te soltaroetik yuꞌun te skontraike. 
HEB.11.35	Ay antstik te la yichꞌik chaꞌkusesel te machꞌatik ay yuꞌunike.
HEB.11.35	Ay yax te laj chamik yuꞌun te tulan wokole, maꞌ skꞌanik te ya xjilik ta libree yuꞌun jaꞌ ya skꞌanik te ya xchaꞌkuxik te ba ay te lom tsaꞌamix kuxlejal ae. 
HEB.11.36	Ay yan te kꞌax swokolik ta ikꞌtinel y ta majel y ta chukel ta kadena y ta prexo.
HEB.11.37	Y ay yan te laj chamik ta chꞌojel ta ton, ta tuyel ta olil ta seruch, sok ay a lajik ta puñal. Bayuk nax a bajtik, smakoj sbaik ta snujkulel karnera y ta snujkulel chibo. Ayik ta meꞌbaal, wokolajik, y ilbajinlanot. 
HEB.11.38	Te genteetik to, maꞌyuk yanetik ta balmilal te pajal ay slekil yoꞌtanik soke. Jich nax a laj bajtik me ta jojchol tꞌantꞌan luwar sok ta witstikil sok ta chꞌentikil sok te ba jutajtik chꞌene.
HEB.11.39	Pero ni jtuluk te la yichꞌik te tut a te ya xꞌaꞌbot yuꞌun te Diose, aunke jun yoꞌtanik xchꞌuunejik te Diose.
HEB.11.40	Porke ayotik ta jkuenta yuꞌun te Diose te ya yaꞌbotik te tut a te ben tsaꞌame. Yuꞌun ma me stukelikuk nax ya yichꞌik te tut ben tsaꞌame, ya me kichꞌtik ekꞌa te joꞌotike.
HEB.12.1	Jaꞌ yuꞌun, te joꞌotike joybilotik ta bayal gente te machꞌatik ya yakꞌix ta ilel te xchꞌuunejik Diose. A me jilestik ta xujktik spisil te tut a te ya smakotike y sok te mulil te ya sjoyotike. Y ya me jpastik puersa ta animal te ya xkꞌoj jtajtik te tut ay ta jtojoltike.
HEB.12.2	Ya me jtojlitik ta kꞌeluyel te Jesuse, yuꞌun stukel la yakꞌ ta ilel te tutꞌil ay ta chꞌuunel te Diose, sok tsꞌakal juꞌ yuꞌun xchꞌuunel. Te Jesuse kꞌax swokol ta krus, sok maꞌyuk skꞌoplal ta yoꞌtan te tutꞌil kꞌexlaltik sba te milel ta kruse. Porke snaꞌoj, teme kꞌax te swokole, ta patil ya me sta sbujtsꞌ yoꞌtan y ben kontento. Y kꞌo najkajuk ta sbatsꞌil snaktajib te Diose. 
HEB.12.3	Jaꞌ yuꞌun, nopaik te tutiꞌ yakꞌ ta ilel te Jesuse te kꞌax swokol yuꞌun bayal kontrainel yuꞌun te jmulawiletike. Jaꞌ yuꞌun, ma me lubanik ni ma me chop abaik.
HEB.12.4	Yuꞌun te jꞌaexe ma to ayuk ya ataik milel te ya atsalik a te mulile. 
HEB.12.5	¿Me yuꞌun chꞌayix ta awoꞌtanik te Dios yalojbeyex te tutꞌil yal xnichꞌanexe? Ya yal te Sjun Diose:
HEB.12.5	“Kuntikil, ma me apꞌaj te komel yuꞌun te Kajwaltike, ni ma me cheban awoꞌtan te kꞌalal ya skomelate. 
HEB.12.6	Porke te Kajwaltike ya stojutes te machꞌa kꞌux ta yoꞌtane, y ya yaꞌbe kastigo te machꞌa jich ya yikꞌ tutꞌil xnichꞌane”, te xchie.
HEB.12.7	Te tutꞌil ayat ta tojutesele, yuꞌun jich ya xchiknaj te xnichꞌanex te Diose. ¿Me yuꞌun ay jtuluk nichꞌanil te mak xtojutesot yuꞌun te state? 
HEB.12.8	Pero teme Dios mak stojutesex tutꞌil ya stojutes spisil te yuntikile, yuꞌun ma yal-xnichꞌanukex abi, y ma jaꞌuk Atatik te Diose. 
HEB.12.9	Sok te kꞌalal chꞌinotik to ae, te jtatik liꞌ ba balmilale ya stojutesotik y ya kakꞌtik ta jkuenta. ¿Tuꞌun te ma jaꞌuk kꞌax to xan ya kakꞌtik ta jkuenta te Jtatik te ay ta chꞌulchane? Yuꞌun jich ya jtatik a te kuxlejal sbajtel kꞌinale.
HEB.12.10	Te jtatik liꞌ ba balmilale ya stojutesotik te jayeb kꞌaal te jkuxlejaltik te ma jaluke, chikan te tutꞌil ya skꞌan yoꞌtanik ya yakꞌike. Pero te Diose ya stojutesotik yuꞌun ya slekutesotik sok yuꞌun pajal lek ya xkꞌootik jich tutꞌil lek yoꞌtan stukel.
HEB.12.11	Batsꞌi jich, ni maꞌyuk machꞌa lek ya yaꞌiy te tojutesel te tut ora ya xꞌaꞌbote, sino ke ben kꞌux ta aꞌiyel. Pero te machꞌa snopojix te pꞌijutesele, ya me sta bujtsꞌan kꞌinal, jachik tutꞌil smajtan ya stae.
HEB.12.12	Jich yuꞌun aꞌbeya yichꞌ xan yipik te akꞌabik te ben lubene y sok te sjol awakanik te maꞌyuk spuersae. 
HEB.12.13	Y leaik te tojil bee, yuꞌun ya xlekub a te awok te koxoubene, sok jich me ya sta xan spuersa a.
HEB.12.14	Oꞌtaninaik te jun bujtsꞌan kꞌinal ya awaꞌiyik ta apisilike sok te lekuk ay bael te akuxlejalike. Teme ma lekuk te yoꞌtane, maꞌyuk machꞌa ya yilbey sit te Kajwaltike. 
HEB.12.15	Oꞌtaninaik te ma me machꞌa ma staik te lekilal yuꞌun te Diose. Ma me ayuk machꞌa jich kꞌoem te tutꞌil jwol wamal te ay yisim te ma lekuk te ya yixlan te gentee. 
HEB.12.16	Ma me ayuk jtuluk te jaꞌexe te ya apasik antsiwejele, sok ma me apꞌajik te tut yuꞌun Dios. Yuꞌun jich tutꞌil la spas te jꞌEsau te ta jun nax weꞌelil la xchon te tut ay yuꞌun te tutꞌil ba alal stukel. 
HEB.12.17	Y te jaꞌexe anaꞌojik te ta patil te kꞌalal kꞌan yichꞌ te bendision yuꞌun te state, pꞌajbil a kꞌot. Manchuk me bayal a okꞌ, maꞌ pasix tut ya yut sba a yuꞌun te tutiꞌ kꞌotix ta pasele.
HEB.12.18	Te jaꞌexe maꞌ tijilajex jich tutꞌil israeletik te ya xjuꞌ ta pikel te wits te xlaplun kꞌajkꞌ aye, sok te ba ay ben ijk kꞌinal y sok xpumlajan chawuk sok tulan ikꞌ. 
HEB.12.19	Ni ma awaꞌiyejikuk te skꞌop kornetae ni te skꞌop Diose. Te machꞌatik la yaꞌiyik te kꞌop abi la skꞌanbeyik pawor te ma sigueuk ya xkꞌoponlanote. 
HEB.12.20	Porke ma xjuꞌ yuꞌunik yaꞌiyel te tut mantalil ya xꞌalbote: “Teme ay machꞌa ya stekꞌ te witse, ya me yichꞌ milel ta wolel ta ton o ta lansa, aunke me jkojt chanbalam”, xchi me. 
HEB.12.21	Xiꞌbentik sba te tut la yilike. Jaꞌ mismo a yal te jMoisese: “Ben smeton sik yuꞌun xiꞌel ya kaꞌiy”, xchi.
HEB.12.22	Te jaꞌexe tijilajexix te ba wits Sion, y te ba mukꞌul jtejklum yuꞌun te kuxul Dios, jaꞌ te Jerusalen ta chꞌulchane, y te ba bayal ta jmil te angeletik stsoboj sbaik yuꞌun ya skꞌayojinik te Diose, 
HEB.12.23	y sok te ba stsoboj sbaik te machꞌatik nail yuntikil Dios te tsꞌibalanbil sbiil ta chꞌulchane. Tijilajexix ta stojol Dios, te jaꞌ jmeltsaanwanej yuꞌun ta spisile, y sok ta stojol te chꞌulelaletik yuꞌun gente te lek a kꞌax ta stojol te Diose, 
HEB.12.24	sok te ba ay Jesus, te tejkꞌanbil ta kꞌop yuꞌun te yachꞌil tratee, sok te ba ay te xchꞌichꞌel te jaꞌ a slekutesotike, te kꞌax ben tsaꞌam ya yalbotik ke te xchꞌichꞌel jꞌAbele.
HEB.12.25	Jaꞌ yuꞌun, kuidado me xꞌanex, ma me apꞌajik te machꞌa ya xkꞌopoj ta jtojoltike. Yuꞌun ma ba kolik te machꞌatik la spꞌajik te Dios te kꞌalal a yikꞌtalan ta kꞌop liꞌ ba balmilale. ¿Y tutꞌil kꞌan kolukotik euk te joꞌotike, teme ya kakꞌtik ta jpatik te machꞌa ya yikꞌotik ta kꞌop kꞌalal ta chꞌulchane?
HEB.12.26	Te tiempo abi, te skꞌop te Dios la snik te balmilale. Pero te ora to ya yal: “Jmel xan ya jnik te balmilale, pero ma jaꞌuk nax te balmilale sino ke jich ekꞌa te chꞌulchane”, te xchie. 
HEB.12.27	Te tut la yal: “Jmel xan ya jnik”, te xchie, jich ya jnaꞌtik a te ya sjim te tutik yichꞌoj pasele, te tutik ya xjuꞌ ta nikele. Jaꞌ xanix ya xjil te tut ma spas ta nikele.
HEB.12.28	Te joꞌotike ya xꞌakꞌot anukotik yuꞌun Dios te ba ma spas ta nikele. Ya kalbetik kola yal yuꞌun to, sok ya jkejan jbajtik ta stojol Dios. Tulanuk me skꞌoplal ta koꞌtantik te ya jkejan jbajtik te lek ya yile. 
HEB.12.29	Porke te Dios kuꞌuntike jachik tutꞌil kꞌajkꞌ te spisil ya slajine.
HEB.13.1	Ma me akom abaik te kꞌux ya awil abaik ta juju-tul, jich tutꞌil te machꞌatik jun nax smeꞌ-statike.
HEB.13.2	Ma me achꞌay ta awoꞌtanik te lek ya awikꞌ ochel ta anaik te machꞌatik ya xkꞌot ta anaike. Yuꞌun ay machꞌatik maꞌ snaꞌik la yikꞌ ta snaik te angeletike.
HEB.13.3	Naꞌaik me te machꞌatik ayik ta prexoe. Jichuk me kꞌoem ta awoꞌtanik te ayex ta prexo soke. Naꞌaik me te machꞌatik ayik ta ilbajinele. Jichuk me ta awoꞌtanik te ya xkꞌax awokolik soke.
HEB.13.4	Ta apisilik akꞌaik me ta jkuenta te nujpunele. Y ma me akapik ta mulil te jun nax awayibike, porke Dios ya yichꞌ jkuenta te machꞌatik ya xꞌantsiweje y te machꞌatik ya xkremiweje.
HEB.13.5	Ma me jaꞌuk xbajt ta awoꞌtanik te takꞌine; junuk me awoꞌtanik te tut ay awuꞌunike. Porke jich yaloj te Diose: “Ma me yauk jilesat ni yauk jchꞌojat jilel”, xchi me. 
HEB.13.6	Jich ya spas ya kaltik sok yip koꞌtantik:
HEB.13.6	“Jaꞌ me ya skoltayon te Kajwale; makꞌ ya xiꞌon yuꞌun te tut ya spasbon te gentee”, xchiotik yuꞌun.
HEB.13.7	Naꞌaik me te machꞌatik a aꞌtejik ta atojolik sok te la yalbeyex te skꞌop Diose. Naꞌaik te tutꞌil juꞌ yuꞌunik sok te xkuxlejalike, sok jich me xꞌanopik te tutꞌil la yakꞌ xchꞌuunel yoꞌtanike.
HEB.13.8	Te Jesucristoe stalel mismo te wojeye, y te ora to, y ta sbajtel kꞌinal. 
HEB.13.9	Ma me awakꞌ abaik ta loꞌlayel yuꞌun yanetik nojpesel te ma jaꞌuk yuꞌun te Diose. Jaꞌ lek te ayuk spuersa te koꞌtantike ta skuenta xkꞌuxul yoꞌtan te Diose. Ma me jaꞌuk nax xbajt ta awoꞌtanik te mantal yuꞌun te tutik weꞌeliletike, yuꞌun maꞌyuk tutiꞌ staik a te machꞌa jich ay ta pasele. 
HEB.13.10	Te joꞌotike ay kuꞌuntik jun milbil majtanil te ma xjuꞌ ya sweꞌik te saserdoteetike yuꞌun te antibo naul pakꞌ temploe.
HEB.13.11	Yuꞌun te statal saserdotee ya yichꞌ bael xchꞌichꞌel chanbalametik te ba naul pakꞌ temploe jachik tutꞌil smajtan Dios yuꞌun te ya xchꞌay mulile. Pero te stiꞌbalul chanbalametik abi ya xba chikꞌek ta stiꞌil jtejklum. 
HEB.13.12	Jich euk te Jesuse kꞌax swokol ta milel ta ba stiꞌil jtejklume, yuꞌun ya xchꞌulutes a te machꞌatik yuꞌune ta skuenta te xchꞌichꞌele. 
HEB.13.13	Konik euk sok te Jesuse ta stiꞌil te jtejklume, y kꞌaxuk jwokoltik jich mismo te ma akꞌot ta jkuenta sok te kꞌax swokol stukele. 
HEB.13.14	Yuꞌun te liꞌ ba balmilal to maꞌyuk jlumaltik te jmel nax ay ta sbajtel kꞌinale, sino ke konikik ta sleel te mukꞌul jtejklum ta patile.
HEB.13.15	Jaꞌ yuꞌun ya skꞌan jkꞌayojintik sil tiempo te Dios ta skuenta te Jesucristoe. Te kꞌayoj to jaꞌ smajtan Dios ya skꞌan kaꞌbetik. ¡A me jkꞌayojintik sok jtiꞌtik! 
HEB.13.16	Ma me achꞌay ta awoꞌtanik ta spasel te tut leke sok ta spukel ta yan te tut ay awuꞌunike. Porke jaꞌ to, jaꞌ chikꞌbil majtaniletik te lek ya yil te Diose.
HEB.13.17	Chꞌuunbeyaik me smantal te machꞌatik ya xꞌaꞌtejik ta atojolike y akꞌaik me ta jkuenta. Porke te stukelike jaꞌ ya skanantaybeyex te achꞌulelike, sok snaꞌojik te puersa ya xkꞌo yakꞌik jkuenta ta stojol te Diose. Aꞌbeya sbujtsꞌ yoꞌtanik ta spasel te aꞌtele, y ma me awaꞌbeyik yajtal yoꞌtanik. Yuꞌun teme ya awaꞌbe yajtal yoꞌtanike, ni maꞌyuk tut ya xlokꞌ awuꞌunik a.
HEB.13.18	Kꞌoponbotik me Dios. Seguro ayotik te jun koꞌtantik ta stojol Dios, sok jaꞌ ya jkꞌantik te lek ya jpastik spisile. 
HEB.13.19	Uniko ya jkꞌanbeyex te ya akꞌoponik Dios yuꞌun teme jich ya skꞌan Dios te ya sujton tal ta ora te ba ayexe.
HEB.13.20	Te Dios yuꞌun butsꞌan kꞌinal la chaꞌkuxes tal te ba animaetik te Kajwaltik Jesuse, te stukel mukꞌul jkanan yuꞌun te karneraetike, ta skuenta xchꞌichꞌel te la xchap a te trate sbajtel kꞌinal aye.
HEB.13.21	Jaꞌ me ya stojutesex ta spasel spisil te tut lek ya apasike, jich tutꞌil ya skꞌan yoꞌtan stukele. Sok jaꞌ a spasbotik te tut ya skꞌan stukele, ta skuenta te Jesucristoe. ¡Ay slekilal sbajtel kꞌinal stukel te Cristoe! Jichuk.
HEB.13.22	Kermanotak, awokolikuk junuk awoꞌtan xꞌawichꞌik te jaypꞌal kꞌopetik te atsitselik te la jtsꞌibabeyexe.
HEB.13.23	Ay tut ya kalbeyex: Kolemix te kermanotik jTimoteoe. Teme ya xjul ta orae, ya me joyin tal te kꞌalal ya xtal kilexe.
HEB.13.24	Albikon xkoltanuk ta spisil te machꞌatik yipalik ta aꞌtel ta atojolike y ta spisil te machꞌatik jtejklumix yuꞌun te Diose. Te machꞌatik ayik ta Italia ya yalbeyex xkoltanuk euk.
HEB.13.25	Te Diose a me yaꞌbeyex te slekil ta apisilik te jaꞌexe. Jichuk.
JAS.1.1	Joꞌon Santiagoon, jꞌaꞌtelon yuꞌun te Diose y sok te Kajwaltik Jesucristoe. Ya kalbe xkoltanuk te lajchaytijkꞌ stsꞌumbal Israele te pujkejemik ta spisil balmilale.
JAS.1.2	Kermanotak, te jaꞌexe ya skꞌan te ben jun awoꞌtanik te kꞌalal ya xtal te skajal skaj prewaetik ta atojolike.
JAS.1.3	Yuꞌun anaꞌojikix te kꞌalal ya spasot ta prewa te xchꞌuunel awoꞌtanike, mas me ya sta spuersa awoꞌtanik a te jun awoꞌtan ya xkujch awuꞌunike. 
JAS.1.4	Pero oꞌtantayaik te ya awichꞌik spuersa awoꞌtanik. Jich me tsꞌakal jun awoꞌtanik ya xkꞌoex a, sok ma me ayukix tut palta awuꞌunik a.
JAS.1.5	Teme ay machꞌaex a te maꞌyuk spꞌijil yoꞌtane, kꞌanbeyaik te Diose, y ya me yaꞌbeyex. Yuꞌun te Diose spisil ya yaꞌbe te machꞌa ya skꞌanbeye. Ma xatbiluk y maꞌyuk machꞌa ya spꞌaj. 
JAS.1.6	Pero ya skꞌan ya akꞌanik sok xchꞌuunel awoꞌtanik; ma me ayuk tut xyal awoꞌtanik. Porke te machꞌa ay tut ya yal yoꞌtane, jachik tutꞌil xpukpun te mare te ya xchꞌojot ta jejch ta jejch yuꞌun te ikꞌe. 
JAS.1.7	Te machꞌa jich aye ma me wakꞌ snaꞌ te ay tut ya xꞌaꞌbot yuꞌun te Kajwaltike. 
JAS.1.8	Porke te ora to ay tut ya snop, y te pajele yanix a, y maꞌyuk tut lek te ya xjuꞌ ya spase.
JAS.1.9	Te hermano te pobre aye, ya skꞌan te lek ya yaꞌiy te jaꞌ ya smukꞌutesbot skꞌoplal yuꞌun te Diose. 
JAS.1.10	Yan te jkꞌuleje ya skꞌan te lek ya yaꞌiy te jaꞌ ya xpekꞌutesbot skꞌoplal yuꞌun te Diose. Porke te jkꞌuleje jachꞌik tutꞌil wamal te ya yakꞌ xnich te ma xjalaje. 
JAS.1.11	Te kꞌalal ya xlokꞌ tal te kꞌajkꞌale te tulan ya xkꞌuxub tale, te wamale ya xtakej te xniche, ya xtꞌuxaj koel, y te stsaꞌamule ya xchꞌay. Jich me euk te jkꞌuleje ya me xchꞌay bael sok spisil te snegosioe.
JAS.1.12	Ben tsaꞌam slekil te machꞌa jun yoꞌtan ya xkujch yuꞌun te prewae, porke teme juꞌ yuꞌune, ya me yichꞌ smajtan korona, jaꞌ te kuxlejale te Dios yaloj te ya yaꞌbe te machꞌatik kꞌux ta yoꞌtanik te Diose.
JAS.1.13	Te kꞌalal ay machꞌa ya sujot ta spasel te tut ma lekuke, ma me xyal te jaꞌ ya sujot yuꞌun te Diose, porke te Diose ma sujot ta spasel te tut ma lekuke, sok maꞌyuk machꞌa ya sujot yuꞌune. 
JAS.1.14	Jaꞌ ya sta sujel te machꞌa ya xchꞌuun te tut ya skꞌan yoꞌtan te ma lekuke, te jaꞌ ya xloꞌlayot yuꞌune. 
JAS.1.15	Teꞌ ya xchiknaj a te mulile ta skuenta te tutik ma lekuk ya skꞌan te koꞌtantike. Y teme staojix spuersa te mulile, teꞌ ya xchiknaj a te lajele.
JAS.1.16	Kermanotak te ben kꞌuxex ta koꞌtane, ma me awakꞌ abaik ta loꞌlayel.
JAS.1.17	Spisil te tut lek y toje te ya yaꞌbelotike, jaꞌ ya xtal ta ajkꞌol. Jaꞌ ya yaꞌbotik te Diose, te la spas te tutik ya xtil ta chꞌulchane. Stalel ay te Diose y maꞌyuk tut ora ya yakꞌ te tut ma lekuke. 
JAS.1.18	Jich ya skꞌan yoꞌtan te la yakꞌ chaꞌayinukotik ta skuenta te skꞌop te batsꞌi jiche, yuꞌun joꞌotik sba sitotik te yaꞌtel spasoje.
JAS.1.19	Naꞌaik me to kermanotak te ben kꞌuxex ta koꞌtane, ta apisilik te jaꞌexe chapalukex me yuꞌun ta yaꞌiyel te tut ya yichꞌ alele. Ma me kꞌopojanik ta ora, y ma me orauk ya xꞌilinex. 
JAS.1.20	Porke te machꞌa xꞌiline, ma jauk ya spas te tut lek ya yil te Diose. 
JAS.1.21	Jich yuꞌun jilesaik me te jaꞌexe spisil te tut skuenta balmilale sok te ben bayal te tut ma lekuke. Junuk me awoꞌtan chꞌuunaik te skꞌop Dios te tsꞌunbilix ta awoꞌtanike, te jaꞌ ya xjuꞌ yuꞌun te ya skoltayexe.
JAS.1.22	Pero ma me jaꞌuk nax te ya awaꞌiyik te skꞌop Diose, ya me skꞌan ya anopik spasel. Yuꞌun teme ma ba ya apas te tut ya awaꞌiye, atukel nax mismo ya aloꞌlay aba. 
JAS.1.23	Te machꞌa jaꞌ nax ya yaꞌiy te skꞌop Diose y ma jichuk ya spase, jachik kꞌoem tutꞌil jtul winik te ya yil sba ta espejoe. 
JAS.1.24	Porke stukel mismo ya yil sba, pero te kꞌalal bajtix aye, te nax a ya xchꞌay ta yoꞌtan te tut yilele.
JAS.1.25	Pero te machꞌa ma xchꞌay ta yoꞌtan te tut ya yaꞌiye, sino ke jaꞌ ya yakꞌ ta yoꞌtan te mantal te toje sok te ya yakꞌotik ta libree, y teme jun yoꞌtan ya xchꞌuun te tut ya yale, ben tsaꞌam slekil yuꞌun te tut ya spase.
JAS.1.26	Teme ay machꞌa ya skuy sba te lek xchꞌuunej Diose, pero ma snaꞌ skomel te stiꞌe, stukel mismo sloꞌlayej sba, y te tut xchꞌuuneje ma baleuk a kꞌot a. 
JAS.1.27	Te tut ay ta chꞌuunel te maꞌyuk tut kapal a sok maꞌyuk yijkꞌal ta sit te Dios Tatile, jaꞌ te machꞌa xba yil te meꞌbaetike y sok te meꞌba antstik te kꞌalal ayik ta wokole, y makꞌ yixlan sba a te tut ma lekuk te skuenta balmilale.
JAS.2.1	Te jaꞌex, kermanotak, te achꞌuunejik te Kajwaltik Jesucristo te bayal slekilal stukele, ma me apasik jich te ya atꞌujik te machꞌa lek ya awilike. 
JAS.2.2	Jich tutꞌil teme jun nax atsoboj abaike, y teme kꞌot jtul kꞌulej te ay xchꞌokob oro y tsaꞌam skꞌuꞌ-spakꞌe, 
JAS.2.3	y teme lek la awikꞌ ochel te jkꞌuleje y ya awalbeyik: “Liꞌ xnaklat to ba ben tsaꞌam luware”, teme ya awute, y te nax a ya xkꞌot jtul meꞌba te lom kꞌaꞌix te skꞌuꞌ-spakꞌe y jich ya awalbeyik: “Te jaꞌate teꞌ nax xteklate o naklan te ba lume”, teme ya awute, 
JAS.2.4	jich ya atꞌujik te machꞌa lek ya awilike. Ma tsaꞌamuk te tut ya anopike.
JAS.2.5	Kermanotak, te kꞌuxex ta koꞌtane, aꞌiya awaꞌiyik to: Te Dios la stsa te machꞌatik meꞌbaik liꞌ ba balmilale, yuꞌun jaꞌ me skꞌulejalik ya xkꞌot te xchꞌuunejik Diose sok te ya xba yichꞌik smajtanik te ba ay ta ajwalinel te Diose, te stukel yaloj ta skuenta te machꞌatik lek skꞌanojik te Diose. 
JAS.2.6	Yan te jaꞌexe ya apꞌajik te meꞌbaetike. ¿Meꞌn ma jaꞌuk te jkꞌulejetik te machꞌatik ya spojbeyex te tut ay awuꞌunike? ¿Meꞌn ma jaꞌuk te machꞌatik ya sle amulik te ya yikꞌex bael ta stojol te juꞌeletike? 
JAS.2.7	¿Meꞌn ma jaꞌuk te machꞌatik ya yixta-kꞌoptayik te ben tsaꞌam sbiil te la yichꞌ alel ta akuentaike?
JAS.2.8	Te jaꞌex, lek ya apasik teme batsꞌi ya achꞌuunik te tulan mantal, jich tutꞌil la yal te tut tsibabil jilele: “Kꞌux me xꞌawaꞌiy te ajoy ta genteile jich tutꞌil te kꞌux ya awaꞌiy abae”, te xchie. 
JAS.2.9	Yan teme ya nax atꞌujik te machꞌa lek ya awilike, mulawexix a y ya me awichꞌ kastigo yuꞌun la akꞌaxintay te smantal Diose. 
JAS.2.10	Porke machꞌauk a te ya xchꞌuun spasel spisil te mantale pero teme la xkꞌaxintay jpꞌaluke, jich la xkꞌaxintay ta spisil te tut ya yal ta mantal te mantaliletike. 
JAS.2.11	Yuꞌun mismo te Dios la yal: “Ma me antsiwejan”, te xchie, sok la yal xan: “Ma me milawanan” te xchie. Jich yuꞌun teme ay machꞌa makꞌ sꞌantsiweje pero teme ya xmilawane, la xkꞌaxintayix a te mantaliletike.
JAS.2.12	Ilaik me lek te tut ya awalik y ya apasik, porke Dios ya me yichꞌelex jkuenta yuꞌun te mantaliletik te ya yakꞌotik ta libree. 
JAS.2.13	Yuꞌun te machꞌatik te maꞌyuk slekil yoꞌtan yuꞌun te yanetike, jich me maꞌyuk slekil-oꞌtanil yuꞌun Dios ya xꞌichꞌot jkuenta euk. Yan te machꞌatik ay slekil yoꞌtane, lek me ya xlaj lokꞌ kꞌoel te tut ora ya xꞌichꞌot jkuentae.
JAS.2.14	Kermanotak, ¿Tut ya xlokꞌ awuꞌunik a teme ay machꞌa ya yal te ay xchꞌuunel yoꞌtane, teme ma xchiknaj a ta skuenta te tut ya spase? ¿Me xjuꞌ wan ya xkol teme jich a te xchꞌuunel yoꞌtane? 
JAS.2.15	Jich tutꞌil teme ay jtul hermano o hermana teme maꞌyuk skꞌuꞌ spakꞌ o te tut ya sweꞌ jujun kꞌaal te puersa yuꞌune, 
JAS.2.16	teme ay jtulukex te jich ya awalike: “Junuk awoꞌtan xbaat. Kꞌixinan me y weꞌa me spisil te tut ya akꞌane”, teme ya awute, pero teme makꞌ ya awaꞌbeyik te tut puersa yuꞌun te stiꞌbalule, ¿tut ya xlokꞌ yuꞌun a te akꞌope? 
JAS.2.17	Jich ya xkꞌot ta pasel teme jaꞌ nax ya awal te ay xchꞌuunel awoꞌtane. Teme ma chikanuk ta skuenta te tut ya apase, chamen kꞌoem te xchꞌuunel awoꞌtane.
JAS.2.18	Ay wan machꞌa jich ya yal: “Ay machꞌa ay xchꞌuunel yoꞌtan sok ay yan te ya yaꞌtelin spasel te tut leke”, xchi. ¿Pero tut ya awaꞌbon kil te xchꞌuunel awoꞌtan, te maꞌyuk tut lek ya apase? Te joꞌone ya kakꞌ awil te xchꞌuunel koꞌtane ta skuenta te tut juꞌem kuꞌun spasele.
JAS.2.19	Te jaꞌate ya achꞌuun te ay jtul nax te Diose. Jich mismo a te tutꞌil achꞌuuneje. Pero te pukujetike jich ya xchꞌuunik euk, y ya xmetot ta sik yuꞌun xiꞌel.
JAS.2.20	Pꞌijanik me y naꞌa me te chamen kꞌoem te xchꞌuunel-oꞌtanil yuꞌun te machꞌa maꞌyuk tut juꞌem yuꞌun spasele. 
JAS.2.21	Jich tutꞌil te jꞌAbraham, te antibo jmeꞌ-jtatike, jaꞌ lek a ilot yuꞌun Dios ta skuenta te tut la spase te kꞌalal kꞌan yakꞌ ta milbil smajtan Dios te xnichꞌane, jaꞌ te jꞌIsaake. 
JAS.2.22	Teꞌ ya awil a te jꞌAbraham la yakꞌ ta ilel te xchꞌuunel yoꞌtan ta skuenta te tutiꞌ juꞌ yuꞌun spasele. Y ta skuenta te tutiꞌ juꞌ yuꞌun spasele, jich tsꞌakal kꞌot te xchꞌuunel yoꞌtane. 
JAS.2.23	Jicha kꞌot ta pasel te tut tsꞌibabil ta Sjun Dios te jich ya yale: “Te jAbrahame la xchꞌuun Dios, y jich a ilot yuꞌun Dios te tutꞌil toj aye. Y te jꞌAbrahame “yamigo Dios” kꞌot te sbiile.
JAS.2.24	Jich chikan ya awilik te Diose ya yal ta jamal te toj ya xkꞌot te winik ta skuenta te tut juꞌem yuꞌun spasele, y ma jaꞌuk nax ta skuenta te xchꞌuunel yoꞌtane. 
JAS.2.25	Jich mismo te xRahab te jmulawil antse, toj a ilot yuꞌun Dios ta skuenta te tutiꞌ juꞌ yuꞌun spasele, porke la yakꞌ ta majanel sna yuꞌun te machꞌa tikolanbile, y la skoltaylan te lokꞌ bael te laj bajt ta yan bee. 
JAS.2.26	Jich tutꞌil chamen ay jun tiꞌbalulil teme maꞌyuk xchꞌulele, jich euk chamen te xchꞌuunel-oꞌtanile teme maꞌyuk te tut juꞌem yuꞌun spasele.
JAS.3.1	Kermanotak, jaꞌ lek teme maꞌyuk bayalex te ya xꞌochex ta maestro. Yuꞌun anaꞌojikix te machꞌatik ya jnojpestike, anaꞌojik te ya xꞌilbot yaꞌtel yuꞌun Dios. 
JAS.3.2	Jpisiltik bayal ya xmulawotik. Teme ay machꞌa ni maꞌyuk ya xmulawe yuꞌun te tut ya yale, jaꞌ toj ta winikil stukel, sok ya xjuꞌ yuꞌun te ya stojutes spisil te stiꞌbalule.
JAS.3.3	Te kꞌalal ya kaꞌbetik skatsꞌ preno ta stiꞌ te kawuetik yuꞌun te ya xchꞌuunbotik jmantaltik ae, jich ya xkꞌay kuꞌuntik skojtol te stiꞌbalule. 
JAS.3.4	Sok ila awilik jich euk te barkoetike: Aunke lom mukꞌik y manchuk me lom tulan ya xwetꞌot yuꞌun te ikꞌe, te japuyej-barkoetike ta jchꞌix nax xchꞌin teꞌel ya stojutesik te bayuk ya skꞌan xbajtike. 
JAS.3.5	Jich mismo ya xkꞌot ekꞌa te kakꞌtike: Yal chꞌin te ay ta jtiꞌbalultike, pero ya xjuꞌ yuꞌun te mukꞌ ya jtoy jbajtik yuꞌune.
JAS.3.5	Jaꞌ pajal sok te jun mukꞌul wits te ya xjuꞌ xkꞌajkꞌ ta skaj nax te jun chꞌin kꞌajkꞌe. 
JAS.3.6	Y te kakꞌtike jachik tutꞌ jun kꞌajkꞌ. Bayal te tut ma lekuk te ya sjajchese. Ya yakꞌ ta mulil koꞌtantik sok jtiꞌbalultik. Jaꞌ yichꞌojbe skꞌajkꞌal te tilem tal ta infiernoe, y jaꞌ ya stilesot yuꞌun spisil te jkuxlejaltike.
JAS.3.7	Te gentee ya xjuꞌ ya skꞌajtates spisil ta jkaj te chanbalametike, te mutetike, te chanetike, y te chanbalametik te ay ta mare. Ay la yichꞌix kꞌajtatesel yuꞌun ta spisil. 
JAS.3.8	Pero maꞌyuk machꞌa ya xjuꞌ yuꞌun te ya skꞌajtates te yakꞌe. Ma xjuꞌ ta komel te sbolile, y teꞌ nojel ta beneno te ya xlajinwane.
JAS.3.9	Jaꞌ sok te kakꞌtike, mismo ya kalbeytik slekilal a te Dios Tatile, y te ya jbol-kꞌoptaytik a te genteetik te pasbil yuꞌun Dios te slokꞌol stukele. 
JAS.3.10	Mismo ta jtiꞌtik ya xlokꞌ a te lekil kꞌope y te ma lekuk kꞌope. Kermanotak, ma me jichuk skꞌan to. 
JAS.3.11	¿Me spaswan te ta jun lokꞌi-jaꞌ te ya xlokꞌ tal te lekil jaꞌe y sok te chꞌaal jaꞌe? 
JAS.3.12	Kermanotak, jich tutꞌil jwol ikux ma xjuꞌ te ya yakꞌ aseitunae, ni jwoluk uba te ya xjuꞌ ya yakꞌ ikuxe; jich euk ma xjuꞌ ya yakꞌ lekil jaꞌ te jun lokꞌi-jaꞌ te ya yakꞌ chꞌaal jaꞌe.
JAS.3.13	Teme ay apꞌijilike sok teme ay tut ya anaꞌik, jaꞌ ya xchiknaj a te lek te tut ya apasike. Chꞌunuluk me awoꞌtanik te tutꞌil ay te apꞌijilike. 
JAS.3.14	Pero te jaꞌexe nojel ta awoꞌtanik te il-oꞌtantawanej, y te tutik ya apasike jaꞌ nax ya akontrain abaik a. Jich ma xjuꞌ te ya atoy abaike, porke jaꞌ ya asut ta lot te tut batsꞌi jiche. 
JAS.3.15	Porke te pꞌijilil to ma jaꞌuk te ya xtal ta stojol te Diose, sino ke jaꞌ te pꞌijilil yuꞌun te liꞌ ba balmilale. Jaꞌ nax spensar te gentee, y jaꞌ yuꞌun mismo te pukuje. 
JAS.3.16	Te ba ay te il-oꞌtantawaneje y te kontrainwaneje, ya xlijk kꞌop teꞌa y spisil ta jkaj te tut ma lekuke.
JAS.3.17	Pero te machꞌatik ay yuꞌun te pꞌijilil te ya xtal ta stojol te Diose, jaꞌ batsꞌi lek ay stukel. Jun yoꞌtanik y ay slekil yoꞌtanik, sok ay srason xlaj kꞌopojik. Sok ya xkꞌuxutaywanik, ma tsabiluk nax te machꞌa ya skoltay, sok ma xyanej yoꞌtanik, y jaꞌ ya spasik te tut leke. 
JAS.3.18	Kꞌalal ya stsꞌun te butsꞌan kꞌinal te machꞌatik jun yoꞌtanike, jich ya xchiknaj te toj-oꞌtanile.
JAS.4.1	¿Ba ya xtal te pletoe y te ya awut abaike? ¿Meꞌn ma jaꞌuk te tutik ma lekuk ya skꞌan awoꞌtanike te sil tiempo yipal ya sujexe? 
JAS.4.2	Te jaꞌexe, teme ay tut ya akꞌanik y teme maꞌyuk awuꞌunike, ya xmilawanex. Sok ay tut ya akꞌupinike, y ta skaj ma xꞌataik, ya xlijk awaꞌbe abaik pleto yuꞌun. Ma xꞌataik te tut ya akꞌanike, porke makꞌ ya akꞌanik ta stojol te Diose. 
JAS.4.3	Ya akꞌanik pero ma xꞌataik, porke ma sluwariluk ya akꞌanik, yuꞌun ya akꞌanik ta slajinel nax te tut skꞌan skꞌupin te atiꞌbalulike.
JAS.4.4	¡Jaꞌex genteetik te ma junuk awoꞌtanike! ¿Meꞌn ma anaꞌojikuk te machꞌatik jun yoꞌtan sba sok te balmilale, jaꞌ skontrainejik te Diose? Machꞌauk a te ya skꞌan te jun yoꞌtan sba sok te balmilale, jaꞌ ya skontrain te Diose.
JAS.4.5	Jaꞌ sluwaril te ya yal te Sjun Diose: “Lek kꞌanbil yuꞌun Dios te Espíritu te yakꞌoj nainuk ta koꞌtantike”, xchi me.
JAS.4.6	Pero Dios ya skoltayotik ta mas sok te slekil yoꞌtane. Yuꞌun jich ya yal te Sjun Diose: “Dios skontrainej te machꞌatik ya stoy sbaike, pero te machꞌatik chꞌunulike, ya skoltay ta slekil yoꞌtan”, xchi me.
JAS.4.7	Jaꞌ yuꞌun, aꞌ me abaik ta skꞌab te Diose. Pꞌajaik me te pukuje, y ya me xlok bael ta anel ta atojolik. 
JAS.4.8	Tijilajanik ta stojol Dios, y ya me xtijilaj tal ta atojolik. Sakutesa te akꞌabike, jmulawiletik. Lekutesa te awoꞌtanike, jaꞌex te lom xchebet awoꞌtanike. 
JAS.4.9	Ayuk me yajtal awoꞌtanik. Okꞌetay abaik y mala yaꞌlel asitik. Te atseꞌejike aꞌ kꞌajtajuk ta okꞌel, y te butsꞌan kꞌinale aꞌ sujtuk ta ajtal-oꞌtan. 
JAS.4.10	Chꞌin xꞌawakꞌ abaik ta sit te Kajwaltike, y jaꞌ me ya stoyes akꞌoplalik.
JAS.4.11	Kermanotak, ma me awalbeyik ma lekuk skꞌoplal te yanetike. Te machꞌa ma lekuk ya yalbe skꞌoplal te yermanoe o teme ya yichꞌ jkuentae, jaꞌ ma lekuk skꞌoplal ya yalbe te mantaliletike. Y teme kajal ya awakꞌ aba yuꞌun te mantaliletike, jich ya awakꞌ aba tutꞌil alkal en bes te la achꞌuun spasele. 
JAS.4.12	Jaꞌ nax Dios te yakꞌoj te mantaliletike, y mismo tiempo a jaꞌ ya yichꞌ jkuenta. Y stukel ya xjuꞌ ya xkoltawan o ya xꞌakꞌawan bael ta chꞌayel. Te jaꞌate, ¿machꞌa ya akuy aba a te ya awichꞌ jkuenta te ajoy ta genteile?
JAS.4.13	Te ora to aꞌiyaik to: te jaꞌexe ya awalik: “Te ora to o pajel teꞌ xbootik ta mukꞌul jtejklum, y ya xkꞌax kuꞌuntik jun jaꞌbil teꞌa. Ya jpas jchonbajeltik y ya jtajtik takꞌin a”, ya awutik. 
JAS.4.14	Y ni ma xꞌanaꞌik tutꞌil ay te akuxlejalik te pajele. Te jaꞌexe jachikex tutꞌil jun sab jaꞌ te jtsꞌin nax ya xchiknaj, y te nax a ya xchꞌay bael. 
JAS.4.15	Te tut ya skꞌan ya awalike, jaꞌ bi: “Teme jich ya skꞌan te Kajwaltik, sok teme kuxulotike, ya me jpastik to”, te ya awutike. 
JAS.4.16	Yan te jaꞌexe ya nax atoy abaik sok te akopike, pero ma lekuk spisil ta jkaj te toybaele. 
JAS.4.17	Te machꞌa ya snaꞌ spasel te tut leke y makꞌ ya spas, la sleix smul abi.
JAS.5.1	Aꞌiya awaꞌiyik to, jaꞌex te jkꞌulejexe: Okꞌanik y awunanik yuꞌun te ya xba ataik paltae sok te ya xba ata awokolike. 
JAS.5.2	Te akꞌulejalike kꞌaꞌemlanix; te akꞌuꞌ-apakꞌike lajemix ta jochꞌubel.
JAS.5.3	Te oro awuꞌunike y sok te aplata takꞌine laj tsaꞌanix. Y te tsaꞌanixe jaꞌ me ya yakꞌex ta kꞌabal, y ya me slajinbeyex atiꞌbalulik jachik tutꞌil kꞌajkꞌ. La atsobikix te akꞌulejalik te jayebix tal kꞌaale, te jaꞌix te slajibal kꞌaal ayotike. 
JAS.5.4	Te stojol te ma la awaꞌbeyik te genteetik te aꞌtejik ta akosechaike, yipalik ta yalel te ma lekuk tut la apasike. Y te Kajwaltik te spisil ya xjuꞌ yuꞌune, la yaꞌiyix te skꞌopik te jꞌatꞌeletike. 
JAS.5.5	Te jaꞌexe aꞌbil akuxlejalik yuꞌun slujoal balmilal te ben kontentoexe. Yipalex ta jujpꞌel jachik tutꞌil wakax te ya sta skꞌaalel te ya xba mileke. 
JAS.5.6	Te jaꞌexe la awakꞌikix ta chꞌayel y ta milel te machꞌatik maꞌyuk smule, yuꞌun te stukelike maꞌ skoltay sbaik ta kꞌop.
JAS.5.7	Pero te jaꞌexe, kermanotak, juꞌuk awuꞌunik smaliyel jaꞌto te ya xtal te Kajwaltike. Jich tutꞌil te jꞌatꞌel ta kꞌaltike ya smaliy te ya skaj te stsaꞌamul skosechae, puersa jun yoꞌtan ya smaliy te ya yakꞌ jaꞌale. 
JAS.5.8	Te jaꞌexe jich ya skꞌan te jun awoꞌtanik ya amaliyik euk, sok te junuk me awoꞌtanik, porke xnopet me ya xtal te Kajwaltike. 
JAS.5.9	Kermanotak, ma me tutiꞌ awalbey abaik ta juju-tul. Yuꞌun jich me mak ya yichꞌelex jkuenta ekꞌa, y te machꞌa ya xꞌichꞌawan jkuentae ayix ta tiꞌ puerta.
JAS.5.10	Kermanotak, naꞌaik me te jun yoꞌtan a stsꞌik te swokolik te jꞌalwanejetik te kꞌopojik ta skuenta te Diose. 
JAS.5.11	Yuꞌun te joꞌotike ya jnaꞌtik te jun yoꞌtanik a kujch yuꞌunik te wokole. Te jaꞌexe awaꞌiyejik tutiꞌ kujch yuꞌun swokol te Jobe. Sok anaꞌojik tutꞌil a xchap sok ta slajibal te Kajwaltike. Porke te Kajwaltike lom bayal skekil yoꞌtan y ya xkꞌuxutaywan.
JAS.5.12	Kermanotak, tulan skꞌoplal te ma me tutiꞌ awakꞌik ta testigo, ni te chꞌulchane, ni te balmilale, ni tutikuk xan yan. Te kꞌalal ya awalik: “Jichuk”, yuꞌun batsꞌi jich. Y te kꞌalal ya awalik: “Ma jichuk”, yuꞌun batsꞌi ma jichuk. Yuꞌun jich me mak ya yakꞌex ta chꞌayel te Diose.
JAS.5.13	Teme ay jtulukex te ma junuk awoꞌtanike, a me skꞌopon Dios. Teme ay machꞌa kontentoe, a me skꞌayojin Dios.
JAS.5.14	Teme ay machꞌa ay ta chamele, a me yikꞌ te ansianoetik yuꞌun te tijk hermanoetike, yuꞌun ya skꞌoponbe Dios ta skuenta, y ta skuenta te Kajwaltike a me yaꞌbe aseite. 
JAS.5.15	Y te kꞌalal ya skꞌoponik Dios sok te xchꞌuunel yoꞌtanike, te jchamele ya me xlekub y ya me xjajchesot yuꞌun te Kajwaltike. Y teme ay mulawene, ya me xꞌaꞌbot perdon.
JAS.5.16	Jaꞌ yuꞌun, albeya abaik ta jamal ta juju-tul te amulike. Y kꞌoponbeya abaik Dios ta juju-tul, yuꞌun jich me ya xlekubex a. Bayal tut ya xkꞌot ta pasel teme jun yoꞌtan ya skꞌopon Dios te machꞌa toj yoꞌtane. 
JAS.5.17	Te jꞌalwanej jꞌEliase jachik winik tutiꞌ joꞌotike. Y te kꞌalal la skꞌopon Dios te la skꞌanbe te ma xyakꞌ jaꞌale, maꞌ yakꞌ jaꞌal ta balmilal te jalaj oxeb jaꞌbil sok olile. 
JAS.5.18	Ta patil, te kꞌalal la skꞌopon xan te Diose, lijk yakꞌ xan te jaꞌale, y te balmilale la yakꞌ te kosechae.
JAS.5.19	Kermanotak, teme ay machꞌa ya yijkitay te tut batsꞌi jiche, ya skꞌan ya akoltay tal sujtel. 
JAS.5.20	Naꞌaik te jaꞌexe teme ya asujtesbe yoꞌtan te jmulawil te ma lekil beuk stamoje, ya akoltay ta lajel te xchꞌulele, y la me awakꞌikix ta chꞌayel bayal muliletik te pasbotix perdone.
1PE.1.1	Joꞌon jPedroon, apostolon yuꞌun te Jesucristoe, ya jtsꞌibay te karta to te jaꞌ yuꞌun te machꞌatik te pujkejemik bael te ba slumalike, te ayik ta estadoetik yuꞌun Ponto sok Galacia sok Capadocia sok Asia y sok Bitinia. 
1PE.1.2	Jaꞌex te tsabilex yuꞌun te Jtatik Diose te nameyix jich snopoj ta yoꞌtane, sok te chꞌulutesbilexix ta skuenta te Espiritue. Yuꞌun me ya achꞌuunik y ya me awichꞌik sakutesel ta skuenta xchꞌichꞌel te Jesucristoe. Ichꞌaik te bayal slekil yoꞌtan te Jesucristoe y sok te bujtsꞌan kꞌinal yuꞌune.
1PE.1.3	Ben tsaꞌam slekil te Dios, jaꞌ te Stat te Kajwaltik Jesucristoe. Ta skuenta te lom bayal slekil yoꞌtane la yakꞌ chaꞌayinukotik ta achꞌ ta skuenta te chaꞌkux tal te Jesucristoe. Jaꞌ to jaꞌ te yipalotik ta smaliyele. 
1PE.1.4	Jich me ya awichꞌik te majtanil yuꞌun Dios te skꞌejojbeyex ta chꞌulchane te ma snaꞌ xlaje, ni ma xꞌijkꞌub, ni ma xlaj te stsaꞌamule. 
1PE.1.5	Ta skuenta te achꞌuunejik te Diose, ya me skanantayex ta spoder, yuꞌun jich me ya ataik a te kolel te chapal yuꞌune, te ya xba yakꞌ ta ilel ta slajibal kꞌaale.
1PE.1.6	Jaꞌ sluwar te jaꞌexe te lom jun awoꞌtanike, manchuk me puersa ay jwokoltik te jayeb nax kꞌaal ya xkꞌaxotik te bayal prewae. 
1PE.1.7	Porke te xchꞌuunel awoꞌtanik te jaꞌexe jachik kꞌoem tutꞌil oro, puersa ya yichꞌ ilel ta kꞌajkꞌ te tutꞌil aye. Te xchꞌuunel-oꞌtanil te ya xkꞌax yuꞌun te prewae, mas vale ke te oroe te ya xjuꞌ ya xlaje. Te tutꞌil ay te xchꞌuunel awoꞌtanik te jaꞌexe, teme jich a pasot prewae, jich me lek ya xlokꞌotik y ben me tsaꞌam jlekiltik yuꞌun a, sok ayotik me ta jkuenta te kꞌalal ya xchiknaj tal te Jesucristoe.
1PE.1.8	Te jaꞌexe kꞌux ya awaꞌiyik ta awoꞌtanik te Jesucristoe aunke ma to awilojikuk; y te ora to, achꞌuunejik te Jesucristoe aunke ma to awilojikuk. Lom kontento ayex sok sbujtsꞌ awoꞌtanik te lom mukꞌe, y te ben tsaꞌam slekil te ma xjuꞌ xlaj ta alel skꞌoplale, 
1PE.1.9	yuꞌun la ataikix te skolel achꞌulelike. Jaꞌ yuꞌun te tutꞌil jun awoꞌtanik sok te xchꞌuunel awoꞌtanike.
1PE.1.10	Te namey antibo jꞌalwanejetike la snopik ta lek sok la sbeleltesik te tutꞌil ay te kolele, y la yalik te tutꞌil ay slekil yoꞌtan te Dios te ay tut ya xba yaꞌbeyexe. 
1PE.1.11	Te Espíritu yuꞌun te Cristoe la yaꞌbe snaꞌ ta nail te jꞌalwanejetik te ya xkꞌax swokol te Cristoe, y te ya xtal te lekilal ta patile. Yoꞌtanuk kꞌan snaꞌbeyik sluwar machꞌa genteil a y tut kꞌaalil ya xkꞌot ta pasel te tut albot ta yoꞌtanik yuꞌun te Espíritu te ay ta stojolike. 
1PE.1.12	Pero akꞌtalanbot snaꞌ yuꞌun Dios te ma stukelikuk yuꞌunik te tut ya yaltalanike. Sino ke jaꞌ ya xkꞌot ta akuentaik te jaꞌexe. Jaꞌix te skꞌoplal kolel te la yalbeyex awaꞌiyik te machꞌatik la yalik te lekil achꞌ kꞌop ta skuenta spoder te Chꞌul Espiritue te tikonbil tal ta chꞌulchane. Spisil to yoꞌtanik euk te chꞌul angeletik te ya skꞌan xꞌaꞌbot yilik ekꞌae.
1PE.1.13	Jaꞌ yuꞌun chapalukex me sok kuxuluk me awoꞌtanik. Spꞌejeluk me awoꞌtanik ya amaliyik te tut ya xba yaꞌbeyex Dios ta slekil yoꞌtan te kꞌalal ya xchiknaj tal te Jesucristoe. 
1PE.1.14	Jachik tutꞌil alnichꞌaniletik te chꞌuunej mantale, ma me jichuk ya xkuxuyinex te tutik ya skꞌan awoꞌtanik te ay la apasik te nail to te ma to xꞌanaꞌbeyik sba a te Diose. 
1PE.1.15	Jachik ya skꞌanex te tutꞌil lek sok toj ya xꞌainexe. Porke te Dios te la yikꞌexe, lek ay y toj stukel. 
1PE.1.16	Yuꞌun jich ya yal te Sjun Diose: “Jachikukex me te jaꞌexe te lek y toj ayexe, porke te joꞌone lek ayon y toj ayon.
1PE.1.17	Teme ya awalik te jaꞌexe: “Jaꞌ Jtatik te Diose”, te ya awutike, sok teme ya anaꞌik te jaꞌ ya yichꞌ jkuenta ta juju-tul chikan te tut spasoje, y ma yauk nax ya stsa te genteetike, ya skꞌan ya awakꞌik ta ilel te ya awakꞌik ta jkuenta te Diose sil tiempo te jayeb kꞌaal kuxulex liꞌ ba balmilal to. 
1PE.1.18	Yuꞌun Dios la skoltayex te jaꞌexe yuꞌun te akuxlejalik te jowil nax te la yaꞌbeyex jilel te antibo ameꞌ atatike. Te jaꞌexe lom lek anaꞌojik te stojol te kolel to maꞌ yichꞌ tojel ta tutik te ya xkꞌaꞌe, jich tutꞌil te oro o te platae, 
1PE.1.19	sino ke jaꞌ te stsaꞌamul xchꞌichꞌel te Cristoe te la yichꞌ akꞌel ta milbil majtanil, jachik tutꞌil jkꞌojt karnera te limpio aye. 
1PE.1.20	Jich chapalix a te kꞌalal ma to spas a te balmilale te ya xkꞌax swokol te Cristoe. Pero te tiempo to te slajibalixe, jicha chiknajix yuꞌun alekilik a te jaꞌexe. 
1PE.1.21	Ta skuenta te Cristoe te ya achꞌuunik Dios te jaꞌexe. Jaꞌ te la yichꞌ chaꞌkuxesel te ba ay te animaetike, sok akꞌot ta akꞌel ta jkuenta. Jich yuꞌun te jaꞌexe awakꞌoj xchꞌuunel awoꞌtanik sok yipalex ta smaliyel te tut ya yaꞌbeyex te Diose.
1PE.1.22	Te ora to te jaꞌexe, te la achꞌuunik te skꞌoplal te tut batsꞌi jiche, la alekutesikix te awoꞌtanike yuꞌun ben jun awoꞌtan ya akꞌuxutayik a te hermanoetike. Jich ya skꞌan te kꞌux ya awaꞌiy abaik ta juju-tul sok spꞌejel awoꞌtanik sok spisil apuersaik. 
1PE.1.23	Yuꞌun te jaꞌexe chaꞌayinexix, y ma jaꞌuk ta skuenta te jtul winik te ya xlaje, sino ke ta skuenta te skꞌop Dios te stalel kuxul ay ta sbajtel kꞌinal stukele. 
1PE.1.24	Porke te Sjun Diose ya yal:
1PE.1.24	“Spisil gente jachik tutꞌil wamal, y te stsaꞌamule jachik tutꞌil xnich wamal. Te wamale ya xtakej, y te xniche ya xlilaj koel. 
1PE.1.25	Pero te skꞌop te Kajwaltike, jmel nax a y sbajtel kꞌinal”, te xchie.
1PE.1.25	Y te kꞌop to jaꞌ te skꞌoplal kolel te la yalbelex te jaꞌexe.
1PE.2.1	Jich yuꞌun, jilesaik spisil ta jkaj te tut ma lekuke: spisil loꞌlawanej, sok te ma tsaꞌamuk awoꞌtanike, sok te il-oꞌtane, sok spisil te jkaj te jontol kꞌop aꞌbiyeje. 
1PE.2.2	Jachikukex me te tutꞌil untik te ayinel toe, leaik me te lekil lech ta skuenta te Espiritue. Yuꞌun jich me ya xchꞌiex ta skuenta sok jich me ya ataik a te kolele, 
1PE.2.3	teme batsꞌil anaꞌojikix te lom lek stukel te Kajwaltike.
1PE.2.4	Tijilajanik ta stojol te Kajwaltike yuꞌun jaꞌ kuxul ton stukel. Pꞌajot yuꞌun te genteetike, pero te Diose stsaoj stukel, jich tutꞌil ton te ben tulan skꞌoplale. 
1PE.2.5	Jachikex euk, Dios ya yakꞌex tutꞌil kuxul tonetik, yipalex ta tejkꞌanel ta jun na ta skuenta te Espiritue. Lekil saserdoteukex me, yuꞌun ta skuenta te Jesucristoe, jaꞌ awaꞌtelik te ya awaꞌbeyik milbil smajtan ta skuenta te Espiritue te lek ya yil te Diose. 
1PE.2.6	Jaꞌ yuꞌun te jich ya yal te Sjun Diose:
1PE.2.6	“Joꞌon me ya kakꞌ ta Sion te jpꞌej ton te yiptajib te tsabil te ben tulan skꞌoplale. Te machꞌa ya xchꞌuune makꞌ ya xjil ta kꞌexlal yuꞌun.
1PE.2.7	Yuꞌun te jaꞌexe te achꞌuunejikixe, te ton abi jaꞌ te ben tulan skꞌoplal ta awoꞌtanike. Pero te machꞌatik ma xchꞌuunike, jaꞌ ya xkꞌot ta pasel te tut ya yal te Sjun Diose:
1PE.2.7	“Te ton te la spꞌaj te jꞌalbañiletike, jaꞌ yiptajib chikin na kꞌotix stukel”, xchi me.
1PE.2.8	Y jich ay skꞌoplal xan ta Sjun Dios:
1PE.2.8	“Jun mukꞌul ton, te jun ton te ya xkꞌojchin-okol te ya syaleswane”, te xchie.
1PE.2.8	Yuꞌun ya xkꞌojchin yokik a te machꞌatik ma xyakꞌik ta jkuenta te tutꞌil ay skꞌoplal te Jesucristoe. Yuꞌun jich chapal skꞌoplalik a.
1PE.2.9	Pero te jaꞌexe tsabilex yuꞌun Dios sok te atsꞌumbalike. Saserdoteex te ayex ta abatinel yuꞌun te Reye. Te jaꞌexe jun lekil nasion, jun jtejklum te yuꞌunex te Diose. Y te jich ay to, yuꞌun ya awalbeyik te tut spasoj Dios te lom tsaꞌame, te la yikꞌex tal lokꞌel ta ijkꞌal kꞌinal yuꞌun ya xꞌochex bael te ba sakil kꞌinal yuꞌun te lom tsaꞌame. 
1PE.2.10	Te nail to te jaꞌexe ni ma jtejklumukex; pero te ora to jtejklumexix yuꞌun te Diose. Te nail to maꞌyuk machꞌa xpichꞌukex yoꞌtan; pero te ora to pichꞌexix yoꞌtan te Diose.
1PE.2.11	Kermanotak te kꞌuxex ta koꞌtane, awokolikuk, jachikex me te tutꞌil jyanlumetik te beomaletik nax liꞌ ba balmilale. Ma me akꞌayes abaik a te tutik ya skꞌan te atiꞌbalulike te jaꞌ skontra te achꞌulelike. 
1PE.2.12	Lekuk me ayex sok te akuxlejalik te ba ay te machꞌatik ma snaꞌbeyik sba te Diose. Aunke ma tsaꞌamuk akꞌoplalik ya yalbeyex te ora to, sok aunke jachik kꞌoeme ta yoꞌtanik te ma tsaꞌamuk awaꞌtelike, ya me yilik te lek te tut ya apasik te jaꞌexe, y ya me yalbeyik lek skꞌoplal te Dios te tut kꞌaalil ya yichꞌ kuenta ta spisile.
1PE.2.13	Te tutꞌil jich ya skꞌan te Kajwaltike, chꞌuunbeyaik me smantal spisil te machꞌatik ay yaꞌtele, jich tutꞌil te machꞌa mukꞌul reye te mas mukꞌ yaꞌtele, 
1PE.2.14	sok jich euk te gobiernoetik te tikonbil yuꞌune, te jaꞌ ya yaꞌbe kastigo te machꞌatik ma tsaꞌamuk yaꞌtelike, y ya yakꞌ ta jkuenta te machꞌatik lek te tut ya spasike. 
1PE.2.15	Porke Dios ya skꞌan te lek te tut ya apasik te jaꞌexe, yuꞌun te machꞌatik maꞌyuk tut ya snaꞌike y sok te machꞌatik maꞌyuk spꞌijilike ma xwejt tut ya yalbeyex te ya skontrainex te jaꞌexe. 
1PE.2.16	Te tutꞌil libre ayexe, pasaik me te tut leke. Ma me yuꞌunuk jaꞌ libre ayex ta spasel te tut ma lekuke. Jachikukex me te tutꞌil yaj-aꞌtelex te Diose. 
1PE.2.17	Akꞌaik me ta jkuenta spisil genteetik. Kꞌux me xꞌawil te hermanoetike. Xiꞌaik me te Diose. Akꞌaik me ta jkuenta te mukꞌul reye.
1PE.2.18	Aj-aꞌteliletik, chꞌuunbeyaik spisil smantal te awajwalike sok akꞌaik me ta jkuenta. Ma jaꞌuk nax te machꞌatik lek yoꞌtanik te toj ya xmantalaje, sino ke jich euk te machꞌatik ma lekuk yoꞌtanike. 
1PE.2.19	Aunke maꞌyuk sluwaril te ya yaꞌbeyex awokolik te awajwalike, jaꞌ lek teme ya xkujch awuꞌunik ta skaj te achꞌuunejik te Diose. 
1PE.2.20	Yan teme ta skaj te la apasik te tut ma lekuke te ya yaꞌbelex awokolik, ¿tut ya xlok awuꞌunik a te jun awoꞌtan ya stsꞌijk awuꞌunike? Pero teme jaꞌ ay awokolik yuꞌun te tut lek ya apasike, y junuk awoꞌtanik xꞌatsꞌikik te wokole, jaꞌ to jaꞌ lek ya yil te Diose. 
1PE.2.21	Yuꞌun jaꞌ la yikꞌex Dios yuꞌun te ya xkꞌax awokolike. Porke te kꞌalal Cristo kꞌax swokol ta akuentaik, la yaꞌbeyex awilik yuꞌun jich me ya atamik bael a. 
1PE.2.22	Te Cristoe ni maꞌyuk a sle smul ni maꞌyuk machꞌa a sloꞌlay ni jtuluk. 
1PE.2.23	Te kꞌalal la yutik ta kꞌope, ni ma sjakꞌ ta utaw. Te kꞌalal la yaꞌbeyik swokole, ni ma tutiꞌ yal. Sino ke jaꞌ a yaꞌbe ta skuenta te Diose, te toj ya xchapawane. 
1PE.2.24	Te Cristoe jaꞌ a yichꞌ bael te jmultike ta stiꞌbalul te ba kruse. Yuꞌun jich me a laj jilel skꞌoplal a te mulile, sok ya xkuxuyinotik bael ta spasel te tut leke. Te Cristoe ejchentesot yuꞌun jich me a lekubex a te jaꞌexe. 
1PE.2.25	Yuꞌun te jaꞌexe te nail to jachikex tutꞌil karneraetik te chꞌayemik ta bayuk nax aylane. Pero te ora to, chaꞌsujtexix tal ta stojol te Cristoe, te ya skꞌanantayex jachik tutꞌil jtul jkanan te ma xway te ya skanantay te akuxlejalike.
1PE.3.1	Jich te jaꞌexe antstik, chꞌuunbeyaik me smantal te amamlalike, yuꞌun teme ay amamlalik te ma xchꞌuunik te skꞌop Diose, tikꞌ ya me xchꞌuunik a teme ya yilik te spisil te tut ya apasike. Ma puersauk ya yichꞌ albeyel te skꞌop Diose, 
1PE.3.2	teme ya yilik te lekix ay bael te akuxlejalike y te ya xꞌakꞌawanex ta jkuentae. 
1PE.3.3	Te tutꞌil ya achap abaik te jaꞌexe, ma jaꞌuk alekilik a te ya awakꞌ abaik ta ilele. Ma me lom kꞌaxemuk ya apechꞌ ajolik, sok te tsaꞌamik oro ya awichꞌike, o te kꞌuꞌul-pakꞌal te beno stsaꞌamule. 
1PE.3.4	Jaꞌ me xꞌachap te yutil awoꞌtanike, te ben tsaꞌam te ma xkꞌaꞌe, sok te ben jun awoꞌtanike. Jaꞌ me te chapel te ben bale ta sit te Diose. 
1PE.3.5	Yuꞌun jich a xchap sbaik ekꞌa te namey tal te antstik te jun yoꞌtan xchꞌuunejik te Diose. Sok jaꞌik la xchꞌuunbeyik smantal te smamlalike. 
1PE.3.6	Jich tutꞌil te Sarae, la xchꞌuunbe te jꞌAbrahame y la yalbe: “Kajwal”, xchi ta stojol. Y te jaꞌexe jaꞌ yantsil-alex Sara ya xkꞌoex teme ya apasik te tut leke y ni maꞌyuk tut ya axiꞌik.
1PE.3.7	Jich euk te jaꞌexe, mamlaliletik, naꞌaik me tutꞌ kuxulex sok te awinamike. Akꞌaik me ta jkuenta te tutꞌil ya skꞌane. Naꞌaik me te antse chꞌin nax me staelik. Sok naꞌaik me euk te ta skuenta slekil yoꞌtan te Diose te jich altalanbil jilel euk te jich ya xꞌaꞌbot xkuxlejal te antstik jich mismo tutꞌil jaꞌexe. Jich me xꞌapasik yuꞌun ma me ayuk tut ya smakex a te ya akꞌoponik te Diose.
1PE.3.8	Ta slajibal ya kalbeyex: Junuk me awoꞌtan abaik ta apisilik, sok junuk nax me te tut ya anopike. Kꞌuxuk me ya awaꞌiy abaik te tutꞌil te awermano abaike. Ayuk me slekil awoꞌtanik y benuk me chꞌunulex.
1PE.3.9	Ma me apakbeyik te tut ma lekuk ya spasbeyexe, sok ma me xꞌawutik te machꞌa ya yutexe. Jaꞌ lek kꞌanbeyaik bendision. Yuꞌun anaꞌojik te la yikꞌex Dios yuꞌun ya awichꞌik bendision euk te jaꞌexe. 
1PE.3.10	Porke ya yal te Sjun Dios:
1PE.3.10	“Te machꞌa ya skꞌan te lek xkuxlejale, y te jun yoꞌtan ya xkꞌax te jujun kꞌaale, a me snaꞌ tutꞌil ya xkꞌopoj. Ma me wak yal te tut ma lekuke, sok ya me skom stiꞌ ta yalel te loꞌlawaneje. 
1PE.3.11	Jilesaik te tut ma lekuke, y pasaik te tut leke. Ja xꞌaleik te bujtsꞌan kꞌinale, y jich xꞌapasik bael. 
1PE.3.12	Porke te Kajwaltike ya skanantay te machꞌatik toj aye. Y yakꞌoj xchikin ta yaꞌiyel te ya skꞌoponike. Pero ta sit te Kajwaltike kontra ya yil te machꞌatik ya spasik te tut ma lekuke”, te xchie.
1PE.3.13	¿Machꞌa kꞌan juꞌuk yuꞌun te ay tut ma tsaꞌamuk spasbelex teme jaꞌex sil tiempo jaꞌ ya apasik te tut leke? 
1PE.3.14	Pero teme jaꞌ ya xkꞌax awokolik yuꞌun te tut stojil ya apasike, ben me tsaꞌam alekilik yuꞌun. Ma me machꞌa axiꞌik, ni ma me tut xyal awoꞌtanik. 
1PE.3.15	Sino ke jaꞌ xꞌawakꞌik ta jkuenta te Cristoe, sok jaꞌ me xꞌawajwalinik ta awoꞌtanik. Siluk me tiempo chapalex ta sjakꞌbeyel skꞌopik spisil te machꞌatik ya xchꞌamik razon te ay smukꞌul awoꞌtanik te jaꞌexe. 
1PE.3.16	Pero lekuk me xꞌawalbey yaꞌiyik y akꞌaik me ta jkuenta. Lekuk me spisil te tut ya apasike. Jich me jun awoꞌtanik ya awaꞌiyik yuꞌun. Yuꞌun te machꞌatik ma lekuk tut ya yalbeyex, aunke lek ayex yuꞌun achꞌuunejik te Cristoe, ya me xkꞌexawik yuꞌun te skꞌopike. 
1PE.3.17	Teme jich ya skꞌan te Diose, jaꞌ lek te ay ya xkꞌax awokolik yuꞌun spasel te tut leke. Jaꞌ ma lek teme ya xkꞌax awokolik yuꞌun spasel te tut ma lekuke.
1PE.3.18	Porke te Cristoe kꞌax swokol ta milel yuꞌun te jmultik te jun nax buelta ta sbajtel kꞌinale. Lek yoꞌtan stukel, pero kꞌax swokol yuꞌun te machꞌatik ma lekuke, yuꞌun ya yikꞌex bael ta stojol Dios te jaꞌexe. Jich tutꞌil winik cham te stiꞌbalule; pero chaꞌkux sok te xchꞌulele. 
1PE.3.19	Y jich tutꞌil chꞌulelal xanix aye, ba yalbe te chꞌulelaletik te aylan ta prexoe. 
1PE.3.20	Ja te maꞌ xchꞌuunik mantal te nameye te kꞌalal ay ta balmilal a te jNoee. Ja te kꞌalal jun yoꞌtan a maliyot yuꞌun Dios te yipal ta spasel a te barkoe. Ma ba yalikuk, waxaktulik nax te kolik te maꞌ lajik ta jaꞌe. 
1PE.3.21	Y te skꞌoplal jaꞌ abi, ja xyal te ichꞌjaꞌe, te jaꞌ ta skuenta te kolemotikix te ora to. Ma yuꞌunuk ya spokbotik lokꞌel te yijkꞌal jtiꞌbalultike, sino ke jaꞌ kꞌanbeyel te Diose te ya slekutes te koꞌtantike. Jich ya skoltayotik te tutꞌil chaꞌkux tal te Jesucristoe. 
1PE.3.22	Jaꞌ te machꞌa mo bael ta chꞌulchane, y te ayix ta sbatsꞌil te Diose, sok te jaꞌ ya xchꞌuunbot smantal yuꞌun te angeletike y sok te yanetik te ay yaꞌtelik y ay spoderike.
1PE.4.1	Jaꞌ yuꞌun, jachik tutꞌil kꞌax swokol ta stiꞌbalul te Cristoe, jich euk te jaꞌexe ya skꞌan te junuk awoꞌtanik te ya awilik wokole. Yuꞌun te machꞌa ya xkꞌax swokol ta stiꞌbalule, teꞌ chꞌayix jil a te smule. 
1PE.4.2	Yuꞌun jich ya xkuxuyin te jayeb xan kꞌaal kuxul jich tutꞌil ya skꞌan yoꞌtan te Diose, y ma jaꞌuk te tut ya skꞌan te stiꞌbalule. 
1PE.4.3	Bayal kꞌaal la apasik te jaꞌexe jich mismo te tutik ya spasik te machꞌatik ma snaꞌbeyik sba te Diose. Jich kꞌayex ta spasel te mulile, sok te tut ma tsaꞌamuk te ya skꞌan awoꞌtanike, sok te yakubele, y niketel ta pas-kꞌin, y lom nax la alajinik atakꞌinik, y la akejan abaik ta stojol lotil diosetik te kꞌax ma tsaꞌamuke. 
1PE.4.4	Te ora to, te jaꞌexe makꞌ ya ajoyinlanikix ta spasel te lom nax ma tsaꞌamuk te xkuxlejalike. Jaꞌ yuꞌun te lom yan ya yilexix y ma lekuk ya xkꞌopojik ta atojolik. 
1PE.4.5	Pero te stukelike ya me xkꞌo yakꞌik jkuenta ta stojol te Machꞌa ya yichꞌ ta jkuenta te machꞌatik kuxajtike y machꞌatik chamenike. 
1PE.4.6	Yuꞌun te machꞌatik chamenikixe altalanbot skꞌoplal te lek achꞌ kꞌope. Yuꞌun jich me ya xjuꞌ ya xkuxuyinik sok xchꞌulelik ta skuenta Dios, aunke liꞌ ba balmilale la me yichꞌ chapel te stiꞌbalule, jich tutꞌil spisil te genteetike.
1PE.4.7	Nopolix ya xtal slajibal ta spisil te tutik aye. Jaꞌ yuꞌun, te jaꞌexe naꞌaik me tutꞌ ayex y kuxa me awoꞌtanik ta skꞌoponel Dios. 
1PE.4.8	Jaꞌ tulan skꞌoplal te ayuk me bayal xkꞌuxul awoꞌtanik, porke te xkꞌuxul-oꞌtanile bayal perdon ya yakꞌ yuꞌun muliletik. 
1PE.4.9	Ikꞌa abaik me ochel ta anaik ta juju-tulex, ma me ayuk tut ma lekuk ya awalik yuꞌun. 
1PE.4.10	Talel baeluk me xꞌamantaltes abaik chikan te amajtanik aꞌbilex yuꞌun te Diose. Lekil jꞌaꞌtelukex me te tutꞌil bayal aꞌbilex te bendisionetik yuꞌun te Diose. 
1PE.4.11	Te machꞌa ay smajtan te ya xkꞌopoje, a me yal te tut yaloj te Diose. Te machꞌa ya snaꞌ mantaltesele, a me yakꞌ sba ta mantaltesel sok te spuersa te ya xꞌaꞌbot yuꞌun te Diose. Spisil te tut ya apasike, pasaik skuenta yuꞌun jich me lek ya xꞌalbot skꞌoplal a te Diose ta skuenta te Jesucristoe. Jaꞌ te machꞌa ay slekilal sok te ay spoder sbajtel kꞌinale. Jichuk.
1PE.4.12	Kermanotak te kꞌuxex ta koꞌtane, ma me lom yanuk ya awaꞌiyik yuꞌun te ayex ta prewa te jachik tutꞌ kꞌajkꞌ te lom kꞌuxe. Ma me xꞌakuyik te ay tut lom yan ya xkꞌot ta akuentaike. 
1PE.4.13	Junuk me awoꞌtanik teme pajal ay awokolik te tutꞌil a kꞌax swokol te Cristoe. Yuꞌun jich me ya ata bayal sbujtsꞌ awoꞌtanik a te kꞌalal ya xchiknaj tal te slekilale. 
1PE.4.14	Ben tsaꞌam alekilik teme ay machꞌa ya yixta-kꞌoptayex teme jaꞌ ta skꞌaj te Cristoe. Porke te slekilal te Espíritu yuꞌun Diose ay me ta atojolik te jaꞌexe. 
1PE.4.15	Teme ay machꞌaex te ya ata awokolike, ma me jaꞌuk ta skaj milawe o elekꞌe o tulan mulile, sok ma me yuꞌunuk ya achꞌik abaik a te tut maꞌyuk awochelik aye. 
1PE.4.16	Pero teme jaꞌ ay awokolik yuꞌun te achꞌuunej te Diose, ma me kꞌexawanik yuꞌun. Yuꞌun jich me ya awakꞌik xan ta albeyel mukꞌ skꞌoplal a te Diose.
1PE.4.17	Yuꞌun la staix yorail te ya xlijkix ta chapel te machꞌatik batsꞌi yuꞌun te Diose. Y teme nail ya xlijk te ba ayotik te joꞌotike, ¿tutꞌil ay slajibal te machꞌatik maꞌ xchꞌuunik te achꞌ kꞌop yuꞌun Diose? 
1PE.4.18	Teme wokol ya xkolik te machꞌatik toj ayike, ¿tut ya xkꞌot ta skuentaik te machꞌatik ma lekikuke y sok te jmulawiletike? 
1PE.4.19	Jich yuꞌun te machꞌatik ya xkꞌax swokolike, jich tutꞌil ya skꞌan yoꞌtan te Diose, ya skꞌan sigue jaꞌ ya spasik te tut leke y te ya yaꞌbeyik xchꞌulelik ta skuenta Dios te jaꞌ la spasotike, yuꞌun jun yoꞌtan stukel ta jtojoltik.
1PE.5.1	Te ora to ay tut ya kalbeyex te ansianoex te ba jujun kongregasione, joꞌon te pajal ansianoon sok te jaꞌexe, sok joꞌon te la kil te wokoletik a kꞌax yuꞌun te Cristoe, sok te pajal ya kichꞌtik te lekilal te ya xba chiknajuke.
1PE.5.2	Kanantayaik me te karneraetik yuꞌun te Diose te jaꞌ yakꞌojbeyexix ta akuentaike. Pasaik sok spꞌejel awoꞌtanik jich tutꞌil ya skꞌan te Diose, y ma me ta sujeluk ya apasik. Ma me xbajt ta awoꞌtanik takꞌin. Gano me xꞌaꞌtejex. 
1PE.5.3	Ma me jachikukex te batsꞌi ajwalilex yuꞌun te machꞌatik ay ta akuentaik skanantayele, sino ke jaꞌex ya skꞌan ya awaꞌbeyik yilik te tut lek ta pasele. 
1PE.5.4	Jich te kꞌalal ya xchiknaj te Statal jKanane, te jaꞌexe ya me awichꞌik te korona yuꞌun te lekilale, te jun korona te maꞌyuk tut ora ya xlaje.
1PE.5.5	Jichex euk jaꞌex kermetik, chꞌuunbeyaik me smantal te ansianoetik te tutꞌil ay yaꞌtelike. Ta apisilik ya skꞌan talel baeluk ya achꞌuunbey aba amantalik, sok chꞌunulukex me. Porke Dios skontrainej te machꞌatik lom toybaike. Pero ya skoltay sok slekil yoꞌtan te machꞌatik chꞌunul ayike. 
1PE.5.6	Chꞌunul me xꞌawakꞌ abaik ta yanil skꞌab Dios te bayal spodere, yuꞌun ya me yakꞌex ta ichꞌel ta jkuenta te tut ora ya sta yoraile.
1PE.5.7	Aꞌbeyaik ta skuenta stukel te yajtal awoꞌtanike, porke stukel skanantayejex.
1PE.5.8	Pꞌij me xꞌawakꞌ abaik y kuxuluk me awoꞌtanik. Porke te akontraike, jaꞌ te pukuje, jachik ay tut choj te ya xkꞌuxuxan ye, sok te yipal ta sleel te machꞌa ya sweꞌe. 
1PE.5.9	Ma me wakꞌ abaik ta tsalel yuꞌun. Jaꞌ me a yipin awoꞌtanik te Dios achꞌuunejike. Naꞌaik me te jich mismo ay swokolik te awermanoik ta bayuk nax ta balmilal. 
1PE.5.10	Pero ta patil te ay awokolik cheꞌoxeb nax kꞌaale te jaꞌexe, Dios me ya yakꞌ xjuꞌ awuꞌunik ta lek. Ya me sjunutesbeyex awoꞌtanik sok ya me yaꞌbeyex yip awoꞌtanik sok jun awoꞌtanik. Ben bayal slekil yoꞌtan te Diose te la yikꞌotik yuꞌun ya kichꞌtik te slekilal sbajtel kꞌinal, te jun nax ayotik sok te Jesucristoe. 
1PE.5.11	Stukel ay spoder ta sbajtel qꞌuinal. Jichuk.
1PE.5.12	Te Silvanoe, jaꞌ te jtul hermano te jun yoꞌtan xchꞌuunej Diose, jaꞌ la jmajanbey skꞌab ta stsꞌibayel te chꞌin karta to. Yuꞌun ya jtsꞌitsex y ya kalbeyex ta jamal te bendisionetik te awichꞌojikixe, te chikan a te jich ay slekil yoꞌtan te Diose. Jmel nax me junuk awoꞌtanik te tutꞌil jich ay te xkꞌuxul yoꞌtane.
1PE.5.13	Ya stikonbeyex spajtil awoꞌtanik te hermanoetik te aylan ta Babilonia, te jaꞌ a tsaot yuꞌun te Diose jich mismo tutꞌil te jaꞌexe. Y sok te jMarcose te jnichꞌan ta koꞌtane. 
1PE.5.14	Patbeya aba awoꞌtanik ta juju-tulex te awermano abaike ta skuenta te xkꞌuxul awoꞌtanike.
1PE.5.14	Bujtsꞌanuk me kꞌinal ya awaꞌiyik ta apisilik te ayex ta skuenta te Cristoe.
2PE.1.1	Joꞌon Simon Pedroon, jꞌaꞌtelon y apostolon yuꞌun te Jesucristoe. Ya jtsꞌibabeyex te karta to ta akuentaik, te pajal ay ta jkuentaik xchꞌuunel te tut ben tsaꞌame, porke toj yoꞌtan stukel te Diose y sok te jKoltawanej Jesucristoe.
2PE.1.2	Ichꞌbeyaik te lom bayal slekil y te bujtsꞌan kꞌinal ta skuenta te la anaꞌojbeyikix sba te Diose y sok te Jesus te Kajwaltike.
2PE.1.3	Ta skuenta spoder te Diose la yaꞌbotikix spisil te tut puersa yuꞌun te jkꞌuxlejaltike y sok te tutꞌil ya xjunaj koꞌtantike. La yaꞌbotikix jnaꞌtik te Machꞌa la yikꞌotikixe, te lom mukꞌ stukele y sok te yaꞌtel te lom kꞌax tsaꞌame. 
2PE.1.4	Ta skuenta te tutik to, la yalbotik te tut ya yaꞌbotik ta patile, te kꞌax lom tsaꞌam y lom mukꞌe. Yuꞌun jich pajal kileltik ya xkꞌootik sok te tutꞌil ay te Diose, sok te libre ya xjilotik yuꞌun spisil te tutik ma lekuk te kꞌayemik ta spasel liꞌ ba balmilale.
2PE.1.5	Jaꞌ yuꞌun ya skꞌan ya awakꞌik puersa te ayuk bayal xchꞌuunel awoꞌtanik sok te lekuk spisil te tut ya apasike, sok te yakuk anaꞌik kꞌinal ta leke, 
2PE.1.6	sok te yakuk anaꞌ tutꞌ ya akom abaike, sok te ya xkujch awuꞌunik, sok te junix awoꞌtanik ta stojol Dios, 
2PE.1.7	sok te kꞌuxuk ya awaꞌiyik te hermanoetike, sok ayuk xkꞌuxul awoꞌtanike.
2PE.1.8	Porke teme ayix awuꞌunik te tutik to, sok teme yipal ta bayalajel ta awoꞌtanike, ma jowiluk nax ya xkꞌot te akuxlejale, sok ma lomuk nax te ya anaꞌbeyik sba te Kajwaltik Jesucristoe.
2PE.1.9	Pero te machꞌa ma jichuk ay yuꞌune, jachik kꞌoem tutꞌil jtul chok o te machꞌa ma xyil kꞌinal ta jakale. Chꞌayix ta yoꞌtan te tutꞌil pokbilix yuꞌun te smul te sleoj te nail toe. 
2PE.1.10	Jaꞌ yuꞌun, kermanotak, te ikꞌbilex yuꞌun te Diose sok te tsabilex yuꞌune, oꞌtaninaik spasel spisil to. Yuꞌun teme jich ya apasulanike, ma xyalex ta mulil. 
2PE.1.11	Jich me jamal ya sjeꞌbelex te puertaetik te ba ay ta ajwalil sbajtel kꞌinal te Kajwaltik Jesucristo, te jKoltawanej kuꞌuntike.
2PE.1.12	Jaꞌ yuꞌun sigue ya kakꞌulan anaꞌik sil tiempo spisil to, aunke spisil to ya anaꞌikix, sok jmel nax ay ta awoꞌtanik te tut batsꞌi te la snojpeselexe. 
2PE.1.13	Ya ke te kuxulon toe, ay ta jkuenta te ya kaꞌbeyex anaꞌik sok te ya kaꞌbeyex te tsitsulanel to. 
2PE.1.14	Te Kajwaltik Jesucristoe la yaꞌbonix jnaꞌ te ya jilesix te jkuxlejal ta balmilale. 
2PE.1.15	Jich me ya koꞌtanin xan spisil ya xjuꞌ kuꞌun, yuꞌun jich ta patil teme chamenonix ae, ya me anaꞌik te tutik to te jaꞌexe.
2PE.1.16	Te nojpesel te la kaꞌbetikex te tutꞌil ay spoder te ya xtal xan te Kajwaltik Jesucristoe, ma kꞌop abiyejuk nax te ya xloꞌlawane. Yuꞌun batsꞌi ta sitik a kiltik te Kajwaltik te lom mukꞌ ay slekilale. 
2PE.1.17	La kiltik te kꞌalal te Dios Tatil la yakꞌ ta akꞌel ta jkuenta sok te stsaꞌamule. Te kꞌalal kꞌopoj te Diose, jaꞌ a yal sok stsaꞌamule: “Jaꞌ to jaꞌ Jnichꞌan te lom kꞌux ta koꞌtane. Ben jun koꞌtan yuꞌun”, xchi me. 
2PE.1.18	Joꞌotik mismo a kaꞌitik te kꞌop abi te tal ta chꞌulchane, yuꞌun joy jbajtik sok a te Kajwaltik te ba chꞌul witse.
2PE.1.19	Jaꞌ yuꞌun, mas seguro kꞌot te tut la yalbe skꞌoplal te jꞌalwanejetik yuꞌun Diose. Jich ya skꞌan te lekuk ya awakꞌik ta jkuenta ta yaꞌiyele. Yuꞌun te skꞌoplal abi, jachik kꞌoem tutꞌil jun lampara te ya sakutes te jun ijkꞌal kꞌinale. Jaꞌ to te tut kꞌaalil ya sakube, y te ekꞌ ta xpajtaje ya xlokꞌ tal yuꞌun ya sakuteslan te oꞌtanile. 
2PE.1.20	Pero ya skꞌan te nail ya anaꞌbeyik sluwaril te tutꞌil ni maꞌyuk machꞌa ya snaꞌ te ya yalbe sluwar te tut tsꞌibabil ta Sjun Diose. 
2PE.1.21	Porke te jꞌalwanejetike maꞌyuk a yalik ta skꞌanojel nax yoꞌtanik. Sino ke jaꞌik winketik te kꞌopojik ta skuenta Dios te tojuteslanbil yuꞌun te Chꞌul Espiritue.
2PE.2.1	Ta namey ay palso jꞌalwanejetik te ba ay te jtejklum Israel; y jich me ay palso maestroetik te ba ayex te jaꞌexe. Ya me snojpeswanik ta mukul te tut snopojike te ya xjimawanike. Jaꞌ ya spꞌajik te Kajwaltik te jaꞌ a koltalanot yuꞌune. Jich me ora ya yichꞌik jimel stukelik. 
2PE.2.2	Bayal machꞌa ya stsꞌaklin te xkuxlejalik te ma tsaꞌamuke, y ta skaj stukelik te ya xꞌalbot ma lekuk skꞌoplal te tut batsꞌi jiche yuꞌun te Diose. 
2PE.2.3	Ay sbikꞌtal yoꞌtanik yuꞌun te takꞌine, jich ay tut ya slokꞌesbeyex sok te tut palso ya yakꞌik ta nopele. Pero namey chapal skꞌoplalik te ya xbajtik ta chꞌayel. Ni ma xjuꞌ ya skoltay sbaikix teꞌae.
2PE.2.4	Dios maꞌ spasbe perdon te angeletik te mulawike, sino ke chꞌojtalanot ochel ta kastigo. Teꞌ la yakꞌtalan jilel ta ijkꞌal kꞌinal, chukajtik ta kadena y kꞌejtalanbil jilel yuꞌun te tut ora ya sta skꞌaalel te chapele. 
2PE.2.5	Ni maꞌ spasbe perdon euk te Dios te antibo genteetike, sino ke la yakꞌ taluk nojel jaꞌ ta stojolik te genteetik te ma lekikuke. Jaꞌ nax a kol te jNoe, te la yalbe skꞌoplal te lek kuxlejal te toje, y sok te yan xan juktule.
2PE.2.6	Dios la yakꞌ xan bael ta kastigo te la slajin te mukꞌul jtejklumetik te Sodoma y te Gomorrae. Chikꞌtalanot asta tan a laj jil. Yuꞌun jaꞌ ejemplo ya yil ta patil te gente te ma lekikuk te ya xkuxuyinike. 
2PE.2.7	Pero la skoltay lokꞌel te jLot, te toj ta winikile. Jaꞌ te machꞌa a wokolaj sok xkuxlejal yuꞌun te tut kꞌayemik ta spasel te machꞌatik ma lekikuk. 
2PE.2.8	Te winik to, toj a kuxuyin ta yolilik. Kꞌax swokol yuꞌun te slekil yoꞌtane ta skaj te tutik ma lekikuk ya yil sok ya yaꞌiy te jujun kꞌaale. 
2PE.2.9	Te Kajwaltike snaꞌoj tutꞌil ya skoltay te machꞌatik ya xtal ta sujel ta mulile te jun yoꞌtan xchꞌuunej Diose. Y snaꞌoj tutꞌil ya skꞌej te machꞌatik ma lekikuke te ya yichꞌik kastigo yuꞌun te tut kꞌaalil ya xkꞌot te chapele.
2PE.2.10	Dios ya yaꞌbe kastigo ta spisil te machꞌatik sigue ya spasik te tut ya skꞌan yoꞌtanik te ma lekuke, y te ma skꞌanik te ya yajwalinik te Kajwaltike. Lom tulanik, y ay spuersaik, y ni makꞌ ya xiꞌik te ya stoyba-kꞌoptayik te machꞌatik ay tulan yaꞌtelike. 
2PE.2.11	Yan te angeletike, aunke mas ay spuersaik y ay yaꞌtelik, ma yauk yakꞌik puersa te ya stoyba-kꞌoptay te machꞌatik ay spoderik ta skontrainel te Kajwaltike.
2PE.2.12	Te genteetik to, jachik kꞌoemik te tutꞌil chanbalametik: maꞌyuk tut ya xkꞌot ta yoꞌtanike. Jaꞌ nax kuxulik ya xꞌayinik te ya yichꞌik tsakel y te ya xmiltalanote. Ya yalbeyik ma lekuk skꞌoplal te tutik ma xyaꞌibe sluware. Pero jich ya xlaj cham jich tutꞌil te chanbalametike. 
2PE.2.13	Ya me xꞌaꞌbot stojik ta wokolajel te tutꞌil la yakꞌ kꞌaxuk swokol ekꞌa te yane. Skuyojik te jun yoꞌtanike te juju tsꞌin nax ya spasik te tut ya skꞌupinik spasele. Jaꞌ jun kꞌexlal y jaꞌ ya yixlanbe akꞌoplalik te kꞌalal ya ajoyin abaik sok te ba akꞌinike. Sok sbujtsꞌ yoꞌtanik ya spasik te tut ma lekuke te ya xloꞌlawanike. 
2PE.2.14	Te sitike jaꞌ nax yaꞌtel te ya skꞌeluyik te ants te ya skꞌupine. Ni ma xlubik ta sleulanel smulik. Ya sloꞌlayik bael te machꞌatik maꞌyuk spuersa yoꞌtanike. Kaꞌyem yoꞌtanik a te tutik ya skꞌupin. Jaꞌ uꞌuninbilik yuꞌun te chꞌayele.
2PE.2.15	Chꞌayemik ta beel, porke jaꞌ a sjilesikix te tojil bee. Jaꞌ stamojik te tutꞌil ay te jꞌalwanej Balaam te xnichꞌan Beor, te la skꞌan yoꞌtan te ya sta takꞌin ta spasel te tut ma lekuke. 
2PE.2.16	La yichꞌ komel yuꞌun te ya sleulan smule, yuꞌun kꞌopoj jkojt buru te ma xkꞌopoje, kꞌopoj jich tutꞌil skꞌop gente. La skom te tut ma lekuk snopoj te jꞌalwaneje.
2PE.2.17	Te machꞌatik jich ya spasike, jachik kꞌoemik te tutꞌil slokꞌib jaꞌ te maꞌyuk yaꞌlele. Jachik kꞌoem tutꞌil tokaletik te ya xꞌikꞌayot bael yuꞌun te ikꞌe. Chapal skꞌoplalik te ya xkꞌot te ba mas lom ijkꞌ te kꞌinal ta sbajtel kꞌinale. 
2PE.2.18	Jaꞌ nax ya yalik te toyba-kꞌopetike y te tut lom naxe. Y kꞌayemik a te ya xloꞌlawanik yuꞌun te tut ya skꞌan spas te stiꞌbalulike. Jaꞌ ya sloꞌlayik te machꞌatik lokꞌelik to tal ta tulan wokol te ba ay te machꞌatik chꞌayemike. 
2PE.2.19	Ya yalik te libre ayike, pero stukelik mismo ayik ta mosoinel yuꞌun te tut skuenta lajel. Porke spisil gente jaꞌ mosoinbil yuꞌun te tut ya stsalot yuꞌune. 
2PE.2.20	Yuꞌun te machꞌatik la snaꞌbeyix sba te Kajwaltik Jesucristo te jKoltawanej kuꞌuntike, y kolikix tal lokꞌel te ba ay te tut ma lekuk ta skuenta te balmilale, y teme la yakꞌ sbaik xan ta tsalel yuꞌun te tutik a jilix yuꞌun te nail toe, y teme ya stsalot xan yuꞌune, mas pewor ya sujt ke te nail toe. 
2PE.2.21	Jaꞌ mas lek te jichuk ma yilik te tojil bee. Te tutꞌil yilojikixe, jaꞌ ma lek teme ta patil ya xchꞌoj jilel te chꞌul mantal te la yichꞌ aꞌbeyele. 
2PE.2.22	Pero te stukelike jaꞌ a kꞌot ta pasel te jich abil jilele: “Te tsꞌiꞌe la xchaꞌloꞌ xan te xee, y sok te meꞌ chitam te nusesbilixe la xchaꞌbalan sba xan ta ajchꞌal”, xchi me.
2PE.3.1	Kermanotak te kꞌuxex ta koꞌtane, jaꞌ to jaꞌ xchebal karta te la jtsꞌibabeyexe. Ta xchebal jich a skꞌan koꞌtan te la jtsitsex, yuꞌun jich me xꞌanaꞌik te tut stojile. 
2PE.3.2	Naꞌaik me te tut la yalik te nail toe te chꞌul jꞌalwanejetike, y sok te smantal te Kajwaltik, te jKoltawanej kuꞌuntike, te la snojpesex te apostoletike.
2PE.3.3	Naꞌaik me nailuk te tutꞌil ay sluwaril to: Ta slajibal kꞌaal ya me xtal genteetik te jaꞌ nax ya spasik te tut ma lekuke te ya skꞌan yoꞌtan ya spasike, y te ya yiktinik te tut yaloj te Diose. 
2PE.3.4	Ya me yalik: “¿Baꞌay te tut albilex te ya xchaꞌtal xan te Cristoe? Laj chamix bael te jmeꞌ-jtatike, y sigue jich ay bael spisil pajal sok te kꞌalal pas te balmilale”, xchiik me. 
2PE.3.5	Te gente abi ma xyakꞌik ta jkuenta te tutꞌil nameyix a chiknaj te chꞌulchane. Sok te ta skꞌop nax te Diose chiknaj te balmilale ta yolil jaꞌ y ta skuenta te jaꞌe. 
2PE.3.6	Sok ta skuenta te jaꞌ, la slajin te balmilal te nojel jaꞌe. 
2PE.3.7	Pero te chꞌulchane y sok te balmilal te chikan ora to, chapalix yuꞌun ya xlaj ta kꞌajkꞌ, yuꞌun jaꞌ mismo smantal te Diose. Jaꞌ ya xlaj ta kꞌajkꞌ te tut ora ya sta skꞌaalel te ya yichꞌ chapel te machꞌatik ma lekikuke sok te ya xꞌakꞌtalanot bael ta chꞌayele.
2PE.3.8	Sok xan, kermanotak te kꞌuxex ta koꞌtane, ma me xchꞌay ta awoꞌtanik yuꞌun te Kajwaltike te jun kꞌaale jachik kꞌoem yuꞌun te jmil jaꞌbile, y te jmil jaꞌbile jachik kꞌoem te tutꞌil jun kꞌaale. 
2PE.3.9	Ma yuꞌunuk yokelaluk ya yakꞌ kꞌouk ta pasel te Kajwaltik te tut yaloje, jich tutꞌil te ay machꞌatik jich skuyojike, sino ke jun yoꞌtan ya smaliyex te jaꞌexe. Yuꞌun ma skꞌan teme ay machꞌa chꞌayel ya xbajte, sino ke jaꞌ ya skꞌan te spisil ya sujtes yoꞌtanik ta stojol Diose.
2PE.3.10	Pero te tut kꞌaalil ya xtal te Kajwaltike, ya xtal jichuk jꞌelekꞌ ta ajkꞌubal. Jich ora ya xlaj te chꞌulchane, te xiꞌxiꞌtik ta aꞌiyele. Te tutik pasbile ya me xlaj ta kꞌajkꞌ, y te balmilale sok spisil te tutik ay ae ya me xlaj ta chikꞌel. 
2PE.3.11	Te tutꞌil la awaꞌiyikix te spisil jich ya yichꞌ lajinele, ya skꞌan te mas to xan lek ya xkuxuyinex sok te ya achꞌuunik te Diose. 
2PE.3.12	Maliyaik te tut kꞌaalil ya xtal te Diose, y pasaik me te tut ya yakꞌ te ya xtal yuꞌun ta orae. Te kꞌaal abi, te chꞌulchane ya me xlajinot ta kꞌajk, y te tutik pasbil ae ya me xꞌul ta kꞌajkꞌ. 
2PE.3.13	Pero te joꞌotike ya jmalitik te yachꞌil chꞌulchan sok te yachꞌil balmilal te Dios yaloj te ya spase, te maꞌyukix mulil teꞌ ae.
2PE.3.14	Jaꞌ yuꞌun, kermanotak, te kꞌuxex ta koꞌtane, te yipalex to ta smaliyel te tutik to, pasaik spisil te ya xjuꞌ awuꞌunik yuꞌun jun me awoꞌtanik ya xjul staex a te Diose. Ma me ijkꞌubenukex ni ma me ayuk amulik. 
2PE.3.15	Naꞌbeyaik me sluwar te jun yoꞌtan ya xmaliwan te Kajwaltike te yuꞌun ya yaꞌbotik te jkoleltike. Jich tutꞌil te la stsꞌibabeyex te kermanotik jPablo te kꞌux ta koꞌtantike. Chikan te spꞌijil a aꞌbot yuꞌun te Diose. 
2PE.3.16	Ta juju-lejch te skartae jich a yal ekꞌa to, aunke ay tut lom wokol ta naꞌbeyel sluwar. Te machꞌatik ma snaꞌik kꞌinale y sok te machꞌatik maꞌyuk spuersa xchꞌuunel yoꞌtane ya me xyanej yuꞌunik, jachik tutꞌil ya syanutesik te yanetik xan te ay ta Sjun Diose. Jaꞌ yuꞌun te chꞌayel ya xlaj bajtike.
2PE.3.17	Jaꞌ yuꞌun, kermanotak te kꞌuxex ta koꞌtane, ya ke nail to ya anaꞌik te tutik to, ila me abaik, yuꞌun ma me sjochex bael ta loꞌlayel te machꞌatik ma lekikuke, ni ma me chꞌayanik te jun awoꞌtanike. 
2PE.3.18	Pero naꞌbeyaik sba lek te Kajwaltik Jesucristo te jKoltawanej kuꞌuntike. Y mukꞌubanik xan sok te slekil yoꞌtane. Ben tsaꞌam slekil stukel te ora to y sok ta sbajtel kꞌinal. Jichuk.
1JN.1.1	Te tut ya jtsꞌibabetikex a, jaꞌ skꞌoplal te Machꞌa ayix a desde slijkibale, te kaꞌiyejtik te skꞌope y te kilojtik ta sitike. Porke la kiltik y la jpiktik ta jkꞌabtik. Ja xyal te Machꞌa Kꞌop yuꞌun te Kuxlejale. 
1JN.1.2	Kꞌo chiknajuk te Jꞌakꞌkuxlejale, y joꞌotik a kiltik, y joꞌotik a kalbetik skꞌoplal. Jaꞌ ya kalbetikex skꞌoplal te Machꞌa ya yakꞌ te kuxlejal sbajtel kꞌinale, jaꞌ te jun nax ay sok te Tatile, sok te la yakꞌ sba ta ilel ta jtojoltike. 
1JN.1.3	Ya kalbetikex te tut kilojtik y kaꞌiyejtike, yuꞌun te jaꞌexe junuk nax me ya xkꞌootik, jachik tutꞌil jun nax ayotik sok te Dios Tatile y sok te Xnichꞌane, jaꞌ te Jesucristoe. 
1JN.1.4	Te tutik to la jtsꞌibatik yuꞌun tsꞌakal me ya awichꞌik a te bujtsꞌan kꞌinale.
1JN.1.5	Te tut la snojpesotik te Jesucristoe, jaꞌ ya kalbetikex te jaꞌexe. La yalbotik te jaꞌ sakil kꞌinal te Diose, sok maꞌyuk ijkꞌal kꞌinal ta skuenta stukel. 
1JN.1.6	Teme ya kaltik te jun nax ayotik sok te Diose, y mismo tiempo ayotik ta ijkꞌal kꞌinal, jaꞌ nax ya jloꞌlay jbajtik ta jkꞌoptik y sok te tut ya jpastike. 
1JN.1.7	Pero teme ayotik ta sakil kꞌinale, jich tutꞌil ay ta sakil kꞌinal te Diose, jich jun nax ayotik ta jpisiltik. Sok te xchꞌichꞌel te Xnichꞌan Diose, jaꞌ te Jesucristoe, ya spokbotik spisil te jmultike.
1JN.1.8	Teme ya kaltik te maꞌyuk jmultike, joꞌotike nax mismo ya jloꞌlayej jbajtik y te tut batsꞌi jiche maꞌyuk ta jtojoltik.
1JN.1.9	Pero teme ya kaltik ta jamal te jmultike, ya xjuꞌ ya xchꞌuun koꞌtantik te jaꞌ ya yaꞌbotik te Diose te tut stojil aye: jaꞌ ya yaꞌbotik perdon yuꞌun te jmultike y ya spokbotik spisil te tut ma lekuke. 
1JN.1.10	Teme ya kaltik te maꞌyuk jtaoj jmultike, jaꞌ ya jlebetik lot te Diose y ma jchꞌuunejtikuk te batsꞌi jich te skꞌope.
1JN.2.1	Kuntikil, ya jtsꞌibabeyex te tutik to yuꞌun jich me makꞌ ya xmulawex a. Aunke teme ay machꞌa ya sle smul, ay jtul Machꞌa ya xkꞌopoj kuꞌuntik ta sit te Tatile, jaꞌ te Jesucristoe, te toj ay stukele. 
1JN.2.2	Te Jesucristoe la yakꞌ sba ta smajtan Dios yuꞌun jich la spasbelotikix perdon yuꞌun te jmultike. Y ma joꞌukotik nax, sino ke ta spisil te machꞌatik ayik ta balmilal.
1JN.2.3	Teme ya jchꞌuunbetik te mantaliletik yuꞌun te Diose, ya xjuꞌ seguro ayotik te jnaꞌojbetikix sbae.
1JN.2.4	Pero teme ay machꞌa ya yal: “Te joꞌone jnaꞌojbe sba”, te xchie, y ma xchꞌuunbe te mantaliletik yuꞌune, jaꞌ jtul jloꞌlawanej y maꞌyuk ta stojol te tut batsꞌi jiche.
1JN.2.5	Yan te machꞌa ya yakꞌ ta jkuenta te skꞌope, yuꞌun nanix kꞌuxix ta yoꞌtan abi. Y teme jich aye, jnaꞌojtik te jun nax ayotik sok te Diose. 
1JN.2.6	Te machꞌa ya yal te jun nax ayix sok te Diose, jich ya skꞌan xkuxuyin jachik tutꞌil kuxuyin te Jesucristoe.
1JN.2.7	Kermanotak, ma achꞌ mantaluk te ya jtsꞌibabeyexe; jaꞌ mismo te la awichꞌik ta slijkibal to tale. Te namey mantal to, jaꞌ te awaꞌiyejbeyik skꞌoplale. 
1JN.2.8	Pero, jaꞌ to te ya jtsꞌibabeyexe, jaꞌ te jun mantal te yachꞌile, te batsꞌi jich a kꞌot yuꞌun te Cristo sok jachik tutꞌil te jaꞌexe. Porke te ijkꞌal kꞌinale ya xkꞌaxix bael, y ya xtilix te sakil kꞌinal te batsꞌi jiche.
1JN.2.9	Teme ay machꞌa ya yal te ayix ta sakil kꞌinale, pero teme ya spꞌaj te yermanoe, yuꞌun nanix ay to ta ijkꞌal kꞌinal a. 
1JN.2.10	Te machꞌa kꞌux ya yaꞌiy te yermanoe, ayix ta sakil kꞌinal, y ni maꞌyukix te tut ya syalesot ta mulil yuꞌune. 
1JN.2.11	Pero te machꞌa ya spꞌaj te yermanoe, ay ta ijkꞌal kꞌinal sok teꞌ ya xbeen a. Y ma snaꞌ te ba ya xbajte, porke te site makbil yuꞌun te ijkꞌal kꞌinale.
1JN.2.12	Kuntikil, la jtsibabeyex ta akuentaik to porke te Dios la spasbelexix perdon te amulike ta skuenta te Jesucristoe. 
1JN.2.13	Meꞌil-tatiletik, la jtsꞌibabeyex ta akuentaik porke la anaꞌbeyikix sba te Machꞌa ayix a desde ta slijkibale. Bikꞌtal kermetik, la jtsꞌibabeyex ta akuentaik porke la atsalikix te pukuje. La jtsꞌibabeyex ta akuentaik, kuntikil, porke la anaꞌbeyikix sba te Tatile.
1JN.2.14	La jtsꞌibabeyex ta akuentaik, meꞌil-tatiletik, porke la anaꞌbeyikix sba te Machꞌa ayix a desde ta slijkibale. La jtsibabeyex euk te jaꞌexe, biktal kermetik, porke ay yip awoꞌtanik y la achꞌuunikix te skꞌop Dios ta awoꞌtanike, sok la atsalikix te pukuje.
1JN.2.15	Ma me jaꞌuk kꞌux ya awaꞌiy ta awoꞌtanik te balmilale ni te tutik ay ta balmilale. Teme ay machꞌa kꞌux ya yaꞌiy ta yoꞌtan te balmilale, ma jaꞌuk kꞌux ta yoꞌtan te Jtatik Diose. 
1JN.2.16	Porke te tut ya yakꞌ te balmilale, ma jaꞌuk ya xtal ta stojol te Jtatik Diose. Jaꞌ ya yakꞌ te balmilale te tutik ma lekuk ya skꞌan te stiꞌbalul gentee, sok te sbikꞌtal yoꞌtan te sitike, y sok te toybajel yuꞌun te kꞌulejalile. 
1JN.2.17	Pero te balmilale yipal bael ta lajel, y sok spisil te tut ma lekuk ta kꞌanele. Yan te machꞌa jaꞌ ya spasbe te tut ya skꞌan yoꞌtan te Diose, ya xkuxuyin sbajtel kꞌinal stukel.
1JN.2.18	Kuntikil, jaꞌ to jaꞌ slajibalix kꞌaal. Te jaꞌexe awaꞌiyejikix te ay jtul ya xtal te jaꞌ skontrainej te Cristoe. Te ora to ayix bayal machꞌa skontrainej te Cristoe. Jaꞌ yuꞌun jnaꞌojtik te jaꞌ slajibalix kꞌaale. 
1JN.2.19	Te stukelike lokꞌik tal ta koliltik. Pero yuꞌun nanix ma joytikuk a. Te yuꞌunuk joytikuke, maꞌ lokꞌ bael ta koliltik te jichuke. Pero jicha kꞌot ta pasel yuꞌun te ya xchiknaj ta jamal a te ma joy jbajtikuke.
1JN.2.20	Te Cristoe jaꞌ a yaꞌbeyex te Chꞌul Espiritue, y ta apisilik te jaꞌexe jich ay ta awoꞌtanik te tut batsꞌi jiche. 
1JN.2.21	La jtsꞌibabeyex ito, ma yuꞌunuk maꞌ anaꞌojikuk te tut batsꞌi jiche, sino ke anaꞌojikix. Y te jaꞌexe anaꞌojikix te ni junuk te lot ya xjuꞌ xtal yuꞌun te tut batsꞌi jiche.
1JN.2.22	¿Machꞌa a te jloꞌlawaneje? Jaꞌ te machꞌa ya yal te ma jaꞌuk Cristo te Jesuse. Jaꞌ bi, jaꞌ skontra te Cristoe, yuꞌun ma xyakꞌ ta akꞌel ta jkuenta te Tatile sok te Nichꞌanile. 
1JN.2.23	Machꞌauk a te ma xyakꞌ ta jkuenta te Nichꞌanile jich ma xyakꞌ ta jkuenta ekꞌa te Tatile. Pero te machꞌa ya yal ta jamal te Nichꞌanile, jich ya yal ta jamal euk te Tatile.
1JN.2.24	Jaꞌ yuꞌun, te jaꞌexe kꞌeja ta awoꞌtanik te skꞌoplal la awaꞌiyik desde ta slijkibal to tale. Teme ayix jilel ta awoꞌtanik te tut la awaꞌiyik desde ta slijkibal to tale, jun nax ayex sok te Nichꞌanile y sok te Tatile ta jmel nax.
1JN.2.25	Jaꞌ to jaꞌ yalojbotikix te Jesucristoe te ya yakꞌ te kuxlejal sbajtel kꞌinale.
1JN.2.26	Jaꞌ a jtsꞌibabeyex te tutꞌil ay skꞌoplal te machꞌatik snopoj te ya sloꞌlayexe. 
1JN.2.27	Pero te jaꞌexe awikꞌojik te Chꞌul Espiritue te jaꞌ yakꞌojbeyex te Jesucristoe, y ma puersauk te ay machꞌa ya snopesexe. Porke jaꞌ mismo te Espíritu te ya snojpesex ta spisil te tutik aye. Y te ya snojpeswane, batsꞌi jich y ma lotuk. Jun nax me xꞌanex sok te Cristo ta jmel nax, jich tutꞌil la snojpesex te Espiritue.
1JN.2.28	Te ora to, kuntikil, jun nax xꞌanex sok te Cristo ta jmel nax. Yuꞌun me jun koꞌtantik a te kꞌalal ya xchiknaj tale, y jich makꞌ jtajtik kꞌexlal ta sit stukel te kꞌalal ya xtale. 
1JN.2.29	Te jaꞌexe anaꞌojikix te Jesucristoe toj stukel, sok ya skꞌan ya anaꞌik euk te jaꞌ yal-xnichꞌan Dios spisil te machꞌatik toj te tutꞌ ya spasike.
1JN.3.1	Ila awilik te lom bayal a kꞌuxutayotik te Jtatik Diose te ya yalbotik te xnichꞌanotik te Diose, y yuꞌun nanix jich ayotik a. Jaꞌ yuꞌun te machꞌatik ayik ta skuenta balmilale ma snaꞌbotik jbajtik, yuꞌun ma snaꞌbeyik sba te Diose. 
1JN.3.2	Kermanotak te kꞌuxex ta koꞌtane, yal-xnichꞌanotikix te Diose. Aunke ma to jnaꞌtik te tut kileltik ta patile, jnaꞌojtik te kꞌalal ya xchiknaj tal te Jesucristoe, pajal ya xkꞌootik jachik tutꞌil stukele, porke ya me kiltik ta steklejal te tut yilele. 
1JN.3.3	Y spisil te machꞌa jich yipal ta smaliyele, ya me slekutesik te yoꞌtanike, jich tutꞌil te lek yoꞌtan stukel te Jesucristoe.
1JN.3.4	Pero spisil te machꞌa ya sle smule, jaꞌ ya skꞌaxintaybe smantal te Diose, yuꞌun te le-mulile jaꞌ te ya yichꞌ kꞌaxintayel te smantale. 
1JN.3.5	Te jaꞌexe anaꞌojikix te Jesucristoe tal ta balmilal yuꞌun tal xchꞌay te muliletike. Sok anaꞌojik te maꞌyuk smul stukele. 
1JN.3.6	Jich yuꞌun, spisil te machꞌa jun nax ay sok te Jesucristoe, makꞌ sleix smul. Pero spisil te machꞌa ya sle smule, yuꞌun ma yilojuk y ni ma snaꞌojbeyuk sba.
1JN.3.7	Kuntikil, ma me ayuk machꞌa ya sloꞌlayex. Toj ay te machꞌa ya yaꞌtelin te tut leke, jich tutꞌil te Jesucristo te toj stukele. 
1JN.3.8	Pero te machꞌa ya yaꞌtelin sleel smule, jaꞌ yuꞌun te pukuje. Porke te pukuje la sle smul desde ta slijkibal to tal. Jaꞌ yuꞌun te puersa a tal te Xnichꞌan Diose yuꞌun tal sjimbey te tut ya spas te pukuje. 
1JN.3.9	Ni jtuluk te machꞌa xnichꞌan Dios ya yaꞌtelin sleel smule, porke jaꞌ yichꞌoj te kuxlejal yuꞌun Dios te jaꞌ aꞌbil yuꞌune. Jich ma spas ya sle smul porke jaꞌ xnichꞌan te Diose.
1JN.3.10	Chikan ta ilel machꞌatik te yuntikil te Diose y te machꞌatik yuntikil te pukuje. Porke machꞌauk te ma jaꞌuk ya spas te tut leke o teme ma kꞌuxuk ta yoꞌtan te yermanoe, ma jaꞌuk yuꞌun Dios abi.
1JN.3.11	Jaꞌ to jaꞌ skꞌoplal te awaꞌiyejik te jaꞌex desde ta slijkibal to tale: jaꞌ te kꞌux me ya kaꞌiy jbajtik ta juju-tule. 
1JN.3.12	Ma me jachikukotik tutꞌil te jCaine, te jaꞌ yuꞌun te pukuje y la smil te yijtsꞌine. ¿Y tuꞌun te la smile? Porke ma lekuk te tut a te la spas te jCaine, y puru lek ay te tut la spas te yijtsꞌine.
1JN.3.13	Kermanotak, ma me tut xyal awoꞌtanik teme ya spꞌajex te machꞌatik ayik ta skuenta te balmilale. 
1JN.3.14	Te joꞌotike kꞌaxemotikix a ba ay te lajele, sok ayotikix ta skuenta kuxlejal. Y jnaꞌotik porke kꞌux ya kaꞌitik te kermanotaktike. Te machꞌa ma kꞌuxuk ya yaꞌiy te yermanoe, chamen kꞌoem. 
1JN.3.15	Spisil te machꞌa ya spꞌaj te yermanoe, jaꞌ jmilaw abi. Y te jaꞌexe anaꞌojik te ni jtuluk jmilaw ya xjuꞌ ya sta te kuxlejal sbajtel kꞌinal stukele. 
1JN.3.16	Jnaꞌojtik tut a te slekil-oꞌtanile, porke te Jesucristoe la yakꞌ xkuxlejal ta jkuentatik. Jich euk te joꞌotike, ya skꞌan ya kakꞌ jkuxlejaltik yuꞌun te kermanotaktike. 
1JN.3.17	Yuꞌun teme ay jtuluk te jkꞌuleje y ya yil te yermano te ay tut puersa ya skꞌan koltayele, pero teme makꞌ ya yaꞌbeye, ¿tutꞌil kꞌan ayuk skꞌuxul yoꞌtan Dios ta yoꞌtan?
1JN.3.18	Kuntikil, ma me jaꞌuk nax te ya kaltik te ay skꞌuxul koꞌtantike, sinoke ya skꞌan ya xchiknaj ta skuenta te tut ya jpastike.
1JN.3.19	Te jich aye, jnaꞌojtik te yuꞌunotik te tut batsꞌi jiche, y jich ya kaꞌitik ta koꞌtantik te seguro ayotik ta stojol te Diose. 
1JN.3.20	Yuꞌun teme ya yalbotik te koꞌtantike te ay palta kuꞌuntike, te Diose lom mukꞌ ke te koꞌtantike, sok snaꞌoj ta spisil. 
1JN.3.21	Kermanotak te kꞌuxex ta koꞌtane, teme maꞌyuk tut ya yalbotik te koꞌtantike, ay smukꞌul koꞌtantik ta stojol te Diose. 
1JN.3.22	Sok jich me ya yaꞌbotik spisil te tut ya jkꞌanbetike, porke jchꞌuunejbetik te mantaliletik yuꞌune y ya jpastik te tut lek ya yile. 
1JN.3.23	Y te smantale, jaꞌ te ya jchꞌuuntik te Xnichꞌane, jaꞌ te Jesucristoe. Y te kꞌux ya kaꞌiy jbajtik ta juju-tule, jachik tutꞌil te la yalbotik mantale. 
1JN.3.24	Te machꞌatik ya xchꞌuunbe te smantal Diose, kuxulik ta stojol, sok Dios ayix ta yoꞌtanik ekꞌa. Y jich jnaꞌojtik te ayix ta koꞌtantik: ta skuenta te Espíritu te la yaꞌbotike.
1JN.4.1	Kermanotak te kꞌuxex ta koꞌtane, ma me achꞌuunik ta spisil te machꞌatik ya yalik te yikꞌojik te Espíritu yuꞌun te Diose. Aꞌiya awaꞌiyik nailuk teme jaꞌ te Espíritu yuꞌun Dios te ay ta stojolike o ma jaꞌuk. Porke nojel te balmilale te jloꞌlawanejetik te ya yalik te jaꞌ ta skuenta Dios te tut ya yalike. 
1JN.4.2	Jich ya xjuꞌ ya anaꞌik a te machꞌa yikꞌoj te Espíritu yuꞌun te Diose: Spisil te machꞌa ya yal ta jamal te la yichꞌ stiꞌbalul te Jesucristo jich tutꞌil winik, jaꞌ yikꞌoj te Espíritu yuꞌun te Diose. 
1JN.4.3	Yan te machꞌa ma jichuk ya yal ta jamal te Jesuse, ma jaꞌuk yikꞌoj te Espíritu yuꞌun Diose, yuꞌun jaꞌ yikꞌoj te espíritu te skontrainej te Cristoe. Te jaꞌexe awaꞌiyejik te ya xtal te espíritu to, y te ora to ayix ta balmilal.
1JN.4.4	Kuntikil, te jaꞌexe jaꞌ yuꞌunex te Diose, y la atsalikix te jloꞌlawanejetik abi. Porke te machꞌa ay ta atojolike, jaꞌ mas bayal spoder ke ta machꞌatik ayik ta skuenta te balmilale. 
1JN.4.5	Te stukelike skuentaik nax balmilal; jaꞌ yuꞌun te ya yalbeyik te tutik nax skuenta te balmilale. Y te machꞌatik ayik ta skuenta te balmilale, ya yaꞌibeyik te tut ya yalike. 
1JN.4.6	Yan te joꞌotike, jaꞌ yuꞌunotik te Diose. Te machꞌa ya snaꞌbe sba te Diose ya me yaꞌibotik te tut ya kaltike, pero te machꞌa ma jaꞌuk yuꞌun te Diose ma xyaꞌibotik te tut ya kaltike. Jich ya xjuꞌ te ya jnaꞌtik te machꞌa yikꞌoj te Espíritu yuꞌun te tut batsꞌi jiche, y te machꞌa yikꞌoj te espíritu yuꞌun te jloꞌlawaneje.
1JN.4.7	Kermanotak te kꞌuxex ta koꞌtane, ya skꞌan te talel bael te kꞌux ya kaꞌiy jbajtike, porke te xkꞌuxul-oꞌtanile ya xtal ta stojol Dios. Spisil te machꞌa ya xkꞌuxutaywane, jaꞌ xnichꞌan Dios y snaꞌojbe sba te Diose. 
1JN.4.8	Te machꞌa ma xkꞌuxutaywane, ma snaꞌojbeyuk sba te Diose, porke te Diose ay xkꞌuxul yoꞌtan.
1JN.4.9	Dios a yakꞌ ta ilel te xkꞌuxul yoꞌtan ta jkuentatik te la stikonbotik tal ta balmilal te úniko Xnichꞌane, yuꞌun jich me ay jkuxlejaltik ta skuenta stukel. 
1JN.4.10	Jich ya xchiknaj te kꞌuxul-oꞌtanile: Jaꞌ te ma joꞌukotik kꞌux a kaꞌitik te Diose, sino ke kꞌux a yaꞌiyotik stukel. Sok la stikon tal te Xnichꞌan yuꞌun la yakꞌ ta milbil majtanil, yuꞌun jich perdonado ya xjil te jmultike. 
1JN.4.11	Kermanotak te kꞌuxex ta koꞌtane, teme jich a xkꞌuxutayotik te Diose, jich ya skꞌan te talel bael ya jkꞌuxutay jbajtik te joꞌotike. 
1JN.4.12	Yuꞌun ni jtuluk machꞌa yiloj te Diose. Pero teme talel bael ya jkꞌuxutay jbajtike, Dios me jmel nax ay ta koꞌtantik, sok jich me ay xkꞌuxul koꞌtantik jich tutꞌil te xkꞌuxul yoꞌtane.
1JN.4.13	Jich ya jnaꞌtik a te ayotik ta stojol te Diose sok te ay ta jtojoltik stukele, yuꞌun jaꞌ yakꞌojbotik te Espíritu yuꞌune. 
1JN.4.14	Te joꞌotike kilojtik te Jesucristoe, y ya kaltik ta jamal te Tatile la stikon tal te Xnichꞌan yuꞌun tal skoltay te machꞌatik ayik ta balmilale.
1JN.4.15	Machꞌauk a te ya yal ta jamal te jaꞌ Xnichꞌan Dios te Jesuse, kuxulix ta stojol Dios y Dios ayix ta yoꞌtan. 
1JN.4.16	Jich a jnaꞌtikix sok jchꞌuunejtik te kꞌuxotik ta yoꞌtan te Diose.
1JN.4.16	Ay xkꞌuxul yoꞌtan te Diose, y te machꞌa batsꞌi ay skꞌuxul yoꞌtane kuxulix ta stojol Dios y Dios ay ta yoꞌtane.
1JN.4.17	Jaꞌ yuꞌun te batsꞌi jich ay te xkꞌuxul koꞌtantike yuꞌun ay me smukꞌul koꞌtantik te tut kaalil te ya yichꞌelotik ta jkuentae. Porke te joꞌotike yipalotik ta aꞌtel ta balmilal jich tutꞌil aꞌtej te Jesucristoe. 
1JN.4.18	Te ba ay te xkꞌuxul-oꞌtanile, maꞌyuk xiꞌel. Te xkꞌuxul-oꞌtanil te toj aye, ya xchoj lokꞌel ta fuera te xiꞌele. Yuꞌun te xiꞌele jaꞌ ya xꞌakꞌawan ta wokol. Jaꞌ yuꞌun teme ay machꞌa ya xiꞌe, yuꞌun ma to ayuk lek a te xkꞌuxul yoꞌtane.
1JN.4.19	Te joꞌotike kꞌux ya kaꞌiy jbajtik, porke nail a xkꞌuxutayotik te Diose.
1JN.4.20	Teme ay machꞌa ya yal: “Te joꞌone kꞌux ya kaꞌiy te Diose”, teme xchie, y mismo tiempo a ya spꞌaj te yermanoe, jaꞌ jun jle-lot abi. Yuꞌun teme ay jtuluk te ma kꞌuxuk ya yaꞌiy te yermano te ya yile, ni ma xjuꞌ yuꞌun te kꞌux ya yaꞌiy te Dios te ma sta ta ilele. 
1JN.4.21	Te Jesucristoe la yaꞌbotik te mantaliletik to: “Te machꞌa kꞌux ya yaꞌiy te Diose, kꞌux me ya yaꞌiy ekꞌa te yermanoe”, te xchie.
1JN.5.1	Spisil te machꞌa xchꞌuunej ta yoꞌtan te jaꞌ Cristo te Jesuse, jaꞌ yal-xnichꞌan Dios abi. Y te machꞌa kꞌux ya yaꞌiy te jtul tatile, jich kꞌux me ya yaꞌiy ekꞌa te yuntikil te tatil abi.
1JN.5.2	Teme kꞌux ya kaꞌitik te Diose sok teme ya jpastik te tut ya yal ta mantal stukele, jnaꞌojtik te ya skꞌan ya jkꞌuxutaytik ekꞌa te machꞌatik yuntikil te Diose. 
1JN.5.3	Te xkꞌuxutayel te Diose jaꞌ teme ya jchꞌuunbetik te mantaliletik yuꞌune. Y te mantaliletik yuꞌune ma aluk ta aꞌiyel. 
1JN.5.4	Porke spisil te machꞌa yuntikil te Diose ya me stsalik te balmilale. Te xchꞌuunel koꞌtantike jaꞌ ya yaꞌbotik jtsaltik te tut skuenta balmilale. 
1JN.5.5	Te machꞌa ya xchꞌuun te jaꞌ Xnichꞌan Dios te Jesuse, ya me stsal te balmilale.
1JN.5.6	Kꞌalal tal te Jesucristoe la yichꞌ jaꞌ sok la smal te xchꞌichꞌele. Ma jaꞌuk nax la yichꞌ te jaꞌe, la smal uuk te xchꞌichꞌele. Te Espiritue jaꞌ testigo yuꞌun to, y te Espiritue batsꞌi jich te tut ya yale. 
1JN.5.7	Oxeb te testigoetik ta chꞌulchane: jaꞌ te Tatile, sok te machꞌa Skꞌop Diose, y sok te Chꞌul Espiritue. Y te yoxebal to jun nax te tut ya yalike.
1JN.5.8	Sok ay oxeb testigoetik ta balmilal: jaꞌ te Espiritue, sok te jaꞌe, y sok te chꞌichꞌe. Y ta yoxebalik, jun nax te tut ya yalike. 
1JN.5.9	Teme ya kichꞌtik te testigo-kꞌop yuꞌun te genteetike, mas to ya kichꞌtik te testigo-kꞌop yuꞌun te Diose te mas bale stukel. Porke te testigo-kꞌop yuꞌun te Diose, jaꞌ a yalbe skꞌoplal te Xnichꞌane. 
1JN.5.10	Te machꞌa ya xchꞌuun te Xnichꞌan Dios, ay ta yoꞌtan te testigo-kꞌope. Te machꞌa ma xchꞌuune, jaꞌ skuyoj ta jle-lot te Diose, porke ma xchꞌuun te testigo-kꞌop te Dios a yalbe ta skuenta te Xnichꞌane. 
1JN.5.11	Jaꞌ te testigo-kꞌop yuꞌun te Diose: Jaꞌ te la yaꞌbotikix te kuxlejaltik sbajtel kꞌinal, y te kuxlejal to ay ta skuenta te Xnichꞌane. 
1JN.5.12	Te machꞌa xchꞌuunej te Xnichꞌan Diose jich ay yuꞌun te kuxlejal to. Pero te machꞌa ma xchꞌuun te Xnichꞌan Diose, maꞌyuk yuꞌun te kuxlejale.
1JN.5.13	La jtsꞌibabeyex to jaꞌex te achꞌuunejik te Xnichꞌan Diose, yuꞌun jich me ya anaꞌik te ay akuxlejalik sbajtel kꞌinale. 
1JN.5.14	Jun koꞌtantik ta stojol te Diose, porke jnaꞌojtik teme ay tut ya jkꞌanbetik jich tutꞌil te ya skꞌan yoꞌtane, ya yaꞌibotik. 
1JN.5.15	Y jich tutꞌil jnaꞌojtik te Dios ya yaꞌiy te ya jkꞌopontike, jich jnaꞌojtik te ya yaꞌbotik te tut ya jkꞌanbetike.
1JN.5.16	Teme ay machꞌa ya yil te yermano te yipal ta sleel smule, teme ma jaꞌuk ta skuenta te lajele, kꞌoponbeya Dios. Jich Dios ya xꞌaꞌbot xkuxlejal yuꞌun te hermanoe, teme ma jaꞌuk te mulil skuenta te lajele. Ay mulil te ya xꞌakꞌawan bael ta lajele, y te mulil abi makꞌ ya kal te ya skꞌan kꞌoponbeyel Diose. 
1JN.5.17	Spisil te tut ma lekuke, jaꞌ mulil abi. Pero ay mulil te makꞌ ya xꞌakꞌawan bael ta lajele.
1JN.5.18	Jnaꞌojtik te machꞌa yal-xnichꞌan te Diose, makꞌ ya sleix smul. Porke ya me xkanantayot yuꞌun te Xnichꞌan Diose, y te pukuje ma xjuꞌ ya xpikot yuꞌun.
1JN.5.19	Jnaꞌojtik te jaꞌ yuꞌunotik te Diose. Yan te balmilale spisil ay ta skꞌab te pukuje. 
1JN.5.20	Jnaꞌojtik euk te Xnichꞌan Dios tal ta balmilal, y la yaꞌbotik jnaꞌbetik sba te Dios te batsꞌi jiche. Jun nax kuxulotik sok te batsꞌi Diose, jaꞌ bi jaꞌ te Xnichꞌane, te Jesucristoe. Jaꞌ to jaꞌ batsꞌi Dios stukel y jaꞌ kuxlejal sbajtel kꞌinal.
1JN.5.21	Kuntikil, ila me abaik yuꞌun te lotil diosetike.
2JN.1.1	Joꞌon te ansianoone, ya jtsꞌibay te karta to ta stojol te ants te tsabil yuꞌun te Diose, y sok te machꞌatik ayik ta skuentae. Batsꞌi kꞌuxex ta koꞌtan. Y ma joꞌukon nax, sino ke jich kꞌuxex ta yoꞌtanik euk ta spisil te machꞌatik te snaꞌojikix te tut batsꞌi jiche. 
2JN.1.2	Kꞌuxex ta koꞌtan te jaꞌexe ta skꞌaj te tut batsꞌi jiche te ayix ta koꞌtantike y sil tiempo ay ta jtojoltik.
2JN.1.3	Te Dios te Tatile sok te Jesucristo te jaꞌ Xnichꞌan te Tatile, a me yaꞌbeyex te slekilal ta atojolik te jaꞌexe, sok a me xkꞌuxutayex, sok a me yaꞌbeyex te bujtsꞌan kꞌinale, sok te batsꞌi jiche, y sok te xkꞌuxul yoꞌtane.
2JN.1.4	Bayal sbujtsꞌ koꞌtan yuꞌun te jich a jul jtajtalan te awuntikil te jich xchꞌuunejik te tut batsꞌi jiche, jachik tutꞌil spasojotik ta mantal te Jtatik Diose. 
2JN.1.5	Te ora to, awokoluk hermana, ya skꞌan te talel baeluk kꞌux ya kaꞌiy jbajtik ta koꞌtantike. Te jich a jtsꞌibabeyat to ma achꞌ mantaluk, sino ke jaꞌ mismo te kichꞌojtik desde ta slijkibale. 
2JN.1.6	Ya xchiknaj te xkꞌuxul koꞌtantik teme ya jchꞌuuntik spasel te tut ya yal te mantaliletik yuꞌun te Diose. Y te mantaliletike, jachik tutꞌil te awaꞌiyejikix desde ta slijkibal to tale, jaꞌ te ya xchiknaj ta akuxlejalik te xkꞌuxul awoꞌtanike.
2JN.1.7	Yipalik ta beel ta balmilal bayal jloꞌlawanejetik te ya yalik te ma la yichꞌ stiꞌbalul te Jesucristo jachik tutꞌil winik te batsꞌi jiche. Te machꞌa jich ya yale, jaꞌ jloꞌlawanej y skontrainej te Cristoe. 
2JN.1.8	Ila me abaik te jaꞌexe yuꞌun ma me jowiluk ya xchꞌay te awꞌatelike, sino ke jaꞌ te tsꞌakal ya awichꞌik te amajtanike.
2JN.1.9	Machꞌauk a te ya syanutes bael ta mas te nojpesel yuꞌun te Cristoe, maꞌyuk ta skuenta te Diose. Pero te machꞌa jmel nax a snop te nojpesel yuꞌun te Cristoe, ay ta skuenta te Tatile y jich euk te Nichꞌanile. 
2JN.1.10	Teme ay machꞌa ya xba yulutayex tal te jaꞌexe y teme ma jaꞌuk yichꞌoj te nojpesel to, ma me awikꞌ ta ana ni ma me apatbe yoꞌtan. 
2JN.1.11	Porke te machꞌa ya spatbe yoꞌtane, ya me sjoyin ta spasel te tut ma lekuke.
2JN.1.12	Bayal tut ya jkꞌan kalbeyex te jaꞌexe, pero ma jkꞌan ya jpas ta karta. Yuꞌun ay ta koꞌtan te ya xtal kilexe, y ya jkꞌoponex ta atekꞌlejalik. Yuꞌun jich me tsꞌakal a kichꞌtik te bujtsꞌan kꞌinale.
2JN.1.13	Te machꞌatik yuntikil te awermana te jaꞌ tsabil ekꞌae, la stikonbeyex spajtil awoꞌtanik euk.
3JN.1.1	Joꞌon te ansianoone, ya jtsꞌibay te karta to jaꞌ yuꞌun te kamigo jGayoe te batsꞌi ben kꞌux ya kil jba soke.
3JN.1.2	Hermano te ben kꞌuxat ta koꞌtane, ya jkꞌanbe te Diose te lek ayat sok spisil te tut ya apase, sok te lekuk ayat sok te atꞌbalule, y sok te lek ayat ta stojol Dios. 
3JN.1.3	Ben bayal sbujtsꞌ koꞌtan te kꞌalal ay hermanoetik a laj tal y la yalbikon te batsꞌi ben jun awoꞌtane. 
3JN.1.4	Maꞌyuk yan te tut ben jun koꞌtan yuꞌune, jich tutꞌil te ya kaꞌiy te jich aylan tutꞌil ya yal te tut batsꞌi jiche te kuntikile.
3JN.1.5	Kermano te ben kꞌuxat ta koꞌtane, jaꞌ lek te jun awoꞌtan awakꞌoj aba ta abatinel yuꞌun spisil te hermanoetike. Sok mas to xan yuꞌun te machꞌatik ya xtal ta yanetik luware. 
3JN.1.6	Jaꞌ a yalikix ta stojol te jtijkꞌ hermanoetik te tutꞌil la akꞌuxutaye. Awokoluk, koltaylana me te tut puersa yuꞌun te sigue ya xbeenik baele, jich tutꞌil lek ya yil te Diose.
3JN.1.7	Yuꞌun ayik ta abatinel ta beel yuꞌun te Jesucristoe, y maꞌyuk a skꞌanbeyik chꞌinuk koltayel te gente te ma xchꞌuunejuk Diose. 
3JN.1.8	Jaꞌ yuꞌun te joꞌotike ya skꞌan ya jkuentaintik skoltayel, yuꞌun ya jkoltatik ta yalel te tut batsꞌi jiche.
3JN.1.9	Joꞌon a jtsꞌibay jun karta ta stojol te jtijk hermanoetike te ba ayate, pero te Diotrefese maꞌ yakꞌ ta jkuenta te ay kichꞌoj kꞌatele, porke la skꞌupin te stukel ya xꞌakꞌot ta jkuentae. 
3JN.1.10	Jaꞌ yuꞌun te kꞌalal ya xtalone, ya me kalbe ta jamal te tut ma tsaꞌamuk ya spase. Yuꞌun ya yaltalan kꞌael jontol kꞌop aꞌbiyej sok le-lot te skontrainejotike. Sok ay to xan yan te tut ya spase: Jaꞌ te ma skꞌan xyikꞌ te hermanoetik te ya xlaj kꞌote. Sok ya skomtalan te machꞌatik ya skꞌan ya yikꞌike, y ya stentalan lokꞌel te ba ay te hermanoetike.
3JN.1.11	Hermano te kꞌuxat ta koꞌtane, ma me jaꞌuk xꞌatsꞌakliy te tut ma lekuk ya spase; jaꞌuk me xꞌatsꞌakliy te tutik leke. Te machꞌa lek te tut ya spase, jaꞌ yuꞌun te Diose; pero te machꞌa ya spas te tut ma lekuke, yuꞌun ma snaꞌbe sba te Diose.
3JN.1.12	Spisilik lek skꞌoplal yuꞌunik te jDemetrioe, yuꞌun jaꞌ ya yal te tut batsꞌi jiche. Y jich euk te joꞌotike ya kaltik te lek akꞌoplalike, y te jaꞌate anaꞌoj te jaꞌ ya kaltik te tut batsꞌi jiche.
3JN.1.13	Te joꞌone bayal tut ya jkꞌan kalbeyat, pero ma jkꞌan te ya jtsꞌibabeyat ta june. 
3JN.1.14	Porke jnopoj te ya xtal kilat ta orae y ya xkꞌopojotik ta personal.
3JN.1.15	Butsꞌanuk me kꞌinal ya awaꞌi. Te awamigotake ya stikonbeyat spajtil awoꞌtan. Awokoluk, albon xkoltanuk ta juju-tul te kamigotaktike.
JUD.1.1	Joꞌon Judason, yaj-aꞌtelon te Jesucristoe y sok jaꞌ jbankil te Jacoboe. La jtsꞌibay te karta to jaꞌ yuꞌun te machꞌatik kꞌuxutaybil yuꞌun te Jtatik Dios sok te ikꞌtalanbilix yuꞌune, sok jaꞌ te machꞌatik kanantaylanbilix yuꞌun te Jesucristoe.
JUD.1.2	Te jaꞌexe ichꞌaik xan bayal te slekil yoꞌtan sok te bujtsꞌan kꞌinal y sok te xkꞌuxul yoꞌtane.
JUD.1.3	Kermanotak te kꞌuxex ta koꞌtane, ben jun koꞌtan a jkꞌan a jtsꞌibabeyex te tutꞌil ay te kolele te pajal ayix kuꞌuntike. Pero te ora to ya kil te tut puersa ya skꞌan pasel te kartae, yuꞌun ya kalbeyex te ya apasik puersa sok te xchꞌuunel awoꞌtanike te jmel nax aꞌbilotikix sok te machꞌatik ayix ta skuenta te Diose. 
JUD.1.4	Yuꞌun ay mukul la yochintayex jtul cheb genteetik te ya sloꞌlayexe. Jaꞌ te machꞌatik namey ay jilel skꞌoplal ta Sjun Dios yuꞌun te chꞌayel ya xlaj bajte. Jaꞌ genteetik te ma lekikuke. Syanutesejik te tutꞌil ay slekil yoꞌtan te Kajwaltik Dios, yuꞌun ya yalik te jich ay ta pasel spisil te tut ma tsaꞌamuke. Sok ma xyakꞌik ta jkuenta te úniko Ajwalil kuꞌuntik, ja te Kajwaltik Jesucristoe.
JUD.1.5	Aunke te jaꞌexe anaꞌojikix, ya jkꞌan ya kakꞌ xan anaꞌik to: Te Kajwaltike, ta patil te la slokꞌes tal ta Egipto te jtejklum Israele, la slajin te machꞌatik ma xchꞌuunike. 
JUD.1.6	Y sok te angeletik te ma yakꞌik ta jkuenta te yaꞌtel aꞌbilike, sino ke la sjilesik te sluwarik ba ayike, jmel nax chuktalanbil ta ijkꞌal kꞌinal yuꞌun te tut ora ya sta skꞌaalel te ichꞌel ta jkuenta yuꞌun te Diose. 
JUD.1.7	Jich mismo sok te angeletik abi, jich mismo te Sodoma y Gomora y sok te jtejklum tijajtik ay ae. Jaꞌ a akꞌot ta lajel yuꞌun te tut ma tojuk a spasike te kꞌayik ta spasel mulil ta stiꞌbalulik te sjoy sbaik ta winikile. Jaꞌ yuꞌun la sta swokolik ta kastigo ta kꞌajkꞌ sbajtel kꞌinal, y jaꞌ ejemplo a jil yuꞌun ta spisil genteetik.
JUD.1.8	Pero jich euk te winketike abi. Wayuchejel nax kꞌoem te xkuxlejalike, yixlanejik te stiꞌbalulike. Ya spꞌajik te ay yaꞌtel te Kajwaltike, y ya yixta-kꞌoptayik te stataletik yuꞌun te angeletike. 
JUD.1.9	Mismo te statal ángel Miguel, te kꞌalal tulan akꞌopoj te la yut sba sok pukuj ta skuenta te stiꞌbalul jMoisese, maꞌ kꞌax skꞌop te Miguele, sok ma la yalbe te chꞌayel ya xbajt te pukuje. Sino ke jaꞌ nax te la yalbe: “Te Kajwaltik ya yaꞌbat kastigo”, te xchie. 
JUD.1.10	Pero te winketik to ma lekuk skꞌoplal ya yalbeyik te tutik ma snaꞌbe sluware. Y te tutik ya snaꞌik spasel ta skuenta stiꞌbalulike, jachik tutꞌil te chanbalametik te ma snaꞌ kꞌinale. Jich ya spasik yuꞌun chꞌayel ya xlaj bajt yuꞌun.
JUD.1.11	¡Oꞌol me sbaik! Porke jaꞌ stamojbeyik sbe te jCaine. Ta skaj nax sganar takꞌin te ya xlaj chꞌay baele, jachꞌik tutꞌil te jBalaame. Y jich tutꞌil te jCore, ya xlaj cham yuꞌun te xkꞌaxemule.
JUD.1.12	Jaꞌ nax ya yakꞌex ta kꞌexlal te tutꞌil sjoyinejex ta spasel te kꞌin te skuenta xkꞌuxul awoꞌtan abaike. Yuꞌun te stukelik te lom jun yoꞌtanik ya xweꞌ-xꞌuchꞌaike, ni maꞌ xꞌakꞌawan ta jkuenta te tut sluwar te kꞌine. Jaꞌ jkananetik te stukel nax mismo ya skanantay sbaike. Jachik tutꞌil tokaletik te maꞌyuk yaꞌlel te ya xtal xbajt yuꞌun te ikꞌe. Pajal sok teꞌetik te ma sitin ta yoraile. Chaꞌmel chamen y bulbil kꞌalal ta yisim. 
JUD.1.13	Pajal sok yaꞌlel mar, te xwilawet ya xtal te kapal sok sbul te ya xchꞌojot tal lokꞌele. Pajal sok ekꞌetik te chꞌayem te ba ya xbajte y ya xchꞌayik bael ta jmel nax te ba ay ta mas to ijk te kꞌinale.
JUD.1.14	Sok euk te jꞌEnoke, te ja sjukkajal stsꞌumbal ta patil te jAdane, la yal ta skuenta Dios te skꞌoplal te gente abi: “La kil te Kajwaltike te sjoyinej tal ta jmil y ta jmil te angeletik yuꞌune.
JUD.1.15	Yuꞌun ya xtal yichꞌ jkuenta ta spisil gente. Y ya xtal yaꞌbe kastigo spisil te machꞌatik te maꞌ akꞌot ta jkuenta yuꞌune, sok yuꞌun spisil te tut ma lekuk a spasik yuꞌun te ma tojuk te yoꞌtanike, y sok ta spisil te tutik kꞌopetik te ma lekuk te yalojikix te mulawiletik to ta skontrainel te Diose”, te xchie. 
JUD.1.16	Ta spisil ma junuk yoꞌtanik yuꞌun, spisil ya yixta-kꞌoptayik, y jaꞌ nax ya sleik te ya staik te tut jaꞌ nax ya skꞌupinik stukelik. Sok toybajel ya xkꞌopojik. Teme ay tut ya yalbeyik lek skꞌoplal yuꞌun te yanetike, yuꞌun jaꞌ nax ya skꞌan yoꞌtanik te ay tut ya staik ae.
JUD.1.17	Pero te jaꞌexe, kermanotak te kꞌuxex ta koꞌtane, naꞌaik me te tut la yalik te apostoletik yuꞌun te Kajwaltik Jesucristoe. 
JUD.1.18	Jich la yaltalanbeyex jilel: “Ta slajibal kꞌaal ay me gente ya xlaj iktiwan, te jich aylan sok te tut ma lekuk ya skꞌan yoꞌtanike”, te xchie.
JUD.1.19	Jaꞌ bi jaꞌ te machꞌatik ya yakꞌik dibisione. Jaꞌ nax ya sleik te tut ya skꞌan stiꞌbalulike, y maꞌyuk yikꞌojik te Espíritu yuꞌun te Diose.
JUD.1.20	Pero te jaꞌexe, kermanotak te kꞌuxex ta koꞌtane, junuk me awoꞌtanik yuꞌun te chꞌul kꞌop achꞌuunejike. Kꞌoponaik Dios ta skuenta te Chꞌul Espiritue. 
JUD.1.21	Akꞌa abaik ta kanantayel ta skuenta xkꞌuxul yoꞌtan te Diose. Y maliyaik te tut kꞌaalil te ya yaꞌbotik te kuxlejal sbajtel kꞌinale te Kajwaltik Jesucristo, ta skuenta slekil yoꞌtan.
JUD.1.22	Junutesbeya yoꞌtanik te machꞌatik ya xꞌaꞌabiyan yoꞌtanike. 
JUD.1.23	Te yane koltayaik me, lokꞌesaik bael te ba ay te kꞌajkꞌe. Y xpichꞌuk me awoꞌtanik te yanetike, aunke ila me abaik yuꞌun. Y pꞌajaik asta te skꞌuꞌ spakꞌik te machꞌatik ma lekuk xkuxlejalike.
JUD.1.24+JUD.1.25	Te úniko Dios te jKoltawanej kuꞌuntike ta skuenta te Kajwaltik Jesucristoe, ay spoder yuꞌun te ya skꞌanantayex te jaꞌexe, makꞌ yakꞌ xyalex ta mulil ae, yuꞌun jich me ya yikꞌex ochel te ba aye. Ben jun awoꞌtanik te maꞌyuk amulik te ya xkꞌoex ta stojol te ba ay te slekilale. Te stukele ay slekilal, sok ben mukꞌ, sok ay spoder, sok yichꞌoj yaꞌtel, jaꞌ to ta slijkibal to, y te ora to, y ta sbajtel kꞌinal. Jichuk.
REV.1.1	Jaꞌ to jaꞌ te la yakꞌ ta ilel Dios ta stojol te Jesucristoe, yuꞌun jaꞌ ya yaꞌbe snaꞌik te yaj-aꞌteltak te tutik ya xkꞌot ta pasel ta ora nax. Te Jesucristo la stikon bael te ángel, yuꞌun ya yaꞌbe snaꞌ te yaj-aꞌtele, jaꞌ te Juane. 
REV.1.2	Te Juane la yalix ta jamal ta spisil te tut la yile. Jaꞌ stukel testigo yuꞌun te skꞌop Dios y sok te tut ya yal te Jesucristoe.
REV.1.3	Ben tsaꞌam slekil te machꞌa ya yil te jun to, y ben tsaꞌam slekil te machꞌatik ya yaꞌiyik te tut yaloj te Diose, y te ya skꞌej ta yoꞌtanik te tut tsꞌibabil liye porke xnopetix tal te tiempoe.
REV.1.4	Joꞌon Juanon, ya jtsꞌibabey te juktijkꞌ hermanoetik te aylan ta estado Asia. Ichꞌbeyaik te slekil yoꞌtan y te butsꞌan kꞌinal yuꞌun te Machꞌa stalel aye, sok te stalel ay ta namey, sok te stalel ay sbajtel kꞌinal. Y sok euk te jukeb espirituetik te aylan ta sit te ba ay te smukꞌul naktajibe, 
REV.1.5	y sok euk te Jesucristoe, te jun yoꞌtan ay ta testigoe. Jaꞌ stukel primero a chaꞌkux tal te ba animaetike, y yichꞌoj tulan yaꞌtel te mas mukꞌ ay yuꞌun te ajwaliletik ta balmilale. Kꞌuxotik ta yoꞌtan te Cristoe, sok la yakꞌotikix ta libre yuꞌun te jmultik te la smal te xchꞌichꞌele. 
REV.1.6	Y la yakꞌotikix ta ajwalil, sok la yakꞌotik ta saserdoteil ta abatinel yuꞌun te Dios te State. Te stukel ben tsaꞌam slekil sok yichꞌoj tulan yaꞌtel ta ora to y ta sbajtel kꞌinal. Jichuk.
REV.1.7	¡Ila me awilik, te Cristoe ya me xtal ta tokal! Ta spisilik ya me yilik ta sitik, sok euk te machꞌatik la slowike. Y ta spisil te jtejklumetik ta balmilale ya me yokꞌetaylan sbaik ta stojol. Jichuk me xkꞌot ta pasel. Jichuk.
REV.1.8	“Joꞌon ayon ta slijkibal y sok ta slajibal”, xchi te Kajwaltike te spisil ya xjuꞌ yuꞌune, te stalel aye, sok te stalel ay ta namey, sok te stalel ay ta sbajtel kꞌinal.
REV.1.9	Joꞌon Juanon, joꞌon awermanoikon te pajal ay ta jkuentatik te wokole sok te pajal ay ta jkuentatik te ya joyintik ta ajwalil te Cristoe, sok te pajal ya yaꞌbotik jpuersatik te ya xkujch kuꞌuntik te wokoletike. Liꞌ aꞌbilon ba chꞌin luwar Patmos sbiil te joybil ta mare, jaꞌ ta skaj te yipalon ta yalel te skꞌop Diose te jamal ya yakꞌ ta naꞌbeyel sluwar te Jesuse. 
REV.1.10	Y kꞌot ta pasel jun kꞌaal yuꞌun te Kajwaltike la sjapuyon ta spoder te Espiritue, y la kaꞌiy a kꞌopoj tal ta jpat jun tulan kꞌop, jachik tutꞌil ya xꞌokꞌ korneta, 
REV.1.11	te la yalbone:
REV.1.11	—Tsꞌibaya ta jun libro te tut ya awile, y tikonbeya bael te juktijkꞌ hermanoetik te aylan ta estado Asiae: Ta Efeso, ta Esmirna, ta Pergamo, ta Tiatira, ta Sardis, ta Filadelfia, y ta Laodicea —xchi.
REV.1.12	Sujt jkꞌeluy yuꞌun ya kil machꞌa skꞌop te ya skꞌoponone, y teꞌ la kil jukchꞌix yawil kꞌajkꞌ te puru oroe. 
REV.1.13	Y te ba yolil te jukchꞌix yawil kꞌajkꞌe la kil ay Machꞌa teꞌey a te pajal sok te Nichꞌanile. Palal sok jun skꞌuꞌ-spakꞌ te kꞌoem kꞌalal ta yoke y sok jun xchꞌujkil xchꞌujt pasbil ta oro kꞌoem kꞌalal ta stiꞌ yoꞌtan. 
REV.1.14	Te stsotsil sjole ben sak jachik tutꞌil tsots te ben sake, o jachik tutꞌil te bate. Y te site pajal sok yat kꞌajkꞌ. 
REV.1.15	Te yoke xlemet jachik tutꞌil bronse-takꞌin te pasbilix tal ta kꞌajkꞌe. Y te skꞌope kꞌax lom tulan jachik tutꞌil skꞌop jaꞌ te lom bayale. 
REV.1.16	Te ba sbatsꞌil kꞌabe yichꞌoj jukeb ekꞌetik, y te ba stiꞌe ya xlokꞌ tal jun puñal te chaꞌmejchꞌ yee. Te yelawe jachik tutꞌil kꞌajkꞌal te kꞌalal ya xtil sok te ya yichꞌ spuersae.
REV.1.17	Te kꞌalal la kile, tꞌuxajon koel ta yok, jachik a kꞌoon te tutꞌil machꞌa chamenixe. Pero jaꞌ la yakꞌ tal sbatsꞌil kꞌab ta jtojol, sok la yalbon:
REV.1.17	—Ma me xiꞌan. Joꞌon ayon ta slijkibal y sok ta slajibal. 
REV.1.18	Jtalel kuxulon. Chamon, pero te ora to kuxulonix sbajtel kꞌinal. Joꞌon kichꞌojbe te syaweal te lajele y sok te yawil te ba ya stsobot te animaetike. 
REV.1.19	Tsꞌibaya te tutik la awile sok te tut ay ta ora to y sok te tut ay ta patile. 
REV.1.20	Jaꞌ to jaꞌ skꞌoplal te jukeb ekꞌetik te la awil te ay ta jbatsꞌil kꞌabe, y sok te jukchꞌix yawil kꞌajkꞌ te pasbil ta oroe. Te jukeb ekꞌetike jaꞌ xyal te juktul angeletik ta stojol te juktijkꞌ hermanoetike. Y te jukchꞌix yawil kꞌajkꞌe jaꞌ xyal te juktijkꞌ hermanoetike —xchi.
REV.2.1	Sok la yalbon:
REV.2.1	—Tsꞌibabeya ta sjun te ángel te ba ay jtijkꞌ hermanoetik te aylan ta Efesoe: “Jaꞌ to jaꞌ a yal te Machꞌa ay jukeb ekꞌetik ta sbatsꞌil kꞌabe, y sok te yipal ta beel ta yolil te jukchꞌix yawil kꞌajkꞌ te puro oroe.
REV.2.2	“Joꞌon jnaꞌoj spisil te tut ya apase. Kiloj te tulan ya xꞌaꞌtejate, y te ya stsꞌijk awuꞌune, y jnaꞌoj te ma xkujch awuꞌun te machꞌatik ma lekikuke. Y jnaꞌoj te awilojix tutꞌ ay yoꞌtanik te machꞌatik te ya skuy sbaik ta apostole y ma jaꞌukik, y ataojbeyix slotik. 
REV.2.3	Tsꞌijkem awuꞌun te awokole, y bayal kꞌaxem awokol ta jkaj, pero ma xlubat.
REV.2.4	“Pero ay tut amulinej kuꞌun: Te maꞌyukix awuꞌun te xkꞌuxul awoꞌtan jich tutꞌil nail toe. 
REV.2.5	Jaꞌ yuꞌun, naꞌame te ba ay te chꞌayemate. Sujtesa awoꞌtan ta stojol Dios, y pasa me xan jich tutꞌil te la apas ta nail toe. Teme maꞌuke, ya xtalon ta ora ta atojol y ya jpojbeyat te yawil akꞌajkꞌ te ba ay awuꞌune, teme max asujtes awoꞌtan ta stojol Diose. 
REV.2.6	Pero ay to tut lek ay ta akuenta: Jaꞌ te ya apꞌajbey te tut ya spasik te jnicolaitaetike. Te joꞌone ya jpꞌajbey euk.
REV.2.7	“Te machꞌa ay xchikine, a me yaꞌiy te tut ya yal te Espíritu ta stojol te juju-tijkꞌ hermanoetike. Te machꞌatik ya xjuꞌ yuꞌunik tsalawe, ya me kꞌabe sweꞌ te sit teꞌ yuꞌun te kuxuyinele te teꞌey ba ay te lekilal yuꞌun te Diose”, uta me —xchi.
REV.2.8	Sok la yalbon:
REV.2.8	—Tsꞌibabeya ta sjun te ángel te ba ay jtijkꞌ hermanoetik te aylan ta Esmirnae: “Jaꞌ to jaꞌ a yal te Machꞌa ay ta slijkibale y sok te ay ta slajibale, te Machꞌa cham y te chꞌakux xane.
REV.2.9	“Joꞌon jnaꞌoj te awokol sok te ameꞌbaale. Pero te jaꞌate jkꞌulejat. Y jnaꞌoj te ma lekuk akꞌoplal ya yalbelat yuꞌun te machꞌatik ya yalik te juriyoike pero ma jaꞌuklan. Jaꞌik jtijkꞌ yuꞌun Satanas.
REV.2.10	“Ma me xiꞌan yuꞌun te tut ya xkꞌax awokol yuꞌune. Yuꞌun te pukuje ya me xchꞌikex ta prexo yuꞌun ya me spaselex ta prewa ta apisilik. Y ya me xkꞌax awokolik lajunebuk kꞌaal. Jmel nax me junuk awoꞌtan asta ba kꞌalal ya xchamat. Y joꞌon ya kꞌabeyat te akuxlejal jachik tutꞌil majtanile.
REV.2.11	“Te machꞌa ay xchikine a me yaꞌiy te tut ya yal te Espíritu ta stojol te juju-tijkꞌ hermanoetike. Te machꞌatik ya xjuꞌ yuꞌunik tsalawe makꞌ me yil swokolik xchꞌinuk yuꞌun te xchꞌamelal lajele”, uta me —xchi.
REV.2.12	Sok la yalbon:
REV.2.12	—Tsꞌibabeya ta sjun te ángel te ba ay tijkꞌ hermanoetik te aylan ta Pergamoe: “Jaꞌ to jaꞌ a yal te machꞌa yichꞌoj te puñal te chaꞌmejch yee.
REV.2.13	“Te joꞌone jnaꞌoj te teꞌ anat te ba ay snaktajib te pukuje. Pero sigueuk me junuk awoꞌtan ta jkuenta. Ma jilesejuk te tutꞌi achꞌuuneje, ni jaꞌuk te tut kꞌaalil yuꞌun te jꞌAntipas te jun yoꞌtan a yalbon jkꞌoplal, te la smilik te ba mukꞌul jtejklum te ba ay te Satanase.
REV.2.14	“Pero ay tut amulinej kuꞌun. Te teꞌey awuꞌun jtul cheb te ma skꞌan sjilesik te tutiꞌ yakꞌ ta nopel te jBalaame, te la yaꞌbe snop te jBalac te tutꞌil a yakꞌ mulawuk te jꞌisraeletike, te la yaꞌbe sweꞌ te weꞌeliletik te milbil smajtanin lotil diosetike y sok te lijkik ta antsiwejele. 
REV.2.15	Sok teꞌey awuꞌun jtul cheb te ma skꞌan xchꞌojik jilel te tutiꞌ yakꞌ ta nopel te jnicolaitaetike. 
REV.2.16	Jaꞌ yuꞌun, sujtesa awoꞌtan ta stojol Dios. Teme maꞌuke, ya me xtalon ta ora nax, ya me kꞌabe jbaj sok te machꞌatik jich aye sok te puñal te ya xlokꞌ ta jtiꞌe.
REV.2.17	“Te machꞌa ay xchikine, a me yaꞌiy te tut ya yal te Espíritu ta stojol te juju-tijkꞌ hermanoetike. Te machꞌatik ya xjuꞌ yuꞌunik tsalawe ya me kakꞌtalanbe sweꞌ te mana waj te nakꞌal aye. Y ya me kakꞌtalanbe euk te jun sakil ton te teꞌ tsꞌibabil jun achꞌ biilil te maꞌyuk machꞌa ya snaꞌe, jaꞌ nax te machꞌa ya yichꞌe”, uta me —xchi.
REV.2.18	Sok la yalbon:
REV.2.18	—Tsꞌibabeya xan ta sjun te ángel te ba ay jtijkꞌ hermanoetik te aylan ta Tiatirae: “Jaꞌ to jich ya yal te Xnichꞌan Diose, te jich ya xtil, te site jachik tutꞌil kꞌajkꞌ te xlaplune, y te yoke jachik tutꞌil bronse-takꞌin te xlemete.
REV.2.19	“Kiloj spisil te tut ya apase. Jnaꞌoj te xkꞌuxul awoꞌtane, y te xchꞌuunel awoꞌtane, sok te awakꞌoj aba ta abatinele, y sok te kujchem awuꞌun te awokole. Y kiloj te ora to yipalat ta spasel ta mas ke te nail toe. 
REV.2.20	Pero ay tutiꞌ amulinej ta jtojol te maꞌyuk tut ya awalbey te ants Jezabele, te ya yal te jꞌalwanej yuꞌun Dios ta skꞌope, pero ya sloꞌlay te jꞌaꞌteletik kuꞌun yuꞌun te tut ya yakꞌ ta nopele. Sok te ya yakꞌtalanbe spas antsiwejel, y ta sweꞌel weꞌeliletik te milbil smajtanin te lotil diosetike. 
REV.2.21	La kaꞌbeyix bayal tiempo yuꞌun te ya sujtes yoꞌtan ta stojol Dios, pero ma skꞌan ya sujtes yoꞌtan y ma xyijkitay te kremiwejele. 
REV.2.22	Jaꞌ yuꞌun ya kakꞌ tꞌuxajuk ta wayibal, y ya me kakꞌ kꞌaxuk bayal swokol te machꞌatik ya spasik antsiwejel sok, teme ma sujtes yoꞌtanik yuꞌun te tut ya yakꞌ ta pasele. 
REV.2.23	Y ya me kakꞌ lajuk te yuntikile. Jich me ya snaꞌik spisil te juju-tijkꞌ hermanoetik te joꞌon jnaꞌoj asta ta yutil pensar y ta oꞌtanil. Y ta juju-tul te jaꞌexe ya kaꞌbeyex chikan te tutiꞌ apasojike.
REV.2.24	“Pero te jaꞌex te aylan ta Tiatirae te ma xꞌanaꞌik te tut ya yakꞌ ta nopele, sok te ma jaꞌuk bajt ta awoꞌtanik snopel te tutik mukul nax ya yalik te jaꞌ yuꞌun te pukuje, ya kalbeyex te maꞌyuk yan mantal ya kaꞌbeyex achꞌuunike. 
REV.2.25	Pero ma me wakꞌ chꞌayuk te tut ay awuꞌunike asta jaꞌ to teme talone.
REV.2.26	“Te machꞌatik ya xjuꞌ yuꞌunik tsalawe y te sigue ya spasik asta ta slajibal kꞌaal te tut ya skꞌan koꞌtane, ya me kakꞌtalanbe yaꞌtel ta stojol te nasionetike, 
REV.2.27	jachik tutꞌil yakꞌojbon kaꞌtele te Jtate. Ya me xmantalajik sok sbaston takꞌinik. Ya me xwuyik kꞌoem te nasionetik jich tutꞌil pꞌinetik te pasbil ta lume. 
REV.2.28	Y jich me ya kakꞌtalanbe te ekꞌ te ya xlok tal ta sakubel kꞌinale.
REV.2.29	“Te machꞌa ay xchikine, a me yaꞌiy te tut ya yal te Espíritu ta stojol te juju-tijkꞌ hermanoetike.
REV.3.1	Sok la yalbon:
REV.3.1	—Jich me xꞌatsꞌibabe xan ta sjun te ángel te ba ay te jtijkꞌ hermanoetik te aylan ta Sardise: “Ja to jich ya yal te Machꞌa yichꞌoj jukeb Espirituetik yuꞌun Dios y sok te jukeb ekꞌetike.
REV.3.1	“Kiloj spisil te tut ya apase, y kiloj te chamenate aunke ya to yalbelat te kuxulate. 
REV.3.2	Kuxa awoꞌtan y aꞌbe xan spuersa te tutik kuxul to awuꞌune te jmel ya xlajixe. Yuꞌun kiloj te tut ya apase ma tojuk ta sit te Dios kuꞌune. 
REV.3.3	Naꞌa me te pꞌijutesel la awichꞌe y te la awaꞌiye. Jaꞌ me xꞌapas, y sujtesa awoꞌtan ta stojol Dios. Teme ma la akux awoꞌtane, ya xtalon ta atojol jachik tutꞌil jꞌelekꞌ te kꞌalal ma yipalukat ta smaliyele.
REV.3.4	“Pero te ba Sardise ay to awuꞌun jtul chebuk te maꞌyuk yijkꞌutesej te skꞌuꞌ-spakꞌe. Te stukelike ya me sjoinikon ta beel sok sak te skꞌuꞌ-spakꞌike. Porke aꞌbil ta jkuenta stukelik. 
REV.3.5	Te machꞌaik ya xjuꞌ yuꞌunik tsalawe jich me sak te skꞌuꞌ spakꞌ te ya xꞌaꞌbote. Y makꞌ me ya jtupꞌbey te sbiilik te ba ay ta jun yuꞌun te kuxlejale. Sino ke ya kaltalan ta jamal ta stojol te Jtate y ta stojol te angeletik yuꞌune.
REV.3.6	“Te machꞌa ay chikine, a me yaꞌiy te tut ya yal te Espíritu ta stojol te juju-tijkꞌ hermanoetike”, uta me —xchi.
REV.3.7	Sok la yalbon:
REV.3.7	—Jich me xꞌatsꞌibabe xan ta sjun te ángel te ba ay te juju-tijkꞌ hermanoetik ta Filadelfiae: “Jaꞌ to jich ya yal te Machꞌa tojix aye y te batsꞌi jiche, jaꞌ te Machꞌa yichꞌoj syawe te rey Davide, te stukele te kꞌalal ya sjeꞌe maꞌyuk machꞌa ya xjuꞌ ya stsꞌus, te kꞌalal ya stsꞌuse maꞌyuk machꞌa ya xjuꞌ yuꞌun sjeꞌel.
REV.3.8	“Kiloj spisil te tut ya apase. Ila awil, kakꞌoj ta atojol jun puerta te jeꞌele, te maꞌyuk machꞌa ya xjuꞌ ya stsꞌuse. Y aunke maꞌyuk lek apuersa, awakꞌoj ta jkuenta te jkꞌope y maꞌ mukojukon ta awoꞌtan. 
REV.3.9	Joꞌon me ya kakꞌ te ya xtal skejan sbaik ta atojol te machꞌatik jtsobaw yuꞌun te pukuje, jaꞌik te jloꞌlawanejetike te ya yalik te juriyoetiklane y ma jaꞌikuk. Yuꞌun jich me ya snaꞌik a te kꞌuxat ta koꞌtane.
REV.3.10	“Apasoj kumplir te mantaliletik kuꞌune te jun awoꞌtan ya atsꞌik awokole, y jaꞌ yuꞌun joꞌon ya jkꞌejat a te tut ora ya xtal te prewa ta stojol ta spisil te balmilale, yuꞌun te ya spasot ta prewa a ta spisil te machꞌatik kuxajtik ta balmilale. 
REV.3.11	Ya xtalon ta ora. Kꞌeja te tut ay awuꞌune, yuꞌun maꞌyuk machꞌa ya yichꞌbeyat te amajtane.
REV.3.12	“Te machꞌatik ya xjuꞌ yuꞌunik tsalawe ya me kakꞌtalan ta yiptajib te ba templo yuꞌun te Dios kuꞌune. Y ni maꞌyuk tut ora te ya xlokꞌik xan teꞌa. Y ya me jtsꞌibabey ta stojolik te sbiil te Dios kuꞌune y sok te sbiil te mukꞌul jtejklum yuꞌun te Diose kuꞌune. Jaꞌ te achꞌ Jerusalen te ya xkoj tal ta chꞌulchan ta ba ay te Dios kuꞌune. Y jich me ya jtsꞌibabey ta stojolik te yachꞌil jbiile.
REV.3.13	“Te machꞌa ay xchikine, a me yaꞌiy te tut ya yal te Espíritu ta stojol te juju-tijkꞌ hermanoetike”, uta me —xchi.
REV.3.14	Sok la yalbon:
REV.3.14	—Tsꞌibabeya xan ta sjun te ángel ta stojol te jtijkꞌ hermanoetik te aylan ta Laodiceae: “Jich ya yal te Machꞌa batsꞌi jiche, te stukel jun yoꞌtan ay ta testigo yuꞌun ta yalel te tut batsꞌi jiche. Jaꞌ ta skuenta te Dios la xchiknates spisil te tutik ay.
REV.3.15	“Kiloj spisil te tut ya apase. Ya jnaꞌ te ni ma sikukat ni ma kꞌixinukat. Koꞌtanuk te sikukate o kꞌixinate. 
REV.3.16	Pero jachik ayat te siklamane y ni ma sikuk ni ma kꞌixinuk. Jaꞌ yuꞌun ya xejtayat lokꞌel ta jtiꞌ. 
REV.3.17	Yuꞌun te jaꞌate jich ya awal te jkꞌulejate, sok te lek ayat bael, sok te ni maꞌyuk tut palta ya awaꞌiye. Y ni makꞌ ya awaꞌiy aba tutꞌ ayat te toj oꞌol abae, sok te maꞌyuk tut ay awuꞌune, sok te ma xꞌawil kꞌinale, sok te tꞌaxalate.
REV.3.18	“Jaꞌ yuꞌun ya kalbeyat te ya amanbon te oro te pasbilix tal ta kꞌajkꞌe, yuꞌun jich batsꞌi kꞌulejat a. Y sok te ya amanbon te sakil kꞌuꞌul-pakꞌal yuꞌun ya alap y ya amuk aba a te kꞌexlaltik sba te tꞌaxalate. Y sok ya amanbon te jun pox yuꞌun te ya awaꞌbey asit te ya awil kꞌinal ae.
REV.3.19	“Joꞌon ya jkom y ya jtsits ta spisil te machꞌatik kꞌux ta koꞌtane. Jaꞌ yuꞌun akꞌaik me puersa y sujtesa awoꞌtan ta stojol Dios. 
REV.3.20	Ila awil, joꞌon ayon ta kꞌop ta tiꞌ puerta. Teme ay machꞌa ya yaꞌibon te jkꞌope y ya sjeꞌ te tiꞌpuertae, ya xꞌochon ta sna y jun nax ya xweꞌon sok. 
REV.3.21	Te machꞌatik ya xjuꞌ yuꞌunik tsalawe ya kakꞌtalanbe jun luwar jun nax sok joꞌon te ba ay te jmukul naktajibe, jachik tutꞌil joꞌon te kaꞌiyojix tsalaw y joyinejix ta naklej te Jtate te ba ay smukꞌul naktajibe.
REV.3.22	“Te machꞌa ay xchikine, a me yaꞌiy te tut ya yal te Espíritu ta stojol te juju-tijkꞌ hermanoetike.
REV.4.1	Ta patil tsꞌin to la kil y la jta ta ilel jun tiꞌ puerta jeꞌel ta chꞌulchan, y te kꞌop te la kaꞌiy ta primeroe, te pajal sok te jtujtel yokꞌel kornetae, la yalbon:
REV.4.1	—Liꞌ xmoat tal to, y ya kakꞌ awil te tutik te puersa ya xkꞌot ta pasel ta patil baele —xchi.
REV.4.2	Mismo tiempo a la sjapuyon ta spoder te Espiritue, y la kil mukꞌul naktajibal te chapbil ta chꞌulchane y ay Machꞌa te nakal a te ba ay te mukꞌul naktajibale. 
REV.4.3	Te Machꞌa nakal te ba ay te mukꞌul nakꞌtajibale sakleman nax sok tsajoꞌan nax jich tutꞌil lekil tonetik te jaspe o cornalina sbiile. Y ta sjoylejal te mukꞌul naktajibale ay jun xojob te xlemet jachik tutꞌil esmeralda tone. 
REV.4.4	Ta sjoylejal te mukꞌul naktajibale la kil beintikuatro naktajibaletik te jaꞌ nakajtik a te beintikuatro ta tul te mamalikixe. Sak te skꞌuꞌ-spakꞌ slapojike y yichꞌojik jun korona pasbil ta oro ta sjol. 
REV.4.5	Te ba mukꞌul naktajibale ya xlokꞌ tal sansewal sok xixixet sok ya xtꞌom. Y ta yelaw te mukꞌul naktajibale yipal ta tilel jukchꞌix kꞌajkꞌ te jaꞌ te jukeb Espirituetik yuꞌun te Diose. 
REV.4.6	Ta yelaw te mukꞌul naktajibale ay tut ay teꞌa te pajal sok te jun mare te xlemet nax jich tutꞌil te espejoe.
REV.4.6	Ta yolil te ba ay te mukꞌul naktajibale y ta sjoylejal ay chaneb tut kuxajtik a skojtol ay sit ta yelaw y ta spat. 
REV.4.7	Te primero te tut kuxule pajal sok jkojt choj, te xchebale pajal sok jtojt toro, te yoxebale pajal sok yelaw gente, y te xchanebale pajal sok jkojt xik te yipal ta wilele. 
REV.4.8	Ta jujun to xchanebal te tut kuxule aylan wakeb xikꞌ, y ta yutil y ta spat te xikꞌe aylan sit. Ni ta kꞌajkꞌaltik ni ta ajkꞌubal ma xkomik ta yalel:
REV.4.8	“Chꞌul Dios, Chꞌul Dios, Chꞌul Dios, Dios te spisil ya xjuꞌ yuꞌune, te stalel ay ta namey, sok te ora to, sok ta sbajtel kꞌinal”, xchiik.
REV.4.9	Te tut kuxajtik ya yalbeyik slekil te Machꞌa nakal ta mukꞌul naktajibal te stalel kuxul sbajtel kꞌinale, sok ya yakꞌik ta jkuenta, y ya yalbeyik kola yal. 
REV.4.10	Ta jujumel te beintikuatro ta jtul te mamalikixe ya skejan sbaik ta sit stukel, y ya yichꞌik ta mukꞌ. Ya spꞌejkan te skoronaik ta sit te ba ay te mukꞌul naktajibale, sok ya yalik:
REV.4.11	“Te jaꞌate Kajwaltikat, sok Diosat kuꞌuntik te ya skꞌan alel te alekilale, y te ya yakꞌelat ta jkuenta, y te ay apodere. Porke jaꞌat la apas spisil te tutik aye, yuꞌun jich a skꞌan awoꞌtan te aylan y te yichꞌoj pasele”, xchiik.
REV.5.1	La kil yichꞌoj balbil jun ta sbatsꞌil kꞌab te Machꞌa nakal ta mukul naktajibale. Tsꞌibabil ta yutil y ta spat y tsꞌusbil ta jukeb seyoetik. 
REV.5.2	Y la kil jtul ángel lom bayal spoder, tulan yipal ta sjokꞌoyel: “¿Machꞌa ya xuꞌ yuꞌun sjamel te balbil june, y ya xchꞌiꞌ te seyoetik yichꞌoje?” xchi. 
REV.5.3	Pero ni ta chꞌulchan ni ta balmilal ni ta yeꞌtal balmilal, ni jtuluk ya xjuꞌ ya sjam te balbil june sok ni jtuluk ya xjuꞌ ya yil.
REV.5.4	Y te joꞌone ben xꞌokꞌon yuꞌun, porke maꞌyuk machꞌa wejt te ya xjuꞌ yuꞌun sjamel te balbil june, ni te ya xjuꞌ ya yile. 
REV.5.5	Pero ay jtul te lom mamalikixe la yalbon:
REV.5.5	—Ma okꞌan ta mas. Yuꞌun te mukꞌul choj te stsꞌumbal Juda, te jaꞌ mismo stsꞌumbal te rey Davide, juꞌix yuꞌun tsalaw. Y ya xjuꞌ yuꞌun te ya sjam te balbil june, sok ya xjuꞌ ya xchꞌiꞌ te jukeb seyoetike”, xchi.
REV.5.6	Y la kil jkojt Chꞌin Karnera teꞌ ta yolil te mukꞌul naktajibale, y te chaneb te tutik kuxajtike, y ta yolil te machꞌatik lom mamalikixe. Teꞌ kotol a, aunke milbil yilel. Ay jukeb xulbal y jukeb sit. Jaꞌ te jukeb Espirituetik yuꞌun Dios te tikonlanbil ta spisil balmilale. 
REV.5.7	Te chꞌin Carnerae ba stsak te balbil jun te ay ta sbatsꞌil kꞌab te Machꞌa nakal te ba ay te mukꞌul naktajibale. 
REV.5.8	Te kꞌalal la yichꞌ te balbil june, te chaneb te tutik kuxajtike y sok te beintikuatro ta jtul te lom mamalikixe la skejan sbaik ta sit te Chꞌin Karnerae. Te spisilik ay yarpaik, y yichꞌojik sbasoik pasbil ta oro nojel ta pom, te jaꞌ skꞌopik ta skꞌoponel Dios te machꞌatik yuꞌunik te Diose. 
REV.5.9	Y la skꞌayojinik te achꞌ kꞌayoj to:
REV.5.9	“Jaꞌat atukel te ya xjuꞌ awuꞌun yichꞌel te balbil june y ta xchꞌiꞌel te seyoetik yichꞌoje. Yuꞌun la awichꞌ milel, y la amal achꞌichꞌel yuꞌun la aman ta stojol Dios genteetik ta spisil ta jkaj stsꞌumbal, te skajal skaj skꞌop sok jtejklum sok nasion. 
REV.5.10	Y la awaꞌbeyik yaꞌtelik ta ajwalil sok ta saserdoteil yuꞌun te Dios kuꞌuntike. Y ya me xmantalajik ta balmilal”, xchiik ta kꞌayoj.
REV.5.11	Teꞌ nax a la kil, y la kaꞌibe skꞌop bayal angeletik te sjoyojik te mukꞌul naktajibale sok te tutik kuxajtike y sok te machꞌatik lom mamalikixe. Ay millones y ta millones te ma xlaj ta ajtayel. 
REV.5.12	Lom tulan yipalik ta yalel:
REV.5.12	“Te Chꞌin Karnera te la yichꞌ milele, stukel ya xjuꞌ ya yichꞌ te poder, te skꞌulejal, te spꞌijil, te spuersa, te akꞌel ta jkuenta, te slekilal, y te albeyel slekilale”, xchiik ta aw.
REV.5.13	Y jich a kaꞌiybe skꞌop ta spisil te tutik pasbil yuꞌun Dios ta chꞌulchane sok ta balmilale sok ta yeꞌtal te balmilale sok ta mar. Jich la yalik:
REV.5.13	“Te Machꞌa nakal ta mukꞌul naktajibale y sok te Chꞌin Karnerae, a me yichꞌ albeyel te slekilal, te akꞌel ta jkuenta, te stsaꞌamul, y te spoder ta sbajtel kꞌinale”, xchiik.
REV.5.14	Te chaneb te tutik kuxajtike ya sjakꞌik: “Jichuk”, xchiik. Y te beintikuatro ta jtul te lom mamalikixe la skejan sbaik y la yichꞌik ta mukꞌ.
REV.6.1	Te nax a la kil te kꞌalal te Chꞌin Karnerae la xchꞌiꞌ te primero ta sjukebal te seyoetike, y la kaꞌiy te jtul te ta xchanebal te tut kaxajtik tulan la yal ta kꞌop te pajal sok te ay tut ya xtꞌome:
REV.6.1	—Laꞌ —xchi.
REV.6.2	La kil, y la jta ta ilel jkojt sakil kawu, y te machꞌa moem aye yichꞌoj ta skꞌab jun tꞌim. Sok aꞌbot jun skorona. Yaꞌiyojix tsalaw y lokꞌ bael yuꞌun ba tsalawanuk xan.
REV.6.3	Te kꞌalal la xchꞌiꞌ te xchebal seyo te Chꞌin Karnerae, la kaꞌibe skꞌop ta xchebal te tut kuxajtike:
REV.6.3	—Laꞌ —xchi.
REV.6.4	Y lok tal yan xan kawu. Te skolorile tsaj, y te machꞌa moem aye la yichꞌ spoder yuꞌun ba spoj tal te bujtsꞌan kꞌinal ta balmilale y yuꞌun jich ya spas te genteetik te talel bael ya smil sbaike. Sok aꞌbot jun mukꞌul puñal.
REV.6.5	Te kꞌalal la xchꞌiꞌ te yoxebal sello te Chꞌin Carnerae, la kaꞌiybe skꞌop te yoxebal te tut kuxajtike:
REV.6.5	—Laꞌ —xchi.
REV.6.5	La kil, y la jta ta ilel jkojt xan ijkꞌal kawu, y te machꞌa moem aye yichꞌoj ta skꞌab jun libra-teꞌ te ay tut ya xlikot aye. 
REV.6.6	Y te ba yolil ta xchanebal te tut kuxajtike la kaꞌiy jun kꞌop te la yale: “Jaꞌ nax jun kilo triwu te stojol te jun kꞌaal aꞌtele, y oxeb kilo sebada te stojol jun kꞌaal aꞌtele. Pero ma me awakꞌ chꞌayuk te aseite ni te binoe”, xchi.
REV.6.7	Te kꞌalal la xchꞌiꞌ te xchanebal seyo te Chꞌin Karnerae, la kaꞌiybe skꞌop ta xchanebal te tut kuxajtike:
REV.6.7	—Laꞌ —xchi.
REV.6.8	La kil y la jta ta ilel jkojt kawu yax-yaxtik ta ilel y te machꞌa moem aye, “Lajel” xchi te sbiile. Tsꞌakal tal ta spat te machꞌa skuentainej te yawil te animaetike. Y aꞌbot spoder ta xejtꞌuk te xchanxejtꞌel te balmilale, yuꞌun ya smil ta guerra, ta wiꞌnal, ta chamel, y sok ta tiꞌel ta chanbalametik te aylan ta balmilale.
REV.6.9	Te kꞌalal la xchꞌiꞌ te sjoꞌebal seyoe te Chꞌin Karnerae, la kil te ba yeꞌtal altare te machꞌatik yichꞌojik milel ta skaj te la yalik te skꞌop Diose.
REV.6.10	Tulan ya yalik: “Chꞌul Kajwaltik, y te ben jun awoꞌtane, ¿tut to ora ya awichꞌ jkuenta te machꞌatik ay ta balmilal te la smilotike, y te ya awaꞌbe stoje?” xchiik. 
REV.6.11	Jicha akꞌtalanbot sakil skꞌuꞌ-spakꞌik, y altalanbot te ya to xkux yoꞌtanik jun chebuk xanix kꞌaal, jaꞌ to teme tsꞌakay te jaytul xan yermanotak te ayik ta abatinel yuꞌun te Cristoe te puersa jich ya xlajik jachik tutꞌil lajik stukelike.
REV.6.12	Te kꞌalal la xchꞌiꞌ te swakebal seyo te Chꞌin Karnerae, la kil tal jun tulan jikichab. Te kꞌajkꞌale ijkꞌ a sujt jachik tutꞌil kꞌuꞌul-pakꞌal te skuenta ajtal-oꞌtane; te ue spisil tsaj a sujt jachik tutꞌil chꞌichꞌ; 
REV.6.13	sok te ekꞌetike chꞌay tal koel ta chꞌulchan jul ta balmilal, jachik tutꞌil ya xtꞌuxaj koel yaxal ikux ta steꞌel te kꞌalal ya xnikot ta tulan ikꞌe. 
REV.6.14	Te chꞌulchane chꞌay bael jachik tutꞌil ya xbalot te june. Y spisil te witstikile y sok te chꞌinik luwar te joybil ta jaꞌe, jeltalanbot sluwar.
REV.6.15	Te machꞌa tulan yaꞌtelik ta balmilale la snakꞌ sbaik ta chꞌentikil y ta latsꞌ-tontikil ta witstikil, jun nax sok te machꞌatik mukꞌ ayike, sok te statal soltaroetike, sok te jkꞌulejetike, sok te machꞌatik beno spuersaike, y spisil te machꞌatik ayik ta mosoile, y sok te genteetik te libre aye. 
REV.6.16	Y ya yalbeyik te witstikil y sok te latsꞌ-tontikile: “Tꞌuxajanik tal ta jbajtik y nakꞌaotik ta sit te machꞌa nakal ta mukꞌul naktajibale y sok te kastigo ya yakꞌ te Chꞌin Karnerae. 
REV.6.17	Porke la staix skꞌaalel te tulan kastigoe, ¿y machꞌa kꞌan juꞌuk yuꞌun? xchiik.
REV.7.1	Ta patil la kil chantul angeletik te tekꞌajtik te ba ay xchanmejchelul te balmilale. Skomojik te xchanmejchel ikꞌ yuꞌun makꞌ ya yikꞌay te sba te balmilale, ni ta sba te mare, ni ta sba jwoluk teꞌ. 
REV.7.2	Jich a kil xan yan ángel te yipal ta talel te ba stojil xlokꞌ tal kꞌajkꞌale. Yichꞌoj te seyo yuꞌun te kuxul Diose. Te ángel to tulan a awun ta kꞌop ta stojol te yan chantul xan te yichꞌoj spoder yuꞌun te ya yixlan te balmilale y te mare. 
REV.7.3	Jich a yal: “Ma to awixlanik te balmilale ni te mare ni te teꞌetike, jaꞌ to teme la kaꞌbetik smarkaik ta stiꞌsbaik te machꞌatik jꞌaꞌteletik yuꞌun te Dios kuꞌuntike”, xchi.
REV.7.4	Y la kaꞌiy te jaytul te machꞌatik jich a akꞌtalanbot smarkaike: siento kuarenta y kuatro mil ta jtul ta spisil te jaytijk israeletike. 
REV.7.5	La yichꞌ smarkaik te dose mil ta jtul te stsꞌumbal Judae, dose mil ta jtul te stsꞌumbal jRubene, dose mil ta jtul te stsꞌumbal jGade,
REV.7.6	dose mil ta jtul te stsꞌumbal jꞌAsere, dose mil ta jtul te stsꞌumbal jNeftalie, dose mil ta jtul te stsꞌumbal jManasese,
REV.7.7	dose mil ta jtul te stsꞌumbal Simeone, dose mil ta jtul te stsꞌumbal jLevie, dose mil ta jtul te stsꞌumbal jꞌIsacare,
REV.7.8	dose mil ta jtul te stsꞌumbal Zabulone, dose mil ta jtul te stsꞌumbal Josee, y dose mil ta jtul te stsꞌumbal jBenjamine.
REV.7.9	Ta patil la kil bayal genteetik yuꞌun te nasionetik te skajalskaj stsꞌumbale, sok yanetik tutꞌ xkꞌopojik, y sok yanetik slumalik. Tekꞌajtik ta sit te ba ay te mukꞌul naktajibale y ta sit te Chꞌin Karnerae. Lom bayalik, te maꞌyuk machꞌa ya xjuꞌ yuꞌun yajtayele. Sak skꞌuꞌ-spakꞌ yichꞌojik y yichꞌojik bael yaꞌnimal xan ta skꞌabik. 
REV.7.10	Spisilik xꞌawlajan ta tulan kꞌop. Jich la yalik:
REV.7.10	“¡Ay jkoleltik ta skuenta te Dios kuꞌuntike te nakal ta smukꞌul naktajibe y sok ta skuenta te Chꞌin Karnerae!” xchiik.
REV.7.11	Y spisil te angeletike te tekꞌajtik ta sjoylejal te ba ay te mukꞌul naktajibale, sok te machꞌatik lom mamalikixe, y sok te chaneb tutik kuxajtike, la skejan sbaik asta la sta lum te stiꞌsbae ta sit Dios te ba ay te mukꞌul naktajibale, asta la sta lum te stiꞌsbae y la yichꞌik ta mukꞌ te Dios. 
REV.7.12	La yalik:
REV.7.12	“Jichuk. A me yichꞌ alel te slekilale.
REV.7.12	Ay te stsaꞌamule, sok ay te spꞌijile.
REV.7.12	Ya me yichꞌ alel kola yal ta stojol.
REV.7.12	Ay ta akꞌel ta jkuentae, ay spoder,
REV.7.12	sok ay spuersa te Dios kuꞌuntike
REV.7.12	skuenta sbajtel kꞌinal. Jichuk”, xchiik.
REV.7.13	Ay jtul te machꞌatik lom mamalikixe la sjojkꞌobon:
REV.7.13	—¿Machꞌatik a to te sak skꞌuꞌ-spakꞌike, sok ba talemik? —xchi.
REV.7.14	La kalbe:
REV.7.14	—Jaꞌat anaꞌoj, kajwal —xkut.
REV.7.14	Y jich a yalbon:
REV.7.14	—Jaꞌlan to te machꞌatik te kꞌaxemik tal ta tulan wokole. Jaꞌlan te machꞌatik sakꞌojik te skꞌuꞌ-spakꞌike y jaꞌ sakutesojik a te xchꞌichꞌel te Chꞌin Karnerae. 
REV.7.15	Jaꞌ yuꞌun te aylan ta sit te ba ay smukꞌul snaktajib te Diose, y kꞌajkꞌal ajkꞌubal yakꞌoj sbaik ta abatinel te ba stemploe. Ya me yichꞌ kanantayel yuꞌun te Machꞌa nakal te ba mukꞌul naktajibale. 
REV.7.16	Makꞌ xkꞌaxix swokolik ta wiꞌnal ni ta takin-tiꞌil. Ni makꞌ ya yaꞌiyikix xkꞌuxul kꞌajkꞌal, ni makꞌ ya xwokolajik yuꞌun te xkꞌixnale. 
REV.7.17	Porke te Chꞌin Karnerae, te teꞌey ba yolil te mukꞌul naktajibale, ya skanantaylan jachik tutꞌil ya yichꞌ kanantayel te karneraetike. Y ya yikꞌtalan bael te ba lokꞌi-jaꞌ yuꞌun te kuxlejale. Y Dios ya skustalanbot yuꞌun spisil te yaꞌlel sitike —xchi.
REV.8.1	Te kꞌalal la xchꞌiꞌ te sjukebal seyo te Chꞌin Karnerae, chꞌabaj kꞌinal olil ora ta chꞌulchan. 
REV.8.2	Teꞌ nax a la kil jukeb angeletik te tekꞌajtik ta sit te Diose. Akꞌtalanbot jukeb kornetaetik. 
REV.8.3	Patil tal jtul xan ángel, yichꞌoj tal xchijkꞌil pom pasbil ta oro, y la stejkꞌan sba ta stsꞌeel te altare. Aꞌbot bayal pom, yuꞌun ya xchikꞌ te ba ay te altar te pasbil ta oroe, te ay ta sit te mukꞌul naktajibale. Jun nax smajtan Dios a kꞌot sok skꞌopik ta spisil te machꞌatik yuꞌunik te Diose. 
REV.8.4	Te xchꞌailel pome mo bael ta skꞌab te ángel ta sit te Diose. Pajal mo bael sok skꞌopik te machꞌatik yuꞌunik te Diose. 
REV.8.5	Jich te ángele la yichꞌ te xchijkꞌil pome, la snojes ta yakꞌalel skꞌajkꞌal te ba altare, y la sbuskꞌin koel ta lum. Y ay tutꞌi chiknaj a xpumet bael, xixixet, y sansewal y jikichab.
REV.8.6	Te jukeb angeletik te yichꞌojik te jukeb kornetaetike la xchap sbaik yuꞌun ya yokꞌesinik.
REV.8.7	Te primero ángel la yokꞌesin te skornetae, y chꞌojtalanot koel ta sba balmilal bat y kꞌajkꞌ kapal sok chꞌich. La xchikꞌ xejtꞌ ta yoxxejtꞌelal te teꞌtikile y spisil te yaxal wamaletike.
REV.8.8	Te xchebal ángel la yokꞌesin te skornetae. Chꞌojot koel ta mar te jachik yilel tutꞌil jun mukꞌul wits te xlaplun ta tilele. Xejtꞌ ta yoxxejtꞌelal te mare kꞌajta ta chꞌichꞌ. 
REV.8.9	Cham xejtꞌ ta yoxxejtꞌelal ta spisil te tut kuxajtik te ba mare, y jim ta yoxxejtꞌelal te ba ay te barkoetike.
REV.8.10	Te yoxebal ángel la yokꞌesin te skornetae, y ay jun mukꞌul ekꞌ, yipal ta tilel jachik tutꞌil jtuch-kꞌajkꞌ, tꞌuxaj tal koel ta chꞌulchan ta sba te yoxxejtꞌel te mukꞌul ukꞌumetike y ta sba te lokꞌib jaꞌetike. 
REV.8.11	Te sbiil te ekꞌe: “Chꞌa”, y ta yoxxejtꞌelal te ba ay jaꞌetike chꞌa a la sujt. Y ta skaj te chꞌaub te jaꞌetik, bayal gente a cham.
REV.8.12	Te xchanebal ángel la yokꞌesin te skornetae. La yixlan xejtꞌ ta yoxxejtꞌel te kajkꞌale, y xejtꞌ ta yoxxejtꞌel te ue, y xejtꞌ ta yoxxejtꞌel te ekꞌetike. Yuꞌun jicha laj ijkꞌub xejtꞌ ta yoxxejtꞌelalik, y maꞌ sakub kꞌinal xejtꞌ ta yoxxejtꞌelal te jun kꞌaale ni ta ajkꞌubal.
REV.8.13	Teꞌ nax a la kil, y la kaꞌiy tulan yipal ta kꞌop jkojt aguila te yipal ta wilel ta yolil chꞌuchan. Jich a yal: “¡Ay! ¡Ay! Oꞌol me sbaik te machꞌatik aylan ta balmilale te kꞌalal ya xꞌokꞌ te kornetaetik te ya xba yokꞌesinik te oxtul xan angeletike”, xchi.
REV.9.1	Te yoꞌebal ángel la yokꞌesin te skornetae, y la kil jun ekꞌ te chꞌay tal koel ta chꞌulchan jul ta balmilal. Te ekꞌe aꞌbot te syaweul te chꞌen te lom toyole. 
REV.9.2	La sjeꞌ te chꞌen te lom toyole, y moj tal xchꞌailel te chꞌene, jachik tutꞌil jun mukꞌul jorna. Y te xchꞌailel te chꞌene la yijkꞌutes te kꞌajkꞌale y te ikꞌe. 
REV.9.3	Teꞌ ba chꞌaile, lokꞌ tal kꞌulubetik, sok wilik bael ta balmilale. Y akꞌtalanbot spoderik ta tiꞌaw, jachik tutꞌil te ay yuꞌun te tseketike. 
REV.9.4	Altalanbot mantal te makꞌ ya yixtalan te wamal te ay ta balmilal, ni junuk te tutik yaxe, ni jwoluk teꞌ, sinoke jaꞌ nax te machꞌatik ma yichꞌojikuk te seyo yuꞌun Dios ta stiꞌ sbaike. 
REV.9.5	Pero ma akꞌtalanbot smilik te gentee, sino ke jaꞌ nax ya xꞌakꞌtalanbot tulan swokolik joꞌeb u. Y te xkꞌuxul te stiꞌawe jaꞌ pajal sok te stiꞌaw tseke. 
REV.9.6	Te jayeb kꞌaal abi te gentee ya me skꞌan slajelik y ma staik. Yoꞌtanikuk ya skꞌan xchamik, y te lajele ya xjakalej bael ta stojolik.
REV.9.7	Te kꞌulubetike pajal sok te kawuetik te chapal yuꞌun guerra. Teꞌ ta sjolike yichꞌojlan te jich yilel tutꞌil jun korona te pasbil ta oroe. Y te yelawe jaꞌ pajal sok yelaw gente. 
REV.9.8	Te stsotsil sjole jachik tutꞌil stsotsil sjol ants, y te yeike pajal sok ye choj. 
REV.9.9	Te stiꞌbalulike maktalanbil ta pasbil takꞌin. Xpumumet nax te yokꞌel xikꞌike, jachik tutꞌil bayal karretaetik te nitbil ta kawuetik te kꞌalal ya xbajt ta guerrae.
REV.9.10	Te sneike, chapal te ya xtiꞌawan, pajal sok te tseke. Aꞌbot ta skuenta te sneike te ya yilbajinlan joꞌeb u te genteetike. 
REV.9.11	Te statal yuꞌun te kꞌulubetike, ja te ángel yuꞌun te chꞌen te lom toyole. Te sbiil ta hebreo-kꞌope: Abadon, y ta griego-kꞌope: Apolion.
REV.9.12	Kꞌaxix te primero tulan wokole; pero ay to xan cheb.
REV.9.13	Te swakebal ángele la yokꞌesin te skornetae, y la kaꞌiy jun kꞌop te lokꞌ tal ba ay yolil chaneb xulbaletik te ba ay altar te pasbil ta oro te ay ta stojol Diose. 
REV.9.14	Y te kꞌope la yalbe te swaktulul ángel te yichꞌoj kornetae: “Kolesa te chantul angeletike te teꞌ chukajtik te ba ay te mukꞌul ukꞌum Eufratese”, xchi.
REV.9.15	Jicha koleslanot tal te chantul angeletike, yuꞌun ya smiltalan xejtꞌ ta yoxxejtꞌel te gentee. Yuꞌun jich chaptalanbil te puersa ya sta yorail skꞌaalel, yuil y yaꞌbilal te jich ya xkꞌot ta pasele.
REV.9.16	Y la jta ta aꞌiyel te jaytul te soltaroetik te kajajtik ta kawue. Ay dosientos millones ta jtul. 
REV.9.17	Jich yilel te kawuetik sok te machꞌatik moemik aye te la yaꞌbelon kile: Te machꞌatik moemik aye smakojik te stiꞌ yoꞌtane ta jun smajkil te pajal sok yilel te kꞌajkꞌe: asultik sba sok kꞌankꞌantik sba. Te sjol te kawuetike jachik tutꞌil sjol choj, y ta stiꞌ ya xlokꞌ kꞌajkꞌ a sok chꞌail y sok asufre.
REV.9.18	Ta yoxxejtꞌelal te gente xejtꞌ a laj yuꞌun te oxkaj wokoletik to, jaꞌ te kꞌajk, chꞌail sok asufre te ya xlok ta stiꞌ te kawuetike. 
REV.9.19	Porke te spoder te kaewuetike ay ta stiꞌik y ta sneik. Yuꞌun te sneike pajal sok chan yilel, y sok te sjolike ya xꞌilbajinwan.
REV.9.20	Pero te jayeb xan sobra te gente, te machꞌatik maꞌ chamik yuꞌun te wokoletik to, ni maꞌ sujtes yoꞌtanik yuꞌun te tut ma lekuk spasojik ta skꞌabike. Ni maꞌ yijkitayik yichꞌel ta mukꞌ te pukujetike y sok te lotil diosetik te pasbil ta oro sok ta plata sok ta bronse sok ta ton sok ta teꞌ, te ma xjuꞌ ya yilik kꞌinal ni ma xyaꞌi kꞌop ni ma spas xbeen. 
REV.9.21	Y ni maꞌ yijkitayik te milawe, ni te spasel akꞌ-chamele, ni te antsiwejele, ni te elekꞌe.
REV.10.1	La kil jtul xan ángel te beno spodere te yipal tal ta koel ta chꞌuchan. Potsol tal ta tokal, sok ay xojob ta sjol. Te yelawe xlemet jachik tutꞌil kꞌajkꞌal, y te yoke pajal sok mukꞌul xutun teꞌ te chik joman nax skꞌajkꞌale. 
REV.10.2	Yichꞌoj ta skꞌab jun chꞌin balbil jun te xlechoje. La yakꞌ ta mar te sbatsꞌil yoke, y te xkꞌexome ay jil ta lum. 
REV.10.3	Tulan a kꞌopoj, jachik tutꞌil ya xꞌawun jkojt choj, y te kꞌalal xꞌawete, jukeb xpumlajan bael ta sjoylejal a kaꞌiy te skꞌope.
REV.10.4	Ta patil te kꞌopoj te jukeb xpumlajan baele, te joꞌon kꞌan jtsꞌibay te tut la yalike. Pero ay a kaꞌiy jun kꞌop ta chꞌulchan te jich a yalbone:
REV.10.4	—Kꞌeja me ta awoꞌtan te tutiꞌ yalik te jukeb xpumlajan baele y ma me atsꞌibay —xyuton.
REV.10.5	Jich te ángel te la kil te tekꞌel ta sba te mare y sok ta lume, la stoy moel ta chꞌulchan te sbatsꞌil kꞌabe. 
REV.10.6	Y la yal ta jamal ta stojol te Machꞌa kuxul ta sbajtel kꞌinale te la spas chꞌulchan, balmilal, sok mar, y ta spisil te tutik aylan aye. La yal: “Maꞌyukix jal tiempo. 
REV.10.7	Yuꞌun te kꞌalal ya sta stiempoal te ya xlijk yokꞌesin te skornetae te sjukebal ángele, ya xkꞌot ta pasel a te tut mukul snopoj ta yoꞌtan te Diose, jachik tutꞌil yaloj te jꞌaꞌteletik yuꞌune, jaꞌ te jꞌalwanejetike”, xchi.
REV.10.8	Te machꞌa kꞌopoj tal ta chꞌulchan a kaꞌiye, tal xan skꞌoponon, y la yalbon:
REV.10.8	—Baan y ichꞌa te chꞌin balbil jun te lechel te yichꞌoj ta skꞌab te ángel te tekꞌel ta mar y ta sba te lume —xyuton.
REV.10.9	Boon te ba ay te ángele y la jkꞌanbe te yauk yaꞌbon te chꞌin balbil june. La yalbon:
REV.10.9	—Ichꞌa sok weꞌa. Te ba atiꞌe chiꞌ me ya yaꞌiy jachik tutꞌil chab. Pero te ya xkꞌot ta achꞌujte, chꞌa me ya xkꞌajta —xchi.
REV.10.10	La kichꞌ te chꞌin balbil jun te ay ta skꞌab te ángele y la jweꞌ, y te jtiꞌe chiꞌ a yaꞌiy jachik tutꞌil chab. Pero te kꞌalal la jweꞌe, chꞌaub ta jchꞌujt.
REV.10.11	Jich a yalbikon:
REV.10.11	—Puersa ya xba awal xan te tut ya yal Dios te tutꞌil ay skꞌoplal te bayal jtejklumetike, nasionetik, te skajalskaj xkꞌopoje, sok reyetik —xyuton.
REV.11.1	La yaꞌbikon jun bara teꞌ yuꞌun spꞌisil, pajal yilel sok jchꞌix jalal, y la yalbikon:
REV.11.1	—Jajchan y lijk pꞌisa te templo yuꞌun te Diose y sok te altare, y ajtaya te machꞌatik ya skejan sbaik teꞌ aye.
REV.11.2	Pero ma me apꞌis stukel te yamakꞌul te temploe, porke jaꞌa aꞌbotix ta skuenta te machꞌatik ma xchꞌuunejuk te Diose. Jaꞌ te machꞌatik ya xba sjuꞌik ta tekꞌel te chꞌul mukꞌul jtejklum te ya xjalaj oxeb jaꞌbil sok olile. 
REV.11.3	Y joꞌon ya jtikon bael cheb testigoetik sok skꞌuꞌ-spakꞌik te ay xchꞌixale te ya xkꞌopojik mil dosientos sesenta kꞌaal ta joꞌon jkuenta.
REV.11.4	Te cheb testigoetik to jaꞌ te chaꞌwol oliba teꞌe y sok te chaꞌchꞌix yawil kꞌajkꞌ te ay ta stojol Kajwaltik ta balmilale. 
REV.11.5	Teme ay machꞌa ya skꞌan ya yixlane, ya me xlokꞌ kꞌajkꞌ ta stiꞌik te ya xchꞌik a te skontraike. Jich me ya xcham machꞌauk a te ya skꞌan ta yixlane.
REV.11.6	Te testigoetik to ay spoderik yuꞌun ya stsꞌus te chꞌulchane yuꞌun makꞌ yakꞌix jaꞌal a te jayeb kꞌaal te ya yalbeyik skꞌoplal te Diose. Y sok ay spoderik yuꞌun ya skꞌajtatesik ta chꞌichꞌ te jaꞌe, y yuꞌun ya yaꞌbe kꞌaxuk swokol ta balmilal ta spisil ta jkaj wokoletik, chikan jayebuk buelta ya skꞌan ya yakꞌike.
REV.11.7	Pero te kꞌalal lajix yoꞌtanik ta yalel a te skꞌoplale, te chanbalam te xiꞌbentik sba ta ilel ya xlokꞌ tal ta chꞌen yuꞌun ya xtal smak. Ya me stsalotik yuꞌun sok ya me xmilotik yuꞌun. 
REV.11.8	Te stiꞌbalulik tixajtik me ya xjil ta kayailtik te ba mukꞌul jtejklum te ba jijpanot ta krus te Yajwalike. Jaꞌ te mukꞌul jtejklum Sodoma sbiil, sok Egipto sbiil ta alel. 
REV.11.9	Y ta oxeb kꞌaal sok olil te gente te yanetik slumalike, sok te yanetik stsꞌumbalike, y te yanetik skꞌopike, y yanetik nasionetike ya me yilbeyik te stiꞌbalulik y ma xyakꞌik ta mukel. 
REV.11.10	Te machꞌatik kuxajtik ta balmilale lom kontentoik yuꞌun te chamike. Batsꞌi lom kontentoik, talel bael ya yaꞌbe sbaik smajtanik yuꞌun. Porke lom bayal a kꞌax swokolik yuꞌun te chꞌatul jꞌalwanejetike.
REV.11.11	Pero ta yoxebal kꞌaal sok olil Dios ya xchaꞌkuses, y ya xtejkꞌaj xan jajchel. Spisilik te machꞌatik ya yilike bayal ya xꞌoch xiꞌel ta yoꞌtanik. 
REV.11.12	Jich te cheb testigoetike ya me yaꞌiyik jun tulan kꞌop ta chꞌulchan te jicha altalanbot yuꞌune: “¡Moanik tal liye!” xchi. Jich ya xmoik bael ta chꞌulchan sok tokal y te skontraike ya me yilik. 
REV.11.13	Y mismo tiempo ya xtal tulan jikichab, y ta skaj te jikichabe ya xjem koel xejtꞌ ta slajunxejtꞌel te mukꞌul jtejklume, y siete mil ta jtul gente ya xcham. Te machꞌatik kuxajtik to jilele, ben xlaj xiꞌik sok ya la yalbeyik slekilal te Dios te ay ta chꞌulchane.
REV.11.14	Jich ya xkꞌax te xchebal tulan wokole. Pero ya xtalix te yoxebale.
REV.11.15	Te sjukebal ángele la yokꞌesin te skornetae. Y la kaꞌiy tulan kꞌop ta chꞌulchan, te jich la yalike:
REV.11.15	“Te machꞌa ay ta skuenta te ya xꞌoch ta ajwalil ta sba te balmilale jaꞌ japubil yuꞌun te Kajwaltike y sok te Cristo yuꞌune. Y ya xꞌoch ta ajwalil ta sbajtel kꞌinal”, xchiik.
REV.11.16	Te beintikuatro ta jtul te machꞌatik lom mamalikixe te nakꞌajtik te ba ay snaktajibik ta stojol te Diose, la skejan sbaik kꞌalal ta lum y la yichꞌik ta mukꞌ te Diose. 
REV.11.17	Jich a yalik:
REV.11.17	“Ya kalbetikat kola awal, Kajwaltik Dios te spisil ya xjuꞌ awuꞌune. Atalel ayat ta namey sok ta ora to. Porke la awakꞌix ta ilel te lom bayal apoder y la awichꞌix awaꞌtel ta ajwalil. 
REV.11.18	Te nasionetike ilinemik. Pero la staix skꞌaalel te ya awaꞌbe kastigoe, sok yorailix te ya awichꞌ jkuenta te machꞌatik chamenike. Sok ya awakꞌtalanbe smajtan te awaj-aꞌteltak: jaꞌ te jꞌalwanejetike, sok te machꞌatik ayik ta jtejklum awuꞌune, y sok te machꞌatik ya yakꞌ ta jkuenta te abiile, chikan me chꞌin ta mukꞌ. Sok ya ajim te machꞌatik ya yixlan te balmilale”, xchiik.
REV.11.19	Jich a jeꞌ te templo yuꞌun Dios te ay ta chꞌulchane, y te ba temploe chikan ta ilel te xkaxaul te trate yaloje. Y tal sansewal, xixixet, xpumumet, jun tulan jikichab, y jun tulan bat.
REV.12.1	Chiknaj ta chꞌulchan jun mukꞌul señail: jaꞌ te jtul ants pixbil ta kꞌajkꞌal jachik tutꞌil jun kꞌuꞌul-pakꞌal. Te yoke stekꞌtajibinej te ue, y te ba sjole yichꞌoj jun korona sok lajchayeb ekꞌetik. 
REV.12.2	Te antse ay tut staoj, y xꞌawet yuꞌun xkꞌuxul te swokole, yuꞌun ay swokol te ya xpajt yoꞌtane.
REV.12.3	Te nax a chiknaj ta chꞌulchan jun xan señail: jun mam mukꞌul chan te xiꞌbentik sbae. Tsaj te skolorile sok ay jukeb sjol, lajuneb xulbal, y jujun skorona te jujun sjole. 
REV.12.4	Sok te snee la smes xejtꞌ ta yoxxejtꞌel te ekꞌetik ta chꞌulchan y la xchꞌoj koel ta sba balmilal. Te mukꞌul chane la stejkꞌan sba ta stojol te ants te ya xpajtix yoꞌtan ae, yuꞌun ya stiꞌbey ta ora te kꞌalal ya xꞌayin te xchꞌin yale.
REV.12.5	Te antse pajt yoꞌtan, kerem te xchꞌin yale, jaꞌ te ya sjapuy ta spisil te nasionetik sok te sbaston takꞌine. Pero te xchꞌin yale ikꞌot bael ta stojol Dios te ba ay te smukꞌul naktajibale. 
REV.12.6	Te antse lokꞌ bael ta anel kꞌalal ta jojchol tꞌantꞌan luwar, te ba ay jun luwar chapal yuꞌun te Diose. Yuꞌun teꞌ ba smakꞌlin a te ya xjalaj mil dosiento sesenta kꞌaal.
REV.12.7	Ta patil ay jajch tulan pleto ta chꞌulchan. Te jMiguel y sok te angeletik yuꞌune la yaꞌbe sbaik sok te mukꞌul chan te xiꞌbentik sbae. Te mukꞌul chan y sok te angeletik yuꞌune la yaꞌbe sbaik soke, 
REV.12.8	maꞌ juꞌ yuꞌunik stsalel y maꞌ staix sluwarik a te ba chꞌulchane. 
REV.12.9	Jich a yichꞌik chꞌojel lokꞌel te mukꞌul chane. Jaꞌ te antibo chan te pukuj sbiil, sok Satanas sbiil ekꞌa. Jaꞌ te ya sloꞌlay spisil te genteetik ta balmilale. Te pukuje y sok te angeletik yuꞌune chꞌojtalanot tal koel ta balmilal.
REV.12.10	Jich a kaꞌiy jun tulan kꞌop ta chꞌulchan, te ya yale:
REV.12.10	“Te ora to la staix yorail kolel yuꞌun te Kajwaltik Diose.
REV.12.10	Ay spoder y jaꞌ ayix ta ajwalil,
REV.12.10	y sok ayix yaꞌtel te Cristo yuꞌune.
REV.12.10	Porke la yichꞌix chꞌojel lokꞌel te machꞌa
REV.12.10	ya sleulanbe smul te kermanotaktike
REV.12.10	ta stojol Dios kuꞌuntik ta kꞌajkꞌal ajkꞌubal.
REV.12.11	Te kermanotaktike la tsalikix jilel
REV.12.11	ta skuenta xchꞌichꞌel te la smal te Chꞌin Karnerae,
REV.12.11	y sok ta skuenta te skꞌop Dios te la yalik ta jamale.
REV.12.11	Maꞌ xiꞌik yuꞌun teme ya xlaj xkuxlejalik aye,
REV.12.11	sino ke spꞌejel yoꞌtanik la yakꞌ sbaik ta milel.
REV.12.12	Jaꞌ yuꞌun kontentoukex me te jaꞌex te kuxajtikex te ba chꞌulchane.
REV.12.12	Pero oꞌol me sbaik te machꞌatik kuxajtik ta balmilale y sok ta mare.
REV.12.12	Porke te pukuje, te lom ilineme,
REV.12.12	snaꞌoj te ma jalukix ay skꞌaalel,
REV.12.12	sok koem tal te ya skontrainex”, xchi.
REV.12.13	Te kꞌalal la yil te mukꞌul chan te chꞌojot tal koel ta balmilale, la snuts te ants te ay ayinem te xchꞌin kereme.
REV.12.14	Pero te antse aꞌbot cheb smamki xikꞌ te xike, yuꞌun ya spas xwil bael a te ba ay sluwar ta jojchol tꞌantꞌan kꞌinal te ya xjakalej bael te ba ay te chane. Teꞌ ya xmakꞌlintesot a te ya xjalaj oxeb jaꞌbil sok olile.
REV.12.15	Te chane la xchꞌoj lokꞌel jaꞌ ta stiꞌ yuꞌun ya skꞌajtates ta mukꞌul ukꞌum yuꞌun ya xbajt ta jaꞌa te antse. 
REV.12.16	Pero te lume la skoltay te antse. Yuꞌun te lume la sjam te stiꞌe, y la yuchꞌ koel te mukꞌul ukꞌum te xchꞌojoj lokꞌel ta stiꞌ te mukꞌul chan te xiꞌbentik sba ta ilele.
REV.12.17	Jich mas a ilin te mukꞌul chan ta skontrainel te antse, y ba yaꞌbe sba sok ta skontrainel te jayeb xan stsꞌumbal jilem te antse. Jaꞌ te machꞌatik ya xchꞌuunbeyik te mantaliletik yuꞌun te Diose, y sigue ben jun yoꞌtanik sok te tut batsꞌi jich yaloj te Jesucristoe.
REV.13.1	Te mukꞌul chan ba stejkꞌan sba ta stiꞌil te mare. Sok la kil lokꞌ tal ta mar jkojt chanbalam te xiꞌbentik sbae te ay jukeb sjol y lajuneb xulbal. Ta juju-chꞌix te xulbale ay jujun skorona, y ta jujun te sjole ay sbiilik ta stoybakꞌoptayel ta skontrainel te Diose.
REV.13.2	Te chanbalam to te lom xiꞌbentik sba te la kile, pajal sok yilel te jkojt leopardoe. Te yok skꞌabe jachik tutꞌil yok skꞌab oso, y te stiꞌe jachik tutꞌil stiꞌ choj. Te mukꞌul chan la yaꞌbe spoder y sok snaktajib y bayal yaꞌtel. 
REV.13.3	Jun ta sjol te chanbalame yichꞌoj jun ejchen te ya xcham yuꞌun yilele. Pero te ejchene lekubenix. Spisil te machꞌatik ayik ta balmilale kꞌax lom yan a yilik, y la stsꞌakliyik bael te chanbalam te lom xiꞌbentik sbae. 
REV.13.4	La yichꞌik ta mukꞌ te mukꞌul chan, yuꞌun jaꞌ la yaꞌbe yaꞌtel te chanbalam te xiꞌbentik sbae, sok la yichꞌik ta mukꞌ euk te chanbalame. La yalik: “¿Machꞌa me pajal sok te chanbalam to te xibꞌentik sbae, y machꞌa kꞌan yaꞌbe sba sok ta skontrainel?” xchiik.
REV.13.5	Jich a aꞌbot xan permiso te chanbalam ta stoyba-kꞌoptayel ta skontrainel te Diose, sok aꞌbot yaꞌtel te ya xjalaj kuarenta y dos ue. 
REV.13.6	Y jich jajch skontrain te Diose, y la skontra-kꞌoptay Dios sok te templo yuꞌune y sok te machꞌatik te ayik ta chꞌulchane. 
REV.13.7	Jicha aꞌbot xan permiso te ya yaꞌbe sba sok guerra ta skontrainel te machꞌatik yuꞌunik te Diose asta ya stsaltalan. Y aꞌbot yaꞌtel ta stojol spisil ta skajalkaj stsꞌumbal te gentee ta jujun jtejklum, ta skajalkaj skꞌopik, sok ta yanetik nasionetik. 
REV.13.8	Te chanbalam to te xiꞌbentik sbae ichꞌot ta jkuenta yuꞌun spisil te machꞌatik ayik ta balmilale. Jaꞌ te machꞌatik ma tsꞌibabiluk sbiilik ta sjunal kuxlejal yuꞌun te Chꞌin Karnera te la yichꞌ milele. Te sjunal kuxlejale, jaꞌ te jun te la yichꞌ tsꞌibayel desde pas te balmilale.
REV.13.9	Te machꞌa ay xchikinike, a me yaꞌiy:
REV.13.10	Te machꞌatik ay ta skuenta ya yichꞌ chukele, ya me xbajtik ta chukel. Sok te machꞌatik ay ta skuenta ya yichꞌ milel ta puñal, ya me yichꞌ milel ta puñal”, xchi.
REV.13.10	Jaꞌ yuꞌun, te machꞌatik yuꞌunik te Diose, ya me skꞌan te ayuk spuersa yoꞌtan sok te junuk me yoꞌtan xchꞌuunej te Diose.
REV.13.11	Ta patil la kil jkojt xan chambalam te xiꞌbenik sbae te lokꞌ tal ta lume. Ay cheb xulbal te pajal sok yuꞌun karnerae, pero jich kꞌopoj tutꞌil mukꞌul chan te xiꞌbentik sba ta ilele. 
REV.13.12	Jaꞌ la spas te tutꞌil ay yaꞌtel te primero chanbalam te xiꞌbentik sba te ay ta skuentae. Y jich la yakꞌ te yakuk yichꞌik ta mukꞌ te primero chanbalam spisil te machꞌatik te kuxajtik ta balmilale. Jaꞌ mismo te chanbalam te lekuben yejchen te jich yilel te ya xcham yuꞌune. 
REV.13.13	Sok ya spas mukꞌul señailetik milagroetik, asta ta sit te gentee ya xtꞌuxan ta koel kꞌajkꞌ ta chꞌulchan ya xjul ta balmilal. 
REV.13.14	Y ta skuenta te tutꞌil ay señaetike te jich ya xꞌaꞌbot spas ta stojol te primero chanbalam te xiꞌbentik sbae, la sloꞌlay te machꞌatik aylan ta balmilale. Sok la spastalan ta mantal te ya spasbeyik jun slokꞌol te chanbalam te xiꞌbentik sbae te la yichꞌ ejchꞌentesel ta puñal te ma ba cham yuꞌune. 
REV.13.15	Y te xchebal chanbalam te xiꞌbentik sbae aꞌbot spoder te ya yaꞌbe xkuxlejal te slokꞌol primero chanbalam te xiꞌbentik sbae. Yuꞌun te slokꞌol abi ya me xkꞌopoj, y ya me smil spisil te machꞌatik ma xyichꞌik ta mukꞌe. 
REV.13.16	Sok la yal mantal te ya yakꞌtalanbe jun marka ta sbatsꞌil kꞌab o ta stiꞌsba ta spisilik, ta chꞌin ta mukꞌ, ta jkꞌulejetik y ta meꞌbaetik, ta libre aylan o ayik ta mosoil. 
REV.13.17	Y ni jtuluk ya xjuꞌ xmanba ni ya xchonba teme maꞌyuk yichꞌoj te marka ta skuenta te chanbalam te xiꞌbentik sbae, o te yajtalul te sbiile.
REV.13.18	Jaꞌ yajtalul to ya skꞌan te ay jpꞌijiltik ta snaꞌele. Te machꞌa ya yaꞌibe sluwarile, ichꞌa jkuenta te yajtalul te chanbalam te xiꞌbentik sbae, ja te jun yajtalul gentee. Te yajtalul abi, jaꞌ te seisiento sesenta y seis.
REV.14.1	La kil te chꞌin karnerae, te kotol te ba ay te wits Sione. Sjoyinej te siento kuarenta y kuatro mil ta jtul genteetike te yichꞌojlan tsꞌibayel ta stiꞌsbaik te sbiil te Chin Karnera y sok te State. 
REV.14.2	Te nax a la kaꞌiy te ay tut ya xkꞌopoj ta chꞌulchan. Jachik tutꞌil skꞌop jun nojel jaꞌ te ya xchꞌay koel ta xchꞌenale, jachik tutꞌil ya xtꞌom jun tulan ay tut xpumumete. Jachik tutꞌil jun skꞌop te bayal arpistaetik te yipalik ta stijel te yarpaike. 
REV.14.3	Y ya skꞌayojinik jun achꞌ kꞌayoj ta stojol te mukꞌul naktajibale y ta stojol te chaneb te tutik kuxajtike y sok te machꞌatik lom mamalikixe. Ni jtuluk machꞌa ya xjuꞌ yuꞌun snopel te kꞌayoj abi sino ke jaꞌ nax te siento kuarenta y kuatro mil ta jtul te machꞌatik kolemikix lokꞌel ta yolil te machꞌatik aylan ta skuenta balmilale.
REV.14.4	Jaꞌ to jaꞌlan te machꞌatik te maꞌ yixlan sbaik sok antstike yuꞌun maꞌyuk tutꞌi spasik sok. Jaꞌ te machꞌatik stsꞌakliyejik te Chꞌin Karnera te bayuk ya xbajte. Laj kolik lokꞌel ta yolil te genteetik jachik tutꞌil primero smajtan Dios y sok yuꞌun te Chꞌin Karnerae. 
REV.14.5	Ni maꞌyuk a yalik te le-lot ta stiꞌik, yuꞌun maꞌyuk smulik ta stojol te Diose.
REV.14.6	La kil jtul xan ángel te ya xwil ta yolil te chꞌulchane, y te yichꞌoj te skꞌoplal kolel sbajtel kꞌinal yuꞌun ya yaltalanbe te machꞌatik kuxajtik ta balmilale. Sok ta spisil te nasionetike, skajalkaj stsꞌumbal, y skꞌopik y jtejklumetik. 
REV.14.7	Tulan la yal: “Xiꞌaik te Diose, y albeyaik slekilal. Yuꞌun kꞌotix yorail te stukel ya xꞌichꞌawan jkuentae. Ichꞌaik ta mukꞌ te machꞌa la spas te chꞌulchane y sok te balmilale, te mare, y te slokꞌib jaꞌetike”, xchiik.
REV.14.8	Tsꞌakliyot bael yuꞌun te xchebal ángele, te ya yal: “Jimix, jimix te mukꞌul jtejklum Babiloniae, te la yakꞌ yakubuk ta spisil te nasionetike sok te sbino kꞌoem te la yaꞌbe spas antsiwejele”, xchi.
REV.14.9	Teꞌ nax a tsaklilanot xan yuꞌun te yoxebal ángele te tulan la yale: “Teme ay machꞌa ya yichꞌ ta mukꞌ te chanbalam te xiꞌbentik sbae y sok te slokꞌole, y teme ya yichꞌbe te smarka ta stiꞌsbae o ta skꞌabe, 
REV.14.10	ya me yichꞌ te tulan kastigo yuꞌun Dios, te jich chapalix te maꞌyuk skꞌap te ayix ta yawil yuꞌun te kastigo yuꞌun Diose. Y ya me xꞌaꞌbot kꞌaxuk bayal swokolik ta kꞌajkꞌ y sok asufre ta stojol te chꞌul angeletik y sok te Chꞌin Karnerae. 
REV.14.11	Te xchꞌailel te swokolike ya xmo bael ta sbajtel kꞌinal. Y ni maꞌyukix kuxo-oꞌtan a ta kꞌajkꞌal ajkꞌubal yuꞌun te machꞌatik ya yichꞌik ta mukꞌ te chanbalam te xiꞌbentik sbae y sok te slokꞌole, y sok te yichꞌojbeyik smarka ta skuentae.
REV.14.12	Jaꞌ yuꞌun te machꞌatik yuꞌunik te Diose sok te machꞌatik ya xchꞌuunbeyik te mantaliletik yuꞌun y te sigue jun yoꞌtanik ta stojol te Jesuse, ya skꞌan te ayuk yip yoꞌtanike.
REV.14.13	Jicha kaꞌiy jun xan kꞌop ta chꞌulchan te jich a yalbone:
REV.14.13	—Tsꞌibaya ta jun to: “Ben tsaꞌam slekil te ora to sok ta patil bael te machꞌatik ya xchamik ta skuenta te Kajwaltike —xchi.
REV.14.13	Sok la yal te Espiritue:
REV.14.13	—Ya me xkux yoꞌtanik yuꞌun te yaꞌtelike, sok ya me xꞌichꞌbot jkuenta yuꞌun te tut spasoje.
REV.14.14	La kil y la jta ta ilel jun sakil tokal, y ta sba te tokale, teꞌ nakal jtul te pajal sok gente yilele. Yichꞌoj jun skorona oro ta sjol y yichꞌoj ta skꞌab jun luk te beno yee. 
REV.14.15	Y lokꞌ tal ta templo jtul xan ángel, xꞌawet tal ta tulan kꞌop te machꞌa nakal ta tokale. Jich a yal: “Ochan ta aꞌtel sok te aluk awichꞌoje y tsoꞌba te kosecha ta balmilale. Porke la staix yorail, yuꞌun yijubix te kosecha ta balmilale”, xchi.
REV.14.16	Te machꞌa nakal ta tokale la yotses te smam luk ta balmilal y la stsob te kosecha te ay ta balmilale.
REV.14.17	Te nax a, jtul ángel lokꞌ tal te ba templo te ay ta chꞌulchane. Jich yichꞌoj euk jun mam luk te beno yee. 
REV.14.18	Y te ba altare lokꞌ xan tal jtul ángel te yichꞌoj yaꞌtel yuꞌun skuenta kꞌajkꞌ. Y tulan a yawutay te machꞌa yichꞌoj te mam luk te beno yee. Jich la yalbey: “Otsesa te aluk te beno yee, y kꞌoka a te palajtik te ubailtik te ay ta balmilal, porke te yubailtike ben yijikix”, xchi. 
REV.14.19	Te ángele la skꞌaes te sluk ta balmilale y la stuy te ubailtik te tsꞌunbil ta balmilale. Y te nax a la yotses te ba smam kꞌejil yuꞌun te ya spitsꞌbot a te yaꞌlele. Jaꞌ to jaꞌ xyal te tutꞌil ya yakꞌ tulan kastigo te Diose. 
REV.14.20	Te ubaetike la yichꞌtalan pitsꞌel ta stiꞌil te mukꞌul jtejklume y te ba smam kꞌejile lokꞌ tal chꞌichꞌ. Te stoylejal te chꞌichꞌe kꞌot te ba spreno te kawuetike sok pamaj bael tresientos kilometro.
REV.15.1	La kil ta chꞌulchan jun xan mukꞌul señail te yan ta ilele: Jaꞌ te jukeb angeletik te yichꞌoj jukeb slajibal tulan wokole, te jaꞌ ya stsakay a te jayeb kastigo ya yakꞌ te Diose.
REV.15.2	La kil xan te tut pajal yilel sok jun mar te xlemet sok te kapal sok kꞌajkꞌe. Te ba te mar te xlemete, teꞌ tekꞌajtik a te machꞌatik juꞌ yuꞌunik te maꞌ yichꞌik ta mukꞌ te chanbalam te xiꞌbentik sbae y sok te slokꞌol, y sok te snumeroil sbiile. Yichꞌojlan yarpaik te akꞌtalanbil yuꞌun Diose. 
REV.15.3	Ya skꞌayojinik te skꞌayoj jMoises te yaj-aꞌtel Dios y sok te skꞌayojil te Chꞌin Karnerae. La yalik:
REV.15.3	“Lom mukꞌ y kꞌax lom tsaꞌam ta spisil te tutiꞌ apasoje, Kajwaltik Dios te spisil ya xjuꞌ awuꞌune. Toj y batsꞌi jich te beetik awuꞌune, jaꞌat ajwalilat yuꞌun te nasionetike. 
REV.15.4	¿Me ay machꞌa a te makꞌ ya xiꞌate, jaꞌat Kajwal? ¿Me ay machꞌa te ma xyalbeyat slekil akꞌoplale? Yuꞌun jaꞌat nax te lek ayate. Spisil nasionetik ya xlaj tal y ya yichꞌat ta mukꞌ, porke chikanix ta ilel te lek ya xchapawanate”, xchiik.
REV.15.5	Ta patil te tutik to, la kil y la jta ta ilel jeꞌbil ta chꞌulchan te templo yuꞌun Dios, te teꞌ kꞌejbil a te mantaliletike. 
REV.15.6	Te ba templo yuꞌun Diose, teꞌ lokꞌik tal a te jukeb angeletik te yichꞌojlanik te jukkaj tulan wokoletike. Slapojlanik lino-pakꞌ te ben sak y xlemete, y aylan sinturonik pasbil ta oro y te snajtꞌile kꞌoem kꞌal ta stiꞌ yoꞌtanik. 
REV.15.7	Jkojt te ta xchankojtol te tut kuxajtike la yakꞌtalanbe ta juju-tul te juktul angeletik jun baso pasbil ta oro, nojel ta tulan kastigo te ya xtal ta stojol Dios te stalel kuxul sbajtel kꞌinale. 
REV.15.8	Y te temploe noj ta xchꞌailel yuꞌun te slekilal sok spoder te Diose. Y maꞌyuk machꞌa ya xjuꞌ ya xꞌoch bael teꞌa teme ma to lajemuk a te jukkaj tulan wokol te yichꞌojlan te jukeb angeletike.
REV.16.1	La kaꞌiy jun tulan kꞌop te xlokꞌ tal teꞌ ba temploe y te la yalbe te jukeb angeletike:
REV.16.1	—Baanik y malaik ta sba balmilal te jukeb basoetik yuꞌun te tulan kastigo te ya yakꞌ tal te Diose —xꞌutalanot.
REV.16.2	Te primero ángele bajt y ba smal te sbaso ta sba te balmilale. Y ta spisil te gente te yichꞌojbe te smarka te chanbalam te xiꞌbentik sbae y te la yichꞌbeyik ta mukꞌ te slokꞌole, chiknaj yejchenik te kꞌax ma lekuk y lom kꞌux.
REV.16.3	Te xchebal ángele la smal te sbaso ta sba te mare, y te yaꞌlel mare kꞌajtaj ta chꞌichꞌ jachik tutꞌil xchꞌichꞌel jtul winik te milbile. Y cham spisil te tutik kuxajtik te ba mare.
REV.16.4	Te yoxebal ángele la smal te sbaso ta sba te mukꞌul ukꞌumetike y sok te lokꞌi-jaꞌetike, y laj kꞌajtaj ta chꞌichꞌ. 
REV.16.5	Te nax a la kaꞌiy te jich la yal te ángel yuꞌun te jaꞌetike:
REV.16.5	—Te jaꞌate, Kajwal, te Chꞌul Diosat, te atalel ayat ta namey sok ta ora to, tojat te jich la awakꞌbeyix te kastigoe. 
REV.16.6	Porke stukelik la smalbeyik xchꞌichꞌel te machꞌatik aylan awuꞌune, y sok te jꞌalwanejetike. Jich te ora to jaꞌat la awaꞌbe yuchꞌik te chꞌichꞌe, yuꞌun jich mismo ya skꞌan ya xkꞌot ta skuentaik —xchi.
REV.16.7	Jich a kaꞌiy xan te ba altar te jich a yale:
REV.16.7	—Jich, Kajwal, te Diosat te spisil ya xjuꞌ awuꞌune, jaꞌat la awakꞌix kastigo ta stojil sok batsꞌi jich —xchi.
REV.16.8	Te xchanebal ángele la smal te sbaso ta sba te kꞌajkꞌale, y la yaꞌbe spuersa te kꞌajkꞌale yuꞌun ya xchꞌikꞌ sok kꞌajkꞌ te gentee. 
REV.16.9	Y spisilik ayik jilel ta wokol yuꞌun te ben kꞌux te skꞌajkꞌale. Pero ni maꞌ sujtes yoꞌtanik ta stojol Dios, ni maꞌ yalbeyik te slekil skꞌoplale. Sino ke la yalik te tutik la stoyba-kꞌoptayik ta skontrainel te Diose te ya xjuꞌ yuꞌun yakꞌel te tulan wokoletik to.
REV.16.10	Te sjoꞌebal ángele la smal te sbaso ta sba te snaktajib te chanbalam te xiꞌbentik sbae. Jich jil ta ijkꞌal kꞌinal te ba ya xmantalaje. Te gentee ya stiꞌtalan yakꞌik yuꞌun te xkꞌuxul swokolike. 
REV.16.11	Pero ni ma jaꞌuk a sjilesik ta spasel a te tut ma lekuke. Sino ke ta skaj te xkꞌuxul swokolike y sok te yejchenike, tutikuk nax a yalik ta stoyba-kꞌoptayel ta skontrainel te Dios te ay ta chꞌulchane.
REV.16.12	Te swakebal ángele la smal te sbaso ta sba te mukꞌul ukꞌum Eufratese. Y te yaꞌlel ukꞌume takej yuꞌun ya skꞌaes a te reyetik te ya xlaj lijk tal ta stojil xlokꞌ kꞌajkꞌale. 
REV.16.13	La kil te ta stiꞌ te chanbalam te xiꞌbentik sbae sok ta stiꞌ te chanbalam te lom yane y sok ta stiꞌ te palso jꞌalwanejetike, yipal ta lokꞌel oxeb espirituetik te ma lekuke te pajal yilel sok chꞌuchꞌetike. 
REV.16.14	Jaꞌ espirituetik yuꞌun te pukujetike te ya spasik señailetik sok milagroetik. Y lijkik bael ta stsobel ta spisil te reyetik ta balmilale yuꞌun ya yaꞌbe guerra te jun kꞌaal te lom tulan skꞌoplal yuꞌun te Dios te spisil ya xjuꞌ yuꞌune.
REV.16.15	“Aꞌiya awaꞌiyik, te joꞌone ya me xtalon, te ma naꞌbiluk tut orae, te jachik tutꞌil jtul jꞌeleke. Ben tsaꞌam slekil te machꞌa xkuxoj yoꞌtane y sok te slapoj skꞌuꞌ-spakꞌe, yuꞌun ma me tꞌaxaluk a y ma me sta kꞌexlal te ya xꞌilot te tꞌaxale”, xchi te Kajwaltike.
REV.16.16	Y te pukujetik la stsobik te reyetik te ba luwar te Armagedon sbiil ta hebreo kꞌope.
REV.16.17	Te sjukebal ángele la smal bael te sbasoe ta ikꞌ. Y te ba templo ta chꞌulchane, lokꞌ tal jun tulan kꞌop te teꞌ lijk tal baꞌ ay te mukꞌul naktajibale, y la yal: “Juꞌix ta pasel”, xchi. 
REV.16.18	Jich xlemlajan lijkel sansewal, xixixet y xpumumet. Y te balmilale nijk ta skaj te tulan jikichabe, te kꞌax ta mas ke ta spisil te tulan jikichabetik te la yakꞌ desde ke ay gente ta balmilale. 
REV.16.19	Te mam mukꞌul jtejklume oxjajt a lokꞌ a y te mukꞌul jtejklumetik ta balmilale la jim koel. Y te Diose la snaꞌ te mam mukꞌul jtejklum Babiloniae, yuꞌun ya yaꞌbe yuchꞌ te bino yuꞌun te sbaso te nojel ta kastigo yuꞌun te Diose. 
REV.16.20	Spisil te chꞌin luwaretik te joybil ta jaꞌe y sok te witstikile, laj chꞌay bael. 
REV.16.21	Y ta chꞌulchan chꞌay tal koel ta sba te gentee mukꞌul bat te kꞌaxem yalal ta kuarenta kiloe. Y te genteetike la yalik tutik la stoyba-kꞌoptay ta skontrainel te Dios yuꞌun te tulan wokol yuꞌun te bate, porke jun tulan kastigo a kꞌot.
REV.17.1	Tal skꞌoponon jtul te ta sjukebal te angeletik te yichꞌojik te jukeb basoetike, y la yalbon:
REV.17.1	—Laꞌ, ya kꞌabeyat awil te kastigo ya yichꞌ te mera jmulawil ants te teꞌ nakal ba sba te jaꞌe. 
REV.17.2	Te reyetik ta balmilale la yantsinikix te antse, y te machꞌatik aylan ta balmilale laj yakubikix sok te sbino te skuenta mulile —xchi.
REV.17.3	Te nax a, ay tut la yaꞌbon kil te Espiritue. Te ángele la yikꞌon bael ta jojchol tꞌantꞌan luwar. Teꞌ kil jtul ants a te kajal ta jkojt tsajal chanbalam te lom yane. Te skojtol stsꞌibabil biililetik te puru toyba-kꞌopetik ta stojol te Diose. Y ay jukeb sjol y lajuneb xulbal. 
REV.17.4	Te ants abi slapoj skꞌuꞌ-spakꞌ tsaj-tsajtik te sbonole, y lek xchapoj sba ta oro sok ta ben tsaꞌamik ton sok ta perlaetik. Yichꞌoj ta skꞌab te jun baso pasbil ta oro te nojel a te tutik pꞌajtalanbile y sok smul ta kremiwejele.
REV.17.5	Ay tsꞌibabil ta stiꞌsba jun biilil te mukul nax aye: “Te mukꞌul jtejklum Babiloniae, jaꞌ smeꞌ te jmulawil antstike sok ta spisil te tutik pꞌajbil ta balmilale”, xchi. 
REV.17.6	Te nax a la jnaꞌ te yakubenix te antse. Jaꞌ yakuben yuꞌun te xchꞌichꞌel te machꞌatik yuꞌunik te Diose y sok te xchꞌichꞌel te machꞌatik miltalanot yuꞌun te la yalik ta jamal te skꞌoplal te Jesuse.
REV.17.6	Te kꞌalal la kile, lom cham a kaꞌiy yuꞌun. 
REV.17.7	Jich la yalbon te ángele:
REV.17.7	—¿Tuꞌun te lom cham la awaꞌiye? Ya kalbeyat te tut xyal skꞌoplal ta mukul te ants me to, y te chanbalam te lom yan te ikꞌbil bael yuꞌun, te ay jukeb sjol y lajuneb xulbale. 
REV.17.8	Te chanbalam te lom yan la awile, jaꞌ te kuxul ta nail toe, pero ma chikanukix. Pero ya xba lokꞌuk tal ta chꞌen antes te ya xba yichꞌ lajinel ta spisile. Te genteetik ta balmilale te ma nakaluk sbiilik te ba slibroal yuꞌun te kuxlejal desde pas te balmilale, lom cham me ya yaꞌiyik te kꞌalal ya yilik te chanbalam te lom yane, te kuxul ta nail toe, y ma chikanukix, pero ya me chiknaj xan.
REV.17.9	“Ya skꞌan te ay spꞌijil awoꞌtan teme ya akꞌan te ya anaꞌbe sluwar to. Te jukeb sjole jaꞌ xyal te jukeb witstikil te ba nakal ta antse, sok jaꞌ seña te juktul reyetike. 
REV.17.10	Joꞌtul te reyetik to chꞌayemikix, te jtul xane yichꞌoj yaꞌtel te ora to, y te yane ma to xchiknaj. Pero te kꞌalal ya xtal te últimoe, ma jalukix kꞌaal ya xjalaj. 
REV.17.11	Te chanbalam te lom yan, te kuxul ta nail toe y te ma chikanukixe, jaꞌ te swaxkebal reye. Pero pajal sok te sjuktululik te reyetike, y ya me xbajt ta chꞌayel ta jmel nax.
REV.17.12	“Te lajunchꞌix xulbal te la awile, jaꞌ te lajuntul reyetik te mato stam yaꞌtelike. Pero ya me yichꞌ yaꞌtelik junuk ora, jun nax sok te chanbalam te lom yan ta ilele. 
REV.17.13	Te lajuntul reyetik to, jun nax akuerdo ayik, y ya yichꞌik ta jkuenta te spoder y te smantal te chanbalam te lom yane. 
REV.17.14	Ya me yaꞌbe sbaik sok ta skontrainel te Chꞌin Karnerae, pero te Chin Karnerae ya me stsaltalan. Porke jaꞌ stukel Ajwalil yuꞌun te ajwaliletike y Rey yuꞌun te reyetike. Y te machꞌatik ay ta skuentae jaꞌ ikꞌtalanbil y tꞌujtalanbil yuꞌun Dios y jun yoꞌtanik ta stojol —xchi.
REV.17.15	Te ángele jich a yalbon euk:
REV.17.15	—Te jaꞌetik la awile te jaꞌ nakal a te jmulawil antse, jaꞌ seña jtejklumetik, genteetik, y yanetik skꞌop y yanetik nasionetik. 
REV.17.16	Y te lajuneb xulbal te la awil te ay ta sjol te chanbalam te lom yane, ya me spꞌajik te jmulawil antse. Y ya me sjilesik ta chꞌojel y tꞌaxal ya xjil yuꞌunik. Ya me sweꞌbeyik te stiꞌbalule y ya me xchikꞌik ta kꞌajkꞌ. 
REV.17.17	Dios la yaꞌbe ta yoꞌtanik te ya spasik tut ya skꞌan yoꞌtan stukel. Ya me spasik akuerdo te reyetik te ya yakꞌ sbaik ta skuenta te chanbalam te lom yane, jaꞌ to teme kꞌot ta pasel te tut yaloj te Diose. 
REV.17.18	Te ants te la awile jaꞌ seña te mukꞌul jtejklum te ya spas ta mantal te reyetik ta balmilale —xchi.
REV.18.1	Ta patil to la kil jtul xan ángel te yipal tal ta koel ta chꞌulchane. Tulan yichꞌoj yaꞌtel, y te balmilal sakub kꞌinal yuꞌun te xojobile. 
REV.18.2	Sok tulan skꞌop xꞌawet:
REV.18.2	—¡Jimix, jimix te mukꞌul jtejklum Babiloniae! Sujtemix ta sna pukujetik. Jaꞌ xchꞌenikix spisil ta jkaj te pukujetik te ma lekuke. Xluchtajibix spisil ta jkaj te mutetik te ma lekuke y te pꞌajbile.
REV.18.3	Yuꞌun spisil te nasionetike yakubik yuꞌun te sbino yuꞌun te tut ma tsaꞌamuke sok yuꞌun te antsiwejele. Te reyetik ta balmilale la yantsinlanikix, y te jchonbajeletik ta balmilale laj kꞌulejibix sok te tut ya skꞌupin sok te stiꞌbalul te tulan ya yakꞌ ta pasele —xchi.
REV.18.4	La kaꞌiy xan kꞌop ta chꞌulchan te jich ya yale:
REV.18.4	—Lokꞌanik bael te ba mukꞌul jtejklume, jaꞌex te jtejklumex kuꞌune. Yuꞌun me jich makꞌ ya ajoyinik yuꞌun a te smulike ni makꞌ staex a te kastigo ya yichꞌike. 
REV.18.5	Yuꞌun te smulike lom bayalix, kꞌotix kꞌalal ta chꞌulchan, y Dios a yilix te tut ma lekuk ya spasike. 
REV.18.6	Jich mismo a yichꞌ ekꞌa te tutꞌil a spasbe te yanetike. A me stoj chebuk buelta te tut spasoje. Aꞌ bayalejuk chaꞌmel ta mas tulan te wokol ya yichꞌe jich tutꞌil la yaꞌbe swokol te yanetike. 
REV.18.7	Aꞌ yichꞌ tulan wokol y yoꞌolil sba jich tutꞌil te la stoy sbae y te tutiꞌ skꞌupin stiꞌbalule. Yuꞌun la yal ta yoꞌtan: “Liꞌ ayon to, nakalon jich tutꞌil me mukꞌul rey. Ma biuda antsukon, ni makꞌ me kil wokol”, xchi. 
REV.18.8	Jaꞌ yuꞌun ta jun nax kꞌaal ya xtal te tulan swokolike: lajel, wokol y wiꞌnal, sok ya me yichꞌ chikꞌel ta kꞌajkꞌ. Porke te Diose bayal spoder, te jaꞌ Ajwalile, jaꞌ la yichꞌix jkuentae —xchi.
REV.18.9	Te reyetik ta balmilal la yantsinanikix, sok la sjoyinlanikix ta spasel te tut te ya skꞌupin stiꞌbalulike. Ya me xꞌokꞌik y ya me yichꞌ yajtal yoꞌtanik yuꞌun te kꞌalal ya yilik te xchꞌailel te xchikꞌelike. 
REV.18.10	Jakal to me ya yilik sok xiꞌel te swokolike, y ya me yalik:
REV.18.10	—¡Ay, oꞌol me aba, mukꞌul jtejkꞌum Babilonia, mukꞌul jtejklum te beno awipe! Porke jtsꞌin nax a tal te kastigo awuꞌune —xchiik me.
REV.18.11	Te jchonbajeletik ta balmilale jich me ya yokꞌetay te mukꞌul jtejklume, y ya me yichꞌ yajtal yoꞌtanik yuꞌun. Porke maꞌyukix machꞌa ya sman a te tut xkuchojike: 
REV.18.12	jaꞌ te oro, plata, ben tsaꞌam ton, sok perlaetik, sok te lino pakꞌetik te lom finoe, y sok te seda pakꞌe te tsaj-tsajtik skolorile, sok spisil ta jkaj ta teꞌetik te ben butsꞌan yikꞌe, sok te tut pasbil ta sbakel ye te elefantee, sok ben tsaꞌamik teꞌ, sok bronse-takꞌin, sok hierro-takꞌin, y sok marmol-ton, 
REV.18.13	sok kanela sok yan poxil weꞌelil te ben bujtsꞌan yikꞌe, sok pom, sok mirra y perfumeetik, sok bino, sok aseite, sok ben fino harina y triwu, sok chanbalametik yuꞌun ijkatsil, karneraetik, kawuetik sok karretaetik, y asta sok mosoetik, sok yan xan genteetik. 
REV.18.14	Y ya me yalbeyik te mukꞌul jtejklume:
REV.18.14	—Maꞌyukix awuꞌun spisil te sit loꞌbajeletik te ben ya akꞌane, yuꞌun la achꞌayix spisil te atsaꞌamul y te akꞌulejale —xchi me.
REV.18.15	Te machꞌatik ya xchonbaj sok te tutik to, y te kꞌulejibik ta skuenta te mukꞌul jtejklume, jakal to me ya yilik yuꞌun xiꞌel te kastigo ya yichꞌe. Ya me xꞌokꞌik y ya me yakꞌ yajtal yoꞌtanik.
REV.18.16	Jich ya yalik:
REV.18.16	—¡Ay, oꞌol me sba te mukꞌul jtejklume! Jachik tutꞌil jtul ants te slapoj skꞌuꞌ-spakꞌ te lino pakꞌ te ben finoe y slapoj skꞌuꞌ-spakꞌ te tsaj-tsajtik skolorile, sok xchapoj sba ta oro, perlaetik, y ben tsaꞌamik ton, 
REV.18.17	y ta jtsꞌin nax a laj te lom bayal skꞌulejale —xchi.
REV.18.17	Spisil te japuyej-barkoetike y te machꞌatik ya xbeenik ta tiꞌtiꞌ jaꞌe, sok te jꞌaꞌteletike ta barkoetik y spisil te machꞌatik ya sleik aꞌtel ta mare, jakal to me ya xjilik. 
REV.18.18	Y te kꞌalal ya yilbeyik xchꞌailel te skꞌajkꞌel te mukꞌul jtejklume, ya xꞌawunik: —Maꞌyuk yan mukꞌul jtejklum te ya xjꞌu ya spaj te mukꞌul jtejklum to —xchiik yuꞌun. 
REV.18.19	Y ya me smukik ta tsꞌubil lum te sjolike, y ya xꞌokꞌik yuꞌun te yajtal yoꞌtanike. Y xꞌawlajan:
REV.18.19	—¡Ay, oꞌol me sba te jtejklum te lom mukꞌe. Sok te skꞌulejale la yakꞌ kꞌulejubuk spisil te machꞌatik ay sbarkoik ta mare. Y ta jtsꞌin nax a laj ta jimel! —xchiik.
REV.18.20	Jaꞌex te ayex ta chꞌulchane, kontentoukex me yuꞌun te jimix te mukꞌul jtejklum to; y kontentoukex me jaꞌex te machꞌatik ayex ta jtejklum yuꞌun te Diose, sok te machꞌatik apostoletike y te machꞌatik jꞌalwanejetike. Porke Dios la yaꞌbeyix stoj te tut ma lekuk a spasbeyex te jaꞌexe.
REV.18.21	Jich te jtul ángel te bayal yipe la xjach jpꞌej ton te jachik tutꞌil jpꞌej mam chaꞌtone, y la xchꞌoj ochel ta mar. Sok la yal:
REV.18.21	—Jich me ya yichꞌ tulan jimel te Babilonia te mam mukꞌul jtejklume, y ni jaymel ya xtaot xan ta ilel. 
REV.18.22	Ni jaymel ya xꞌaꞌiyot xan ta atojol ta kayailtik te kꞌin yuꞌun te arpaetike, sok te amayiletike, y sok te kornetaetike. Sok maꞌyukix jꞌaꞌteletik ta atojol te ya snaꞌik aꞌtele. Sok ma me chikanukix ta atojol te yokꞌel te mam chaꞌtone. 
REV.18.23	Sok ma xojobin xan ta atojol te lus yuꞌun te jun lamparae. Sok makꞌ me xꞌaꞌiyotix ta atojol te xniket kꞌin yuꞌun te nujpunele. Aunke te bayal yipik ta balmilal te jchonbajeletik awuꞌune, sok la aloꞌlay ta spisil te nasionetik sok te ma lekuk poxetik yuun pukuje —xchi me.
REV.18.24	Yuꞌun te ba mukꞌul jtejklume la yichꞌ malel a te xchꞌichꞌel jꞌalwanejetike, sok te machꞌatik ayik yuꞌun te Diose, y sok ta spisil te machꞌatik lajemik ta milel ta balmilale.
REV.19.1	Ta patil la kaꞌiy yipalik ta tulan kꞌop te bayalik ta chꞌulchan, te jich la yalik:
REV.19.1	—¡Ay ta albeyel ta ichꞌel ta mukꞌ te Kajwaltike! Te kolele jaꞌ yuꞌun te Dios kuꞌuntike. Ay slekilal sok ay spoder. 
REV.19.2	Porke stukel toj ya xchapawan y sok batsꞌi jich. Yuꞌun la yaꞌbeyix kastigo te mera jmulawil ants te la yixlan ta kremiwejel te balmilale. Aꞌbotix stoj te la smilbey te machꞌatik jꞌaꞌteletik yuꞌun te Diose —xchiik.
REV.19.3	Te nax a la yalik xan:
REV.19.3	—¡Ay ta albeyel ta ichꞌel ta mukꞌ te Kajwaltike! Te xchꞌailel te mukꞌul jtejklume ni jaymel ya xkom te xtomomet ya xmoe —xchiik.
REV.19.4	Y te beintikuatro ta tul te lom mamalikixe y sok te chaneb te tut kuxajtike la skejan sbaik kꞌalal ta lum, y la yichꞌik ta mukꞌ te Diose te nakal te ba ay te smukꞌul snaktajibe. Y la yalik:
REV.19.4	—Jichuk. Ay ta albeyel ta ichꞌel ta mukꞌ te Kajwaltike —xchiik.
REV.19.5	Te ba ay te smukꞌul snaktajibe ay a chiknaj jun kꞌop te la yale:
REV.19.5	—Albeyaik slekilal te Dios kuꞌuntike ta apisilik, chꞌin ta mukꞌ, te jaꞌex te abatex y te ya awakꞌik ta jkuentae te Diose —xchi.
REV.19.6	Jich a kaꞌiy xan te jachik yaꞌiyel tutꞌil skꞌop bayal gente, jachik tutꞌil skꞌop nojel-jaꞌ y sok te lom tulan xpumete. Ya yalik:
REV.19.6	—Ay ta albeyel ta ichꞌel ta mukꞌ te Kajwaltike, porke lijkix ta pasaw ta mantal te Kajwaltike, te Dios kuꞌuntik te spisil ya xjuꞌ yuꞌune. 
REV.19.7	Junuk koꞌtantik sok ayuk me sbujts koꞌtantik te ya kalbetik te slekilale. Porke la staix yorail te nujpunel yuꞌun te Chꞌin Karnerae. Te machꞌa ya xnujpun soke chapalix. 
REV.19.8	Akꞌtalanbotix ta slapel te lino pakꞌ te ben finoe, te limpio ay, sok te xlemlune —xchiik. Porke te lino pakꞌe jaꞌ seña te toj te tut ya spas te machꞌatik yuꞌun te Diose.
REV.19.9	Te ángele la yalbon:
REV.19.9	—Tsꞌibaya to: “Ben tsaꞌam slekilik te machꞌatik ikꞌtalanbil ta kꞌin yuꞌun nujpunel yuꞌun te Chꞌin Karnerae” —xchi. Sok la yal xan:
REV.19.9	—Te kꞌopetik to batsꞌi jich yuꞌun te Diose —xchi.
REV.19.10	La jkejan jba ta yok te ángele, yuꞌun ya kichꞌ ta mukꞌ. Pero te ángele la yalbon:
REV.19.10	—Ma xꞌapas jich. Yuꞌun te joꞌone yaj-aꞌtelon euk te Diose, jich mismo te tutꞌil jaꞌate y sok te awermanotak te sigue jun yoꞌtanik ta yalel ta jamal te skꞌoplal Jesuse. Jaꞌ me xꞌawichꞌ ta mukꞌ te Diose —xchi.
REV.19.10	Yuꞌun te skꞌoplal te Jesuse jaꞌ ya xꞌalbot ta yoꞌtanik te machꞌatik jꞌalwanejetik yuꞌun te Diose.
REV.19.11	La kil jamal te chꞌulchane, y teꞌ chiknaj jkojt sakil kawu a. Y te machꞌa moem aye: “Jun Yoꞌtan” y “Batsꞌi Jich” te sbiile. Porke ta stojil ya spasawan ta mantal y ya xjuꞌ yuꞌun tsalaw. 
REV.19.12	Te site xlemlajan jachik tutꞌil xlaplun kꞌajkꞌ. Yichꞌoj ta sjol bayal koronaetik, y yichꞌoj jun biilil te tsꞌibabil te stukel nax snaꞌoje. 
REV.19.13	Yichꞌoj spalala skꞌuꞌ-spakꞌ te kꞌoem ta chꞌichꞌe. “Skꞌop Dios” xchi te sbiile. 
REV.19.14	Tsꞌaklibil yuꞌun bayal soltaroetik te ay ta chꞌulchane. Slapojik lino pak te ben fino sok te limpio aye, y moemik ta sakil kawuetik. 
REV.19.15	Ya xlokꞌ ta stiꞌ jun puñal te beno yee, yuꞌun ya yejchentes a te nasionetike. Ya spasawan ta mantal sok sbaston takꞌin ta stojolik. Ya me yaꞌbe yichꞌik kastigo, jachik tutꞌil ya spitsꞌot ta tekꞌel te yaꞌlel uvae. Y ya me yakꞌtalanbe yuchꞌik te bino yuꞌun te tulan wokole, jaꞌ te kastigo ya xtal ta stojol Dios te spisil ya xjuꞌ yuꞌune, yuꞌun ma xkujchix yuꞌun te tut ma lekuk ya spasike. 
REV.19.16	Te ba spalala kamixe y sok te ba yaꞌ tsꞌibabil a te jich ya yale: “Mukꞌul Rey yuꞌun reyetike, y Mukꞌul Ajwalil yuꞌun ajwaliletike”, xchi te sbiile.
REV.19.17	Y la kil jtul ángel te teꞌ tekꞌel te ba ay te kꞌajkꞌale sok spuersa ya xꞌawun ta stojol spisil te mutetik te ya xwil ta yolil chꞌulchane:
REV.19.17	—Laꞌik, tsoba abaik tal yuꞌun ta sweꞌel te weꞌelil xchapoj te Diose.
REV.19.18	Yuꞌun ya aweꞌik te stiꞌbalul reyetike, sok te stiꞌbalul statal soltaroetike, y sok te stiꞌbalul te tulan genteetike. Sok te stiꞌbalul kawuetike y sok te stiꞌbalul te machꞌatik moem aye, sok stiꞌbalul spisil genteetik, me libre aylan o aylan ta mosoil, chꞌin ta mukꞌ —xchi.
REV.19.19	La kil te chanbalam te xiꞌbentik sbae y sok te reyetik ta balmilal sok te soltaroetik yuꞌune te stsꞌoboj sbaik ta pleto ta skontrainel te machꞌa moem ta sakil kawue y ta skontrainel te soltaroetik yuꞌune. 
REV.19.20	Te chanbalam te xiꞌbentik sbae la yichꞌ tsakel, jun nax sok te palso alwanejetik te la yakꞌik ta ilel seña milagroetik ta stojole. Ta skuenta te señailetik abi, te palso jꞌalwanejetik juꞌ yuꞌun sloꞌlayel te machꞌatik la skꞌan a yichꞌbeyik te smarka te chanbalam te xiꞌbentik sbae y te la yichꞌbeyik ta mukꞌ te slokꞌole. Jich te chanbalam te xiꞌbentik sbae y sok te palso alwanejetike kuxul a chꞌojtalanot ochel ta kꞌajkꞌ te yipal ta tilel sok asufree. 
REV.19.21	Y te yanetike, miltalanot ta puñal te ya xlokꞌ ta stiꞌ te machꞌa moem ta kawue. Y spisil te mutetike noj xchꞌujtik yuꞌun te la sweꞌbeyik stiꞌbalul te machꞌatik chamenike.
REV.20.1	La kil jtul ángel te yipal tal ta koel ta chꞌulchane. Yichꞌojbe syaweal te mam chꞌene y sok yichꞌoj jlijk mam kadena ta skꞌab. 
REV.20.2	Te ángel to la stsak te chanbalam te xiꞌbentik sbae, jaꞌ te antibo chan te pukuj sok Satanas sbiile, y la xchuk ta kadena jmil jaꞌbil. 
REV.20.3	La xchꞌoj koel ta mam chꞌen te ba la stsꞌus jilele. Y la yaꞌbe jilel jun seyo te ba spuertaule, yuꞌun maꞌyuk ya sloꞌlayix a te nasionetike jaꞌ to teme kꞌax te jmil jaꞌbile. Teme tsꞌakay te jmil jaꞌbile, ya me skolesot tal lokꞌel jun chebuk kꞌaal.
REV.20.4	La kil mukꞌul naktajibaletik, y te machꞌatik nakajtik teꞌ ae, jaꞌ te machꞌatik yichꞌoj yaꞌtelik ta chapawe. Sok la kil xan te xchꞌulelik te machꞌatik te setꞌalanbot sjol yuꞌun te jun yoꞌtanik a yalik ta jamal te skꞌoplal Jesuse y sok te skꞌop Diose. Te stukelike maꞌyuk a yichꞌik ta mukꞌ te chanbalam te xiꞌbentik sbae ni te slokꞌole. Ni maꞌ skꞌan a yichꞌbeyik te smarka ta stiꞌsbaike o ta skꞌabike. Y la kil te chꞌakuxik xane, y la sjoyinik ta ajwalil jmil jaꞌbil te Cristoe. 
REV.20.5	Pero te yanetik xan te chamenixe maꞌ chaꞌkuxik a, jaꞌto te tsꞌakay jmil jaꞌbile. Jaꞌ to jaꞌ te primero chaꞌkuxele. 
REV.20.6	Ben tsaꞌam slekilik te machꞌatik ay ta skuentaik te primero chaꞌkuxele, yuꞌun jaꞌik te yuꞌunik Dios stukelike. Te xchaꞌmelal lajele ma tut ya xꞌutotikix yuꞌun a. Sino ke jaꞌix saserdoteetik yuꞌun a te Diose y sok te Cristoe, y ya me sjoyinik ta ajwalil jmil jaꞌbil te Cristoe.
REV.20.7	Te kꞌalal tsꞌakayix a te jmil jaꞌbile, te pukuje ya skolesot te ba chukule. 
REV.20.8	Y ya xlijk sloꞌlay te nasionetik ta spisil te balmilale, jaꞌ te Gog y Magog sbiilike. Sok ya me stsob tal ta guerra te soltaroetik yuꞌune, te lom bayal te jachik tutꞌil sjiꞌal te mare.
REV.20.9	Jich moik bael ta ba sjoylejal te balmilale. Y la sjoyik te ba stsoboj sbaik te machꞌatik yuꞌun te Diose, y sok te mukꞌul jtejklum te kꞌux ta yoꞌtan stukele. Pero aꞌbot tal koel kꞌajkꞌ ta chꞌulchan yuꞌun te Diose, y laj ta kꞌajkꞌel ta spisil. 
REV.20.10	Y te pukuje, te loꞌlaylanbil yuꞌune, chꞌojot ochel te ba yipal ta tilel kꞌajkꞌ sok asufree, teꞌ ba chꞌojtalanbil ochel euk te chanbalam te xiꞌbentik sbae y sok te palso jꞌalwanejetike. Teꞌ me ya yilik swokolik a kꞌajkꞌal ajkꞌubal ta sbajtel kꞌinal.
REV.20.11	La kil jun mam mukꞌul sakil naktajibal, y te machꞌa teꞌ nakal aye. Ta sit lokꞌ bael ta anel ta stojol te chꞌulchan sok te balmilale, y ni maꞌ ba staikix sluwarik a. 
REV.20.12	Y la kil te animaetike, chꞌin ta mukꞌ, tekꞌajtik ta sit te mukꞌul naktajibale. Y la yichꞌ jamel te libroetike, y sok te jun xan libro jaꞌ te slibroil te kuxlejale. Te animaetike ichꞌtalanot jkuenta chikan te tut spasojike y sok te tut tsꞌibabil te ba libroetike. 
REV.20.13	Te mare la yakꞌ entregal te machꞌatik te chamenik aye. Te lajele y sok te yawil animaetike la yakꞌ entregal te machꞌatik teꞌeyik aye. Y spisilik a ichꞌtalanot jkuenta ta juju-tul, chikan te tut spasojike. 
REV.20.14	Te nax a te lajele sok te yawil animaetike la yichꞌik chꞌojel ochel ta kꞌajkꞌ te ba yipal ta tilele. Te kꞌajkꞌ te yipal ta tilele jaꞌ te xchaꞌmelal lajele. 
REV.20.15	Y teꞌ chꞌojtalanot ochel a te machꞌatik ma tsꞌibalanbiluk sbiilik te ba libro yuꞌun kuxlejale.
REV.21.1	Ta patil la kil jun achꞌ chꞌulchan y jun achꞌ balmilal. Porke te primero chꞌulchan y te primero balmilale chꞌayikix bael, y jich ekꞌa te mare. 
REV.21.2	La kil chꞌul mukꞌul jtejklum, jaꞌ te achꞌ Jerusalene, te yipal tal ta koel ta chꞌulchan ta stojol te Diose. Lek chapal jachik tutꞌil achꞌix te ya xnujpune.
REV.21.3	Y la kaꞌiy jun tulan kꞌop te teꞌ tal ba ay te mukꞌul naktajibale, te jich a yale: “Dios nainemix ta yolil te genteetike. Ayix sna ta yolilik. Y te stukelike jtejklum yuꞌun Dios ya xkꞌotik, sok mismo te Diose te ay ta yolilike, jaꞌ Dios ya xkꞌot yuꞌunik. 
REV.21.4	Ya me skustalanbot yaꞌlel sitik yuꞌun. Y ma me ayukix lajel a, ni okꞌel, ni ajtal-oꞌtan, ni tut kꞌux. Porke spisil te tut ay ta nail toe, chꞌayix bael”, xchi.
REV.21.5	Te machꞌa te teꞌ nakal ba ay te mukꞌul naktajibale, la yal: “Joꞌon ya jpas ta achꞌ spisil te tutik aye”, xchi. Sok jich a yalbon:
REV.21.5	—Tsꞌibaya te tut la kale. Porke te kꞌopetik to batsꞌi jich. Ayuk me smukꞌul awoꞌtan te jich ya xkꞌot ta pasele —xchi.
REV.21.6	Ta patil la yalbon:
REV.21.6	—Juꞌix ta pasel joꞌon te ayon ta slijkibale y sok ta slajibale. Te machꞌa takin yoꞌtane, ta majtanil ya me kaꞌbe yuchꞌ te lokꞌi-jaꞌ yuꞌun te kuxlejale.
REV.21.7	Te machꞌa ya xjuꞌ yuꞌun tsalawe ya me xꞌaꞌbot yuꞌunin spisil te tutik ay. Y joꞌon me Dioson ya xkꞌoon yuꞌunik y te stukelik kal-jnichꞌan ya xkotik. 
REV.21.8	Pero te machꞌatik ya xiꞌike, sok te machꞌatik ma xchꞌuunonike, sok te machꞌatik pꞌajbil te tut ya spasike, sok te machꞌatik ya xmilwanike, sok te machꞌatik ya sꞌantsiwejike, sok te machꞌatik ya snopik yakꞌel pox ta skuenta pukuje, sok te machꞌatik ya yichꞌik ta mukꞌ te lotil diosetike, y sok spisil te loꞌlawanejetike, te stukelike ya me staik bael chꞌojel ochel ta kꞌajkꞌ te lom tulan yipal ta tilel sok asufree, te jaꞌ te xchaꞌmelal lajele —xchi.
REV.21.9	Tal jtul ta sjuktulul te angeletike te yichꞌojik te jukeb basoetik te nojel ta jukkaj te último tulan wokoletike. Y la yalbon:
REV.21.9	—Laꞌ. Ya kakꞌ awil te achꞌix te ya xnujpun sok te Chin Karnerae —xchi.
REV.21.10	Y te tut la yaꞌbon kil te Espiritue, jaꞌ te la yikꞌon bael te ángel ta jun mukꞌul wits te lom toyole. Y la yaꞌbon kil te mam mukꞌul jtejklum, jaꞌ te Chꞌul Jerusalene, te yipal tal ta koel ta chꞌulchan ta stojol te Diose. 
REV.21.11	Te mukꞌul jtejklume, xlemlun yuꞌun te xojobil te Diose. Te xlemete jachik tutꞌil jun ton te ben tsaꞌame, jaꞌ te jaspe-tone, te jich tutꞌil te espejo te chikan kꞌinal aye.
REV.21.12	Te sjoylejal te mukꞌul jtejklume ay smam makteꞌal ton y lom toyol. Ay lajchayeb puertaetik y ta jujun te puertae ay jtul ángel a. Te ba ay te puertaetike teꞌ tsꞌibalanbil sbiilik a te lajchaytijkꞌ stsꞌumbal Israele. 
REV.21.13	Ay oxeb puertaetik ba stojil xlokꞌ tal kꞌajkꞌale, oxeb ta stojil norte, oxeb ta stojil sur y oxeb ta stojil xchꞌay kꞌajkꞌal. 
REV.21.14	Te smakteꞌal ton te mukꞌul jtejklume ay yichꞌoj lajchayeb tonetik yuꞌun yiptajib, te teꞌ tsꞌibabil sbiilik a te lajchaytul apostoletik yuꞌun te Chꞌin Karnerae.
REV.21.15	Te ángel te yipalon sok ta kꞌope, yichꞌoj jun jalal te pasbil ta oroe, yuꞌun ya spꞌis a te mukꞌul jtejklume, sok te puertaetike, y sok te smakteꞌale. 
REV.21.16	Te mukꞌul jtejklume kuadrado ay, pajal ay te snajtlejale sok te sjamlejale. Te ángele la spꞌis sok te sjalal te mukꞌul jtejklume: lokꞌ dos mil dosientos kilometros te spꞌisile. Pajal nax te snajtꞌile, te stoylejale y te sjamlejale. 
REV.21.17	Te nax a la spꞌisbe te smakteꞌal tone: lokꞌ sesenta y sinko metros. Te ángele jicha tuun yuꞌun te tutꞌil ay spꞌisil yuꞌun te gentee.
REV.21.18	Te smakteꞌale pasbil ta jaspe-ton, y te mukꞌul jtejklume pasbil ta puro oro, jachik tutꞌil espejo te ben limpioe. 
REV.21.19	Te tonetik te yiptajib te smakteꞌale lek chapbil sok spisil ta jkaj tonetik te ben tsaꞌamike. Te primero sok jaspe, te xcheꞌbal sok zafiro, te yoxebal sok ágata, te xchanebal sok esmeralda, 
REV.21.20	te yoꞌebal sok ónice, te swakebal sok cornalina, te sjukebal sok crisólito, te xwaxkebal sok berilo, te sbalunebal sok topacio, te slajunebal sok crisopraso, te xbuluchebal sok jacinto, te xlajchayebal sok amatista. 
REV.21.21	Te lajchayeb puertaetike pasbil ta lajchayeb perlaetik; te jujun puertae chapbil ta juju nax perla. Y te mukꞌul kaya yuꞌun te mukꞌul jtejklume, pasbil ta puru oro, jachik tutꞌil espejo te chikan kꞌinal aye.
REV.21.22	Maꞌyuk a kil templo a te ba mukꞌul jtejklume, porke jaꞌ templo yuꞌun te Kajwaltike, jaꞌ te Dios te spisil ya xjuꞌ yuꞌune, y sok te Chin Karnerae. 
REV.21.23	Te mukꞌul jtejklume ma puersaukix yuꞌun te kꞌajkꞌale ni te xojobil ue. Porke jaꞌ ya sakutes te xojob yuꞌun te Diose, y te sakil kꞌinal yuꞌune jaꞌ te Chꞌin Karnerae.
REV.21.24	Te nasionetik te kolemike ya xbeenik ta sakil kꞌinal yuꞌun, y te machꞌatik reyetik yuꞌun te balmilale ya me yakꞌik entregal te skꞌulejalik te ba mukꞌul jtejklume. 
REV.21.25	Te spuertaule makꞌ stsꞌus ta kꞌajkꞌaltik, y te ba aye maꞌyukix ajkꞌubal a. 
REV.21.26	Ya me yakꞌik entregal te skꞌulejalik y sok te slekilal te nasionetike. 
REV.21.27	Pero ma xjuꞌ ya xꞌoch teꞌa te tut ma lekuke, ni ma xjuꞌ ya xꞌoch teꞌa te machꞌatik ya spasik te tut ma tsaꞌamuke sok te jloꞌlawanejetike. Jaꞌ nax ya xꞌoch teꞌa te machꞌatik ay tsꞌibabil sbiilik te ba libro yuꞌun kuxlejal yuꞌun te Chin Karnerae.
REV.22.1	Te ángele la yaꞌbon kil jun sakil ukꞌum, te jaꞌ yuꞌun kuxlajele. Ben klaro jachik tutꞌil espejo. Y teꞌ ya xlokꞌ tal ba ay te smukꞌul naktajib te Diose y sok te Chꞌin Karnerae, 
REV.22.2	sok ya xbeen bael ta yolil te smukꞌul kayaul yuꞌun te mukꞌul jtejklume. Y ta juju-jejch te ukꞌume yipal ta chꞌiel te teꞌ yuꞌun kuxlejale, te ya yakꞌ sit ta jujun ue, jaꞌ xyal, te lajchaymel ya yakꞌ ta jaꞌbile. Y te yaꞌnimal teꞌe ya xtuun yuꞌun ya slekutes a te nasionetike. 
REV.22.3	Ni maꞌyukix teꞌa te tut ya xꞌakꞌot bael ta chꞌayele. Te smukꞌul naktijib te Diose y sok te chꞌin karnerae te ay ta yolil te mukꞌul jtejklume, y te jꞌaꞌteletik yuꞌune ya xꞌichꞌot ta mukꞌ yuꞌunik teꞌa. 
REV.22.4	Ta sit ya yilbeyik sit te Diose, y yichꞌojbeyik sbiil ta stiꞌsbaik. 
REV.22.5	Maꞌyukix ajkꞌubal teꞌ aye y te machꞌatik te kuxajtik aye ma puersaukix yuꞌun slusil te lamparae ni te skeaw kꞌajkꞌale. Porke jaꞌ ya yakꞌ sakil kꞌinal te Kajwaltik Diose, sok sbajtel kꞌinal ayik ta ajwalil.
REV.22.6	Te ángele la yalbon:
REV.22.6	—Te kꞌopetik to batsꞌi jich, y ya xjuꞌ ya xchꞌuun awoꞌtan te jich ya xkꞌote. Te Kajwaltik Diose, te la skuentainbe yoꞌtan te jꞌalwanejetike, la stikon tal te ángel yuꞌune, yuꞌun ya yaꞌbe yil te yaj aꞌteletik te tut xba kꞌotuk ta pasel —xchi.
REV.22.7	La yal te Jesuse:
REV.22.7	—Ya me xtalon ta ora. Ben tsaꞌam slekil te machꞌa ya yakꞌ ta jkuenta te skꞌoplal te tut tsꞌibabil liꞌ ba libro to —xchi.
REV.22.8	Joꞌon Juanon la kil y la kaꞌiy te tutik to. Y ta patil te la kiltalan y te la kaꞌilane, la jkejan jba ta yok te ángele te la yaꞌbon kile yuꞌun ya kichꞌ ta muk. 
REV.22.9	Pero stukel a yalbon:
REV.22.9	—Ma me apas jich. Yuꞌun joꞌon jꞌaꞌtelon yuꞌun euk te Dios, jich mismo tutꞌ jaꞌate, y sok te awermanotak te jꞌalwanejetike, y ta spisil te machꞌatik ya yakꞌ ta jkuenta te tut tsꞌibabil liꞌ ba libro to. Jaꞌ me ya awichꞌ ta mukꞌ te Diose —xchi.
REV.22.10	Sok la yalbon xan:
REV.22.10	—Ma me amuk ta awoꞌtan te skꞌoplal te tutiꞌ yalbelat te tsꞌibabil liꞌ ba libro to. Porke ya xtijilajix tal te tiempoe te ya xkꞌot ta pasele. 
REV.22.11	Te machꞌa maꞌ tsaꞌamuk tut ya spase, a me spas bael; y te machꞌa ma lekuk yoꞌtane, sigueuk sok te ma lekuk yoꞌtane. Pero te machꞌa lek yoꞌtane, a me spas bael te tut leke; y te winik te tojutesbilix yuꞌun te Diose, sigueuk me jun yoꞌtan —xchi.
REV.22.12	Te Jesus la yal:
REV.22.12	—Jich. Ya me xtalon ta ora. Y ya kichꞌ tal te majtanil te ya kaꞌbe ta juju-tul chikan te tut spasoje. 
REV.22.13	Joꞌon te ayon ta slijkibale y sok ta slajibale. Ayon ta neelal to sok ta patil to, jich tutꞌil te A sok te Z —xchi.
REV.22.14	Ben tsaꞌam slekil te machꞌatik ya sakꞌ te skꞌuꞌ-spakꞌike yuꞌun ya xkꞌot ta skuenta ekꞌa te teꞌ yuꞌun te kuxlejale. Jich me ya xjuꞌ ya xꞌoch te ba ay te puertaetik yuꞌun te mukꞌul jtejklume.
REV.22.15	Pero ya me xjilik ta fuera te machꞌatik ma lekuk yoꞌtanike, sok te machꞌatik ya snopik yakꞌel pox ta skuenta pukuje, sok te machꞌatik ya sꞌantsiwejike, sok te machꞌatik ya xmilawanike, sok te machꞌatik ya yichꞌik ta mukꞌ te lotil diosetike, y spisil te machꞌatik ya skꞌupinik spasel te lote.
REV.22.16	La yal xan te Jesuse:
REV.22.16	—Joꞌon Jesuson te la jtikon tal te ángel kuꞌune yuꞌun ya yal ta jamal ta spisil to ta stojol te juju-tijkꞌ hermanoetike. Joꞌon slujp kꞌoemon te stsꞌumbal te jDavide. Joꞌon te ekꞌ te ya xojobin ta ben sabe —xchi.
REV.22.17	Te Chꞌul Espiritue y sok te machꞌa nujpunemix sok te Chꞌin Karnerae ya yalik: “La.” Te machꞌa ya yaꞌiye, a me yal: “La.” Y te machꞌa takin yoꞌtane, y te ya skꞌane, a me taluk y a yuchꞌ te jaꞌ yuꞌun kuxlejale ta majtanil nax.
REV.22.18	Ta spisil te machꞌatik ya yaꞌiybeik te skꞌoplal te tutiꞌ tsꞌibabil liꞌ ba libro to, ya me kalbe ta jamal: Teme ay machꞌa ya yaꞌbe chꞌinuk sjoy te tutik jich ay to, Dios me ya xbayaltesbot yuꞌun te wokoletik te liꞌ tsꞌibabil liꞌ ba libro to. 
REV.22.19	Y teme ay machꞌa ya slokꞌes chꞌinuk te skꞌoplal albil te tsꞌibabil liꞌ ba libro to, Dios me ya slokꞌesbot yuꞌun te tut ay ta skuenta te teꞌ yuꞌun kuxuyinele y sok te chꞌul mukꞌul jtejklum te liꞌ tsꞌababil ba libro to.
REV.22.20	Te machꞌa yalojix ta jamal to, ya yal:
REV.22.20	—Batsꞌi jich ya me xtalon ta ora —xchi.
REV.22.20	Jichuk. Laꞌ, Kajwal Jesus.
REV.22.21	Te Kajwaltik Jesuse a me yaꞌbeyex te slekilal ta atojolik ta apisilik te jaꞌexe. Jichuk.
