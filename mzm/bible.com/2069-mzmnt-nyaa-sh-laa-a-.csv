MAT.1.1	Labeenang keɓe ka yuu zɔ̃ng ɓɔɔ zang yi Yeesɔ Kirisi kagn ɓɛɛ. Yeesɔ Kirisi nwangnɛ zɔ̃ng Dawuda ɓɔɔ ɓi zɔ̃ng Ibirayi ɓɛɛ.
MAT.1.2	Ka tĩng tɛ̃ɛ tɛ̃ɛ, Ibirayi yi Ishaaku,
MAT.1.2	Ishaaku naa yi Yakubu,
MAT.1.2	a Yakubu naa yi Yahuda nɛɛ rɛɛ ɓeezung.
MAT.1.3	Yahuda naa yi Periza nɛɛ Zera nɛɛ bìí ɓeeso Tama,
MAT.1.3	a Periza naa yi Heziron,
MAT.1.3	Heziron naa yi Arama,
MAT.1.4	Arama naa yi Aminada,
MAT.1.4	Aminada naa yi Naashong,
MAT.1.4	a Naashong naa yi Salimo.
MAT.1.5	Salimo naa yi Buwaza nɛɛ bìí ɓeeso Rahab,
MAT.1.5	a Buwaza naa yi Obida nɛɛ bìí ɓeeso Rut,
MAT.1.5	Obida naa yi Jeesi,
MAT.1.6	a Jeesi naa yi kpanti Dawuda.
MAT.1.6	A kpanti Dawuda naa yi Sulemanu nɛɛ bìí ɓeeso, ɓɔɔ bɛ̀ɛ́ ɓi soro Yuriya ɓɛɛ.
MAT.1.7	Sulemanu naa yi Rehobuwam,
MAT.1.7	Rehobuwam naa yi Abiya,
MAT.1.7	a Abiya naa yi Asa.
MAT.1.8	Asa naa yi Jehoshafa,
MAT.1.8	Jehoshafa naa yi Joram,
MAT.1.8	a Joram naa yi Yuziya.
MAT.1.9	Yuziya naa yi Jotang,
MAT.1.9	Jotang naa yi Ahaza,
MAT.1.9	a Ahaza naa yi Hezikiya.
MAT.1.10	Hezikiya naa yi Manase,
MAT.1.10	Manase naa yi Among,
MAT.1.10	a Among naa yi Josaya.
MAT.1.11	Josaya naa yi Jakoniya nɛɛ rɛɛ ɓeezung, ka diki ɓɔɔ zang see ri zang daa nɛɛ mani ka Babila ɓɛɛ.
MAT.1.12	Ka knti ɓɔɔ zang daa tɔ nɛɛ ri ka Babila,
MAT.1.12	Jakoniya naa yi Shalitiyel kati.
MAT.1.13	A Shalitiyel naa yi Zerubabe.
MAT.1.13	Zerubabe naa yi Abiyu,
MAT.1.13	Abiyu naa yi Eliyakim,
MAT.1.13	a Eliyakim naa yi Azɔ.
MAT.1.14	Azɔ naa yi Zadokiya,
MAT.1.14	Zadokiya naa yi Akimu,
MAT.1.14	Akimu naa yi Aliyuda.
MAT.1.15	Aliyuda naa yi Eliyaza,
MAT.1.15	Eliyaza naa yi Matan,
MAT.1.15	a Matan naa yi Yakubu.
MAT.1.16	Yakubu naa yi Yusufu varɛ Marayamu.
MAT.1.16	Marayamu kɔ nàá Yeesɔ ɓɔɔ zang ɓaa wu nɛɛ Kirisi (ɓɔɔ Laa tɔɔ wu shong ɓɛɛ).
MAT.1.17	Zɔ̃ng zang ɓɔɔ gaayu nɛɛ bìí Ibirayi, a, à ka bìí Dawuda nandon, zɔ̃ng kopi tu dɛ̃ɛti. Ɓɔɔ ti naa gaayu nɛɛ bìí Dawuda, à ka diki ɓɔɔ zang see zang Yahudi jaafoo zang daa nɔng ka Babila, ti kopi tu dɛ̃ɛti. A ɓɔɔ gaayu ka diki ɓɔɔ zang Yahudi ri ka Babila, a nɔng ka bìí Kirisi, ti kopi tu dɛ̃ɛti.
MAT.1.18	Wee naa ɓɔɔ zang yi Yeesɔ Kirisi ɓɛɛ. Yusufu hangsɛ nyaa Marayamu geenang tɔ nandon, a ɓang bii kaa gngn nɛɛ wu kpang. A Marayamu zirɛ nɛɛ wu tuu jaa tɔ kaa nɛɛ bii Suru Kpanti Laa. 
MAT.1.19	Ɓeevɛ Yusufu ɓi zang tɔ̃ɔ, zi tɔ nɛɛ wu gee Marayamu takpang. Kasɛ nɛɛ wu palɛ wu vuu yusɛ̃ɛ kpang, ka ruu nɔngkɔ, nɛɛ wu bɛ̃ɛ wu kaa nɛɛ nwĩiri. 
MAT.1.20	Ɓɔɔ wu rɛ̃rɛ doo ka naa ɓɛɛ, zang nyaa shonang Kpanti Laa ɓɔɔ ka lapa, naa a ka bìí ɓiɓɛ, a kɔɔ wu ka yeti rɔ̃kɔnang tɔɔ, “Yusufu jaa zɔ̃ng Dawuda, mɔ́ɔ káa vɔrɔ soro ɓaaɓɛ Marayamu shinnang kpang. Jaa kɔ wu tuu ka yeti ɓee, a ɓi nɛɛ bìí Suru Laa. 
MAT.1.21	Naa yi jaa zang varɛ, mɔ́ɔ ɓaa nung ɓiɓɛ nɛɛ Yeesɔ (zang ɓɔɔ ta yuu zang ɓɛɛ). Ka ruu ɓɔɔ, wukɔ naa ta yuu zang ɓiɓɛ nɛɛ vuu shi kpang ɓarɛ ɓɛɛ.”
MAT.1.22	Vuu keɓe nandon nwang ka naa ɓɔɔ Kpanti Laa kɔɔ nɛɛ nyaa zang nyaa shonang ɓiɓɛ ka tĩng tɛ̃ɛ tɛ̃ɛ ɓɛɛ. Laa tɔɔ, 
MAT.1.23	“Jaa soro ɓɔɔ roo varɛ gn kpang, naa tuu jaa ditɔ, naa yi jaa zang varɛ, zang naa ɓaa nung ɓiɓɛ nɛɛ Imanuwe.” (Kpanti Laa nwàng kaa teteng ɓuru.)
MAT.1.24	Ɓɔɔ Yusufu naa seepaa kaa nɛɛ hingro, a naa palɛ vuu ɓɔɔ zang nyaa shonang Kpanti Laa ɓɔɔ ka lapa kɔɔ wu ɓɛɛ kati. Shing soro ɓiɓɛ Marayamu kati. 
MAT.1.25	Yusufu ɓang bii nɛɛ Marayamu doo gbete kpang, a Marayamu naa yi jaa kaa zang varɛ, a Yusufu ɓaa nung ɓiɓɛ nɛɛ Yeesɔ.
MAT.2.1	Zang yi Yeesɔ tɔ ka gari Bɛtalami ɓɔɔ ka tipi Yahudi, ka diki ɓɔɔ Hiridu roo kpanti ɓɛɛ. A zang ɓɔɔ ri zi naa ɓɔɔ sang nwang ɓɛɛ, ri seepaa kaa nɛɛ paa ɓɔɔ laa nwang nɔng, ri a ka gari Urushalima. A ri hɛ̃ɛ zang tɔɔ, 
MAT.2.2	“Jaa ɓɔɔ zang yirɛ nɛɛ wu naa nwang kpanti zang Yahudi ɓɛɛ, ɓu kiya? Ruu zi sang ɓiɓɛ ka paa ɓɔɔ laa nwang nɔng ɓɛɛ. Ka ruu nɔngkɔ, ruu arɛ, ruu tɔɔ ruu naa bang wu.”
MAT.2.3	Ɓu doo ɓɔɔ Kpanti Hiridu tãa naa weɓe, yeti ɓiɓɛ lasɛ dɔɔli nɛɛ ɓɔ̀ɔ́ zang ɓɔɔ ri ka Urushalima nandon. 
MAT.2.4	A Hiridu kpalɛ Kpanti zang ɓɔɔ ri dɔɔ vuu ka Gãa Laa nɛɛ zang ɓɔɔ ri túsú zang labeenang nyaa dannang Laa, a hɛ̃ɛ ri tɔɔ, Labeenang nyaa dannang Laa tɔ̀ɔ́, zang naa yi Kirisi, zang ɓɔɔ naa a ɓɛɛ, ɓu ka niya?
MAT.2.5	A ri kɔɔ wu tɔɔ, “Ka Bɛtalami ɓɔɔ ka tipi Yahudi ɓɛɛ. Zang nyaa shonang Laa bée nɔngkɔ ka tĩng tɛ̃ɛ tɛ̃ɛ. Zang nyaa shonang Laa beeyi tɔɔ,
MAT.2.6	“ ‘Bɛtalami kɔ ka tipi Yahudi ɓee,
MAT.2.6	wu mɔkɔ tɔkɔlɔng ka teteng gari bang bang
MAT.2.6	ɓɔɔ ri ka tipi Yahudi kpang,
MAT.2.6	ka ruu ɓɔɔ Kpanti ɓɔɔ náa gãng jĩng ka zang mɛɛ Isirela
MAT.2.6	naa nwang ditɔ nɛɛ yeti ɓaaɓɛ ɓɛɛ.’ ”
MAT.2.7	A Hiridu ɓáa nyaa ka zang ɓɔɔ ri zili sang ɓɛɛ dang gbete, nɛɛ wu tãa diki ɓɔɔ sang nwang nyaa tĩng shɔɔnang ka bii ɓarɛ ɓɛɛ. 
MAT.2.8	A shong ri ka Bɛtalami, nɛɛ, “Nɔɔ dita, nɔɔ daa kãa nɔng jaa keɓe tɔ̃ɔ tɔ̃ɔ. Nɔɔ nɛɛ ĩi wu tɔ, nɔɔ naa kɔɔ m, tɔɔ n daa bang wu kaa jong.”
MAT.2.9+MAT.2.10	Ri tãa ruu ɓɔɔ Kpanti Hiridu kɔɔ ri tɔ, a ri yi gbalang daanang ɓarɛ kati. Ɓɔɔ ri zi sang ɓɔɔ ri zi tĩng shɔɔnang, ri tãa tĩnang dɔɔli. Sang kaɓa daa ka tĩng ɓarɛ sasak, a naa shii ka nɔng ɓɔɔ jaa kagn ɓɛɛ. 
MAT.2.11	A ri a ka yeti gãa, ri naa zi jaa rɛ̃ɛting kaa nɛɛ niiɓɛ Marayamu. A ri tang nɛɛ gutu, ri bang wu. Ri puu nyaa duku ɓarɛ, ri see saka ɓɔɔ kɔlɔ katɔ, ɓɔɔ zang ɓáa nɛɛ zinariya, nɛɛ nung ɓɔɔ a sɛ̃ɛ tɔ̃ɔ ɓɛɛ, a ɓɔɔ nung ɓɔɔ zang ɓáa nɛɛ muru ɓɛɛ, ri a jaa. Ri tɔɔ, ri gbãayu kaa tɔ, 
MAT.2.12	a ri sɔɔ gbalang ɓɔɔgn, ri daa gãa ɓarɛ kati, ka ruu ɓɔɔ, Kpanti Laa shaarɛ ri nyaa ka yeti rɔ̃kɔnang, nɛɛ ri sɔ̀ɔ bii kpanti Hiridu takpang ɓɛɛ.
MAT.2.13	Ɓɔɔ zang ɓɔɔ ri zili sang kaɓa, ri daa tɔ, zang nyaa shonang Kpanti Laa ɓɔɔ ka lapa ɓɛɛ naa nwang nyaa kaa Yusufu ka yeti rɔ̃kɔnang tɔɔ, “Seepaa mɔɔ tuu jaa nɛɛ niiɓɛ, mɔɔ yurɛ, mɔɔ daa nwang nɛɛ ri ka tipi Masara. N naa kɔɔ mɔɔ diki ɓɔɔ mɔɔ yaa nɔng kaɓa ditɔ, ka ruu ɓɔɔ kpanti Hiridu naa kãa jaa keɓe ditɔ, nɛɛ tɔɔ wu nyɔ jaa vɔrɔ ɓɛɛ.”
MAT.2.14	A Yusufu seepaa tuu jaa nɛɛ niiɓɛ, nɛɛ zĩi, a daa nɔng ka tipi Masara. 
MAT.2.15	Yusufu nwang ka tipi Masara sasak, kpanti Hiridu naa vɔ kati. Vuu keɓe nwang ka naa ɓɔɔ Kpanti Laa kɔɔ nɛɛ nyaa zang nyaa shonang ɓiɓɛ ka tĩng tɛ̃ɛ tɛ̃ɛ ɓɛɛ. Kpanti Laa kɔɔyi tɔɔ, “N naa ɓáa jaa mɛɛ nyaa nɛɛ tipi Masara.”
MAT.2.16	Ɓɔɔ Hiridu naa zirɛ nɛɛ, zang ɓɔɔ ri zili sang ri nwãarɛ wu tɔ naa weɓe, gnvɔ shàa wu dɔɔli. Shong zang nɛɛ zang daa nyɔkɔ wujɛ varɛ nandon ɓɔɔ saa ɓarɛ ɓa ziti gn kpang ɓɛɛ vɔrɔ, ka gari Bɛtalami nɛɛ nɔng ɓɔɔ kiiri Bɛtalami nyaa naabm. Hiridu palɛ nɔngkɔ ka naa ɓɔɔ wu tãa nyaa diki ɓɔɔ sang nwang nyaa ting shɔɔnang ka bii zang ɓɔɔ ri zili sang ɓɛɛ. 
MAT.2.17	Vuu keɓe nwang, ka naa vuu ɓɔɔ Irimiya zang nyaa shonang Laa kɔɔ ka tĩng tɛ̃ɛ tɛ̃ɛ ɓɛɛ. Irimiya kɔɔyi tɔɔ,
MAT.2.18	“Zang tãa nyavɔ ka Rama.
MAT.2.18	Rahila kaa nyavɔ wujɛ ɓiɓɛ,
MAT.2.18	ɓɔɔ vɔlɔ ɓɛɛ.
MAT.2.18	Kasɛ nɛɛ zang bakɛ wu kpang.”
MAT.2.19	Hiridu naa vɔ tɔ, a zang nyaa shonang Kpanti Laa ɓɔɔ ka lapa naa nwang nyaa kaa Yusufu tɔkn, ka yeti rɔ̃kɔnang ka Masara, 
MAT.2.20	a kɔɔ wu tɔɔ, “Seepaa ta mɔɔ tuu jaa nɛɛ niiɓɛ, mɔɔ daa nɔng tipi Isirela. Zang ɓɔɔ ri kãa yuu jaa keɓe nyɔnang, ri vɔlɔ tɔ.”
MAT.2.21	A Yusufu seepaa tuu jaa kaa nɛɛ niiɓɛ, daa kaa nɔng tipi Isirela. 
MAT.2.22	Ɓɔɔ Yusufu naa tãa nyaa tɔɔ, Akeliyu jaa Hiridu kɔ roo kpanti ka nyaa tipi Yahudi ka nɔng diiɓɛ, a kaa vɔrɔ Yahudi daanang kati. Kpanti Laa ti naa kɔɔ wu ka yeti rɔ̃kɔnang, nɛɛ wu daa ka tipi Galili. 
MAT.2.23	A Yusufu daa nwang ka nɔng ɓɔɔ zang ɓaa nɛɛ Nazara ɓɛɛ. Vuu keɓe nwang kaa naa ɓɔɔ zang nyaa shonang Laa kɔɔ ka tĩng tɛ̃ɛ tɛ̃ɛ ɓɛɛ. Zang nyaa shonang Laa kɔɔyi tɔɔ, “Zang naa ɓaa wu nɛɛ yɔɔ Nazara.”
MAT.3.1	Ka diki kaɓa, Yɔhana ɓɔɔ palɛ zang batizima rǎng zang yee Laa ka waala Yahudi, diki diki. 
MAT.3.2	Kɔɔ zang tɔɔ, “Nɔɔ yaa vuu shi kpang manɛ ta, nɔ́ɔ kɔ̃sɔ yeti manɛ, ka ruu ɓɔɔ, kpanti roonang Laa a naabm tɔ ɓɛɛ.” 
MAT.3.3	Ishaya zang nyaa shonang Laa rang yee ka yuu Yɔhana keɓe kɔ, kɔɔyi tɔɔ,
MAT.3.3	“Zang tãa yee zang ɓɔɔ kagn,
MAT.3.3	rang yee Laa ka yeti waala tɔɔ,
MAT.3.3	Nɔɔ palɛ Kpanti Laa gbalang ta,
MAT.3.3	nɔɔ shiiri katɔ ɓororo.”
MAT.3.4	Yɔhana hãa fɔ̃ɔrɔ ɓɔɔ zang palɛ nɛɛ shãngti vuu vaa ɓɔɔ zang ɓaa nɛɛ hòlòng ɓɛɛ, a ti mã guruji ka sang ɓiɓɛ. Vuu shaanang ɓiɓɛ ɓi zɔɔrɔ nɛɛ mii warɛ. 
MAT.3.5	A zang Urushalima nɛɛ zang Yahudi, nɛɛ zang ɓɔɔ ka tipi ɓɔɔ ka nyaa rang Urudung dɔɔli, ri alɛ ka bìí Yɔhana. 
MAT.3.6	Ri kɔɔrɔ Laa vuu shi kpang ɓarɛ, a Yɔhana palɛ ri batizima ka mii rang Urudung.
MAT.3.7	Ɓu doo ɓɔɔ Yɔhana zi zang Farisi nɛɛ zang Saduki, ɓɔɔ ri alɛ̀ gaagaa nɛɛ wu naa pàlɛ̀ ri batizima hn ɓɛɛ, hɛ̃ɛ ri nɛɛ, “Rɛɛ pudi keɓe, ɓu wi kɔɔ nɔɔ nɛɛ nɔ́ɔ yúu jĩng dannang ɓɔ̀ɔ́ Kpanti Laa ɓɔɔ a kana naabm wiya? 
MAT.3.8	Nɔɔ palɛ vuu ɓɔɔ tusu zang nɛɛ nɔɔ kɔ̃sɔ yeti manɛ tɔ, nɔɔ yaa vuu shi kpang tɔ ɓɛɛ.
MAT.3.9	“Nɔ́ɔ shing danggn manɛ nɛɛ nɔɔ naa wɔ jĩng dannang kaɓa katɔ, ka ruu ɓɔɔ, nɔɔ manɛ wujɛ Ibirayi ɓɛɛ kpang. N kɔɔ nɔɔ, Kpanti Laa zunung ɓɔɔ wu nwàngsɛ́ Ibirayi jaa nɛɛ tari kɔ ka tipi ɓee katɔ. 
MAT.3.10	Kãntang keɓe, zang ɓáa nyaa kãasãng tɔ ka dimbang laa, laa piti ɓɔɔ ra jaa tɔ̃ɔ kpang, zang dɔngnɛ zang tasɛ ka yeti waa.
MAT.3.11	“N pàlɛ́ nɔɔ batizima m nɛɛ mii, ka ruu yeti ɓɔɔ nɔɔ kɔ̃sɔ ɓɛɛ. Zang ɓɔɔ a ka knti mɛɛ, ɓá m bannang katɔ, n daa naa ɓɔɔ n tu koodoo ɓiɓɛ kpang. Wukɔ naa palɛ nɔɔ batizima nɛɛ Suru Laa nɛɛ waa. 
MAT.3.12	Vuu ɓɔɔ wu hã́lɛ̀ vuu nɔng, kagn naa ɓiɓɛ, naa kòoró dadong ɓiɓɛ ditɔ, tɔ̀ɔ, wu kpalɛ jĩng vuu ɓiɓɛ ka bɔ̃nɔ, wu yaa gãrɛ ɓiɓɛ, wu dɔɔ nɛɛ waa ɓɔɔ ning ɓi kpang ɓɛɛ.”
MAT.3.13	Ka diki kaɓa, Yeesɔ seepaa nɛɛ Galili, a ka rang Urudung, nɛɛ Yɔhana wu naa palɛ wu batizima. 
MAT.3.14	A Yɔhana kasɛ nɛɛ wu pàlɛ̀ Yeesɔ batizima kaa takpang. A hɛ̃ɛ Yeesɔ tɔɔ, “Ɓɔɔ mɔkɔ nɛɛ pàlɛ́ m batizima jong, mɔɔ nɛɛ nkɔ n pàlɛ̀ mɔɔ jong ya?”
MAT.3.15	A Yeesɔ kasɛ wu nyaa tɔɔ, “Pàlɛ̀ m gbã̀ágbãa, tɔ̀ɔ vuu ɓɔɔ Kpanti Laa kɔɔyi, wu ɓee nyaa kati.” A Yɔhana naa kasɛ, palɛ Yeesɔ batizima kati.
MAT.3.16	Ɓɔɔ Yɔhana pàlɛ̀ wu batizima hn, Yeesɔ nwang kaa nɛɛ mii, a lapa tantɛ kaa puunang, a zi Suru Laa shooro kaa naa koro, naa nwáng ka yuu ɓiɓɛ. 
MAT.3.17	Ri ti tãa yee nɛɛ lapa tɔɔ, “Wee jaa mɛɛ ɓɔɔ yeti mɛɛ kasɛ wu gbãng gbãng ɓɛɛ kɔ.”
MAT.4.1	A Suru Laa túu Yeesɔ daa nɔng ka waala nɛɛ tɔ̀ɔ, Sheetang wu daa gãsɛ wu. 
MAT.4.2	Yeesɔ seng nyaalaa tɔ ka waala diki laa ziti, a nyɔkɔ naa nyɔ wu kati. 
MAT.4.3	A Sheetang arɛ naa gãsɛ wu tɔɔ, “Mɔkɔ nɛɛ Jaa Kpanti Laa, risi tari keɓe ta, ri rì borodi.”
MAT.4.4	A Yeesɔ kasɛ wu nyaa tɔɔ, “Ruu Kpanti Laa kɔɔyi tɔɔ, wu vuu shaanang kɔ lusu shɔnzang yuu gbete kpang, ɓi yee piti ɓɔɔ nwang nɛɛ nyaa Kpanti Laa ɓɛɛ kɔ lusu zang yuu.”
MAT.4.5	A Sheetang túu Yeesɔ daa nɛɛ wu ka Urushalima, a daa shing wu ka sɔ̃ngsɔ̃ng yuu Gãa Laa. 
MAT.4.6	A kɔɔ wu tɔɔ, “Mɔkɔ nɛɛ Jaa Kpanti Laa, shɛ̃ɛ ta ka tipi, ka ruu ɓɔɔ, ruu Kpanti Laa kɔɔyi tɔɔ,
MAT.4.6	“Laa kɔɔ zang nyaa shonang ɓiɓɛ
MAT.4.6	ɓɔɔ ka lapa ruu ka yuu ɓaaɓɛ,
MAT.4.6	ri naa ta mɔɔ ka naa ɓarɛ ka gbalang,
MAT.4.6	ka ruu ɓɔɔ, mɔɔ nɛɛ nyɔ doo ɓaaɓɛ ka tari ɓɛɛ.”
MAT.4.7	A Yeesɔ ti kasɛ Sheetang nyaa tɔkn tɔɔ, “Ruu Kpanti Laa ti kɔɔyi tɔɔ, ‘Zang wu gãsɛ Laa ɓɔɔ wukɔ Kpanti zang ɓɛɛ kpang.’ ”
MAT.4.8	A Sheetang tuu wu tɔkn daa nɛɛ wu ka yuu kɔpɔ ɓɔɔ beebang ɓɛɛ, a tusu wu koolaa ɓɔɔ ka bm bm nandon, nɛɛ vuu tɔ̃ɔ ɓɔɔ kagn piti. 
MAT.4.9	A kɔɔ Yeesɔ tɔɔ, “Naa mɔɔ tang nɛɛ gutu ka tĩng mɛɛ, mɔɔ dɔɔ m, n a mɔɔ veɓe katɔ nandon.” 
MAT.4.10	A Yeesɔ kasɛ wu nyaa tɔɔ, “Daa nɛɛ kaaɓa, mɔ́ɔ yàa m bii Sheetang. Ruu Kpanti Laa kɔɔyi tɔɔ, ‘Shɔnzang wu dɔɔ Kpanti Laa ɓiɓɛ kɔ shɛ̃ɛning, nɛɛ wu ti bang wukɔ gbete.’ ”
MAT.4.11	A Sheetang daayi, yaa Yeesɔ kati. Zang nyaa shonang Kpanti Laa ɓɔɔ ka lapa ri arɛ, ri naa a wu vuu ɓɔɔ wu kasɛ ɓɛɛ.
MAT.4.12	Yeesɔ naa tãa nyaa tɔɔ, zang loo Yɔhana tɔ ka sãa a naa yupaa daa ka Galili. 
MAT.4.13	Yaa Nazara, a daa nwang ka Kafanahu ɓɔɔ ka nyaa mii waapo ɓɔɔ ka tipi Zebuluna nɛɛ Nafitali ɓɛɛ. 
MAT.4.14	Vuu keɓe, nwang ka naa ɓɔɔ Kpanti Laa kɔɔ nɛɛ nyaa zang nyaa shonang ɓiɓɛ Ishaya ka tĩng tɛ̃ɛ tɛ̃ɛ ɓɛɛ. Ishaya kɔɔyi tɔɔ,
MAT.4.15	“Zang tipi Zebuluna nɛɛ tipi Nafitali
MAT.4.15	ɓɔɔ ka gbalang mii waapo ɓɔɔ zang ta rang Urudung ka dang ɓɛɛ,
MAT.4.15	a ɓɔɔ zang tipi Galili,
MAT.4.15	ɓɔɔ ri zang Isirela kpang ɓɛɛ.
MAT.4.16	Zang keɓe piti ri nwang ka nɔng ɓɔɔ tɔ̀ɔ katɔ, a
MAT.4.16	ri zi nɔng yakɛnang ɓɔɔ bang tɔ.
MAT.4.16	A zang ɓɔɔ ri kaa vɔrɔ, vɔrɔ diki diki,
MAT.4.16	nɔng yakɛnang nwang nyaa tɔ ka ri.”
MAT.4.17	A Yeesɔ gaa tɔɔsung yee Laa rannang ka diki kaɓa kɔ. Kɔɔyi tɔɔ, “Nɔɔ yaa vuu shi kpang manɛ ta, nɔ́ɔ kɔ̃sɔ yeti manɛ, ka ruu ɓɔɔ, diki ɓɔɔ Laa roo kpanti kagn a naabm tɔ ɓɛɛ.”
MAT.4.18	Yeesɔ rakɛ kana ka nyaa mii waapo Galili, a zi zang ziti, Siman ɓɔɔ zang ɓaa nɛɛ Bituru ɓɛɛ nɛɛ jaa niiɓɛ Anduru. Ri yi jaazĩi nɛɛ jang ka mii waapo, ka ruu ɓɔɔ, ri ɓarɛ zang jaazĩi yinang ɓɛɛ. 
MAT.4.19	A Yeesɔ ɓaa ri nyaa kɔɔ ri tɔɔ, “Nɔɔ dũng m ta, ń tusu nɔɔ naa ɓɔɔ nɔɔ ɓaa m zang nyaa ɓɛɛ.” 
MAT.4.20	A ri yaa jang jaazĩi ɓarɛ tantɛnang, ri dũng wu.
MAT.4.21	Nɛɛ tɔɔ wu daa ka tĩng tɔkɔlɔng, ti zi zang ɓɔɔgn ziti tɔkn nɛɛ daa ɓarɛ. Yakub nɛɛ jaa niiɓɛ Yɔhana, a ɓɔɔ daa ɓarɛ Zebedi ka yeti tonsi, ri palɛ jang jaazĩi ɓarɛ. A Yeesɔ ɓaa Yakubu nɛɛ Yɔhana nyaa. 
MAT.4.22	A ri tantɛ tonsi nɛɛ daa ɓarɛ yaanang ri dũng wu.
MAT.4.23	Yeesɔ ra ka tipi Galili nandon, tùsú zang vuu ka gãa zɔɔ kpalɛnang zang Yahudi. Ti rang zang yee ka yuu ruu ɓɔɔ, Laa tùsú zang nɛɛ wukɔ kpanti ɓɛɛ. A ti masɛ zang ɓɔɔ kɔnang yiki ri ka zɔ̃ng zɔ̃ng nandon. 
MAT.4.24	Ka ruu nɔngkɔ, nyaa Yeesɔ baa nɔng ka tipi Siriya nandon. A zang atɛ wu zang kɔnang ka zɔ̃ng zɔ̃ng, nɛɛ zang ɓɔɔ kɔnang ɓarɛ dang ri jĩng dɔɔli ɓɛɛ, nɛɛ zang ɓɔɔ suru shi kpang ka bii ɓarɛ, nɛɛ zang ɓɔɔ ri mã katɔ ɓɛɛ, a ɓɔɔ zang ɓɔɔ ri kàa katɔ ɓɛɛ. A Yeesɔ masɛ ri kaa nandon. 
MAT.4.25	Zang dɔɔli ri a ka bii Yeesɔ nɛɛ Galili, nɛɛ Dekapoli, nɛɛ Urushalima, nɛɛ Yahudi, a ri dũuru Yeesɔ ka knti nɛɛ zang nyaa rang Urudung ɓɔɔ dang ɓɛɛ nandon.
MAT.5.1	Yeesɔ zi zang ɓɔɔ ri kpalɛ zɔɔ ka bii ɓiɓɛ gaagaa, a vang kɔpɔ, daa nwang ka tipi. Zang ɓɔɔ ri mantɛ vuu ka bii ɓiɓɛ, ri naa kpalɛ zɔɔ ka bii ɓiɓɛ. 
MAT.5.2	A gaa ri yuu vuu tusunang kati, tɔɔ,
MAT.5.3	“Tĩnang tãanang ɓi ɓɔɔ zang ɓɔɔ ri zi tɔ nɛɛ,
MAT.5.3	vuu Suru Laa ɓi kagn naa ɓarɛ kpang,
MAT.5.3	Laa naa a rikɔ vuu tɔ̃ɔ ɓɔɔ wu a zang ɓɔɔ ri ta wu,
MAT.5.3	nɛɛ wukɔ kpanti ɓɛɛ.
MAT.5.4	Tĩnang tãanang ɓi ɓɔ̀ɔ́ zang ɓɔɔ ri káa katɔ ɓɛɛ,
MAT.5.4	Kpanti Laa naa àlɛ́ ri miiri ditɔ.
MAT.5.5	Tĩnang Tãanang ɓi ɓɔɔ zang ɓɔɔ ri tuu yuu kpang ɓɛɛ.
MAT.5.5	Laa naa a ri vuu ɓɔɔ wu kɔɔyi,
MAT.5.5	nɛɛ wu a ri ɓɛɛ.
MAT.5.6	Tĩnang Tãanang ɓi ɓɔɔ zang ɓɔɔ ri kasɛ katɔ gbãng gbãng nɛɛ ri palɛ vuu
MAT.5.6	ɓɔɔ Kpanti Laa kasɛ nɛɛ yeti ɓarɛ gbete ɓɛɛ.
MAT.5.6	Laa naa a ri gbalang ditɔ ri palɛ vuu keɓe.
MAT.5.7	Tĩnang Tãanang ɓi ɓɔɔ zang ɓɔɔ gn zang kɔng ri katɔ.
MAT.5.7	Gn ɓarɛ naa kɔng Kpanti Laa ditɔ jong.
MAT.5.8	Tĩnang Tãanang ɓi ɓɔɔ zang ɓɔɔ ri dũng Laa nɛɛ yeti gbete ɓɛɛ.
MAT.5.8	Rikɔ naa zi Kpanti Laa.
MAT.5.9	Tĩnang Tãanang ɓi ɓɔɔ zang ɓɔɔ ri kasɛ nɛɛ
MAT.5.9	zang nwang ka nyaa zɔɔ ɓɛɛ.
MAT.5.9	Zang naa ɓaa rikɔ nɛɛ wujɛ Laa.
MAT.5.10	Tĩnang Tãanang ɓi ɓɔɔ zang ɓɔɔ zang dang ri jĩng,
MAT.5.10	ka ruu ɓɔɔ, ri palɛ vuu tɔ̃ɔ ɓɔɔ Kpanti Laa kasɛ ɓɛɛ.
MAT.5.10	Laa naa a rikɔ vuu tɔ̃ɔ ɓɔɔ wu a zang ɓɔɔ ri ta wu, nɛɛ wukɔ Kpanti ɓɛɛ.
MAT.5.11	“Tĩnang Tãanang ɓi ɓɔɔ manɛ kɔ, naa zang dãa nɔɔ, zang dang nɔɔ jĩng, a zang ti kɔɔ ruu shi kpang nɛɛ sèé ka yuu manɛ, ka ruu ɓɔɔ, nɔɔ zang mɛɛ ɓɛɛ. 
MAT.5.12	Nɔɔ dɔɔ bii ta, nɔ́ɔ ti tãa tĩnang, ka ruu ɓɔɔ, Kpanti Laa shing nɔɔ vuu ɓɔɔ kagn lapa ɓɛɛ. Zang dàng zang nyaa shonang Kpanti Laa ɓɔɔ ri a ka tĩng manɛ jĩng doo nɔngkɔ.
MAT.5.13	“Nɔkɔ tãa ka koo keɓe. Naa lanang tãa nɛɛ takpang, zang pálɛ̀ bɛ̀ɛ́ wu ri tãa tɔkn viya? Zang pálɛ̀ vuu ɓi tɔ̀ɔ́ nɔng kpang. Zang vang ɓi kaa tɔ, zang naalɛ nɛɛ doo.
MAT.5.14	“Nɔkɔ nɔng yakɛnang ka koo keɓe. Gãa ɓɔɔ zang mãa ka nɔng dɛɛrɛ, waasɛ bii ɓi jong kpang. 
MAT.5.15	Zang ti mang waa zàáng sɔɔ ɓi jong, zang zuu nɛɛ gãntang kpang. Zang shing ɓi ka yuu vuu kɔ jong, tɔɔ wu yakɛ zang nɔng kati. 
MAT.5.16	Ka ruu nɔngkɔ, nɔɔ palɛ vuu tɔ̃ɔ manɛ waasɛ̃ ka jĩng zang, tɔ̀ɔ ri zi shonang tɔ̃ɔ manɛ, ri dɔ̀ɔ Daa manɛ ɓɔɔ lapa kati.”
MAT.5.17	“Nɔ́ɔ tɔɔ kpang, nɛɛ n arɛ, nɛɛ n naa kɔ̃sɔ nyaa dannang Musa nɛɛ vuu ɓɔ̀ɔ zang nyaa shonang Laa ri túsú ɓɛɛ katɔ kpang. N arɛ nɛɛ tɔɔ n naa shingnɛ ri ɓee nyaa katɔ kɔ jong. 
MAT.5.18	N kɔ̀ɔ́ nɔɔ ruu ɓɔɔ niizang kɔ nwani, lapa nɛɛ tipi ri nɛɛ doogn, vuu gbete ka teteng rɛɛ vuu ɓɔɔ Musa beeyi naa shaarɛ kpang. Ri naa ɓee nyaa ditɔ nandon. 
MAT.5.19	Ka ruu nɔngkɔ, naa shɔnzang ɓɔɔ ɓa nyaa ɓɔɔ Laa dangnɛ, a ti tusu zang naa ɓɔɔ ri ɓa ɓɛɛ jong, wukɔ zang tɔkɔlɔng ka teteng zang ɓɔɔ Laa naa roo Kpanti ka yuu ɓarɛ ɓɛɛ. A zang piti ɓɔɔ dũng Ruu Laa keɓe, a ti tusu zang nɛɛ ri dũng jong, wukɔ zang bang ka teteng zang ɓɔɔ ri ka yeti kpanti ɓɔɔ Laa roo ɓɛɛ. 
MAT.5.20	N kɔɔ nɔɔ naa tɔ̃ɔ manɛ ɓá ɓɔ̀ɔ́ zang ɓɔɔ ri tusu zang labeenang nɛɛ ɓɔ̀ɔ́ zang Farisi kpang, nɔɔ naa daa manɛ ka nɔng ɓɔɔ Laa naa roo kpanti kpang tingkiring.”
MAT.5.21	“Nɔɔ tãa naa ɓɔɔ Kpanti Laa kɔɔ zang ka tĩng tɔ. Kpanti Laa tɔɔ, ‘Mɔɔ nyɔ shɔnzang vɔrɔ kpang. Ka ruu ɓɔɔ zang piti ɓɔɔ nɛɛ nyɔ zang vɔrɔ, zang naa jɛ̃ɛ wu ruu katɔ.’ 
MAT.5.22	A kãntang keɓe, n kɔɔ nɔɔ, naa shɔnzang ɓɔɔ tuu gnvɔ nɛɛ ɓeezung, zang naa jɛ̃ɛ wu ruu katɔ. Naa shɔnzang ɓɔɔ ti kɔɔ ɓeezung nɛɛ ‘Rang waati keɓe.’ Zang daa nɛɛ wu ka dabang kpanti. Naa zang ɓɔɔ ti ɓaa ɓeezung nɛɛ ‘Shoko.’ Zang tasɛ wu ka waa. 
MAT.5.23	Ka ruu nɔngkɔ, mɔɔ nɛɛ tɔɔ mɔɔ a Laa vuu ka nɔng ɓɔɔ zang dɔɔ Kpanti Laa vuu kagn, a mɔɔ naa kpaa danggn vuu ɓɔɔ mɔɔ lasɛ ɓaazung yeti nɛɛ mani ɓɛɛ, 
MAT.5.24	yaa vuu ɓɔɔ mɔɔ tɔɔ mɔɔ a Kpanti Laa ka nɔngkɔ ka gbongkarɛ, mɔɔ daa gaa wu, wu yaa mɔɔ gbalang. Tɔɔ mɔɔ gbãayu, mɔɔ naa a Kpanti Laa vuu ɓaaɓɛ kati.
MAT.5.25	“Nɔɔ nɛɛ daa nɔng ruu jɛ̃ɛnang, nɔɔ mã zɔɔ naa nɛɛ zang ɓɔɔ ɓàa mɔɔ nyaavaa pati ka gbalang. Ka ruu ɓɔɔ, zang ɓɔɔ ɓaa mɔɔ nyaavaa nɛɛ daa tuu mɔɔ wu a zang ruu jɛ̃ɛnang, zang ruu jɛ̃ɛnang tuu mɔɔ a jaa doo kpanti ri loo mɔɔ ka sãa ɓɛɛ. 
MAT.5.26	N kɔɔ mɔɔ ruu ɓɔɔ niizang kɔ nwani, mɔɔ hàngsɛ́ nyaa saka shunang ka gbongkarɛ nandon tɔ̀ɔ, zang wu naa nwangsɛ mɔɔ.
MAT.5.27	“Nɔɔ tãa ruu ɓɔɔ Kpanti Laa kɔɔ zang tɔ. Kpanti Laa tɔɔ, ‘Mɔɔ ɓang bii nɛɛ soro zang ɓɔɔ kpang.’ 
MAT.5.28	A kãntang keɓe n kɔ̀ɔ́ nɔɔ, zang ɓɔɔ nɛɛ zi zang soro, a suru bii daa wu nɛɛ wu, ɓang bii ɓi tɔ nɛɛ wu ka yeti ɓiɓɛ. 
MAT.5.29	Jĩng nakn ɓaaɓɛ kɔ nɛɛ shing mɔɔ mɔ́ɔ palɛ vuu shi kpang zɔ̃ng ta mɔɔ tasɛ. Nwang nɛɛ jĩng dang gbete gbã̀ágbãa, ka nung ɓɔɔ zang nɛɛ daa tasɛ bii bang ɓaaɓɛ ka waa dɔ̃ɔ gbete ɓɛɛ. 
MAT.5.30	Náa nakn ɓaaɓɛ kɔ nɛɛ ti shing mɔɔ mɔ́ɔ palɛ vuu shi kpang, dɔng ta mɔɔ tasɛ. Nwang nɛɛ naa dang gbete kɔ gbã̀ágbãa, ka nung ɓɔɔ zang nɛɛ daa tasɛ bii bang ɓaaɓɛ ka waa dɔ̃ɔ gbete ɓɛɛ.”
MAT.5.31	“Ruu Laa ɓɔɔ Musa beeyi kɔɔyi tɔɔ, zang ɓɔɔ nɛɛ hing soro ɓiɓɛ, wu a wu labeenang soro hinnang ka naa. 
MAT.5.32	A n kɔɔ nɔɔ, naa soro zang roo nɛɛ zang ɓɔɔgn kpang, a varɛ ɓiɓɛ hing wu, varɛ ɓiɓɛ kɔ shing wu palɛ dũndũng. Zang ɓɔɔ nɛɛ shing soro ɓɔɔ zang hing katɔ, pálɛ̀ ɓi doo dũndũng kɔ.
MAT.5.33	“Nɔɔ tãa ruu ɓɔɔ Laa kɔɔ zang ka tĩng ɓɛɛ tɔ. Laa tɔɔ, ‘Mɔ́ɔ tũng vuu nɛɛ sèé kpang. Palɛ vuu ɓɔɔ mɔɔ a Kpanti Laa nyaa nɛɛ mɔɔ palɛ wu ɓɛɛ katɔ.’ 
MAT.5.34	N kɔ̀ɔ́ nɔɔ, nɔ́ɔ tũng vuu kpang tingkiring. Nɔ́ɔ ti tũng vuu nɛɛ lapa kpang, ka ruu ɓɔɔ lapa keɓe, wukɔ nɔng nwannang Kpanti Laa ɓɛɛ. 
MAT.5.35	Nɔ́ɔ ti tũng vuu nɛɛ tipi keɓe kpang kɔ doori, ka ruu ɓɔɔ, tipi ɓi nɔng ɓɔɔ Kpanti Laa tɛ̃ɛ doo kagn ɓɛɛ. Nɔ́ɔ ti tũng vuu nɛɛ Urushalima kpang, ka ruu ɓɔɔ, wukɔ Gãa bang Kpanti Laa ɓɛɛ. 
MAT.5.36	Nɔ́ɔ ti tũng vuu nɛɛ yuu manɛ kpang, ka ruu ɓɔɔ, nɔɔ zunung naa ɓɔɔ nɔɔ risi suuyuu manɛ gbete wu rì puru kɔ vĩiri kpang ɓɛɛ. 
MAT.5.37	Yee ɓɔɔ nɔɔ rang piti wu di nyaa ka, ‘Nn.’ Nɛɛ, ‘Kpang kɔ shɛ̃ɛning’. Yee ɓɔɔ nɛɛ ɓa ‘Nn.’ Nɛɛ, ‘Kpang katɔ, a ɓi kaa nɛɛ bii Sheetang, zang shi kpang.’
MAT.5.38	“Nɔɔ tãa ruu ɓɔɔ Laa kɔɔ zang ka tĩng ɓɛɛ tɔ. Laa tɔɔ, ‘Zang wu lɔ́ngsɔ́ jĩng nɛɛ jĩng. Zang wu ti lɔ́ngsɔ́ tãri nɛɛ tãri kɔ doori.’ 
MAT.5.39	A n kɔɔ nɔɔ, nɔ́ɔ lɔngsɔ vuu shi kpang ɓɔɔ zang palɛ nɔɔ ɓɛɛ, nɛɛ vuu shi kpang kɔ doori kpang. N kɔɔ nɔɔ, zang nɛɛ nyɔ mɔɔ ka kashoo ɓɔɔ nakn, mɔɔ raa wu ɓɔɔ nagang jong. 
MAT.5.40	Zang ɓɔɔ nɛɛ tɔɔ wu ɓaa mɔɔ nyaavaa, nɛɛ tɔɔ wu ta fɔ̃ɔrɔ ɓaaɓɛ, a wu nɛɛ ɓɔɔ mɔɔ zuu sɔ̀ɔrɔ́ nɛɛ mani piti. 
MAT.5.41	Zang ɓɔɔ nɛɛ tɔɔ, wu shing mɔɔ nɛɛ gbãng gbãng ning, mɔɔ shing wu mɛli gbete, daa nɛɛ wu mɛli ziti. 
MAT.5.42	Zang ɓɔɔ nɛɛ gàa vuu ka naa ɓaaɓɛ, mɔɔ zãa wu kpang. Shɔnzang ɓɔɔ nɛɛ tɔɔ wu ti ta vuu nyaa kɔ́pɔ́ ka naa ɓaaɓɛ mɔɔ ti a wu.
MAT.5.43	“Nɔɔ ti tãa ruu ɓɔɔ Laa kɔɔ zang ka tĩng ɓɛɛ tɔ. Laa tɔɔ, ‘Nɔɔ kàsɛ́ ruu zang ɓɔɔ kasɛ nɔɔ katɔ, nɔ́ɔ bɛ̃ɛ zang ɓɔɔ nɔɔ shing jĩng nɛɛ zɔɔ kpang ɓɛɛ.’ 
MAT.5.44	A n kɔɔ nɔɔ, nɔɔ kàsɛ̀ ruu zang ɓɔɔ nɔɔ shing jĩng nɛɛ zɔɔ kpang katɔ. Nɔɔ ti gaa Kpanti Laa ka ruu zang ɓɔɔ ri dang nɔɔ jĩng ɓɛɛ, 
MAT.5.45	tɔ̀ɔ nɔɔ nwang wujɛ Daa manɛ ɓɔɔ ka lapa kati. Ka ruu ɓɔɔ Kpanti Laa shingnɛ laa ɓiɓɛ wu nwang ka yuu zang shi kpang nɛɛ zang tɔ̃ɔ piti ɓɛɛ. Ti a zang ɓɔɔ tɔ̃ɔ nɛɛ zang shi kpang mii lapa katɔ ɓɛɛ. 
MAT.5.46	Naa nɔɔ kàsɛ́ ruu zang ɓɔɔ ri kasɛ ruu manɛ kɔ shɛ̃ɛning, nɔɔ naa walɛ ɓu vi ka bii Kpanti Laa viya? Zang ɓɔɔ ri ta saka tipi, ri palɛ wu nɔngkɔ doori kpang ya? 
MAT.5.47	Naa nɔɔ ti jee rɛɛ ɓaazung kɔ nyaa shɛ̃ɛning, nɔɔ ɓa rɛɛ zang ɓɔɔ ɓu kaa nɛɛ viya? Zang ɓɔɔ ri dũng Kpanti Laa kpang, ri palɛ ɓu doo nɔngkɔ kpang ya? 
MAT.5.48	Ka ruu nɔngkɔ, nɔɔ nwang zang tɔ̃ɔ doo naa ɓɔɔ Daa manɛ ɓɔɔ ka lapa nwang ɓɛɛ kɔ.
MAT.6.1	“Nɔɔ gãng jĩng ka naa ɓɔɔ nɔɔ palɛ vuu tɔ̃ɔ manɛ ning. Nɔ́ɔ pálɛ̀ ka ruu ɓɔɔ, tɔɔ zang ri zi nɔɔ ɓɛɛ kpang. Ka ruu ɓɔɔ, naa nɔɔ palɛ nɔngkɔ, Daa manɛ ɓɔɔ ka lapa naa a nɔɔ vuu ɓɔɔ wu kasɛ nɛɛ wu á nɔɔ ɓɛɛ takpang.
MAT.6.2	“Mɔɔ nɛɛ tɔɔ mɔɔ a zang ɓɔɔ vuu ka naa kpang vuu, mɔɔ jèe vuukãng ka gbongkarɛ naa ɓɔɔ zang ɓɔɔ ri nwãarɛ zang nɛɛ vuu palɛnang, ri palɛ ka gãa zɔɔ kpalɛnang zang Yahudi nɛɛ nyaa gbabang ɓɛɛ kpang. Ka ruu ɓɔɔ, ri kasɛ nɛɛ zang dɔɔ ri kati ɓɛɛ. N kɔɔ nɔɔ ruu ɓɔɔ niizang kɔ nwani, zang keɓe, ri ta vuu ɓɔɔ Laa nɛ̀ɛ́ a ri ɓɛɛ tɔ nandon. 
MAT.6.3	A mɔɔ nɛɛ tɔɔ, mɔɔ a zang ɓɔɔ vuu ka naa kpang vuu, mɔɔ kàsɛ̀ zang ɓɔɔ kagn wu zi vuu ɓɔɔ mɔɔ palɛ ɓɛɛ kpang. 
MAT.6.4	Tɔ̀ɔ vuu ɓɔɔ mɔɔ tɔɔ mɔɔ a zang, zang ɓɔɔgn, ri zi kaa takpang. Tɔɔ Daa ɓaaɓɛ ɓɔɔ zi vuu ɓɔɔ zang palɛ nɛɛ nwĩiri, wu naa a mɔɔ vuu ɓɔɔ wu kasɛ ɓɛɛ kati.”
MAT.6.5	“Nɔɔ nɛɛ tɔɔ nɔɔ gaa Laa, nɔ́ɔ palɛ naa zang ɓɔɔ ri nwãarɛ zang nɛɛ vuu palɛnang ɓɔɔ ri palɛ ɓɛɛ kpang. Ri kasɛ Laa gaanang doo paa ka gãa zɔɔ kpalɛnang zang Yahudi, nɛɛ nɔng ɓɔɔ gbabang ɓee zɔɔ, nɛɛ tɔɔ zang zi ri kati. N kɔɔ nɔɔ ruu ɓɔɔ niizang kɔ nwani, zang keɓe ri ta vuu ɓɔɔ Laa nɛɛ a ri tɔ nandon. 
MAT.6.6	Mɔɔ nɛɛ tɔɔ mɔɔ gaa Laa, tu ka yeti jaka ɓaaɓɛ, mɔɔ ku nyaa gãa, tɔɔ mɔɔ gaa Daa ɓaaɓɛ ɓɔɔ zang zi kpang ɓɛɛ. Daa ɓaaɓɛ ɓɔɔ zi vuu ɓɔɔ zang waasɛ katɔ ɓɛɛ, tɔɔ wu naa a mɔɔ vuu ɓɔɔ wu shing mɔɔ kati.
MAT.6.7	“Mɔɔ nɛɛ gaa Laa, mɔɔ paasɛ ruu ɓɔɔ daa naa kpang keɓe gbete sasak naa ɓɔɔ zang ɓɔɔ ri dũng Kpanti Laa kpang paasɛ ɓɛɛ kpang. Ka ruu ɓɔɔ, ri kɔɔ ɓarɛ nɛɛ, Laa tãa ri, ka ruu yee ɓɔɔ ri paasɛ sasak ɓɛɛ. 
MAT.6.8	Ka ruu nɔngkɔ, nɔ́ɔ palɛ manɛ nɔngkɔ kpang. Ɓɔɔ nɔɔ gàa tɔɔsung nyaa puunang gn kpang, Daa manɛ zi vuu ɓɔɔ nɔɔ kasɛ ɓii tɔ. 
MAT.6.9	Nɔɔ gaa Laa naa weɓe:
MAT.6.9	“Daa ɓuru ɓɔɔ ka lapa ɓɛɛ,
MAT.6.9	zang wu dɔɔ nung tɔ̃ɔ ɓaaɓɛ ta.
MAT.6.10	Zang ri zirɛ, nɛɛ mɔkɔ kpanti.
MAT.6.10	Zang ti palɛ vuu ɓɔɔ mɔɔ kasɛ ka koo keɓe,
MAT.6.10	naa ɓɔɔ zang palɛ ka lapa ɓɛɛ.
MAT.6.11	A ruu vuu shaanang ɓɔɔ lɛɛkɔ jong, lɛɛkɔ.
MAT.6.12	Mɔ́ɔ ti yàa ruu gbalang vuu shi kpang ɓɔɔ ruu palɛ ɓɛɛ,
MAT.6.12	naa ɓɔɔ ruu yaa zang ɓɔɔ ri palɛ ruu vuu shi kpang ɓɛɛ.
MAT.6.13	Mɔɔ yaa Sheetang wu gãsɛ ruu nɛɛ vuu ɓɔɔ ɓa kaka ɓuru katɔ ɓɛɛ kpang.
MAT.6.13	Ta ruu katɔ kɔ jong nɛɛ naa ɓiɓɛ.
MAT.6.14	“Naa nɔɔ yàa zang gbalang vuu shi kpang ɓɔɔ zang pàlɛ̀ nɔɔ, Daa manɛ ɓɔɔ ka lapa naa yàá nɔɔ gbalang vuu shi kpang manɛ doo nɔngkɔ. 
MAT.6.15	A naa nɔɔ yaa zang gbalang vuu shi kpang ɓarɛ kpang, Daa manɛ yaa nɔɔ ɓɔɔ manɛ doo kpang kɔ.”
MAT.6.16	“Nɔɔ nɛɛ seng nyaalaa nɔ́ɔ kãngtɛ nyaa tĩng naa zang ɓɔɔ ri nwãarɛ zang nɛɛ vuu palɛnang ɓɛɛ kpang. Ri risi nyaa tĩng ɓarɛ naa ɓɔɔgn nɛɛ tɔɔ zang zi kati nɛɛ ri seng nyaalaa. N kɔɔ nɔɔ ruu ɓɔɔ niizang kɔ nwani, zang keɓe ri ta vuu ɓɔɔ ri kasɛ nɛɛ bii zang ɓi tɔ nandon. 
MAT.6.17	Mɔɔ nɛɛ seng nyaalaa, sɔɔ jĩng katɔ, mɔɔ ti tũuru nung ka yuu, 
MAT.6.18	tɔ̀ɔ ri zi nyaalaa ɓɔɔ mɔɔ seng kaa takpang. Tɔɔ Daa ɓaaɓɛ ɓɔɔ zang zi kpang, wukɔ wu zi gbete. Daa ɓaaɓɛ ɓɔɔ zi vuu ɓɔɔ zang waasɛ katɔ, wu a mɔɔ vuu ɓɔɔ wu shing mɔɔ kati.
MAT.6.19	“Nɔ́ɔ kpalɛ vuu naa manɛ ka koolaa keɓe kpang, ka ruu ɓɔɔ tùurú nɛɛ sisaa ri lasɛ katɔ ɓɛɛ. Shɔngɓɔ ri ti lasɛ nyaa gãa, ri daa ɓɔɔyi ɓɛɛ. 
MAT.6.20	Nɔɔ kpálɛ́ vuu naa manɛ ka nɔng Kpanti Laa ɓɔɔ ka lapa ɓɛɛ, ka nɔng ɓɔɔ tùurú nɛɛ sisaa ri lasɛ kpang ɓɛɛ. Shɔngɓɔ ri ti lasɛ nyaa gãa, ri ɓɔɔ kpang ɓɛɛ. 
MAT.6.21	Ka ruu ɓɔɔ, shɔnzang shing danggn ɓi doo ka nɔng ɓɔɔ wu kpálɛ̀ vuu naa ɓiɓɛ kagn kɔ doori ɓɛɛ.
MAT.6.22	“Jĩng kɔ waa zàáng sɔɔ ɓɔɔ bii. Jĩng ɓaaɓɛ nɛɛ tɔ̃ɔ, bii ɓaaɓɛ yakɛ katɔ nandon. 
MAT.6.23	A jĩng ɓaaɓɛ nɛɛ tɔ̃ɔ kpang, bii ɓaaɓɛ nandon nwang ɓi ka nɔng ɓɔɔ tɔɔ katɔ ɓɛɛ. Naa mɔɔ tɔɔ mɔɔ nwàng ka nɔng yakɛnang, a ɓeekpang mɔɔ doo ka nɔng tɔɔnang, nɔng tɔɔnang kaɓa bang dɔɔli.
MAT.6.24	“Zang gbete pàlɛ̀ zang ziti shonang ka laa gbete kpang, ka ruu ɓɔɔ, kasɛ ruu zang gbete wu bɛ̃ɛ ɓɔɔ gbete. Ɓaa shoo ka nyaa ɓɔɔ gbete wu risi ɓɔɔ gbete naa vuu ɓɔɔ kpang ɓɛɛ. Ka ruu nɔngkɔ, zang wu ɓakɛ Laa dũnnang ɓi nɛɛ vuu naa kãanang kpang.
MAT.6.25	“Ka ruu nɔngkɔ, n kɔ̀ɔ́ nɔɔ, nɔɔ rɛ̃rɛ ka ruu nwannang manɛ dɔɔli kpang nɛɛ nɔ́ɔ walɛ vuu shaanang, nɛɛ mii ɓoonang, a ɓɔɔ vuu ɓɔɔ nɔɔ hãa ka bii manɛ ka niya kpang. Suru bii ɓa vuu shaanang kpang ya? Bii shɔnzang ti ɓa fɔ̃ɔrɔ kpang ya? 
MAT.6.26	Nɔɔ zi jaaning karɛ, ri ɓaa jĩng vuu kpang, ri yee kpang, ri ti kpalɛ vuu ɓarɛ jong ka bɔ̃nɔ kpang, Daa manɛ ɓɔɔ ka lapa, a ri vuu shaanang katɔ. Nɔɔ ɓa jaaning kpang ya? 
MAT.6.27	Zang gbete ɓu wi ka teteng manɛ, zunung diki gbete gisinang katɔ ka yuu diki nwannang ɓiɓɛ, nɛɛ rɛ̃rɛnang ɓiɓɛ wiya?
MAT.6.28	“A nɔɔ rɛ̃rɛ ka ruu fɔ̃ɔrɔ ka ruu viya? Nɔɔ pɛ̃ɛrɛ naa ɓɔɔ mangwaa vuu ri bangkɛ ka waala ɓɛɛ. Ri palɛ shonang kpang, ri ti sée yuu ɓarɛ fɔ̃ɔrɔ bii kpang. 
MAT.6.29	N kɔɔ nɔɔ, kpanti Sulemanu nɛɛ fɔ̃ɔrɔ ɓiɓɛ ɓɔɔ shili katɔ nandon, shirɛ daa doo ɓarɛ gbete kpang. 
MAT.6.30	Mangwaa vuu ɓɔɔ zang zi lɛɛkɔ, ɓuru waatɛ kaa tɔ, zang tasɛ kaa waa ɓɛɛ. Kpanti Laa nɛɛ pàlɛ́ ri shinang katɔ naa weɓe, pàlɛ̀ nɔɔ, ɓɔɔ nɔɔ ɓa ri katɔ manɛ kpang ya? Nɔɔ ɓɔɔ nɔɔ shing gn ka bii Kpanti Laa rɛ̃rɛkɛ ɓɛɛ.
MAT.6.31	“Nɔ́ɔ rɛ̃rɛ nɛɛ, nɔɔ walɛ vuu shaanang ka niya, nɛɛ vuu ɓɔɔ nɔɔ ɓooyi, a ɓɔɔ vuu ɓɔɔ nɔɔ hãlɛ ɓɛɛ kpang. 
MAT.6.32	Ɓi zang ɓɔɔ ri dũng Laa kpang kɔ, ri shing jĩng ka vuu keɓe. A Daa manɛ ɓɔɔ ka lapa zi tɔ nɛɛ nɔɔ kasɛ vuu keɓe katɔ piti. 
MAT.6.33	Vuu ɓɔɔ ɓa weɓe, nɔɔ kãa gbalang ɓɔɔ nɔɔ zirɛ nɛɛ Laa wukɔ Kpanti, nɔɔ ti palɛ vuu ɓɔɔ wu kasɛ ɓɛɛ ka gbongkarɛ, gisi nɔɔ vuu keɓe ditɔ jong nandon. 
MAT.6.34	Ka ruu nɔngkɔ, nɔ́ɔ rɛ̃rɛ ka ruu diki ɓɔɔgn kpang. Vuu ɓi ka naa Laa kɔ gbete. Nɔɔ shing jĩng ka vuu ɓɔɔ lɛɛkɔ kɔ shɛ̃ɛning, vuu lɛɛkɔ ɓɔɔ kpãa nɔɔ, daa ɓɔɔ nɔɔ shing jĩng ka rikɔ shɛ̃ɛning ɓɛ̀ɛ́ tɔ.
MAT.7.1	“Nɔ́ɔ jɛ̃̀ɛ zang ruu kpang, tɔ̀ɔ, Kpanti Laa wu ti naa jɛ̃ɛ nɔɔ ruu kaa takpang kɔ doori. 
MAT.7.2	Ka ruu ɓɔɔ, naa ɓɔɔ nɔɔ jɛ̃̀ɛ zang ruu, Kpanti Laa naa jɛ̃ɛ nɔɔ doo nɔngkɔ ɓɛɛ. Waka ɓɔɔ nɔɔ mã zang vuu nɛɛ mani, Laa naa mã nɔɔ manɛ, doo nɛɛ wukɔ.
MAT.7.3	“Ka ruu vi, mɔɔ shing jĩng ka zũng laa ɓɔɔ ka jĩng ɓaazung kɔ shɛ̃ɛning, mɔɔ yee laa ɓáa ka lawaa bang ɓɔɔ ka jĩng ɓaaɓɛ kpang viya? 
MAT.7.4	Mɔɔ kɔɔ ɓaazung ɓu ka biya, nɛɛ, ‘N kaaɓi n zɔ̃ng mɔɔ zũng laa tɔkɔlɔng ɓɔɔ ka jĩng ɓaaɓɛ, a mɔɔ yaa lawaa ɓɔɔ bang ka jĩng ɓaaɓɛ, ka nɔngkɔ viya?’ 
MAT.7.5	Mɔkɔ nwãarɛ zang nɛɛ vuu palɛnang ɓi, zɔ̃́ng lawaa bang, ɓɔɔ ka jĩng ɓaaɓɛ ka gbongkarɛ, tɔ̀ɔ, mɔɔ zi nɔng kaa tɔ̃ɔ, mɔɔ sha zũng laa ɓɔɔ ka jĩng ɓaazung kati.
MAT.7.6	“Nɔ́ɔ a zaa vuu ɓɔɔ zang a Laa ɓɛɛ kpang. Ka ruu ɓɔɔ ri naa raa jĩng ri yi nɔɔ ɓɛɛ. Nɔ́ɔ ti tàsɛ̀ gãnya vutu jasang palɛnang kpang. Ka ruu ɓɔɔ ri nɛɛ nàalɛ́ nɛɛ doo ɓɛɛ.
MAT.7.7	“Nɔɔ gaa ta ka naa Laa, a nɔɔ katɔ. Nɔɔ kãa ta, nɔɔ ti ĩi katɔ. Nɔɔ ɓáa nyaa ta, Laa kasɛ nɔɔ nyaa katɔ. 
MAT.7.8	Ka ruu ɓɔɔ, zang piti ɓɔɔ gaa vuu ka naa ɓiɓɛ, walɛ katɔ ɓɛɛ. Zang piti ɓɔɔ kãayi ti ĩi katɔ. Zang piti ɓɔɔ ɓáa wu nyaa, kasɛ wu nyaa katɔ ɓɛɛ.
MAT.7.9	“Zang ɓɔɔ nàá jaa ɓiɓɛ gàa vuu shaanang ka naa ɓiɓɛ, ka teteng manɛ, tuu tari a wu wiya? 
MAT.7.10	Naa jaa ɓiɓɛ ti gaa jaazĩi, a wu sɔkɔ katɔ wiya? 
MAT.7.11	Ɓɔɔ nɔɔ shi kpang, naa nɔɔ zunung ɓɔɔ nɔɔ a wujɛ manɛ vuu ɓɔɔ tɔ̃ɔ katɔ, Daa manɛ ɓɔɔ ka lapa, a zang ɓɔɔ ri gaa wu vuu tɔ̃ɔ ɓi kpang ya? 
MAT.7.12	Ka ruu nɔngkɔ, vuu ɓɔɔ nɔɔ kasɛ nɛɛ zang ri palɛ nɔɔ, nɔɔ palɛ ri doo nɔngkɔ. Ruu keɓe kɔ, Labeenang Laa ɓɔɔ Musa beeyi nɛɛ vuu ɓɔɔ zang nyaa shonang Laa ri kɔɔ ka tĩng tɛ̃ɛ tɛ̃ɛ ɓɛɛ.
MAT.7.13	“Nɔɔ tú nɛɛ nyaa gãa ɓɔɔ tɔ̃ntɔ̃rɔng ɓɛɛ, ka ruu ɓɔɔ, nyaa gãa ɓɔɔ daa ka nɔng vɔrɔ, bang ɓi katɔ ɓɛɛ. Gbalang ɓɔɔ zang daa nɔng vɔrɔ kaɓa nɛɛ mani, ti kpãa ɓi kpang.
MAT.7.13	“Zang ɓɔɔ ri tú nɛɛ nyaa gãa keɓe dɔɔli. 
MAT.7.14	Gbalang ɓɔɔ zang daa nɔng suru bii ɓɔɔ waa nyaa kpang nɛɛ mani, kpãa dɔɔli, nyaa gãa ɓɔɔ zang daa nɔng ɓi ti tɔ̃ntɔ̃rɔng. Zang ɓɔɔ ri ĩi gbalang kaɓa, ri shang kpang.
MAT.7.15	“Nɔɔ gãng jĩng ka zang sèé ɓɔɔ ri tɔɔ, ri zang nyaa shonang Laa ɓɛɛ. Ri a ka bii manɛ náa mɛ̀ɛrɛ́ ɓɔɔ pálɛ̀ zang vuu kpang ɓɛɛ, a yeti ɓarɛ nwang naa zaa wisi ɓɔɔ jĩng raa ri katɔ ɓɛɛ. 
MAT.7.16	Nɔɔ zi ri núng ka vuu ɓɔɔ ri palɛ ɓɛɛ. Zang hã́ mangɔrɔ katɔ ka kɔkɔ gbantang ya? Zang ti hã jaa sĩiri katɔ nɛɛ bii daapaajong ya? 
MAT.7.17	Laa ɓɔɔ tɔ̃ɔ, ra jaa ɓi doo tɔ̃ɔ kɔ. Laa shi kpang, ti ra jaa ɓi doo shi kpang kɔ. 
MAT.7.18	Laa tɔ̃ɔ, ra jaa shi kpang ɓi jong kpang. A ɓɔɔ shi kpang ti ra jaa ɓɔɔ tɔ̃ɔ ɓi doo kpang kɔ. 
MAT.7.19	Laa piti ɓɔɔ ra jaa tɔ̃ɔ kpang, zang dɔngnɛ, zang tasɛ ka waa. 
MAT.7.20	Ka ruu nɔngkɔ, nɔɔ zi ri nung ka vuu ɓɔɔ ri palɛ ɓɛɛ.
MAT.7.21	“Wu zang piti ɓɔɔ ri ɓaarɛ m nɛɛ, ‘Kpanti, Kpanti’ kɔ naa daa nɔng ɓɔɔ Laa roo kpanti kpang. Ɓi zang ɓɔɔ ri palɛ vuu ɓɔɔ Daa mɛɛ ɓɔɔ ka lapa kasɛ ɓɛɛ kɔ, ri daayi. 
MAT.7.22	Zang dɔɔli ri naa kɔɔ m ka diki ɓɔɔ, Laa naa jɛ̃ɛ zang ruu nɛɛ, ‘Kpanti, rùu kɔɔ zang Ruu Laa wu nɛɛ nung ɓaaɓɛ kɔ kpang ya? Ruu ti nwangsɛ suru shi kpang nɛɛ bii zang, a ɓɔɔ shonang bang ɓɔɔ ruu palɛ, zang mã naa ka danggn nɛɛ nung ɓaaɓɛ kɔ kpang ya?’ 
MAT.7.23	A n naa kɔɔ ri m dɔ̃ɔ gbete nɛɛ, ‘N zi nɔɔ m gn, gn kpang. Nɔɔ dita kaaɓa, zang shi kpang kiɓi.’
MAT.7.24	“Zang piti ɓɔɔ tãa ruu mɛɛ keɓe, a ti palɛ vuu ɓɔɔ wu tãayi, nwang naa zang zũnang ɓɔɔ mãa gãa ɓiɓɛ ka yuu pɛngkɛ ɓɛɛ. 
MAT.7.25	Mii naa arɛ, kpaa gaagaa, a jasung ti naa rarɛ, zĩiti gãa, zĩiti gãa, gãa ɓiɓɛ watɛ kpang, ka ruu ɓɔɔ, loo doo ɓiɓɛ ka yuu pɛngkɛ ɓɛɛ. 
MAT.7.26	A shɔnzang ɓɔɔ tãa ruu mɛɛ keɓe, a palɛ vuu ɓɔɔ wu tãa kpang, nwang naa zang ɓɔɔ zũng kpang ɓɔɔ mãa gãa ɓiɓɛ ka yuu seseele ɓɛɛ. 
MAT.7.27	Mii naa arɛ, kpaa gaagaa, jasung ti naa rarɛ, zĩiti gãa, zĩiti gãa, gãa ɓiɓɛ ji gbusuk jinang ɓiɓɛ shing baabii dɔɔli.”
MAT.7.28	Ɓɔɔ Yeesɔ naa hangsɛ nyaa ruu keɓe kɔɔnang tɔ, zang ɓɔɔ ri kpalɛ zɔɔ ri mã naa ka danggn, ka ruu vuu tusunang ɓiɓɛ. 
MAT.7.29	Ka ruu ɓɔɔ, tusu zang vuu naa shɔnzang ɓɔɔ Laa a wu naa ɓɛɛ. Wu náa ɓɔ̀ɔ́, zang ɓarɛ ɓɔɔ tusu ri labeenang Laa ɓɛɛ kpang.
MAT.8.1	Ɓɔɔ Yeesɔ naa shooro tɔ nɛɛ kɔpɔ, a zang dɔɔli ri dũuru wu ka knti. 
MAT.8.2	A zang ɓɔɔ vuu bii shaa katɔ, arɛ naa tang nɛɛ gutu ka tĩng ɓiɓɛ, a kɔɔ wu tɔɔ, “Kpanti, mɔɔ nɛɛ kasɛ katɔ mɔɔ zunung ɓɔɔ mɔɔ masɛ m katɔ.”
MAT.8.3	A Yeesɔ dĩi naa, lee zang vuu bii kati. A kɔɔ wu tɔɔ, “N kasɛ̀ɛ́ tɔ, vuu bii ɓaaɓɛ wu waa nyaa ta.” A vuu bii yàa yɔɔ nɔng kaa tantɛnang. 
MAT.8.4	A Yeesɔ kɔɔ wu tɔɔ, “Mɔ́ɔ daa kɔɔ zang ɓɔɔ kpang. Daayi, mɔ́ɔ daa tusu zang ɓɔɔ dɔ́ɔ vuu ka Gãa Laa, bii ɓaaɓɛ. Mɔɔ ti dɔ̀ɔ Kpanti Laa vuu ɓɔɔ Musa dang nyaa ɓɛɛ, tɔ̀ɔ, zang ri zi kagn, nɛɛ vuu bii ɓaaɓɛ waa nyaa tɔ.”
MAT.8.5	Yeesɔ shɛ̃ɛ Kafanahu tɔ, a yɔɔ zang bang sɔɔja naa a ka bii ɓiɓɛ, nɛɛ Yeesɔ wu yi wu naa jong bii. 
MAT.8.6	A kɔɔ Yeesɔ tɔɔ, “Kpanti, zang shonang mɛɛ bii ɓiɓɛ vɔ katɔ, roo ka gãa, dang jĩng dɔɔli.”
MAT.8.7	A Yeesɔ kɔɔ wu tɔɔ, “N daa ditɔ, ń daa masɛ wu.”
MAT.8.8	A yɔɔ zang bang sɔɔja naa risi nyaa, kɔɔ Yeesɔ tɔɔ, “Kpanti, n daa naa ɓɔɔ, mɔɔ tuu doo ɓaaɓɛ, mɔɔ a ka gãa mɛɛ kpang. Rang yee kɔ shɛ̃ɛning, bii valɛ zang shonang mɛɛ katɔ. 
MAT.8.9	Ka ruu ɓɔɔ, n nwang m ka naa zang ɓɛɛ. A zang sɔɔja ɓɔɔ ri ti kagn naa mɛɛ kɔ doori. Naa n kɔɔ ɓɔɔ gbete, n tɔɔ ‘Dita’, daa katɔ. Naa n ti kɔɔ ɓɔɔgn nɛɛ, ‘Arɛ’, ti a katɔ. Naa n ti kɔɔ zang shonang mɛɛ nɛɛ, ‘Palɛ veɓe’, ti palɛ katɔ.”
MAT.8.10	Ɓɔɔ Yeesɔ tãa yee ɓɔɔ yɔɔ rang naa weɓe, mã naa ka danggn. A kɔɔ zang dɔɔli ɓɔɔ ri dũuru wu tɔɔ, “N kɔɔ nɔɔ ruu ɓɔɔ niizang kɔ nwani, n zi zang Isirela ɓɔɔ shing danggn ka bìí Kpanti Laa gngn naa zang zanti keɓe kpang. 
MAT.8.11	N kɔɔ nɔɔ, zang zanti dɔɔli naa a nɛɛ paa ɓɔɔ laa nwang nɔng, a ɓɔɔ nɛɛ dii ɓɔɔ laa hãa nyaa kagn, naa nwàng nɛɛ rɛɛ Ibirayi nɛɛ Ishaaku, a ɓɔɔ Yakubu ka nɔng vuu shaanang, ka nɔng ɓɔɔ Laa roo Kpanti ɓɛɛ. 
MAT.8.12	A zang naa nwangsɛ kaa zang ɓɔɔ ri shing danggn nɛɛ rikɔ naa daa ka nɔng ɓɔɔ Laa roo Kpanti ɓɛɛ jong, zang tasɛ ri ka nɔng ɓɔɔ tɔ̀ɔ katɔ ɓɛɛ. Ka nɔng ɓɔɔ ri naa kaayi ri ti shaa nyaa kagn kpaaka, kpaaka ɓɛɛ.”
MAT.8.13	A Yeesɔ kɔɔ yɔɔ zang bang sɔɔja tɔɔ, “Dita, vuu keɓe nwang ditɔ, naa ɓɔɔ mɔɔ shing danggn ka bìí Laa ɓɛɛ.” A bii valɛ zang shonang yɔɔ ɓɔɔ roo kɔnang ka gãa ɓɛɛ, kaa tantɛnang ka laa ɓɔɔ Yeesɔ rang yee nɛɛ wu ɓɛɛ.
MAT.8.14	Yeesɔ naa a ka gãa Bituru, a zi Bituru ɓeekpeng ɓɔɔ yi soro Bituru roo tɔ ka latãng, bii zàa wu katɔ. 
MAT.8.15	A Yeesɔ lee Bituru ɓeekpeng nɛɛ naa, a bii ɓɔɔ zàa wu, yaa wu nɔng kati. A Bituru ɓeekpeng seepaa, gaa tɔɔsung ɓɔɔ wu kãa Yeesɔ vuu shaanang kati.
MAT.8.16	Ka diki kaɓa nɛɛ laarang, zang átɛ́ wu zang ɓɔɔ suru shi kpang ka bii ɓarɛ, a nwàngsɛ̀ ri suru shi kpang ɓarɛ kaa nɛɛ yee ɓɔɔ wu rang ɓɛɛ kɔ shɛ̃ɛning.
MAT.8.16	A ti masɛ zang ɓɔɔ vuu palɛ ri katɔ nandon. 
MAT.8.17	Vuu kɔ Yeesɔ palɛ ɓee, ɓèe ɓi kaa nyaa vuu ɓɔɔ Ishaya zang nyaa shonang Laa kɔɔ ka tĩng tɛ̃ɛ tɛ̃ɛ ɓɛɛ. Ishaya kɔɔyi tɔɔ,
MAT.8.17	“Zang kaɓa kɔ naa masɛ ruu,
MAT.8.17	wu ti naa see kɔnang ɓuru.”
MAT.8.18	Yeesɔ zi zang ɓɔɔ ri kpalɛ zɔɔ ka bii ɓiɓɛ gaagaa, a kɔɔ zang ɓɔɔ ri mantɛ vuu ka bii ɓiɓɛ nɛɛ, ri ta rang ri daa ka nyaa rang dang. 
MAT.8.19	A zang gbete ka teteng zang ɓɔɔ ri tusu zang labeenang Laa, arɛ naa kɔɔ Yeesɔ tɔɔ, “Maalang, nɔng ɓɔɔ mɔɔ daa piti, n daa nɛɛ mɔɔ ning.”
MAT.8.20	Yeesɔ kɔɔ wu tɔɔ, “Yeng roonang yaka jĩngti kagn, a saara jaaning ti kagn, a nɔng ɓɔɔ naa Jaa Shɔnzang shing yuu ɓiɓɛ kagn, ɓi kaa tɔ̀ɔ́ kagn kpang.”
MAT.8.21	A zang gbete ka teteng zang ɓɔɔ ri dũng Yeesɔ, kɔɔ wu tɔɔ, “Kpanti, yaa m ta, n daa gbãa daa mɛɛ ka gbongkarɛ.”
MAT.8.22	A Yeesɔ kasɛ wu nyaa tɔɔ, “Dũng m ta, mɔɔ yaa zang ɓɔɔ ri walɛ Suru Laa gn kpang ka nɔngkɔ, ri gbãa zɔɔ ka naa ɓarɛ.”
MAT.8.23	Yeesɔ vang tɔ ka yeti tonsi, a zang ɓɔɔ ri mantɛ vuu ka bii ɓiɓɛ, naa vang kaa jong nɛɛ wu. 
MAT.8.24	Ri daa kana, a jasung bang naa seepaa rannang ka yuu waapo. A mii ɓɔɔ gɔnsɔ zɔɔ, kpalɛ ka bii tonsi. Tonsi nɛɛ wu ɔ̃ɔ katɔ. A Yeesɔ roo ɓi kaa tɔ. 
MAT.8.25	A zang ɓɔɔ ri mantɛ vuu ka bii ɓiɓɛ ri hingsi wu, ri kɔɔ wu tɔɔ, “Ta rùu jong Kpanti, rùu ɔ̃ɔ kana.”
MAT.8.26	Yeesɔ kɔɔ ri tɔɔ, “Zang kɔ shing danggn ka bii Laa rɛ̃rɛkɛ ɓee, nɔɔ káa vɔrɔ vi nɔngkɔ viya?” A seepaa mangkɛ jasung nɛɛ mii ɓɔɔ gɔnsɔ zɔɔ ɓɛɛ, a ri kàa kati.
MAT.8.27	Zang ɓɔɔ ri mantɛ vuu ka bii ɓiɓɛ, ri mã naa ka danggn, ri tɔɔ, “Ɓi lɛ̀ɛ́ zang viya, jasung nɛɛ mii ɓɔɔ gɔnsɔ zɔɔ ɓaa shoo ka nyaa ɓiɓɛ nɔngkɔ viya?”
MAT.8.28	Yeesɔ ta rang tɔ ka dang ka tipi zang Ganasara, a zang ziti ɓɔɔ suru shi kpang ka bii ɓarɛ, a ka bii ɓiɓɛ nɛɛ nɔng yusàa ɓɔɔ zang gbã́lɛ̀ vɔrɔ kagn ɓɛɛ. Ri raa jĩng dɔɔli, ka ruu nɔngkɔ, shɔnzang gbete ɓɔɔ tɛɛ gbalang kaɓa kpang. 
MAT.8.29	Ri sãa nyaa ka lapa nɛɛ, “Rúu ɓaaɓɛ hãa kagn nɛɛ rùu ya, Jaa Laa? Diki a gn kpang, mɔɔ arɛ, nɛɛ mɔɔ naa dang ruu jĩng kaa naa talang ya?”
MAT.8.30	Ka laa kaɓa, gãnya ɓɔɔ ri shaa kagn nɔngkɔ nɛɛ dalɛ kàá gaagaa. 
MAT.8.31	A suru shi kpang ri gàa Yeesɔ tɔɔ, “Mɔɔ nɛɛ tɔɔ mɔɔ nwangsɛ ruu katɔ, hing ruu ta, ruu daa ka bii gãnya kɔ ri shaa ɓa.”
MAT.8.32	A Yeesɔ kɔɔ ri tɔɔ, “Nɔɔ dita.” A ri nwangkɛ, ri daa hãlɛ nyaa ka bii gãnya ɓɔɔ ri shaa ka dalɛ ɓɛɛ. A gãnya kɔ gaagaa ɓa, yuku nɛɛ nyaa gãnggãng kɔ soo nyaa katɔ ɓa, a ri daa ɔ̃ɔrɔ ka yeti mii waapo nandon, ri vɔlɔ kati. 
MAT.8.33	Zang ɓɔɔ ri shaa gãnya, ri yuku, ri daa ka gari, ri daa kɔɔ zang vuu ɓɔɔ pálɛ̀ gãnya, nɛɛ vuu ɓɔɔ Yeesɔ palɛ zang ɓɔɔ suru shi kpang ka bii ɓarɛ ɓɛɛ nandon. 
MAT.8.34	A zang gari ri nwangkɛ nandon, ri daa ka bii Yeesɔ. Ri daa zi wu tɔ, a ri bakɛ wu ri tɔɔ, “Dita, mɔɔ yaa ruu tipi ɓuru.”
MAT.9.1	Yeesɔ vang tonsi, a ta rang a ka gari ɓiɓɛ. 
MAT.9.2	A zang atɛ wu, zang ɓɔɔ bii ɓiɓɛ vɔ katɔ ɓɛɛ, zang ta ka laa. Yeesɔ zi naa ɓɔɔ zang kaɓa ri shing danggn ka bii Kpanti Laa, a kɔɔ zang ɓɔɔ bii ɓiɓɛ vɔ katɔ tɔɔ, “Jaa mɛɛ, mɔ́ɔ rɛ̃rɛ kpang. N yaa mɔɔ gbalang vuu shi kpang ɓaaɓɛ tɔ.”
MAT.9.3	A zang ɓɔɔ ri tusu zang vuu, rangkɛ kana naa ɓarɛ tɔɔ, “Yɔɔ keɓe, rangkɛ ruu shi kpang ka yuu Kpanti Laa.”
MAT.9.4	Yeesɔ ti zi vuu ɓɔɔ ri rɛ̃rɛ ka yeti ɓarɛ ɓi tɔ. A hɛ̃ɛ ri tɔɔ, “Nɔɔ rɛ̃rɛ vuu shi kpang vi ka yeti manɛ nɔngkɔ viya? 
MAT.9.5	Ɓɔɔ kpãa kpang ka teteng yee keɓe kiya, ɓɔɔ zang kɔɔ nɛɛ, ‘Zang yaa mɔɔ gbalang vuu shi kpang ɓaaɓɛ tɔ.’ Nɛɛ ɓɔɔ zang kɔɔ nɛɛ, ‘Seepaa ta, mɔɔ rarɛ wiya’? 
MAT.9.6	N másɛ̀ yɔɔ keɓe ditɔ, tɔ̀ɔ, nɔ́ɔ zi kati nɛɛ, zang a Jaa Shɔnzang naa tɔ, ka koo keɓe, nɛɛ wu yaa zang gba lang vuu shi kpang ɓarɛ.” A Yeesɔ kɔɔ yɔɔ ɓɔɔ bii vɔ katɔ nɛɛ, “Seepaa ta, mɔɔ tuu laa ɓɔɔ zang ta mɔɔ kagn, mɔɔ daa gãa.”
MAT.9.7	A yɔɔ ɓɔɔ bii vɔ katɔ, seepaa a tuu laa ɓɔɔ zang ta wu kagn daa gãa ɓiɓɛ kati. 
MAT.9.8	Zang dɔɔli ɓɔɔ ri kpalɛ zɔɔ, ri zi naa weɓe, ri mã naa ka danggn, a ri dɔɔ Kpanti Laa kati. Kaa ruu ɓɔɔ, wukɔ a zang naa vuu keɓe palɛnang ɓɛɛ.
MAT.9.9	Yeesɔ seepaa tɔ, daa kana gbalang, a zi yɔɔ ɓɔɔ zang ɓaa nɛɛ Matiyu nwang tɔ ki yeti jaka saka tipi tanang. A Yeesɔ ɓaa wu nyaa, kɔɔ wu tɔɔ, “Dũng m ta.”
MAT.9.9	A Matiyu seepaa dũng Yeesɔ Kati.
MAT.9.10	Yeesɔ daa nwang tɔ ka nɔng vuu shaanang ka gãa Matiyu, nɛɛ zang ɓɔɔ ri mantɛ vuu ka bii ɓiɓɛ ɓɛɛ. A zang ɓɔɔ ri ta saka tipi, nɛɛ zang ɓɔɔgn ɓɔɔ ri dũng nyaa ɓɔɔ Laa dang kpang ɓɛɛ, ri naa nwang nɛɛ wu. 
MAT.9.11	Ɓu doo ɓɔɔ zang Farisi ri zi naa weɓe, ri hɛ̃ɛ zang ɓɔɔ ri mantɛ vuu ka bii Yeesɔ nɛɛ, “Maalang manɛ shaa vuu nɛɛ zang ɓɔɔ ri ta saka tipi, nɛɛ zang ɓɔɔ ri dũng nyaa ɓɔɔ Laa dang kpang ka ruu viya?”
MAT.9.12	Ɓɔɔ Yeesɔ tãa naa weɓe, a kɔɔ ri tɔɔ, “Zang ɓɔɔ bii kɔng ri kpang, ri daa bii zang ɓɔɔ pàlɛ́ zang kɔnang ɓi kpang. Ɓi zang ɓɔɔ bii kɔng ri katɔ kɔ ri daa shɛ̃ɛning. 
MAT.9.13	Nɔɔ kãa dĩiri yèé Laa ɓɔɔ kɔɔyi tɔɔ, ‘N kasɛ m ruu vuu vaa ɓɔɔ zang dɔɔ m kpang, n kasɛ nɛɛ gn zɔɔ wu kɔng nɔɔ katɔ kɔ jong.’ N arɛ, nɛɛ n naa ɓaa nyaa ka zang tɔ̃ɔ nɛɛ ri kɔ̃sɔ yeti ɓarɛ kpang. N arɛ nɛɛ n naa ɓaa nyaa m ka zang ɓɔɔ ri palɛ vuu shi kpang ɓɛɛ.”
MAT.9.14	A zang ɓɔɔ ri mantɛ vuu ka bii Yɔhana naa arɛ hɛ̃ɛ Yeesɔ tɔɔ, “Rùu seng nyaalaa nɛɛ zang Farisi, a zang ɓɔɔ ri mantɛ vuu ka bii ɓaaɓɛ, ri sèng ɓarɛ kpang ka ruu viya?”
MAT.9.15	Yeesɔ kasɛ ri nyaa tɔɔ, “Sinyɛ ɓeevɛ ɓeesang ri seng nyaalaa ka diki ɓɔɔ, sinyɛ ɓeevɛ doo nɛɛ ri ɓɛɛ ya? Diki ɓɔɔ zang naa tuu sinyɛ ɓeevɛ kagn a doo naa, tɔɔ ri naa seng nyaalaa kati.
MAT.9.16	“Zang lù fɔ̃ɔrɔ gbaala ɓi jong nɛɛ sɛ̃ɛ fɔ̃ɔrɔ ɓɔɔ shɔɔ kpang. Ka ruu ɓɔɔ, fɔ̃ɔrɔ shɔɔ naa lɔɔsɔ ɓɔɔ gbaala, yaa yeng kaa bang dɔɔli ɓɛɛ. 
MAT.9.17	Zang ti tɛ̃ɛ sàa shɔɔ ɓi jong ka yeti zàáng gbaala ɓɔɔ zang palɛ nɛɛ koo ɓɛɛ kpang. Náa zang tɛ̃ɛyi, sãa zàáng katɔ. Sàa ti tɛ̃ɛ ɓi ka tipi. A naa zang tɛ̃ɛ sàa ɓɔɔ shɔɔ ka zàáng ɓɔɔ shɔɔ kɔ doori, zàáng lasɛ kpang, saa ti tɛ̃̀ɛ ka tipi kpang.”
MAT.9.18	Yeesɔ rang yee doo naa ka nyaa nɛɛ ri, yɔɔ zang bang Yahudi arɛ naa tang nɛɛ gutu ka tĩng ɓiɓɛ. A kɔɔ Yeesɔ tɔɔ, “Jaa mɛɛ ɓɔɔ soro kɔng vɔrɔ doo kãntang, arɛ mɔɔ daa ĩi wu naa ɓaaɓɛ jong ka bii, tɔɔ wu gãntɛ jĩng kati.”
MAT.9.19	A Yeesɔ seepaa, daa kaa nɛɛ wu nɛɛ zang ɓɔɔ ri mantɛ vuu ka bii ɓiɓɛ ɓɛɛ.
MAT.9.20	Yeesɔ daa kana gbalang, a jaa soro ɓɔɔ zĩi kpaa wu daa sáa kopi tu ziti, arɛ naa lee naa ka nyaa fɔ̃ɔrɔ ɓiɓɛ nɛɛ knti. 
MAT.9.21	Kɔɔ ka yeti ɓiɓɛ tɔɔ, “Naa n lee naa ka fɔ̃ɔrɔ ɓiɓɛ kɔ shɛ̃ɛning, kɔnang mɛɛ, waa nyaa katɔ.”
MAT.9.22	A Yeesɔ raa jĩng kɔɔ wu tɔɔ, “Mɔ́ɔ yaa danggn naa kpang manjaa, danggn ɓɔɔ mɔɔ shing ka bii Kpanti Laa masɛ mɔɔ tɔ.” A kɔnang yaa jaa soro bii kaa tantɛnang ka làa kaɓa.
MAT.9.23	Yeesɔ naa shɛ̃ɛ gãa yɔɔ zang bang tɔ, a zi zang ɓɔɔ ri jee leere nɛɛ zang ɓɔɔ ri kaa nyavɔ ri gòoró nyaa kana. 
MAT.9.24	A Yeesɔ kɔɔ ri tɔɔ, “Nɔɔ nwang ta ka biling. Jaa keɓe vɔ ɓi ka takpang, roo ɓi katɔ waati.” Ɓɔɔ ri tãa naa weɓe, ri laarɛ wu. 
MAT.9.25	Zang nwangsɛ zang ɓɔɔ ri kpalɛ zɔɔ ka nɔng vɔrɔ tɔ ka biling nandon, a Yeesɔ daa ka yeti gãa, daa yi jaa kaa naa, a jaa yupaa kati. 
MAT.9.26	Nyaa vuu kɔ Yeesɔ palɛ ɓee, bàa tipi kaɓa kaa nandon.
MAT.9.27	Yeesɔ seepaa tɔ, daa kana gbalang, a zang jĩng ringtang ziti ri dũuru wu ka knti. Ri ti mɛɛrɛ nyaa kana nɛɛ, “Jaa zɔ̃ng Dawuda gn ɓuru wu kɔng mɔɔ jong.”
MAT.9.28	A Yeesɔ naa hãa nyaa ka yeti gãa ɓɔɔgn, a ri naa a ka bii ɓiɓɛ. Yeesɔ hɛ̃ɛ ri tɔɔ, “Nɔɔ zi tɔ ka yeti manɛ, nɛɛ n zunung vuu keɓe palɛnang katɔ ya?”
MAT.9.28	A ri kasɛ wu nyaa tɔɔ, “Nn, rùu zi tɔ, mɔɔ zunung katɔ Kpanti.”
MAT.9.29	A Yeesɔ lee naa ka jĩng ɓarɛ, a kɔɔyi tɔɔ, “Wu nwang ta ka naa ɓɔɔ nɔɔ shing danggn ɓɛɛ.” 
MAT.9.30	A jĩng ɓarɛ ɓèlè kaa tɔkn. A Yeesɔ shaarɛ ri nyaa tɔɔ, “Nɔ́ɔ daa kɔɔ zang ɓɔɔ kpang.”
MAT.9.31	A ri daayi, ri daa kɔɔrɔ zang ruu ɓiɓɛ ka tipi kaɓa nandon.
MAT.9.32	Zang ɓɔɔ ri kpalɛ zɔɔ ka bii Yeesɔ, ri seepaa daanang tɔ, a zang atɛ Yeesɔ zang nyaa nɔɔ katɔ, ɓɔɔ suru shi kpang ka bii ɓiɓɛ kati. 
MAT.9.33	Yeesɔ nwangsɛ suru shi kpang tɔ, a zang ɓɔɔ nyaa nɔɔ katɔ naa rang yee kati. Ɓɔɔ zang ɓɔɔ ri kpalɛ zɔɔ ka bii Yeesɔ ri zi naa weɓe, ri mã naa ka danggn, a ri kɔɔyi tɔɔ, “Ruu zi vuu ɓɔɔ naa weɓe gngn ka tipi Isirela kpang.”
MAT.9.34	A zang Farisi ri tɔɔ, “Yɔɔ keɓe nwangsɛ suru shi kpang ɓi doo nɛɛ naa ɓɔɔ kpanti suru shi kpang a wu kɔ.”
MAT.9.35	A Yeesɔ daarɛ ka gari bang nɛɛ ɓɔɔ tɔkɔlɔng piti. Tusu zang vuu ka gãa zɔɔ kpalɛnang Yahudi, a ti rang zang ruu tɔ̃ɔ kpanti roonang Laa. A masɛ zɔ̃ng kɔnang ɓɔɔ yiki zang nɛɛ vuu ɓɔɔ palɛ ri nandon. 
MAT.9.36	Yeesɔ pɛ̃ɛrɛ zang nimbang ɓɔɔ ri kpalɛ zɔɔ, a gn ɓarɛ kɔng wu, ka ruu jĩng ɓɔɔ ri dang ɓɛɛ. Zang ɓɔɔ yi ri naa ka bii kpang. Ri nwang naa mɛ̀ɛrɛ́ ɓɔɔ jagãng ɓarɛ kagn kpang ɓɛɛ. 
MAT.9.37	A raa jĩng kɔɔ zang ɓɔɔ ri mantɛ vuu ka bii ɓiɓɛ tɔɔ, “Zee zũng tɔ dɔɔli, a zang yeenang ri haa kaa takpang. 
MAT.9.38	Nɔɔ gaa Laa ɓɔɔ wukɔ zang jaa ɓɛɛ ta, wu shong zang zee yeenang ka jaa ɓiɓɛ.”
MAT.10.1	A Yeesɔ ɓaa nyaa ka zang ɓɔɔ ri mantɛ vuu ka bii ɓiɓɛ ɓɔɔ ri kopi tu ziti ɓɛɛ, nɛɛ ri arɛ. A á ri naa suru shi kpang nwangsɛnang, nɛɛ zɔ̃ng kɔnang piti masɛnang, nɛɛ vuu ɓɔɔ palɛ zang ka bii nandon.
MAT.10.2	Zang kopi tu ziti ɓɔɔ Yeesɔ shong ri, zang ɓaa nung ɓarɛ nɛɛ, Siman ɓɔɔ zang ti ɓaa wu nɛɛ Bituru ɓɛɛ. Wukɔ tĩng shɔɔnang, nɛɛ jaa niiɓɛ Anduru, a ɓɔɔ Yakub jaa Zebedi nɛɛ jaa niiɓɛ Yɔhana, 
MAT.10.3	nɛɛ Filibu, nɛɛ Batolomi, nɛɛ Tooma, nɛɛ Matiyu ɓɔɔ ta saka tipi ɓɛɛ, nɛɛ Yakub jaa Alifaya, nɛɛ Tadayu, 
MAT.10.4	nɛɛ Siman ɓɔɔ kasɛ nɛɛ tipi ɓarɛ wu gbãayu nɛɛ knti kpang ɓɛɛ, nɛɛ Yahuda Isikariyoti ɓɔɔ nyɔ yuu Yeesɔ, ka naa zang ɓɔɔ ri kasɛ ruu Yeesɔ kpang ɓɛɛ.
MAT.10.5	A Yeesɔ shong zang kopi tu ziti keɓe kati. Kɔɔ ri tɔɔ, “Nɔɔ daa ka nɔng zang ɓɔɔ ri zang Yahudi kpang kɔ shɛ̃ɛning. Nɔ́ɔ ti daa gari zang Samariya gbete kpang. 
MAT.10.6	Nɔɔ daa ka bii zang Isirela ɓɔɔ ri ning gbalang katɔ kɔ shɛ̃ɛning. 
MAT.10.7	Nɔɔ nɛɛ daa kana, nɔɔ kɔɔ zang Ruu Laa nɛɛ, ‘Kpanti roonang Laa a naabm tɔ.’ 
MAT.10.8	Nɔ́ɔ ti masɛ zang kɔnang, nɛɛ zang ɓɔɔ vuu bii shaa ri katɔ ɓɛɛ. Nɔ́ɔ ti wisi zang ɓɔɔ ri vɔ katɔ paa. Nɔ́ɔ ti nwangsɛ suru shi kpang. Nɔɔ tà waati, nɔɔ á zang doo waati kɔ. 
MAT.10.9	Nɔ́ɔ daa nɛɛ saka ka baajaa kpang. 
MAT.10.10	Nɔ́ɔ ti tuu duku nɛɛ fɔ̃ɔrɔ nɛɛ koodoo, a ɓɔɔ labalang ka naa kpang. Ka ruu ɓɔɔ, zang sɔ̀ɔrɔ́ zang shonang doo ɓi katɔ ɓɛɛ.
MAT.10.11	“Gari bang nɛɛ ɓɔɔ tɔkɔlɔng ɓɔɔ nɔɔ dàá kagn piti, nɔɔ hɛ̃ɛ nɔng shɔnzang tɔ̃ɔ ɓɔɔ kagn ɓɛɛ. Tɔ̀ɔ, nɔ́ɔ daa nwang ka gãa ɓiɓɛ, diki ɓɔɔ nɔɔ dɔ̃sɔ ka nɔng ɓɔɔgn ɓɛɛ, wu a nɛɛ mani. 
MAT.10.12	Nɔɔ nɛɛ daa kana yeti gãa, nɔɔ jee zang nyaa nɛɛ, ‘Nɔɔ nwáng tɔ̃ɔ.’ 
MAT.10.13	Zang gãa ri nɛɛ ta nɔɔ nɛɛ yeti gbete, naa nwáng ditɔ nɔngkɔ. A zang gãa nɛɛ ta nɔɔ nɛɛ yeti gbete kpang, naa nwáng nɔngkɔ kpang. 
MAT.10.14	Zang gãa nɛɛ gari ɓɔɔ ri nɛɛ bɛ̃ɛ nɔɔ nɛɛ nyaa ɓɔɔ nɔɔ rang piti, nɔɔ nɛɛ dɔ̃sɔ kaa gari ɓɔɔgn, nɔɔ waa zũng tapuru ɓɔɔ ka doo manɛ. (Nɔɔ kɔɔ ri nɛɛ, Ruu ɓuru hãa ɓi tɔɔgn nɛɛ nɔɔ kpang, tɔɔ nɔɔ daayi.) 
MAT.10.15	N kɔ̀ɔ́ nɔɔ ruu ɓɔɔ niizang kɔ nwani, ka diki ɓɔɔ Kpanti Laa naa jɛ̃ɛ zang ruu, jĩng dannang ɓarɛ naa ɓa ɓɔɔ zang gari Sɔɔdom nɛɛ Gomora katɔ.
MAT.10.16	“Kãntang keɓe, n shong nɔɔ naa mɛ̀ɛrɛ́ ka teteng zaa wisi. Ka ruu nɔngkɔ, nɔɔ zũng katɔ naa sɔkɔ, nɔɔ ti nwang zang tɔ̃ɔ naa koro ɓɔɔ palɛ zang vuu ɓi kpang ɓɛɛ. 
MAT.10.17	Nɔɔ gãng jĩng kagn, ka ruu ɓɔɔ, zang naa yi nɔɔ ditɔ, zang daa nɛɛ nɔɔ ka tĩng zang ɓɔɔ ri jɛ̃ɛ zang ruu ɓɛɛ, ri ti naa nyɔ nɔɔ nɛɛ gbãa ka gãa zɔɔ kpalɛnang ɓarɛ. 
MAT.10.18	Zang ti naa gɔ̃ nɔɔ, zang daa nɔng ka tĩng rɛɛ gɔmna nɛɛ rɛɛ Kpanti, ka ruu mɛɛ. Nɔɔ ti naa rǎng ri yee Laa ditɔ nɛɛ zang ɓarɛ nandon. 
MAT.10.19	Zang nɛɛ daa tɔ nɛɛ nɔɔ, nɔ́ɔ rɛ̃rɛ naa ɓɔɔ nɔɔ daa kasɛ zang nyaa, nɛɛ vuu ɓɔɔ nɔɔ daa kɔɔ ɓɛɛ kpang. Ka ruu ɓɔɔ, Kpanti Laa naa a nɔɔ ruu ɓɔɔ nɔɔ kɔɔ ditɔ ka laa kaɓa ɓɛɛ. 
MAT.10.20	Nɔkɔ daa rang yee kpang, ɓi Suru Daa manɛ kɔ daa rang nɛɛ nyaa manɛ.
MAT.10.21	“Shɔnzang ti naa a zang ɓeezung ditɔ, zang nyɔ vɔrɔ. Daa jaa ti naa a zang jaa ɓiɓɛ ditɔ zang nyɔ vɔrɔ. Wujɛ ri ti naa shíi varɛ ditɔ nɛɛ daa ɓarɛ, ri ti a zang daa ɓarɛ, zang nyɔ vɔrɔ. 
MAT.10.22	Zang piti ri naa bɛ̃ɛ nɔɔ ditɔ, ka ruu nung mɛɛ. Shɔnzang ɓɔɔ nɛɛ mã danggn sasak, wukɔ naa wɔrɛ. 
MAT.10.23	Zang nɛɛ dang nɔɔ jĩng kana ka gari gbete, nɔɔ yurɛ nɔ́ɔ daa ka gari ɓɔɔgn. N kɔɔ nɔɔ ruu ɓɔɔ niizang kɔ nwani Jaa Shɔnzang naa arɛ, bɛ̀ɛ́ nɔɔ hangsɛ nyaa shonang manɛ palɛnang gn gari zang Isirela nandon kpang.
MAT.10.24	“Zang ɓɔɔ mantɛ vuu, ɓa zang ɓɔɔ tusu wu vuu kpang. Zang shonang ti ɓa dabang gãa ɓiɓɛ kpang. 
MAT.10.25	A zang ɓɔɔ mantɛ vuu ka bii zang, nɛ̀ɛ́ nwàng naa zang ɓɔɔ tusu wu vuu, wukɔ tɔ̃ɔ. Zang shonang nɛɛ ti nwáng tɔ naa dabang gãa ɓiɓɛ wukɔ tɔ̃ɔ. Naa zang ɓàa zang bang gãa nɛɛ Bahazabu, kpanti suru shi kpang, zang naa ɓáa zang ɓɔɔ ka gãa ɓiɓɛ ɓi ka biya? (Ɓɔ̀ɔ́ ɓarɛ naa ɓá ɓɔɔ ɓiɓɛ ɓi katɔ.)
MAT.10.26	“Ka ruu nɔngkɔ, nɔɔ kaa vɔrɔ ɓarɛ kpang. Vuu ɓɔɔ zang palɛ, a zang màkɛ̀ piti, Laa naa nwangsɛ ditɔ. Ruu ɓɔɔ zang ti kɔɔ nɛɛ nwĩiri, zang naa tãa ditɔ nandon. 
MAT.10.27	Vuu ɓɔɔ n kɔɔ nɔɔ nɛɛ nwĩiri, nɔɔ dita, nɔɔ daa nwangsɛ ka dalɛ. Ɓɔɔ n ti ɓɔɔlɔ nɔɔ nyaa katɔ, nɔɔ ti daa váng ka yuu gãa nɔɔ kɔɔ zang. 
MAT.10.28	Nɔ́ɔ kaa vɔrɔ zang ɓɔɔ ri nyɔ gãmpãng bii, a ri zunung ɓɔɔ ri nyɔ suru bii kpang ɓɛɛ kpang. Nɔɔ Kaa vɔrɔ Kpanti Laa ɓɔɔ nyɔ gãmpãng bii nɛɛ suru bii piti, ka nɔng ɓɔɔ waa ning ɓi jong kpang ɓɛɛ. 
MAT.10.29	Zang màlɛ́ jaaning tɔkɔsisi wu ziti kɔpɔ gbete kpang ya? A naa Daa manɛ nɛɛ kasɛ katɔ kpang ɓɔɔ vɔ kagn ka teteng ɓarɛ gbete kpang. 
MAT.10.30	Nɔɔ zi ta, Laa gã̀ suuyuu manɛ kɔ ka yuu ɓee, ɓi katɔ nandon. 
MAT.10.31	Ka ruu nɔngkɔ, nɔ́ɔ kaa vɔrɔ kpang, ka ruu ɓɔɔ nɔɔ ɓa tɔkɔsisi ɓɔɔ dɔɔli katɔ ɓɛɛ.
MAT.10.32	“Naa zang ɓɔɔ kɔɔ ka tĩng zang nɛɛ wu zang mɛɛ, n ti naa kɔɔ doo nɔngkɔ ka tĩng daa mɛɛ ɓɔɔ ka lapa, nɛɛ wu zang mɛɛ. 
MAT.10.33	A naa shɔnzang ɓɔɔ nɛɛ laa nyaa mɛɛ ka nɔng zang, n ti naa laa nyaa ɓiɓɛ doo nɔngkɔ ka tĩng Daa mɛɛ ɓɔɔ ka lapa ɓɛɛ.”
MAT.10.34	“Nɔ́ɔ tɔɔ kpang nɛɛ n arɛ, nɛɛ tɔ̀ɔ, nɔɔ nwang ka nɛɛ zɔɔ tɔ̃ɔ ka koo keɓe kpang. N à m zang basɛnang kɔ jong.
MAT.10.35	“N arɛ, nɛɛ n naa,
MAT.10.35	kpaa m yuu daa jaa kɔ jong
MAT.10.35	nɛɛ jaa ɓiɓɛ ɓɔɔ varɛ,
MAT.10.35	zang soro nɛɛ niiɓɛ.
MAT.10.35	Ń ti kpaa shɔngkpeng ɓɔɔ soro yuu nɛɛ ɓeekpeng ɓɔɔ soro.
MAT.10.36	Zang ɓɔɔ ri ka yeti gãa zang,
MAT.10.36	rikɔ naa raa zang ɓɔɔ ri shing jĩng nɛɛ wu kpang kaa jong.
MAT.10.37	“Shɔnzang ɓɔɔ kasɛ ruu diiɓɛ, kɔ niiɓɛ, ɓá ɓɔɔ wu kasɛ m katɔ, daa naa ɓɔɔ wu dũng m kpang. Zang ɓɔɔ ti kasɛ ruu jaa ɓiɓɛ ɓɔɔ varɛ kɔ ɓɔɔ soro, ɓá ɓɔɔ wu kasɛ m, daa naa ɓɔɔ wu dũng m kpang. 
MAT.10.38	Zang ɓɔɔ nɛɛ kasɛ nɛɛ wu dang jĩng ka ruu mɛɛ kpang, daa naa ɓɔɔ wu dũng m kpang. 
MAT.10.39	Zang ɓɔɔ nɛɛ kasɛ ruu suru bii ɓiɓɛ, walɛ ɓi kpang. A zang ɓɔɔ mãlɛ́ yuu ɓiɓɛ ka ruu nung mɛɛ, wukɔ naa wàlɛ́ jong.”
MAT.10.40	“Zang ɓɔɔ ri nɛɛ tà nɔɔ, ri ta ɓi nkɔ. Zang ɓɔɔ nɛɛ tà m, ta ɓi zang ɓɔɔ shong m ɓɛɛ. 
MAT.10.41	Zang ɓɔɔ nɛɛ ta zang nyaa shonang Làa, ka ruu ɓɔɔ, wu ɓi zang nyaa shonang Laa, ti naa ta ɓi doo vuu ɓɔɔ Laa shing zang nyaa shonang ɓiɓɛ kɔ. Zang ɓɔɔ nɛɛ ta zang tɔ̃ɔ ka ruu ɓɔɔ, wu ɓi zang tɔ̃ɔ, ti naa ta ɓi doo vuu ɓɔɔ Laa shing zang tɔ̃ɔ kɔ. 
MAT.10.42	N kɔɔ nɔɔ ruu ɓɔɔ niizang kɔ nwani, zang piti ɓɔɔ a jaa gbete ka teteng wujɛ seseere keɓe mii valabm, ka ruu ɓɔɔ, jaa keɓe mantɛ vuu ka bii mɛɛ ɓɛɛ, zang kaɓa naa ta vuu tɔ̃ɔ ɓɔɔ Laa shing wu ɓɛɛ katɔ.”
MAT.11.1	Yeesɔ hangsɛ zang kopi tu ziti ɓɔɔ ri mantɛ vuu ka bii ɓiɓɛ yee rannang tɔ, a seepaa nɛɛ nɔng kaɓa, a daa ka rɛɛ gari ɓɔɔ ka tipi Galili. Tusu zang vuu a ti rang zang yee Laa.
MAT.11.2	Yɔhana ɓɔɔ zang mã wu ka sãa, tãa nyaa vuu ɓɔɔ Kirisi palɛ, a shong zang ɓɔɔ ri mantɛ vuu ka bii ɓiɓɛ, ka bii Yeesɔ, 
MAT.11.3	nɛɛ ri daa hɛ̃ɛ Yeesɔ nɛɛ, “Ɓu mɔkɔ yɔɔ ɓɔɔ zang tɔɔ naa a ɓɛɛ ya, kɔ ruu gãng jĩng ka zang ɓɔɔgn?”
MAT.11.4	A Yeesɔ kasɛ ri nyaa tɔɔ, “Nɔɔ gbãayu ta, nɔ́ɔ daa kɔɔ Yɔhana vuu kɔ nɔɔ tãa ɓee, nɛɛ ɓɔɔ nɔɔ ti zi ɓɛɛ. 
MAT.11.5	Zang jĩng ringtang ri zi nɔng kana, zang ɓɔɔ kàa katɔ ri ti ra kana, a kɔnang zang vuu bii ti yaa ri nɔng kana. Zang ɓɔɔ shoo gbooto ri ti tãa nɔng kana, n ti wisi zang ɓɔɔ ri vɔlɔ ɓɛɛ paa kana. Zang ti rǎng zang ɓɔɔ vuu ka naa kpang Ruu Tɔ̃ɔ Laa kana. 
MAT.11.6	Tĩnang tãanang, ɓi ɓɔ̀ɔ́ zang ɓɔɔ yaa danggn naa, ka ruu mɛɛ kpang ɓɛɛ.”
MAT.11.7	Zang ɓɔɔ ri mantɛ vuu ka bii Yɔhana naa seepaa daanang tɔ, a Yeesɔ naa kɔɔ zang dɔɔli ɓɔɔ ri kpalɛ zɔɔ ka bii ɓiɓɛ ruu Yɔhana kati. Yeesɔ tɔɔ, “Nɔɔ dàa ɓu vi zinang ka jĩngti viya? Lagaa ɓɔɔ jasung zĩiti ɓɛɛ ya? 
MAT.11.8	Nɛɛ nɔngkɔ kpang, nɔɔ daa vi zinang viya? Nɔɔ daa zang ɓɔɔ hãa fɔ̃ɔrɔ tɔ̃ɔ tɔ̃ɔ zinang ya? Zang ɓɔɔ ri hãlɛ fɔ̃ɔrɔ tɔ̃ɔ tɔ̃ɔ, ri nwalɛ ɓarɛ ka gãa rɛɛ kpanti. 
MAT.11.9	A nɔɔ daa ɓu vi zinang viya? Nɔɔ daa ka ruu zang nyaa shonang Kpanti Laa zinang ya? Nɔ́ngkɔ̀, n kɔɔ nɔɔ, zang nyaa shonang Laa kɔ, ti ɓa zang nyaa shonang Laa ɓi katɔ. 
MAT.11.10	Wee yɔɔ ɓɔɔ zang bee ruu ɓiɓɛ ka labeenang Laa kɔ. Laa kɔɔyi tɔɔ, ‘N shong zang shonang mɛɛ ditɔ ka tĩng ɓaaɓɛ, wu palɛ mɔɔ gbalang.’
MAT.11.11	“N kɔɔ nɔɔ ruu ɓɔɔ niizang kɔ nwani, ka teteng shɔnzang ɓɔɔ zang yiki ka koo keɓe, zang ɓɔɔ ɓa Yɔhana ɓɔɔ palɛ zang batizima kagn kpang. A zang tɔkɔlɔng piti, ka teteng zang ɓɔɔ ri ka nɔng ɓɔɔ Laa roo Kpanti ɓa wu bannang katɔ.” 
MAT.11.12	Zang yeti shi kpang gaa tɔɔsung Kpanti roonang Laa lasɛnang nɛɛ diki ɓɔɔ Yɔhana ɓɔɔ palɛ zang batizima rang yee Laa ɓɛɛ. Ri ti kãa gbalang ɓɔɔ ri ta ɓɛɛ doo kana kɔ sasak. 
MAT.11.13	Zang nyaa shonang Laa piti, nɛɛ Labeenang Laa ɓɔɔ Musa beeyi, ri kɔɔ ruu Kpanti roonang Laa sasak, a à nɔng ka bii Yɔhana ɓɔɔ palɛ zang batizima ɓɛɛ. 
MAT.11.14	Nɔɔ nɛɛ kasɛ ruu keɓe tanang katɔ, Yɔhana kɔ Iliya ɓɔɔ zang kɔɔyi nɛɛ naa a ɓɛɛ. 
MAT.11.15	Zang ɓɔɔ shoo ɓiɓɛ nɛɛ kagn wu tãayi.
MAT.11.16	“N gãsɛ zang koo jaa knti keɓe, ɓu nɛɛ viya? Ri nwang naa wujɛ ɓɔɔ tãa shoo kpang, ɓɔɔ ri nwalɛ ka lumang, ri ɓaa nyaa ka rɛɛ ɓeesang pĩirinang ɓɛɛ nɛɛ, 
MAT.11.17	‘Rùu jee nɔɔ leere, a nɔɔ sɔ̀ dang kpang. Ruu ti ɓàa nyaavaa nɔɔ ti kaa nyavɔ kpang.’ 
MAT.11.18	Yɔhana arɛ seng nyaalaa, ɓoo sàa kpang, a zang tɔɔ, ‘Suru shi kpang kagn bii ɓiɓɛ.’ 
MAT.11.19	Jaa Shɔnzang àrɛ, shaa katɔ, ti ɓoo katɔ. Zang ti kɔɔyi tɔɔ, ‘Nɔɔ zi zang nyɔkɔ keɓe, zang ɓɔɔ ɓoo saa dɔɔli. Wusang zang saka tipi tanang nɛɛ zang ɓɔɔ ri dũng nyaa ɓɔɔ Laa dang kpang kɔ doori ɓɛɛ.’ Zũnang Laa tusu bii ka vuu tɔ̃ɔ ɓɔɔ shɔnzang palɛ ɓɛɛ.”
MAT.11.20	A Yeesɔ gaa tɔɔsung zang gari ɓɔɔ wu palɛ shonang ɓɔɔ zang mã naa ka danggn dɔɔli mangkɛnang kati, ka ruu ɓɔɔ, ri kɔ̃sɔ yeti, ri yaa vuu shi kpang ɓarɛ kpang ɓɛɛ. 
MAT.11.21	“Vuu gn kɔnang kagn yuu manɛ zang gari Korazing nɛɛ Bɛsɛda. Naa vuu bang ɓɔɔ zang zirɛ zang mã naa ka danggn kɔ zang palɛ ka teteng manɛ ɓee, zang nɛɛ palɛ nɔngkɔ ka Taya nɛɛ Sidong, zang ɓarɛ nɛɛ kɔ̃sɔ yeti tɔ, ri nɛɛ yaa vuu shi kpang ɓarɛ tɔ tɛ̃ɛ tɛ̃ɛ. Ri nɛɛ ti hãa sɛ̃ɛ fɔ̃ɔrɔ yeti lasɛnang tɔ. Ri nɛɛ ti tɛ̃ɛ pũngku tɔ ka yuu ɓarɛ, nɛɛ tɔ̀ɔ, zang zi kati nɛɛ ri yaa vuu shi kpang ɓarɛ tɔ ɓɛɛ. 
MAT.11.22	N kɔ̀ɔ́ nɔɔ, ka diki ɓɔɔ Kpanti Laa naa jɛ̃ɛ zang ruu, gn zang Taya nɛɛ Sidong naa kɔng wu ɓa ɓɔɔ manɛ katɔ. 
MAT.11.23	A ɓɔɔ manɛ, zang Kafanahu, zang naa tuu nɔɔ ditɔ ka lapa ya? Kpang. Zang naa tasɛ nɔɔ ka yeti waa bang kɔ jong. Zang nɛ̀ɛ́ palɛ vuu bang kɔ zang mã naa ka danggn ɓee, ka Sɔɔdom, zang Sɔɔdom ri nɛɛ doogn diki keɓe. 
MAT.11.24	N kɔɔ nɔɔ ka diki ɓɔɔ Kpanti Laa naa jɛ̃ɛ zang ruu, gn zang Sɔɔdom naa kɔng wu ɓa ɓɔɔ manɛ katɔ.”
MAT.11.25	Ka laa kaɓa, Yeesɔ naa risi nyaa gàa Laa tɔɔ, “N zãa mɔɔ tɔ Dada, Kpanti Laa ɓɔɔ mãa lapa nɛɛ tipi ɓɛɛ. Ka ruu ɓɔɔ, mɔɔ wàasɛ̀ zang ɓɔɔ zũng katɔ nɛɛ zang ɓɔɔ ri zi labeenang dɔɔli vuu keɓe, a mɔɔ naa tusu zang ɓɔɔ ri zi vuu kpang kɔ jong ɓɛɛ. 
MAT.11.26	Nɔngkɔ Dada, mɔɔ pálɛ̀ vuu keɓe, ka ruu ɓɔɔ, mɔɔ kasɛ nɔngkɔ ɓɛɛ.”
MAT.11.27	A Yeesɔ naa risi nyaa, kɔɔ ri tɔkn tɔɔ, “Daa mɛɛ, a m vuu piti tɔ ka naa. Zang ɓɔɔ zi m Jaa Laa, kagn gbete kpang, ɓi Daa mɛɛ kɔ gbete. Zang ɓɔɔ ti zi Daa mɛɛ kagn gbete kpang, ɓi nkɔ Jaa ɓiɓɛ n zirɛ, nɛɛ zang ɓɔɔ n kasɛ nɛɛ n tusu ri Daa mɛɛ ɓɛɛ.
MAT.11.28	“Nɔɔ a ka bii mɛɛ, zang piti ɓɔɔ dang jĩng, a ti rɛ̃rɛ dɔɔli ɓɛɛ, n á nɔɔ ɔ̃sɔnang katɔ. 
MAT.11.29	Nɔɔ yaa m ta n tusu nɔɔ vuu ɓɔɔ nɔɔ palɛ ɓɛɛ, nɔɔ mantɛ vuu ka bii mɛɛ, ka ruu ɓɔɔ n tuu yuu kpang N ti lakɛ jĩng kpang ɓɛɛ. Nɔɔ wàlɛ́ ɔ̃sɔnang katɔ. 
MAT.11.30	Ka ruu vuu ɓɔɔ n tɔɔ nɔ́ɔ palɛ m, kpãa ɓi kpang ɓɛɛ. Vuu ɓɔɔ n tɔɔ nɔ́ɔ ti tuuyi, ti kpiti ɓi kpang ɓɛɛ.”
MAT.12.1	Ka Diki Ɔ̃sɔnang zang Yahudi, Yeesɔ sɔɔ gbalang ɓɔɔ tɛɛ ka yeti jaa zee. Nyɔkɔ nyɔ zang ɓɔɔ ri mantɛ vuu ka bii ɓiɓɛ, a ri gaa tɔɔsung yuu zee lɔɔrɔnang, ri shaa kati. 
MAT.12.2	Ɓu doo ɓɔɔ zang Farisi ri zi naa weɓe, ri hɛ̃ɛ Yeesɔ tɔɔ, “Zirɛ, zang ɓɔɔ ri mantɛ vuu ka bii ɓaaɓɛ ri palɛ shonang ka Diki Ɔ̃sɔnang. Ri ta nyaa dannang tɔ.”
MAT.12.3	A kasɛ ri nyaa tɔɔ, “Nɔɔ gã̀ vuu ɓɔɔ Dawuda palɛ ka diki ɓɔɔ nyɔkɔ nyɔ wu nɛɛ zang ɓɔɔ ri dũng wu gngn kpang ya? 
MAT.12.4	Naa ɓɔɔ wu daa ka yeti Gãa Laa, a tuu borodi ɓɔɔ zang dang nyaa nɛɛ zang ɓɔɔ ri dɔɔ vuu ka Gãa Laa kɔ ri shaa shɛ̃ɛning, a shaa nɛɛ zang ɓɔɔ ri nɛɛ wu kpang ya?”
MAT.12.5	A Yeesɔ ti hɛ̃ɛ ri tɔkn tɔɔ, “Nɔɔ gã̀ gngn ka yeti labeenang Laa ɓɔɔ Musa bee ɓɛɛ kpang ya? Naa ɓɔɔ zang ɓɔɔ ri dɔ̀ɔ́ Laa vuu ri palɛ shonang ka yeti Gãa Laa, ka Diki Ɔ̃sɔnang zang Yahudi kpang ya? A Kpanti Laa ti kɔɔ kpang nɛɛ ri palɛ vuu ɓɔɔ shi kpang, kpang. 
MAT.12.6	N kɔɔ nɔɔ, zang ɓɔɔ ɓa Gãa Laa bannang katɔ, kagn nihn. 
MAT.12.7	Naa nɔɔ nɛɛ zi Ruu Laa ɓɔɔ kɔɔyi tɔɔ, ‘N kasɛ m ruu gn shɔnzang kɔnang, wu ruu vuu ɓɔɔ zang dɔɔ m kpang.’ Nɔɔ nɛɛ dɔng zang tɔ̃ɔ keɓe ruu kpang. 
MAT.12.8	Ka ruu nɔngkɔ, Jaa Shɔnzang kɔ kpanti Diki Ɔ̃sɔnang zang Yahudi.”
MAT.12.9	A Yeesɔ seepaa nɛɛ nɔng kaɓa daa ka gãa zɔɔ kpalɛnang Yahudi. 
MAT.12.10	A zang ɓɔɔ náa ɓiɓɛ ɓakɛ katɔ kagn nɔngkɔ. A zang ɓɔɔ ri kãa ruu nɛɛ Yeesɔ, hɛ̃ɛ wu tɔɔ, “Labeenang Laa ɓɔɔ Musa beeyi kasɛ katɔ nɛɛ zang wu masɛ zang ka Diki Ɔ̃sɔnang ya?”
MAT.12.11	A Yeesɔ kasɛ ri nyaa tɔɔ, “Ɓu wi ka teteng manɛ, naa mã mɛ̀ɛrɛ́, gbete kɔ nwani, a mɛ̀ɛrɛ́ ɓiɓɛ shi ka yeti too ka Diki Ɔ̃sɔnang, yaa ka nɔngkɔ, zɔ̃ng kpang wiya? 
MAT.12.12	Shɔnzang ɓa mɛ̀ɛrɛ́ kpang ya? Ka ruu nɔngkɔ, Laa kasɛ katɔ nɛɛ ruu palɛ vuu tɔ̃ɔ ka Diki Ɔ̃sɔnang.”
MAT.12.13	A Yeesɔ kɔɔ zang ɓɔɔ náa ɓakɛ katɔ tɔɔ, “Dĩi náa ɓaaɓɛ ta.” A dĩi náa ɓiɓɛ, a náa ɓiɓɛ nwang tɔ̃ɔ kaa tɔkn naa ɓɔɔ dang gbete.
MAT.12.14	A zang Farisi ri nwangkɛ, ri daa tɔ̀ng zɔɔ kaa naa ɓɔɔ ri naa nyɔ wu vɔrɔ ɓɛɛ.
MAT.12.15	Yeesɔ zi tɔ naa weɓe, a seepaa nɛɛ nɔng kaɓa, daayi. Zang dɔɔli ri dũuru wu ka knti, a masɛ zang ɓɔɔ vuu palɛ ri katɔ ka teteng ɓarɛ nandon. 
MAT.12.16	A shaarɛ ri nyaa nɛɛ, ri daa kɔɔ zang nɛɛ wukɔ Jaa Laa kpang. 
MAT.12.17	Vuu kɔ Yeesɔ palɛ ɓee, ɓèe ɓi kaa nyaa vuu ɓɔɔ Ishaya zang nyaa shonang Laa kɔɔ ka tĩng tɛ̃ɛ tɛ̃ɛ ɓɛɛ. Laa kɔɔyi tɔɔ,
MAT.12.18	“Wee zang shonang mɛɛ ɓɔɔ n zɔ̃ngnɛ,
MAT.12.18	n ti kasɛ ruu ɓiɓɛ gbãng gbãng kɔ.
MAT.12.18	N a wu suru mɛɛ ditɔ,
MAT.12.18	wu tusu zang doo laa ɓɔɔ ka koo keɓe piti,
MAT.12.18	ruu ɓɔɔ niizang kati.
MAT.12.19	Naa gàa nyaa ɓi kpang.
MAT.12.19	Ti naa sãlɛ nyaa ɓi kpang.
MAT.12.19	Zang ti naa tãa yee ɓiɓɛ ɓi ka gbalang kpang.
MAT.12.20	Ti naa ka lagaa ɓɔɔ lang katɔ kpang.
MAT.12.20	Ti naa ningsi waa zàáng sɔɔ ɓɔɔ ning kana kpang.
MAT.12.20	Wu ti yi tĩng nɛɛ Ruu Laa sasak,
MAT.12.20	zang piti ri zi ruu ɓɔɔ niizang nɛɛ mani.
MAT.12.21	Zang ɓɔɔ ri dũ̀ng Laa kpang naa shing gn ka nung ɓiɓɛ kɔ.”
MAT.12.22	A zang naa atɛ wu zang jĩng ringtang ɓɔɔ suru shi kpang ka bii ɓɛɛ, a nyaa ti nɔɔ wu katɔ ɓɛɛ. A Yeesɔ masɛ wu kati. A zang kaɓa gaayu yee rannang kaa nɛɛ nɔng zinang piti. 
MAT.12.23	Zang piti ri mã naa ka danggn, ri tɔɔ “Zang keɓe ɓu Jaa zɔ̃ng Dawuda ka ya?”
MAT.12.24	Ɓɔɔ zang Farisi ri tãa naa weɓe, ri tɔɔ ɓarɛ nɛɛ “Yeesɔ nwangsɛ suru shi kpang ɓi nɛɛ, naa ɓɔɔ Bahazabu Kpanti suru shi kpang a wu ɓɛɛ.”
MAT.12.25	Yeesɔ zi vuu ɓɔɔ ri rɛ̃rɛ ɓi tɔ, a kɔɔ ri tɔɔ, “Naa zang ɓɔɔ kpanti ɓarɛ gbete ri nɛɛ basɛ zɔɔ, ri shàarɛ̀ ɓarɛ tɔ. Zang gari nɛɛ basɛ zɔɔ tɔ, gari ɓarɛ shàarɛ̀ ɓi tɔ. Zang ɓɔɔ ka yeti gãa gbete nɛɛ basɛ zɔɔ tɔ, ri naa nwang ɓi takpang kɔ doori. 
MAT.12.26	Naa Sheetang nwangsɛ zang ɓiɓɛ, basɛ yuu ɓiɓɛ ɓi tɔ. Kpanti roonang ɓiɓɛ nwang ɓu kaa biya? 
MAT.12.27	Naa n nwangsɛ suru shi kpang nɛɛ naa ɓɔɔ Bahazabu kpanti suru shi kpang a m, zang ɓɔɔ ri dũng nɔɔ ri nwangsɛ ɓi kaa nɛɛ naa viya? Ka ruu nɔngkɔ, vuu ɓɔɔ zang ɓɔɔ ri dũng nɔɔ ri palɛ, wukɔ tusu nɔɔ nɛɛ ruu manɛ ɓi niizang kpang. 
MAT.12.28	A n nɛɛ nwangsɛ suru shi kpang nɛɛ Suru Laa, kpanti roonang Laa a bii manɛ tɔ.
MAT.12.29	“Zang daa biya ka gãa zang ɓɔɔ lakɛ dɔɔli zang see vuu ka gãa ɓiɓɛ viya? Zang mã wu katɔ ka gbongkarɛ, tɔɔ zang see vuu ka gãa ɓiɓɛ kati.
MAT.12.30	“Shɔnzang ɓɔɔ nɛɛ ǹ kpang, wukɔ zang ɓɔɔ shing jĩng nɛɛ ǹ kpang ɓɛɛ. Zang ɓɔɔ ti kpalɛ vuu nɛɛ n kpang, tantɛ ɓi katɔ kɔ jong. 
MAT.12.31	Ka ruu nɔngkɔ, n kɔɔ nɔɔ, vuu shi kpang nɛɛ yee ɓɔɔ shi kpang piti, ɓɔɔ zang rangnɛ, Laa yaa zang gbalang ɓi katɔ. Naa zang rang yee ɓɔɔ shi kpang ka yuu Suru Kpanti Laa, Laa yaa zang gbalang ɓi kpang dòndòng. 
MAT.12.32	Zang ɓɔɔ nɛɛ ti rang yee shi kpang ka yuu Jaa Shɔnzang, Laa yaa wu gbalang ɓi katɔ. Naa zang ɓɔɔ rang yee shi kpang ka yuu Suru Laa, Laa yaa wu gbalang ka koo keɓe nɛɛ koo ɓɔɔ naa a ka tĩng ɓɛɛ kpang.
MAT.12.33	“Láa nɛɛ tɔ̃ɔ, ti naa ra jaa ɓi doo tɔ̃ɔ kɔ. Laa nɛɛ shi kpang, ti naa ra jaa ɓi doo shi kpang kɔ. Ka ruu ɓɔɔ, zang zi laa nung ɓi ka jaa ɓɔɔ wu ra ɓɛɛ. 
MAT.12.34	Nɔkɔ shi kpang naa sɔkɔ pudi ɓi, nɔɔ palɛ biya, yee manɛ wu nwang ɓi kaa tɔ̃ɔ viya? Shɔnzang kɔɔ ɓi doo ruu ɓɔɔ ka yeti ɓiɓɛ kɔ. 
MAT.12.35	Zang tɔ̃ɔ ti nwangsɛ ɓi doo vuu tɔ̃ɔ ɓɔɔ ka yeti ɓiɓɛ kɔ. Zang shi kpang ti nwangsɛ ɓi doo vuu shi kpang ɓɔɔ ka yeti ɓiɓɛ kɔ. 
MAT.12.36	N kɔɔ nɔɔ, ka diki ɓɔɔ Laa naa jɛ̃ɛ zang ruu, naa jɛ̃ɛ zang ruu ɓi doo ka ruu yee shi kpang ɓɔɔ ri rangkɛ kɛɛm kɛɛm ɓɛɛ kɔ. 
MAT.12.37	Laa naa yaa mɔɔ náa ɓi doo nɛɛ yee ɓɔɔ mɔɔ rang ka koo keɓe kɔ. Laa ti naa dɔng mɔɔ ruu ɓi doo nɛɛ yee ɓɔɔ mɔɔ rang ɓɛɛ kɔ.”
MAT.12.38	Ka teteng zang Farisi nɛɛ zang ɓɔɔ ri tusu zang labeenang kaɓa, zang ɓɔɔ ri kɔɔ Yeesɔ tɔɔ, “Maalang, ruu kàsɛ̀ nɛɛ mɔɔ tusu ruu vuu ɓɔɔ zang zirɛ zang mã naa ka danggn ɓɛɛ.”
MAT.12.39	Yeesɔ kasɛ ri nyaa tɔɔ, “Zang yeti shi kpang ɓɔɔ ri dũ̀ng Laa kpang ka koo jaa knti keɓe, kasɛ nɛɛ zang tusu ri vuu ɓɔɔ zang zirɛ, zang mã naa ka danggn ɓɛɛ. Zang tusu nɔɔ kpang. Zang tusu nɔɔ ɓɔɔ zang pálɛ́ ka bii Yunana, zang nyaa shonang Kpanti Laa ɓɛɛ. 
MAT.12.40	Naa ɓɔɔ Yunana nwang ka yeti jaazĩi nɛɛ laagɛ̃ nɛɛ zĩi diki taati ɓɛɛ. Jaa Shɔnzang naa nwáng doo nɔngkɔ ka tipi dii, nɛɛ laagɛ̃, nɛɛ zĩi diki taati. 
MAT.12.41	Ka diki ɓɔɔ Laa naa jɛ̃ɛ zang ruu, zang Ninivi ri naa kɔɔ zang koo jaknti keɓe ruu vuu shi kpang ɓarɛ ditɔ. Ka ruu ɓɔɔ, zang Ninivi ri yaa vuu shi kpang ɓarɛ, ri kɔ̃sɔ yeti ka diki ɓɔɔ Yunana rang ri yee Laa ɓɛɛ. N kɔ̀ɔ́ nɔɔ, zang ɓɔɔ ɓa Yunana katɔ, kagn nihn.
MAT.12.42	“Ka diki ɓɔɔ Laa naa jɛ̃ɛ zang ruu, zang soro ɓɔɔ roo Kpanti ka tipi Sheeba, naa kɔɔ zang koo jaa knti ruu vuu shi kpang ɓarɛ ditɔ. Ka ruu ɓɔɔ, a nɛɛ koolaa ɓɔɔgn kpala kpala, nɛɛ wu naa tãa zũnang kpanti Sulemanu ɓɛɛ. N kɔɔ nɔɔ, zang ɓɔɔ ɓa kpanti Sulemanu katɔ, kagn nihn.”
MAT.12.43	“Naa zang nwangsɛ suru shi kpang ɓɔɔ ka bii zang tɔ, sɔɔrɔ nɔng ɓɔɔ mii kagn kpang. Kãarɛ nɔng ɓɔɔ wu ɔ̃sɔ kagn ɓɛɛ. Nɛɛ ĩi kpang, 
MAT.12.44	wu ti kɔɔyi nɛɛ, ‘N gbãayu ka gãa gbaala mɛɛ tɔkn.’ Ɓɔɔ wu gbãayu, naa ĩi gãa waati, vuu kagn kpang. Zang kooro tɔ tɔ̃ɔ tɔ̃ɔ a zang ti kpalɛ vuu ɓɔɔ kagn tɔ tɔ̃ɔ tɔ̃ɔ. 
MAT.12.45	Daayi, daa atɛ suru shi kpang ɓɔɔ ɓa wu shi kpang palɛnang katɔ manziti. A suru shi kpang manziti kaɓa, ri naa turɛ, ri nwang ka yeti zang kaɓa. Nwannang shɔnzang keɓe, naa ɓa ɓɔɔ tĩng shɔɔnang lasɛnang ɓi kaa tɔ. Vuu ɓɔɔ naa palɛ zang koo jaa knti keɓe, naa nwang nɔngkɔ.”
MAT.12.46	Yeesɔ rang yee doo naa nyaa nɛɛ zang ɓɔɔ ri kpalɛ zɔɔ ka bii ɓiɓɛ ɓɛɛ, a nàá Yeesɔ nɛɛ rɛɛ jaa nàá Yeesɔ ri shii ka biling. Ri kasɛ nɛɛ ri rang yee nɛɛ Yeesɔ. 
MAT.12.47	A zang ɓɔɔgn kɔɔ Yeesɔ tɔɔ, “Nàá ɓaaɓɛ ri shii ka biling nɛɛ rɛɛ jaa nàá ɓaaɓɛ. Ri kasɛ nɛɛ ri rang yee nɛɛ mɔɔ.”
MAT.12.48	A Yeesɔ kasɛ wu nyaa tɔɔ “Ɓu wi nàá mɛɛ nɛɛ rɛɛ jaa nàá mɛɛ wiya?” 
MAT.12.49	A tusu naa ka bii zang ɓɔɔ ri mantɛ vuu ka bii ɓiɓɛ, tɔɔ, “Zirɛ, zang keɓe rikɔ nàá mɛɛ nɛɛ rɛɛ jaa nàá mɛɛ. 
MAT.12.50	Zang piti ɓɔɔ nɛɛ palɛ vuu ɓɔɔ Daa mɛɛ ɓɔɔ ka lapa kasɛ nɛɛ wu palɛ, wukɔ jaa nàá mɛɛ, nɛɛ nàá mɛɛ.”
MAT.13.1	Yeesɔ nwang kaa nɛɛ yeti gãa, ka diki kaɓa, a daa nwang ka nyaa mii waapo. 
MAT.13.2	Zang dɔɔli ri kpalɛ zɔɔ ka bii ɓiɓɛ, ka ruu nɔngkɔ, Yeesɔ shɛ̃ɛyi daa nwang ka yeti tonsi. Zang dɔɔli ri kpalɛ zɔɔ ɓi ti kaa nyaa gãnggãng. 
MAT.13.3	A rang zang yee dɔɔli nɛɛ nyaa vuu jeenang. Kɔɔ ri tɔɔ, “Zang ɓɔɔ kagn nwangnɛ, nɛɛ wu daa vang jĩng vuu ka jaa ɓiɓɛ. 
MAT.13.4	Vang jĩng vuu kana, a jĩng vuu ɓɔɔ ri shili ka gbalang, a jaaning ri arɛ ri yakɛ. 
MAT.13.5	Jĩng vuu ɓɔɔ ri shili ka yuu pɛngkɛ ɓɔɔ zũng tapuru kagn dɔɔli kpang ɓɛɛ. A naa tantɛ takɛnang ka ruu ɓɔɔ zũng tapuru dɔɔli kpang ɓɛɛ. 
MAT.13.6	A ɓɔɔ laa naa tuuyi ri tɔɔrɔ, ri waatɛ, ka ruu ɓɔɔ, shɔng ɓarɛ daa tipi dii kpang ɓɛɛ. 
MAT.13.7	Jĩng vuu ɓɔɔ ri shili ka teteng kɔkɔ, a kɔkɔ naa bangkɛ mulu ri. 
MAT.13.8	Jĩng vuu ɓɔɔ ri shili ka tipi tɔ̃ɔ, a ri naa shing jĩng. Ɓɔɔ jĩng ɓiɓɛ laa maani, ɓɔɔ laa taati, a ɓɔɔ bmati tu kopi. 
MAT.13.9	Zang ɓɔɔ shoo ɓiɓɛ nɛɛ kagn, wu tãayi.”
MAT.13.10	A zang ɓɔɔ ri mantɛ vuu ka bii Yeesɔ naa a ka bii ɓiɓɛ, a ri hɛ̃ɛ wu tɔɔ, “Mɔɔ rang zang yee nɛɛ nyaa vuu jeenang ka ruu viya?”
MAT.13.11	A kasɛ ri nyaa tɔɔ, “Laa a nɔkɔ náa ruu niizang ɓɔɔ zang waasɛ ka yuu kpanti ɓɔɔ Laa rooyi zinang tɔ, a zang a ri ɓarɛ kpang. 
MAT.13.12	Zang ɓɔɔ vuu ɓiɓɛ kagn, zang naa gisi wukɔ vuu ɓɔɔgn ka yuu ɓiɓɛ tɔkn. Tɔɔ, vuu ɓiɓɛ wu shang kaa gaagaa. Zang ɓɔɔ vuu ɓiɓɛ kagn kpang, naa doo ɓɔɔ wu yiti ka naa tɔkɔlɔng, zang ti tarɛ, zang yaa wu naa waati. 
MAT.13.13	N rang ri yee nɛɛ nyaa vuu jeenang ka ruu ɓɔɔ, ri pɛ̃ɛrɛ vuu, ri zi kaa takpang ɓɛɛ. Ri ti ɓaa shoo ri tãa kaa takpang, a ri ti zi vuu ɓɔɔ kagn kaa takpang ɓɛɛ. 
MAT.13.14	Ruu ɓɔɔ Kpanti Laa rang nɛɛ nyaa Ishaya zang nyaa shonang ɓiɓɛ wu nwáng kaa niizang ka bii zang keɓe. Kpanti Laa kɔɔ nɛɛ nyaa Ishaya tɔɔ,
MAT.13.14	“ ‘Ri tãa ɓi katɔ nɔngkɔ, a
MAT.13.14	ri zi vuu ɓɔɔ kagn kaa takpang.
MAT.13.14	Ri ti zirɛ, a ri zi vuu ɓɔɔ kagn kaa takpang.
MAT.13.15	Ka ruu ɓɔɔ, yeti zang keɓe rɛ̃rɛ takpang, shoo ɓarɛ ti huuru tɔ,
MAT.13.15	ri tãa takpang ɓɛɛ. Ri ti mung jĩng ɓarɛ tɔ,
MAT.13.15	nɛ̀ɛ́ nɔngkɔ kpang ri nɛɛ zi katɔ.
MAT.13.15	Ri nɛɛ ti tãa tɔ nɛɛ shoo ɓarɛ,
MAT.13.15	ri nɛɛ zi tɔ ka yeti ɓarɛ.
MAT.13.15	Ri nɛɛ gbãayu tɔ ka bii mɛɛ,
MAT.13.15	n nɛɛ masɛ ri tɔ.’
MAT.13.16	“A tĩnang tãanang ɓi ɓɔɔ manɛ kɔ. Ka ruu ɓɔɔ, jĩng manɛ zi vuu katɔ ɓɛɛ. Shoo manɛ ti tãa nɔng katɔ ɓɛɛ. 
MAT.13.17	N kɔ̀ɔ́ nɔɔ ruu ɓɔɔ niizang kɔ nwani, zang nyaa shonang Laa, nɛɛ zang tɔ̃ɔ dɔɔli, ri gãng jĩng nɛɛ ri zi vuu kɔ nɔɔ zi ɓee, ri zi kpang. Ri ti ɓaa shoo nɛɛ ri tãa vuu kɔ nɔɔ tãa ɓee, ri tãa kpang.
MAT.13.18	“Nɔɔ tãa dĩiri nyaa vuu jeenang zang ɓɔɔ daa jĩng vuu vannang ɓɛɛ ta. 
MAT.13.19	Jĩng vuu ɓɔɔ shili ka gbalang, nwang ɓi kaa naa shɔnzang ɓɔɔ tãa ruu Kpanti roonang Laa, a zi tɔ̃ɔ tɔ̃ɔ kpang, Sheetang arɛ naa ta vuu ɓɔɔ wu tãa ɓɛɛ. 
MAT.13.20	Jĩng vuu ɓɔɔ shili ka yuu pɛngkɛ ɓɔɔ zũng tapuru kagn dɔɔli kpang, ɓi kaa zang ɓɔɔ tãa Ruu Laa, a ta nɛɛ yeti gbete tantɛnang ɓɛɛ. 
MAT.13.21	A zi vuu ɓɔɔ ka yeti ruu kaɓa tɔ̃ɔ tɔ̃ɔ kpang, ka ruu nɔngkɔ, mã danggn ka naa lapa kɔ shɛ̃ɛning. A jĩng dannang, nɛɛ zang kpãanang naa seepaa ka ruu, Ruu Kpanti Laa, a tantɛ Ruu Laa yaanang. 
MAT.13.22	Jĩng vuu ɓɔɔ shili ka teteng kɔkɔ, ɓi kaa zang ɓɔɔ ri tãa Ruu Laa, a rɛ̃rɛnang ka yuu vuu ɓɔɔ ka koo keɓe nɛɛ vuu naa kasɛnang, naa mulu Ruu Laa ɓɔɔ ka yeti ɓarɛ kati, a ruu bìí naa nwàng ri vuu kaa takpang. 
MAT.13.23	Jĩng vuu ɓɔɔ shili ka tipi tɔ̃ɔ, ɓi ka zang ɓɔɔ tãa Ruu Laa, a ti zi vuu ɓɔɔ kagn katɔ ɓɛɛ. Ruu Laa nwang ri vuu tɔ̃ɔ, a ri naa nwang ka naa jĩng vuu ɓɔɔ ra jaa, laa maani, ɓɔɔ laa taati, a ɓɔɔ bmati tu kopi ɓɛɛ.”
MAT.13.24	Yeesɔ rang ri yee nɛɛ nyaa vuu jeenang ɓɔɔgn tɔɔ, “Kpanti roonang Laa nwang naa zang ɓɔɔ ɓaa jĩng zee tɔ̃ɔ ka jaa ɓiɓɛ ɓɛɛ. 
MAT.13.25	A zang ɓɔɔ shing jĩng nɛɛ wu kpang, naa arɛ ɓaa zee lɔɔwɔ ka yeti jaa ɓiɓɛ, bɛ̀ɛ́ zang rooro katɔ, a daa kati. 
MAT.13.26	A zee ɓɔɔ zang jaa ɓayi naa bangkɛ tasɛ yuu, a zee lɔɔwɔ tasɛ yuu kaa jong ka teteng ɓarɛ.
MAT.13.27	“A zang shonang yɔɔ gãa ri naa arɛ, ri hɛ̃ɛ wu tɔɔ, ‘Dabang gãa mɔɔ ɓáa wu jĩng zee ɓɔɔ tɔ̃ɔ ka jaa ɓaaɓɛ kpang ya? Zee lɔɔwɔ a ɓi kaa nɛɛ niya?’ 
MAT.13.28	A kasɛ ri nyaa tɔɔ, ‘Ɓi zang ɓɔɔ shing jĩng nɛɛ n kpang kɔ palɛ vuu keɓe.’ A zang shonang ɓiɓɛ ri hɛ̃ɛ wu tɔɔ, ‘Ruu dita, ruu daa ruku ya?’ 
MAT.13.29	A yɔɔ gãa kasɛ ri nyaa tɔɔ, ‘Kpang, nɔɔ yaa ka nɔngkɔ, ka ruu ɓɔɔ, naa nɔɔ tɔɔ nɔɔ ruku zee lɔɔwɔ, nɔɔ daa ruku nɛɛ ɓɔɔ tɔ̃ɔ ning ɓɛɛ. 
MAT.13.30	Nɔɔ yaa ri ka nɔngkɔ, ri bangkɛ nɛɛ zee ɓɔɔ tɔ̃ɔ gbã̀ágbãa, diki ɓɔɔ zang yee zee wu a nɛɛ mani. N naa kɔɔ zang ɓɔɔ ri yee ditɔ, nɛɛ, ri gaayu nɛɛ zee lɔɔwɔ kɔ kpalɛnang shɔɔnang. Tɔ̀ɔ, ri gɔɔ ka jɔɔ jɔɔ, ri dɔ́ɔ kati. Ri ti kpalɛ zee ɓɔɔ tɔ̃ɔ ɓi kaa bɔ̃nɔ mɛɛ.’ ”
MAT.13.31	A ti rang ri nyaa vuu jeenang ɓɔɔgn tɔɔ, “Kpanti roonang Laa nwang naa, jĩng vuu ɓɔɔ zang ɓaa nɛɛ masita, ɓɔɔ zang jaa tuuyi daa ɓaa ka jaa ɓiɓɛ ɓɛɛ. 
MAT.13.32	Jĩng masita keɓe kɔ tɔkɔlɔng ka yeti zɔ̃ng vuu ɓɔɔ zang ɓaarɛ nandon. A nɛɛ bang tɔ, ɓa vuu ɓɔɔ zang ɓaa ɓɛɛ katɔ nandon. Wu raa laa kati, jaaning ri ti naa kɔ̃ng saara ka nasãng ɓiɓɛ.”
MAT.13.33	Yeesɔ ti rang ri nyaa vuu jeenang ɓɔɔgn tɔɔ, “Kpanti roonang Laa nwang naa vuu ɓɔɔ zang ɓaa nɛɛ yisi ɓɛɛ. Zang soro ya tɔkɔlɔng nwɛ̃ɛtɛ nɛɛ zũng ɓɔɔ zang palɛ borodi nɛɛ mani, waka bang bang taati, wu shingnɛ zũng wu puuyi ɓɛɛ.”
MAT.13.34	Yeesɔ rang zang dɔɔli ɓɔɔ ri kpalɛ zɔɔ yee keɓe nɛɛ nyaa vuu jeenang kɔ nandon. Kɔɔ ri ruu ɓɔɔ kagn nɛɛ nyaa waati gbete kpang. (Rang ri yee nɛɛ nyaa vuu jeenang kɔ nandon.) 
MAT.13.35	Vuu kɔ Yeesɔ palɛ, ɓee ɓi ka nyaa vuu ɓɔɔ zang nyaa shonang Laa kɔɔ ka tĩng tɛ̃ɛ tɛ̃ɛ ɓɛɛ. Laa rang yee nɛɛ nyaa zang nyaa shonang ɓiɓɛ tɔɔ,
MAT.13.35	“N naa rang zang yee nɛɛ nyaa vuu jeenang,
MAT.13.35	n ti naa kɔɔ zang vuu ɓɔɔ zang zi gngn kpang,
MAT.13.35	doo nɛɛ diki ɓɔɔ Laa gaa tɔɔsung koo keɓe mãanang ɓɛɛ.”
MAT.13.36	A Yeesɔ naa yaa zang dɔɔli ɓɔɔ ri kpalɛ zɔɔ, a daa ka yeti gãa. A zang ɓɔɔ ri mantɛ vuu ka bii ɓiɓɛ naa arɛ hɛ̃ɛ wu tɔɔ, “Kɔɔ ruu dĩiri nyaa vuu jeenang zee lɔɔwɔ ɓɔɔ takɛ ka jaa ɓɛɛ ta.”
MAT.13.37	A Yeesɔ kasɛ ri nyaa tɔɔ, “Zang ɓɔɔ ɓaa jĩng zee tɔ̃ɔ, ɓi Jaa Shɔnzang. 
MAT.13.38	Jaa ɓɔɔ zee ta kagn ɓi koolaa. Jĩng zee ɓɔɔ tɔ̃ɔ, ɓi kaa zang ɓɔɔ ri tà Laa, nɛɛ wukɔ Kpanti ɓɛɛ. Zee lɔɔwɔ, ɓi zang ɓɔɔ ri palɛ vuu ɓɔɔ Sheetang kasɛ ɓɛɛ. 
MAT.13.39	Zang ɓɔɔ shing jĩng nɛɛ wu kpang, ɓɔɔ ɓaa zee lɔɔwɔ, kaɓa, ɓi Sheetang. Diki zee yeenang, ɓi kaa diki ɓɔɔ koolaa naa waa nyaa ɓɛɛ. Zang zee yeenang ɓi ti kaa zang nyaa shonang Laa ɓɔɔ ri ka lapa ɓɛɛ.
MAT.13.40	“Naa ɓɔɔ zang kpalɛ zee lɔɔwɔ, zang dɔ́ɔ ka waa, zang naa palɛ zang ɓɔɔ ri dũng Laa kpang doo nɔngkɔ, ka diki ɓɔɔ koolaa keɓe naa waa nyaa ɓɛɛ. 
MAT.13.41	Jaa Shɔnzang naa shong zang nyaa shonang ɓiɓɛ ɓɔɔ ri ka lapa ditɔ, nɛɛ ri kpalɛ vuu piti ɓɔɔ shing zang vuu shi kpang palɛnang ka nɔng ɓɔɔ wu roo kpanti ɓɛɛ, nɛɛ zang ɓɔɔ ri palɛ vuu shi kpang nandon. 
MAT.13.42	Ri vǎng ri ka yeti waa bang. Ka nɔng ɓɔɔ ri naa kaayi, ri shaa nyaa kagn kpaaka, kpaaka ɓɛɛ. 
MAT.13.43	A zang ɓɔɔ palɛ vuu ɓɔɔ Laa kasɛ, naa kɔlɔ ɓarɛ naa làa ka nɔng ɓɔɔ Daa ɓarɛ roo kpanti ɓɛɛ. Zang ɓɔɔ shoo ɓiɓɛ nɛɛ kagn wu tãayi.”
MAT.13.44	“Kpanti roonang Laa nwang naa vuu naa ɓɔɔ shaa nyaa dɔɔli, ɓɔɔ zang waasɛ ka tipi ka jaa, a zang ɓɔɔgn naa ĩiyi, a setee ka nɔngkɔ. Tãa tĩnang dɔɔli, ka ruu nɔngkɔ, daayi daa mãlɛ́ vuu ɓiɓɛ nandon, a naa hoo jaa kaɓa nɛɛ mani ɓɛɛ.”
MAT.13.45	“Kpanti roonang Laa ti nwang naa zang vuu malɛnang ɓɔɔ kãa vuu tu ɓɔɔ shaa nyaa dɔɔli ɓɛɛ. 
MAT.13.46	A naa walɛ ɓɔɔ shaa nyaa dɔɔli, a daayi, daa mãlɛ́ vuu naa ɓiɓɛ nandon, a naa hoo nɛɛ mani ɓɛɛ.”
MAT.13.47	Yeesɔ ti rang nyaa vuu jeenang ɓɔɔgn tɔkn tɔɔ, “Kpanti roonang Laa nwang naa jang jaazĩi yinang ɓɔɔ zang vang ka mii waapo, raa jaazĩi ka zɔ̃ng zɔ̃ng ɓɛɛ. 
MAT.13.48	Ɓɔɔ jang jaazĩi naa yi nyaa, zang jaazĩi yinang ri gɔ̃ ka nyaa dang gãnggãng. Ri nwang ka tipi, a ri shɛ̃ɛrɛ ɓɔɔ tɔ̃ɔ tɔ̃ɔ ka yeti waka, a ri vang ɓɔɔ shi kpang kati. 
MAT.13.49	Diki ɓɔɔ koolaa keɓe naa waa nyaa, nwang doo nɔngkɔ. Zang nyaa shonang Laa ɓɔɔ ri ka lapa ri naa arɛ, ri zɔ̃ngkɔ zang shi kpang ka teteng zang tɔ̃ɔ, 
MAT.13.50	ri vang ri ka yeti waa bang, ka nɔng ɓɔɔ zang naa kaayi, zang shaa nyaa kagn kpaaka, kpaaka ɓɛɛ.”
MAT.13.51	A Yeesɔ hɛ̃ɛ ri tɔɔ, “Nɔɔ zi dĩiri yee keɓe ɓu tɔ nandon ya?”
MAT.13.51	A ri kasɛ Yeesɔ nyaa tɔɔ, “Nn.”
MAT.13.52	Yeesɔ kɔɔ ri tɔɔ, “Ka ruu nɔngkɔ, zang piti ɓɔɔ zi labeenang Laa, a ti zi naa ɓɔɔ Laa naa roo kpanti, zang keɓe nwang naa zang gãa ɓɔɔ nwangsɛ vuu shɔɔ nɛɛ ɓɔɔ gbaala nɛɛ nɔng ɓɔɔ wu tɛ̃ɛ vuu ɓiɓɛ ɓɛɛ.”
MAT.13.53	Yeesɔ hangsɛ nyaa yee keɓe rannang tɔ, nɛɛ nyaa vuu jeenang, a seepaa daa ka nɔng ɓɔɔgn. 
MAT.13.54	Daa shɛ̃ɛ gari ɓiɓɛ tɔ, a gaa zang tɔɔsung vuu tusunang ka gãa zɔɔ kpalɛnang ɓarɛ. Zang ɓɔɔ ri tãa yee ɓiɓɛ, ri mã naa ka danggn. Ri tɔɔ, “Yɔɔ keɓe, walɛ zũnang keɓe ka niya? Ɓu wi a wu naa ɓɔɔ wu palɛ vuu kɔ zang zirɛ zang mã naa ka danggn nɛɛ mani wiya? 
MAT.13.55	Wee wu jaa yɔɔ ɓɔɔ seere laa ɓɛɛ kpang ya? Wu Marayamu kɔ niiɓɛ kpang ya? Wu ti rɛɛ, Yakub nɛɛ Yusufu, nɛɛ Siman nɛɛ Yahuda kɔ jaa niiɓɛ kpang ya? 
MAT.13.56	Ɓu ti jaa niiɓɛ ɓɔɔ soro kɔ ri nwang nɛɛ ruu ka nihn piti kpang ya? Yɔɔ wàlɛ̀ vuu keɓe piti ɓi ka niya?” 
MAT.13.57	A ri bɛ̃ɛ wu kati.
MAT.13.57	Yeesɔ kɔɔ ri tɔɔ, “Zang a zang nyaa shonang Laa bannang ka nɔng ɓɔɔgn piti, ɓi zang gari ɓiɓɛ nɛɛ zang yeti gãa ɓiɓɛ kɔ, a wu bannang ɓi kpang.”
MAT.13.58	Yeesɔ palɛ vuu ɓɔɔ zang zirɛ zang mã naa ka danggn ka nɔng kaɓa dɔɔli kpang, ka ruu ɓɔɔ, ri shing gn ka bii ɓiɓɛ kpang ɓɛɛ.
MAT.14.1	Ka diki kaɓa, Hiridu ɓɔɔ roo kpanti ka Galili tãa nyaa Yeesɔ ɓɔɔ sãlɛ nɔng, 
MAT.14.2	a kɔɔ zang shonang ɓiɓɛ tɔɔ, “Zang keɓe ɓi Yɔhana ɓɔɔ palɛ zang batizima kɔ hingsi jĩng nɛɛ vɔrɔ tɔkn, ka ruu nɔngkɔ, walɛ naa a palɛ vuu ɓɔɔ zang zirɛ zang mã naa ka danggn keɓe.”
MAT.14.3	Hiridu kɔ kɔɔ zang nɛɛ zang yi Yɔhana, zang mãrɛ. Zang loo ka sãa ka ruu Hirodiya, soro jaa niiɓɛ Filibu ɓɔɔ wu ta ɓɛɛ. 
MAT.14.4	Ka ruu ɓɔɔ, Yɔhana kɔɔrɔ wu nɛɛ, “Dàa naa ɓɔɔ mɔɔ shing Hirodiya kpang ɓɛɛ.” 
MAT.14.5	Hiridu nɛɛ wu nyɔ Yɔhana katɔ ka tipi tang, a kaa vɔrɔ zang, ka ruu ɓɔɔ, zang tɔɔ, Yɔhana zang nyaa shonang Laa ɓɛɛ.
MAT.14.6	Diki ɓɔɔ zang yi Hiridu kagn naa raa bii. A kpanti Hiridu gaarɛ zang nɛɛ zang naa shaa vuu shaanang. A Jaa Hirodiya ɓɔɔ soro sɔ dãng ka tĩng zang ɓɔɔ ri kpalɛ zɔɔ ɓɛɛ. Dãng ɓɔɔ jaa sɔrɛ, daa Hiridu ka yeti dɔɔli, 
MAT.14.7	a tĩ̀ng jaa kaɓa Laa ka tĩng zang ɓɔɔ ri kpalɛ zɔɔ ɓɛɛ tɔɔ, “Vuu ɓɔɔ mɔɔ kasɛ piti, n a mɔɔ katɔ.”
MAT.14.8	A nàá jaa dɔ̃lɔ jaa nyaa tɔɔ, jaa wu gàa yuu kporontong Yɔhana ɓɔɔ palɛ zang batizima ɓɛɛ. A jaa naa kɔɔ kpanti Hiridu tɔɔ, “A m yuu kporontong Yɔhana ɓɔɔ palɛ zang batizima, ka yeti pɛntɛng kãntang keɓe.”
MAT.14.9	Ɓɔɔ kpanti tãa naa weɓe, yeti ɓiɓɛ lasɛ dɔɔli, a vuu ɓɔɔ wu palɛ takpang, ka Ruu Laa ɓɔɔ wu tĩ̀ng jaa ka shoo zang zanti ɓɔɔ wu gaarɛ ɓɛɛ. A kɔɔ zang shonang ɓiɓɛ nɛɛ ri a jaa vuu ɓɔɔ jaa gàa ɓɛɛ ta. 
MAT.14.10	A shong zang, nɛɛ zang daa dɔ̀ng wu yuu Yɔhana ɓɔɔ ka sãa ɓɛɛ. 
MAT.14.11	A zang atɛ yuu kporontong Yɔhana, zang a jaa ka yeti pɛntɛng. A jaa daa a niiɓɛ kati. 
MAT.14.12	Zang ɓɔɔ ri mantɛ vuu ka bii Yɔhana arɛ naa tuu bii vɔrɔ ɓiɓɛ, ri daa gbãa kati. A ri daa kɔɔ Yeesɔ kati.
MAT.14.13	Yeesɔ tãa vuu ɓɔɔ zang palɛ ɓɛɛ, a seepaa nɛɛ nɔng kaɓa vang tonsi, daa ka nɔng ɓɔɔ zang kagn kpang ɓɛɛ. A zang dɔɔli ri tãa nyaa nɔng ɓɔɔ Yeesɔ daayi, ri seepaa nɛɛ gari ɓarɛ nɛɛ doo, ri dũuru wu. 
MAT.14.14	Yeesɔ shɛ̃ɛ nyaa dang gãnggãng tɔ, a zi zang dɔɔli ɓɔɔ ri kpalɛ zɔɔ, ri kɔng wu gn, a masɛ zang ɓɔɔ vuu palɛ katɔ, ka teteng ɓarɛ kati.
MAT.14.15	Nɛɛ laarang ka diki kaɓa, zang ɓɔɔ ri mantɛ vuu ka bii ɓiɓɛ arɛ naa kɔɔ wu tɔɔ, “Laa ɓa tɔ, yaa zang naa ta, zang ɓu daa hoo vuu shaanang ɓiɓɛ ka gari, ka ruu ɓɔɔ gãa ka nihn kpang ɓɛɛ.”
MAT.14.16	A Yeesɔ kasɛ ri nyaa tɔɔ, “Ri daa biya? Nɔɔ a ri vuu ta, ri shaayi.”
MAT.14.17	Ri kɔɔ Yeesɔ tɔɔ, “Borodi ɓuru, yaa ɓi ka maani nɛɛ jaazĩi ziti kɔ shɛ̃ɛning.” 
MAT.14.18	Yeesɔ kɔɔ ri tɔɔ, “Nɔɔ atɛ m ta nihn.”
MAT.14.19	A kɔɔ zang ɓɔɔ ri kpalɛ zɔɔ nɛɛ ri nwang ta ka yuu wisi. A see borodi maani nɛɛ jaazĩi ziti kaɓa, a tuu jĩng ka lapa. Zãa kpanti Laa, a shalɛ, basɛ zang ɓɔɔ ri mantɛ vuu ka bii ɓiɓɛ, a ri alɛ zang nimbang kati. 
MAT.14.20	Zang kaɓa, ri shaayi, buru ɓarɛ yirɛ, ri yaa knti. A zang ɓɔɔ ri mantɛ vuu ka bii Yeesɔ, ri kpalɛ ɓɔɔ zang yaarɛ sàáng kopi tu ziti. 
MAT.14.21	Zang varɛ ɓɔɔ ri shaa vuu kaɓa, ri daa labang maani katɔ. Zang gã zang soro nɛɛ wujɛ ɓi kagn kpang.
MAT.14.22	A Yeesɔ kɔɔ zang ɓɔɔ ri mantɛ vuu ka bii ɓiɓɛ nɛɛ, ri shɛ̃ɛ ta yeti tonsi, ri ta waapo ri gbãayu ka knti ɓɔɔ ri a ɓɛɛ, ka tĩng. Nɛɛ wu jee zang nimbang doo nyaa ka gbongkarɛ, ri daayi. 
MAT.14.23	Jee zang nyaa tɔ, a naa vang ka kɔpɔ, nɛɛ wu daa gaa Laa. A laa hãa wu nyaa ka nɔngkɔ ka bm. 
MAT.14.24	Ka laa kaɓa, knti tonsi ɓɔɔ zang ɓɔɔ ri mantɛ vuu ka bii ɓiɓɛ ri vangnɛ ti bee ɓi tɔ nɛɛ nyaa dang gãnggãng. Jasung ti ráarɛ̀ tonsi kana, ka ruu ɓɔɔ, jasung raa jĩng ka bii ɓarɛ kɔ jong ɓɛɛ.
MAT.14.25	A Yeesɔ ra ka yuu paa mii waapo nɛɛ yuu gãndi, a daa ka bii ɓarɛ. 
MAT.14.26	Ɓu doo ɓɔɔ zang ɓɔɔ ri mantɛ vuu ka bii Yeesɔ ri zi naa ɓɔɔ Yeesɔ ra ka yuu paa mii waapo naa weɓe, ri sengnɛ, ri kaa vɔrɔ. Ri kaa nyaa ka lapa, ri tɔɔ, “Raanang kaɓa.”
MAT.14.27	A Yeesɔ rang yee kaa tantɛnang nɛɛ ri, tɔɔ, “Nɔ́ɔ kaa vɔrɔ kpang. Ɓi nkɔ.”
MAT.14.28	Bituru kasɛ wu nyaa tɔɔ, “Kpanti, nɛɛ mɔkɔ, kɔɔ m ta, n ra ka yuu paa mii, n a ka bii ɓaaɓɛ.”
MAT.14.29	A Yeesɔ kɔɔ Bituru tɔɔ, “A ta.” A Bituru seepaa nɛɛ yeti tonsi, ra ka yuu paa mii, daa kana bii Yeesɔ. 
MAT.14.30	A Bituru zi jasung, a kaa vɔrɔ, a gaa tɔɔsung ɔ̃nang ka mii. Kaa nyaa tɔɔ, “Ta m jong, Kpanti.”
MAT.14.31	A Yeesɔ dĩi naa ɓiɓɛ kaa tantɛnang yi wu, kɔɔ wu tɔɔ, “Ka ruu vi, mɔɔ shing danggn ka bii mɛɛ rɛ̃rɛkɛ viya? Mɔɔ yaa danggn naa ka ruu viya?”
MAT.14.32	Ri shɛ̃ɛ tɔ ka yeti tonsi, a jasung vɔ nyaa kati. 
MAT.14.33	Zang ɓɔɔ ka yeti tonsi dɔ̀ɔ Yeesɔ kati. Ri tɔɔ, “Mɔɔ Jaa Laa kɔ niizang.”
MAT.14.34	Ri ta mii tɔ, ri a ka tipi Janesara. 
MAT.14.35	Zang tipi Janesara ri zi Yeesɔ nung, a ri shongko nyaa ka bii zang doo laa kaɓa nandon. A zang ãatɛ Yeesɔ zang kɔnang ɓarɛ kaa nandon. 
MAT.14.36	A ri gaa wu, nɛɛ wu yaa zang kɔnang jong, ri lee naa ka nyaa fɔ̃ɔrɔ ɓiɓɛ kɔ shɛ̃ɛning. Zang ɓɔɔ ri lee naa ka fɔ̃ɔrɔ ɓiɓɛ piti, kɔnang ɓarɛ yaa ri bii nandon.
MAT.15.1	A zang Farisi ɓɔɔ nɛɛ zang ɓɔɔ ri tusu zang vuu, ri a ka bii Yeesɔ nɛɛ Urushalima. Ri hɛ̃ɛ Yeesɔ tɔɔ, 
MAT.15.2	“Zang ɓɔɔ ri mantɛ vuu ka bii ɓaaɓɛ, ri ɓa nyaa ɓɔɔ daa ɓuru dang ka ruu viya? Ka ruu vi, ri shaa vuu shaanang, ri sɔɔ náa ɓarɛ naa ɓɔɔ daa ɓuru tusu rùu kpang viya?”
MAT.15.3	A Yeesɔ kasɛ ri nyaa tɔɔ, “Ka ruu vi nɔɔ yaa nyaa ɓɔɔ Laa dangnɛ, nɛɛ nɔɔ dũng kaa nyaa ɓɔɔ daa manɛ dangnɛ viya? 
MAT.15.4	Kpanti Laa dang nyaa tɔɔ, ‘Zang wu shing jĩng ka diiɓɛ nɛɛ niiɓɛ, wu ti ɓaa shoo ka nyaa ɓarɛ. Nɛɛ zang ɓɔɔ nɛɛ rang yee shi kpang ka yuu diiɓɛ nɛɛ niiɓɛ, zang wu nyɔ vɔrɔ ka tipi tang.’ 
MAT.15.5	A nɔɔ kɔɔ manɛ tɔɔ, ‘Zang wu kɔɔ niiɓɛ nɛɛ diiɓɛ nɛɛ, n a Kpanti Laa vuu ɓɔɔ n nɛɛ a nɔɔ tɔ nandon.’ 
MAT.15.6	Ka ruu nɔngkɔ, nɔɔ tusu zang nɛɛ ‘Zang wu shing jĩng ka diiɓɛ kpang.’ Nɔɔ yaa Ruu Laa, ka ruu nyaa ɓɔɔ daa manɛ dang ɓɛɛ. 
MAT.15.7	Nɔɔ zang ɓɔɔ ri nwãarɛ zang nɛɛ vuu palɛnang ɓɛɛ, ruu ɓɔɔ Ishaya zang nyaa shonang Laa kɔɔ ka yuu manɛ niizang kɔ nwani.
MAT.15.8	“ ‘Laa kɔɔ nɛɛ nyaa Ishaya tɔɔ,
MAT.15.8	Zang keɓe ri dɔɔ m ka nyaa lapa waati,
MAT.15.8	a yeti ɓarɛ
MAT.15.8	ɓi kaa tɔ̀ɔ́ bii mɛɛ naabm kpang.
MAT.15.9	Ri dɔɔ m ɓarɛ waati.
MAT.15.9	Ri tusu zang ɓarɛ nyaa ɓɔɔ shɔnzang dang ɓɛɛ,
MAT.15.9	ɓi Ruu Laa kpang.’ ”
MAT.15.10	A Yeesɔ naa ɓaa nyaa ka zang ɓɔɔ ri kpalɛ zɔɔ, a kɔɔ ri tɔɔ, “Nɔɔ ɓaa shoo ta, nɔɔ zi vuu ɓɔɔ kagn ɓɛɛ. 
MAT.15.11	Ɓi vuu ɓɔɔ zang shaa ka yeti kɔ raa zang, zang nwang zang shi kpang ka tĩng Laa Kpang. Yee ɓɔɔ nwang nɛɛ yeti nyaa zang kɔ, shing zang, zang nwang zang shi kpang ka tĩng Laa.”
MAT.15.12	A zang ɓɔɔ ri mantɛ vuu ka bii ɓiɓɛ arɛ naa hɛ̃ɛ wu tɔɔ, “Mɔɔ zi ɓu tɔ nɛɛ, ɓɔɔ zang Farisi ri tãa ruu kaɓa, yeti ɓarɛ lasɛ katɔ ya?”
MAT.15.13	Yeesɔ kasɛ ri nyaa tɔɔ, “Vuu piti ɓɔɔ wu Daa mɛɛ ɓɔɔ ka lapa shɔrɛ kpang, zang naa ru ɓi ditɔ. 
MAT.15.14	Nɔɔ yaa ri ka nɔngkɔ, ri ɓarɛ zang jĩng ringtang ɓɔɔ tusu zang jĩng ringtang gbalang ɓɛɛ. Naa zang jĩng ringtang tɔɔ wu tusu zang ɓɔɔ doo jĩng ringtang kɔ doori gbalang, ri dáa gɔlɔ zɔɔ ɓarɛ ka too nandon.”
MAT.15.15	A Bituru kɔɔ wu tɔɔ, “Nwangsɛ ruu dĩiri yee kɔ mɔɔ rang nɛɛ nyaa vuu jeenang ɓee ta.”
MAT.15.16	A Yeesɔ hɛ̃ɛ ri tɔɔ, “Nɔɔ zi gn kpang naa rikɔ kɔ sasak ya? 
MAT.15.17	Nɔɔ zi kpang nɛɛ, vuu ɓɔɔ daa nɛɛ nyaa shɔnzang, sharɛ dàá ɓi ka buru ɓiɓɛ, tɔ̀ɔ wu daa nwang kaa nɛɛ dii kpang ya? 
MAT.15.18	A vuu ɓɔɔ nwang nɛɛ yeti nyaa shɔnzang, a ɓi nɛɛ yeti ɓiɓɛ. Vuu keɓe kɔ raa zang, zang nwang zang shi kpang ka tĩng Laa. 
MAT.15.19	Ka ruu ɓɔɔ vuu shi kpang ɓɔɔ ka yeti shɔnzang kɔ shing zang, zang rɛ̃rɛ vuu shi kpang. Zang nyɔ zang vɔrɔ, roonang nɛɛ soro zang ɓɔɔgn, roonang nɛɛ jaa soro ɓɔɔ zang gee ka takpang ɓɛɛ. Zang ti ɓɔɔ shɔngɓɔ, zang zɛ̃ɛ zang nyaa, zang ti rang yee shi kpang ka yuu zang. 
MAT.15.20	Vuu keɓe kɔ shing zang, zang nwang zang shi kpang ka tĩng Laa. A naa zang shaa vuu shaanang, zang sɔɔ naa ɓi naa ɓɔɔ daa manɛ tusu zang kpang, shing zang, zang nwang zang shi kpang ka tĩng Laa kpang.”
MAT.15.21	A Yeesɔ seepaa nɛɛ nɔng kaɓa, daa ka tipi Taya nɛɛ Sidong. 
MAT.15.22	A jaa soro Kaana ɓɔɔ nwang ka tipi kaɓa, a ka bii ɓiɓɛ. Kaa nyaa kana nɛɛ, “Kpanti, Jaa Dawuda gn mɛɛ wu kɔng mɔɔ jong. Suru shi kpang dang jaa mɛɛ ɓɔɔ zang soro jĩng dɔɔli.”
MAT.15.23	A Yeesɔ ã̀a wu nyaa ɓi ka bii kpang. A zang ɓɔɔ ri mantɛ vuu ka bii ɓiɓɛ, naa gaa Yeesɔ tɔɔ, “Hing jaa soro keɓe ta, wu daayi, ka ruu ɓɔɔ kaarɛ nyaa ka knti ɓuru ɓɛɛ.”
MAT.15.24	A Yeesɔ kɔɔ ri tɔɔ, “Zang shong m ka ruu zang Isirela, ɓɔɔ naa mɛɛrɛ ɓɔɔ ning gbalang katɔ ɓɛɛ kɔ shɛ̃ɛning.”
MAT.15.25	A jaa soro kaɓa, arɛ naa tang nɛɛ gutu ka tĩng ɓiɓɛ, a gaa wu tɔɔ, “Kpanti, yi m naa jong bii.”
MAT.15.26	A Yeesɔ kasɛ wu nyaa tɔɔ, “Naa zang tuu vuu shaanang wujɛ, zang a zaa, tɔ̃ɔ ya?”
MAT.15.27	A jaa soro kasɛ wu nyaa tɔɔ, “Shi kpang niizang Kpanti. Zaa ri yakɛ kɔkɔlɔ vuu shaanang ɓɔɔ shili nɛɛ naa zang ɓɔɔ mã ri ɓɛɛ katɔ.”
MAT.15.28	A Yeesɔ kasɛ wu nyaa tɔɔ, “Jaa soro, mɔɔ shing gn ka bii mɛɛ dɔɔli, N á mɔɔ vuu ɓɔɔ mɔɔ kasɛ ɓɛɛ katɔ.” A suru shi kpang yaa jaa ɓiɓɛ bii kaa tantɛnang, ka laa ɓɔɔ Yeesɔ rang yee nɛɛ wu ɓɛɛ.
MAT.15.29	Yeesɔ seepaa nɛɛ nɔng kaɓa, a naa sɔɔ nyaa dang gãnggãng mii waapo Galili, a daa vang kɔpɔ nwang ka nɔngkɔ. 
MAT.15.30	A zang dɔɔli ri kpalɛ zɔɔ ka bii ɓiɓɛ. Ri atɛ wu zang ɓɔɔ doo shãa katɔ, ɓɔɔ zang ɓɔɔ ri kàa katɔ, nɛɛ zang jĩng ringtang, nɛɛ zang ɓɔɔ nyaa nɔɔ katɔ, nɛɛ zang kɔnang ɓɔɔ kaa gn gaagaa. Ri tɛ̃ɛ ri ka tĩng ɓiɓɛ, a masɛ ri kati. 
MAT.15.31	Zang ɓɔɔ ri kpalɛ zɔɔ ka bìí Yeesɔ, ri mã naa ka danggn, ka ruu ɓɔɔ ri zi zang ɓɔɔ nyaa nɔɔ katɔ ri rang yee kana ɓɛɛ. Zang ɓɔɔ kàa katɔ, ri lakɛ, zang ɓɔɔ doo shãa katɔ, ri ti ra kana, a zang jĩng ringtang ri ti zi nɔng. Ɓɔɔ zang nimbang ri zi naa weɓe, ri dɔ̀ɔ Làá zang Isirela kati.
MAT.15.32	A Yeesɔ ɓaa zang ɓɔɔ ri mantɛ vuu ka bii ɓiɓɛ nyaa, a kɔɔ ri tɔɔ, “Zang keɓe gn ɓarɛ kɔng m dɔɔli, ka ruu ɓɔɔ, ri nwang tɔ nɛɛ n daa diki taati, vuu shaanang ɓarɛ takpang ɓɛɛ. N kasɛ, n tɔɔ, n jee ri nyaa nɛɛ nyɔkɔ kpang, ka ruu ɓɔɔ, doo nɛɛ daa kàá ri ka gbalang ɓɛɛ.”
MAT.15.33	Zang ɓɔɔ ri mantɛ vuu ka bii ɓiɓɛ ri hɛ̃ɛ wu tɔɔ, “Rùu walɛ borodi ka niya dɔɔli, ka waala keɓe, ruu a zang kɔ ri kpalɛ zɔɔ gaagaa ɓee wiya?”
MAT.15.34	Yeesɔ hɛ̃ɛ ri tɔɔ, “Borodi manɛ nɛya?” A ri kasɛ Yeesɔ nyaa tɔɔ, “Yaa manziti nɛɛ jaazĩi ɓɔɔ seseere wu dɔɔli kpang.”
MAT.15.35	A Yeesɔ kɔɔ zang ɓɔɔ ri kpalɛ zɔɔ gaagaa, nɛɛ ri nwalɛ ta ka tipi. 
MAT.15.36	A tuu borodi manziti kaɓa nɛɛ jaazĩi, a zãa Kpanti Laa. Shalɛ, a basɛ zang ɓɔɔ ri mantɛ vuu ka bii ɓiɓɛ, nɛɛ ri alɛ zang nimbang ta. 
MAT.15.37	Zang keɓe piti, ri shaa vuu shaanang, buru ɓarɛ yirɛ. A zang ɓɔɔ ri mantɛ vuu ka bii Yeesɔ, ri kpalɛ ɓɔɔ zang yaarɛ ka sang manziti. 
MAT.15.38	Zang varɛ ɓɔɔ ri shaa vuu shaanang kaɓa, ri labang dɛ̃ɛti. Zang gã́ zang soro nɛɛ wujɛ ɓi kagn kpang. 
MAT.15.39	Yeesɔ jee zang ɓɔɔ ri kpalɛ zɔɔ nyaa tɔ, a naa vang tonsi daa ka tipi Magadang.
MAT.16.1	Zang Farisi nɛɛ Saduki, ri arɛ nɛɛ ri naa gãsɛ Yeesɔ. Ri kɔɔ Yeesɔ tɔɔ, “Tusu ruu vuu ɓɔɔ zang zirɛ zang mã naa ka danggn ɓɔɔ ruu zi kagn nɛɛ mɔɔ a nɛɛ bii Laa ɓɛɛ.”
MAT.16.2	A kasɛ ri nyaa tɔɔ, “Nɔng laarang nɛɛ raa bii tɔ, nɔɔ kɔɔ tɔɔ, ɓuru nɔng naa nwang lɛ̀ɛ́ tɔ̃ɔ, ka ruu ɓɔɔ, làa raa nɔng lɛ̀ɛ́ katɔ ɓɛɛ. 
MAT.16.3	Nɛɛ ti lɛ̀ɛ́ nɛɛ gãndi, nɔɔ ti kɔɔyi nɛɛ, ‘Mii a lɛ̀ɛ́ katɔ, ka ruu ɓɔɔ, lapa raayi, a ti nwang lɛ̀ɛ́ ɓirɛnzing ɓɛɛ. Lapa nɛɛ risi bii tɔ, nɔɔ ti zi vuu ɓɔɔ naa palɛ tɔ.’ A nɔɔ zi vuu ɓɔɔ ka yeti vuu ɓɔɔ zang zirɛ zang mã naa ka danggn ɓɔɔ palɛ ka koo keɓe kãntang kpang. 
MAT.16.4	Nɔɔ zang yeti shi kpang koo jaknti ɓɔɔ nɔɔ zi Laa Kpang ɓee, nɔɔ kasɛ nɛɛ n tusu nɔɔ vuu ɓɔɔ zang zirɛ zang mã naa ka danggn ɓɛɛ. N tùsù nɔɔ kpang, zang tusu ɓɔɔ zang palɛ ka bii Yunana zang nyaa shonang Laa ɓɛɛ kɔ shɛ̃ɛning. A yaa ri daayi.”
MAT.16.5	Zang ɓɔɔ ri mantɛ vuu ka bii Yeesɔ ri ta mii waapo Galili tɔ, danggn ning ri a ri tuu borodi ka naa kpang. 
MAT.16.6	A Yeesɔ kɔɔ ri tɔɔ, “Nɔɔ shing danggn kagn, nɔɔ gãng jĩng ka yisi, vuu ɓɔɔ puu zũng ɓɔɔ zang palɛ borodi nɛɛ mani, ɓɔ̀ɔ́ zang Farisi nɛɛ ɓɔ̀ɔ́ zang Saduki ning.”
MAT.16.7	A zang ɓɔɔ ri mantɛ vuu ka bii Yeesɔ ri gaa tɔɔsung yee rangkɛnang kaa naa ɓarɛ nɛɛ nwĩiri. Ri tɔɔ, “Rang rùu yee keɓe, ka ruu ɓɔɔ, ruu a nɛɛ borodi ka naa kpang ɓɛɛ.”
MAT.16.8	Yeesɔ ti zi ruu ɓɔɔ ri rang nɛɛ zɔɔ ɓi tɔ. A hɛ̃ɛ ri tɔɔ, “Nɔɔ zang kɔ nɔɔ shing danggn ka bii Laa rɛ̃rɛkɛ ɓi. Nɔɔ rangkɛ ɓu ka ruu vi, ka naa manɛ nɛɛ, nɔɔ a nɛɛ borodi ka naa kpang viya? 
MAT.16.9	Nɔɔ zi ɓu gn kpang ya? Nɔɔ kpaa danggn borodi maani ɓɔɔ zang labang maani ri shaayi, ri yaa knti kpang ya? Nɔɔ kpalɛ ɓɔɔ ri yaa knti sàáng nɛya? 
MAT.16.10	Nɔɔ ti kpaa danggn borodi manziti ɓɔɔ zang labang dɛ̃ɛti ri shaayi kpang ya? Ɓɔɔ ri yaa knti, nɔɔ kpalɛ sàáng nɛya? 
MAT.16.11	Ka ruu vi nɔɔ zi gn kpang, nɛɛ n rang yee m ka yuu borodi kpang viya? N kɔɔ m nɛɛ nɔɔ gãng jĩng ka yisi ɓɔ̀ɔ́ zang Farisi nɛɛ Saduki ning.”
MAT.16.12	A zang ɓɔɔ ri mantɛ vuu ka bii ɓiɓɛ, ri naa zi kaa nɛɛ knti, nɛɛ Yeesɔ, kɔɔ ri ɓarɛ nɛɛ ri gãng jĩng ka yisi ɓɔɔ puu zũng ɓɔɔ zang palɛ borodi nɛɛ mani ɓɛɛ kpang. Nɛɛ ri gãng jĩng ɓarɛ ka vuu ɓɔɔ zang Farisi nɛɛ Saduki ri tusu zang ɓɛɛ.
MAT.16.13	Yeesɔ naa a tɔ ka tipi Kayisariya Filipi, a hɛ̃ɛ zang ɓɔɔ ri mantɛ vuu ka bii ɓiɓɛ tɔɔ, “Zang kɔɔ ɓu nɛɛ ɓɔɔ n Jaa Shɔnzang, n ɓu wiya?”
MAT.16.14	A ri kasɛ wu nyaa tɔɔ, zang ɓɔɔ ri kɔɔ ɓarɛ tɔɔ, “Mɔɔ ɓáa Yɔhana ɓɔɔ palɛ zang batizima ɓɛɛ. Zang ɓɔɔ ri ti kɔɔ ɓarɛ nɛɛ mɔɔ ɓáa Iliya. Zang ɓɔɔ ri ti kɔɔ ɓarɛ nɛɛ mɔɔ ɓáa Irimiya. Zang ɓɔɔ ri kɔɔ ɓarɛ nɛɛ mɔɔ ɓáa zang nyaa shonang Laa ɓɔɔ gbete ɓɛɛ.”
MAT.16.15	A Yeesɔ hɛ̃ɛ ri tɔɔ, “A nɔɔ kɔɔ manɛ nɛɛ, nkɔ wiya?”
MAT.16.16	Siman Bituru kasɛ wu nyaa tɔɔ, “Mɔkɔ Kirisi, (zang ɓɔɔ naa a ɓɛɛ.) Jaa Kpanti Laa ɓɔɔ vɔ ɓi kpang ɓɛɛ.”
MAT.16.17	Yeesɔ tɔɔ, “Laa wu a mɔɔ tĩnang tãanang ta, Siman Bituru jaa Yunana. Vuu keɓe, wu shɔnzang tusu mɔɔ kpang. Ɓi Daa mɛɛ ɓɔɔ ka lapa tùsù mɔɔ. 
MAT.16.18	N kɔɔ mɔɔ, mɔkɔ Bituru. Dĩiri nung keɓe ɓi pɛngkɛ. N mãa gãa mɛɛ, zang ɓɔɔ ri naa shing gn ka bii mɛɛ, ka yuu pɛngkɛ keɓe kɔ. Vɔrɔ zunung ɓɔɔ wu lasɛ kpang. 
MAT.16.19	N ti naa tusu mɔkɔ naa ɓɔɔ mɔɔ tusu zang gbalang, zang zirɛ nɛɛ Laa kɔ Kpanti ɓɛɛ. Vuu ɓɔɔ mɔɔ bɛ̃ɛ ka koo keɓe piti, zang bɛ̃ɛ ɓi katɔ kɔ doori ka lapa. Vuu ɓɔɔ mɔɔ kasɛ ka koo keɓe, zang ti kasɛ ɓi katɔ kɔ doori ka lapa.” 
MAT.16.20	A Yeesɔ shaarɛ zang ɓɔɔ ri mantɛ vuu ka bii ɓiɓɛ nyaa tɔɔ, ri kɔɔ zang gn kpang nɛɛ wukɔ Kirisi, zang ɓɔɔ naa a ɓɛɛ kpang.
MAT.16.21	Yeesɔ gàa zang ɓɔɔ ri mantɛ vuu ka bii ɓiɓɛ tɔɔsung yee rannang ka diki kaɓa, nɛɛ wu daa Urushalima ditɔ. Wu daa dang jĩng ditɔ gbãng gbãng, ka naa zang bang gãa Laa, nɛɛ rɛɛ Kpanti zang ɓɔɔ ri dɔɔ Laa vuu, nɛɛ zang ɓɔɔ ri tusu zang vuu ɓɛɛ. Ri naa nyɔ wu vɔrɔ kati. A Laa naa wisi wu paa ka lee ɓɔɔ diki daa taati ɓɛɛ.
MAT.16.22	A Bituru ɓaa wu nyaa dang gbete, a mangkɛ wu tɔɔ, “Laa wu kɔsɔ vuu keɓe katɔ Kpanti, vuu keɓe wu naa pálɛ̀ mɔɔ nɔngkɔ kpang.”
MAT.16.23	Yeesɔ raa jĩng kɔɔ Bituru tɔɔ, “Dita kaaɓa Sheetang! Mɔkɔ vuu ɓɔɔ nɔɔ m gbalang ɓɛɛ. Mɔɔ rɛ̃rɛ ɓáa vuu ɓɔɔ Laa rɛ̃rɛ kpang, mɔɔ rɛ̃rɛ ɓáa vuu ɓɔɔ shɔnzang kasɛ ɓɛɛ.”
MAT.16.24	A Yeesɔ kɔɔ zang ɓɔɔ ri mantɛ vuu ka bii ɓiɓɛ tɔɔ, “Zang piti ɓɔɔ nɛɛ tɔɔ wu dũng m, wu yaa yuu ɓiɓɛ kasɛnang ta, wu ta jĩng dannang ɓɔɔ a ka ruu nung mɛɛ ɓɛɛ, wu tuu laa ɓɔɔ zang ɓaa wu kagn, wu dũng m. 
MAT.16.25	Ka ruu ɓɔɔ, zang piti ɓɔɔ kasɛ nɛɛ wu ta yuu ɓiɓɛ, naa loo ɓi katɔ kɔ jong ɓɛɛ. A zang piti ɓɔɔ loo yuu ɓiɓɛ, ka ruu mɛɛ, naa walɛ ɓi katɔ kɔ jong ɓɛɛ. 
MAT.16.26	Naa shɔnzang walɛ vuu ɓɔɔ ka koo keɓe nandon, a loo suru bii ɓiɓɛ, vuu koo keɓe nwǎng wu ɓu viya? Vuu ɓɔɔ shɔnzang kɔ̃sɔ suru bii ɓiɓɛ nɔng kagn ya? 
MAT.16.27	Jaa Shɔnzang naa a ditɔ nɛɛ bannang diiɓɛ, nɛɛ zang nyaa shonang ɓiɓɛ ɓɔɔ ka lapa ɓɛɛ. Tɔ̀ɔ, wu naa alɛ zang vuu, ka naa vuu ɓɔɔ ri palɛ ɓɛɛ. 
MAT.16.28	N kɔɔ nɔɔ ruu ɓɔɔ niizang kɔ nwani, zang dɔɔli ka teteng zang keɓe, ri vɔ kpang. Ri zi naa ɓɔɔ Jaa Shɔnzang naa a ka yeti bannang kpanti roonang ɓiɓɛ ka gbongkarɛ.”
MAT.17.1	Diki mangbete naa ɓa tɔ, Yeesɔ daa kaa nɛɛ rɛɛ Bituru, a ɓɔɔ Yakub nɛɛ jaa niiɓɛ Yɔhana kɔ shɛ̃ɛning ka kɔpɔ beebang. 
MAT.17.2	A bii Yeesɔ risi kaa naa ɓɔɔgn ka jĩng ɓarɛ. Waa nyaating ɓiɓɛ kɔlɔ kaa naa làa, a fɔ̃ɔrɔ ɓiɓɛ ti risi nwang ka puru shãa shãa. 
MAT.17.3	A ri zi Musa nɛɛ Iliya, ri rang yee kana nɛɛ Yeesɔ.
MAT.17.4	Bituru kɔɔ Yeesɔ tɔɔ, “Kpanti, wee ruu ka nihn ɓee wukɔ tɔ̃ɔ. Mɔɔ nɛɛ kasɛ tɔ, ń wàa putali ka nihn taati. Ɓɔɔ ɓaaɓɛ gbete, ɓɔɔ Musa gbete, a ɓɔɔ Iliya ti gbete.”
MAT.17.5	Bituru rang yee doo naa nyaa, sãmbong ɓɔɔ puru shãa shãa arɛ naa zuu ri kati. A ri tãa yee nɛɛ yeti sãmbong nɛɛ, “Wee Jaa mɛɛ ɓɔɔ yeti mɛɛ kasɛ gbãng gbãng kɔ. N tãa tĩnang ɓiɓɛ dɔɔli. Nɔɔ ɓaa shoo ka nyaa ɓiɓɛ ning.”
MAT.17.6	Zang ɓɔɔ ri mantɛ vuu ka bii Yeesɔ, ɓɔɔ ri tãa naa weɓe, ri kaa vɔrɔ, a ri zuu nung ka dii. 
MAT.17.7	A Yeesɔ arɛ naa lee ri naa ka bii, a kɔɔ ri nɛɛ, “Nɔɔ seepaa ta. Nɔɔ kaa vɔrɔ kpang.”
MAT.17.8	Ri tuu jĩng ka lapa, ri zi zang ɓɔɔ takpang, ri zi kaa Yeesɔ kɔ gbete.
MAT.17.9	Ri shooro doo naa nɛɛ kɔpɔ, Yeesɔ shaarɛ ri nyaa nɛɛ, “Nɔ́ɔ kɔɔ zang ɓɔɔ vuu kɔ nɔɔ zi ɓee kpang, Kpanti Laa wu wisi Jaa Shɔnzang paa nɛɛ vɔrɔ ka gbongkarɛ.”
MAT.17.10	A zang ɓɔɔ ri mantɛ vuu ka bii Yeesɔ, ri hɛ̃ɛ wu tɔɔ, “Ka ruu viya? Zang ɓɔɔ ri tusu zang vuu, kɔɔyi tɔɔ, Iliya kɔ gaayu anang shɔɔnang tɔ̀ɔ Kirisi wu arɛ viya?”
MAT.17.11	A Yeesɔ kasɛ ri nyaa tɔɔ, “Iliya kɔ a shɔɔnang niizang, wu naa shĩ̀lí vuu piti. 
MAT.17.12	A n kɔɔ nɔɔ, Iliya a tɔ, ri zi wu nung kpang. Ri palɛ wu vuu piti ɓɔɔ yeti ɓarɛ kasɛ ɓɛɛ. Ri naa dang Jaa Shɔnzang jĩng doo nɔngkɔ.” 
MAT.17.13	A zang ɓɔɔ ri mantɛ vuu ka bii ɓiɓɛ, ri zi kati, nɛɛ rang ri yee ɓi ka yuu Yɔhana ɓɔɔ palɛ zang batizima ɓɛɛ.
MAT.17.14	Ri a tɔ ka nɔng ɓɔɔ zang kpalɛ zɔɔ gaagaa, a zang gbete naa a ka bii Yeesɔ, a tang ka tĩng ɓiɓɛ, kɔɔ wu tɔɔ, 
MAT.17.15	“Kpanti, gn jaa mɛɛ wu kɔng mɔɔ jong. Kɔnang ɓɔɔ mã zang katɔ, dang wu jĩng dɔɔli. Looro wu ka waa nɛɛ mii diki diki. 
MAT.17.16	N à nɛɛ wu ka bii zang ɓɔɔ ri mantɛ vuu ka bii ɓaaɓɛ, ri zunung ɓɔɔ ri masɛ wu kpang.”
MAT.17.17	A Yeesɔ kɔɔ ri tɔɔ, “Nɔɔ zang shi kpang koo jaa knti kɔ shing danggn ka bii Laa kpang ɓee, nɔɔ nɛɛ n nwang nɛɛ nɔɔ saa nɛya? Nɔɔ nɛɛ ń mã danggn nɛɛ nɔɔ saa nɛya? Nɔɔ atɛ m jaa ta.”
MAT.17.18	A Yeesɔ mangkɛ suru shi kpang, a suru shii kpang nwangnɛ. A kɔnang yaa jaa bii kaa tantɛnang.
MAT.17.19	Zang ɓɔɔ ri mantɛ vuu ka bii Yeesɔ, ri naa arɛ, ri hɛ̃ɛ wu nɛɛ nwĩiri tɔɔ, “Rùu zunung nwangsɛnang ɓuru kpang ka ruu viya?”
MAT.17.20	A Yeesɔ kasɛ ri nyaa tɔɔ, “Ka ruu ɓɔɔ, nɔɔ shing danggn ka bii Laa rɛ̃rɛkɛ ɓɛɛ. N kɔɔ nɔɔ ruu ɓɔɔ niizang kɔ nwani, naa danggn ɓɔɔ nɔɔ shing ka bii Laa nɛɛ kagn tɔkɔlɔng naa jĩng vuu ɓɔɔ zang ɓaa nɛɛ masita, nɔɔ nɛ̀ɛ́ kɔɔ kɔpɔ keɓe katɔ, nɛɛ ‘Wɔɔ ta nɛɛ nihn, mɔɔ daa kaaɓa,’ nɛ̀ɛ́ ti wɔɔ katɔ. Vuu ɓɔɔ nɛɛ ɓa nɔɔ yuu palɛnang kagn kpang.” 
MAT.17.21	[Suru shi kpang ɓɔɔ naa weɓe, nwang ɓi jong waati kpang, zang nwangsɛ ɓi nɛɛ Laa gaanang, nɛɛ nyaalaa sennang.]
MAT.17.22	Zang ɓɔɔ ri mantɛ vuu ka bii ɓiɓɛ ri kpalɛ zɔɔ tɔ nandon ka Galili, a Yeesɔ kɔɔ ri ruu keɓe kati tɔɔ, “Zang ɓɔɔ naa tuu m ɓɔɔ n Jaa Shɔnzang ditɔ naa a zang. 
MAT.17.23	Ri naa nyɔ m vɔrɔ. Laa naa wisi m paa ka lee ɓɔɔ diki daa taati ɓɛɛ.”
MAT.17.23	Ɓɔɔ zang ɓɔɔ ri mantɛ vuu ka bii Yeesɔ ri tãa naa weɓe, yeti ɓarɛ lasɛ dɔɔli.
MAT.17.24	Yeesɔ naa a tɔ Kafanahu nɛɛ zang ɓɔɔ ri mantɛ vuu ka bii ɓiɓɛ. Zang ɓɔɔ ri talɛ saka gãa Laa, ri arɛ ri naa hɛ̃ɛ Bituru tɔɔ, “Maalang manɛ shu saka gãa Laa ɓi kpang ya?”
MAT.17.25	A Bituru kasɛ ri nyaa tɔɔ, “Shu katɔ.”
MAT.17.25	A Bituru naa yaa ri, a ka yeti gãa, a Yeesɔ kɔ naa gaa tɔɔsung yee rannang kaa shɔɔnang nɛɛ wu. Yeesɔ tɔɔ, “Mɔɔ zi ɓu bɛ̀ɛ́ ka yeti ɓaaɓɛ viya, Siman? Kpanti ɓɔɔ ka koo keɓe, ri ta saka tipi ɓu ka naa wiya? Ri ta ka naa wujɛ ɓarɛ ya, kɔ ka naa zang zanti?”
MAT.17.26	A Bituru kasɛ wu nyaa tɔɔ, “Ri ta ka naa zang zanti.”
MAT.17.26	A Yeesɔ kɔɔyi tɔɔ, “Ka ruu nɔngkɔ, wujɛ shu ɓarɛ kpang. 
MAT.17.27	A ka ruu ɓɔɔ rùu nɛ̀ɛ́ lasɛ ri yeti ɓɛɛ, dita ka mii waapo, mɔɔ daa loo galong. Tuu jaazĩi ɓɔɔ mɔɔ gaayu yinang mɔɔ puu nyaa ɓiɓɛ. Mɔɔ wàlɛ́ saka ɓɔɔ daa ɓɔ̀ɔ́ gãa Laa shunang ɓaaɓɛ nɛɛ ɓɔɔ mɛɛ piti ditɔ ka nyaa ɓiɓɛ. Tuu saka kaɓa, mɔɔ a ri, ka ruu ɓaaɓɛ nɛɛ ɓɔɔ mɛɛ.”
MAT.18.1	Ka diki kaɓa, zang ɓɔɔ ri mantɛ vuu ka bii Yeesɔ ri arɛ, ri hɛ̃ɛ wu tɔɔ, “Ɓu wi zang bang ka nɔng ɓɔɔ Laa roo kpanti wiya?”
MAT.18.2	A Yeesɔ ɓaa jaa tɔkɔlɔng nyaa, a shing wu ka teteng ɓarɛ.
MAT.18.3	A kɔɔ ri tɔɔ, “N kɔɔ nɔɔ ruu ɓɔɔ niizang kɔ nwani, naa nɔɔ risi yuu manɛ, nɔɔ nwang naa wujɛ seseere kpang, nɔɔ naa daa nɔng ɓɔɔ Laa roo kpanti kagn kpang. 
MAT.18.4	Ka ruu nɔngkɔ, zang piti ɓɔɔ sɔɔrɔ yuu ɓiɓɛ a nwang kaa naa jaa tɔkɔlɔng keɓe, wukɔ zang bang ka nɔng ɓɔɔ Laa roo kpanti ɓɛɛ. 
MAT.18.5	Zang piti ɓɔɔ ta jaa tɔkɔlɔng ɓɔɔ naa weɓe ka ruu nung mɛɛ, ta nkɔ.
MAT.18.6	“Zang piti ɓɔɔ nɛɛ shing jaa tɔkɔlɔng ka teteng wujɛ seseere ɓɔɔ ri shing danggn ka bii mɛɛ a ri yaa danggn shinnang, jĩng dannang zang kaɓa ɓa ɓɔ̀ɔ zang nɛɛ mã̀ wu ree bang ka turu, zang tasɛ wu ka yeti sàá mii waapo katɔ. 
MAT.18.7	Jĩng dannang kagn yuu koo keɓe, ka ruu vuu ɓɔɔ nwãarɛ zang ka yeti ɓiɓɛ ɓɛɛ. Vuu ɓɔɔ naa weɓe, a ɓi katɔ, a jĩng dannang kagn yuu shɔnzang ɓɔɔ vuu keɓe a nɛɛ bii ɓiɓɛ ɓɛɛ.
MAT.18.8	“Náa ɓaaɓɛ kɔ nɛɛ dɔ̃ mɔɔ, mɔɔ palɛ vuu shi kpang, dɔng katɔ mɔɔ tasɛ. Nɛɛ ti doo ɓaaɓɛ kɔ nɛɛ dɔ̃ mɔɔ jong, mɔɔ ti dɔngnɛ mɔɔ tasɛ. Daa nɔng suru bii ɓɔɔ waa nyaa kpang nɛɛ naa dang gbete, nɛɛ doo dang gbete gbã̀ágbãa, ka nung ɓɔɔ zang nɛɛ daa tasɛ mɔɔ nɛɛ naa ziti ɓaaɓɛ, nɛɛ doo ziti ɓaaɓɛ nandon, ka waa ɓɔɔ wàa nyaa kpang ɓɛɛ. 
MAT.18.9	Jĩng ɓaaɓɛ kɔ nɛɛ dɔ̃ mɔɔ nɛɛ mɔɔ palɛ vuu shi kpang, zɔ̃ng katɔ mɔɔ tasɛ. Daa nɔng suru bii ɓɔɔ waa nyaa kpang nɛɛ jĩng dang gbete gbã̀ágbãa, ka nung ɓɔɔ zang nɛɛ daa tasɛ mɔɔ nɛɛ jĩng ziti ɓaaɓɛ piti, ka nɔng waa bang ɓɛɛ.
MAT.18.10	“Nɔɔ palɛ tɔ̃ɔ, nɔ́ɔ pɛ̃́ɛrɛ̀ jaa tɔkɔlɔng gbete ka teteng wujɛ keɓe nɛɛ jĩng gɔɔnang kpang. N kɔɔ nɔɔ, zang nyaa shonang Laa ɓɔɔ ɓarɛ, ɓɔɔ ri ka lapa, ri pɛ̃ɛrɛ ɓi waa nyaating Daa mɛɛ ɓɔɔ ka lapa diki diki. 
MAT.18.11	Jaa Shɔnzang arɛ nɛɛ wu naa ta ɓi yuu zang ɓɔɔ ri ning katɔ ɓɛɛ.
MAT.18.12	“Nɔɔ zi ɓu bɛ̀ɛ́ ka yeti manɛ viya? Naa shɔnzang mã mɛ̀ɛrɛ́ laa maani, a ɓɔɔ gbete ning ka teteng ɓarɛ, palɛ biya? Yaa ɓɔɔ laa dɛ̃ɛti tu kopi tu mandɛ̃ɛti kaɓa ka kɔpɔ ka nɔngkɔ ka gbongkarɛ, wu daa kãa ɓɔɔ gbete ɓɔɔ ning ɓɛɛ kpang ya? 
MAT.18.13	N kɔɔ nɔɔ ruu ɓɔɔ niizang kɔ nwani, nɛɛ ĩi tɔ, tĩnang ɓɔɔ wu tãa ka ruu ɓiɓɛ, ɓa ɓɔɔ wu tãa ka yuu ɓɔɔ laa dɛ̃ɛti tu kopi tu mandɛ̃ɛti ɓɔɔ ning kpang kaɓa katɔ. 
MAT.18.14	Daa manɛ ɓɔɔ ka lapa, nwang doo nɔngkɔ. Kasɛ nɛɛ jaa tɔkɔlɔng gbete ka teteng wujɛ seseere keɓe, wu shaarɛ kpang.
MAT.18.15	“Ɓaazung nɛɛ palɛ mɔɔ vuu shi kpang, daa ka bm ka gbongkarɛ, mɔɔ daa kɔɔ wu vuu shi kpang ɓɔɔ wu palɛ mɔɔ ɓɛɛ. Nɛɛ ɓaa shoo tɔ ka nyaa ɓaaɓɛ, mɔɔ ta yuu ɓiɓɛ tɔ. 
MAT.18.16	Nɛɛ ɓaa shoo ka nyaa ɓaaɓɛ kpang, mɔɔ ti daayi, mɔ́ɔ daa ɓaa zang gbete kɔ zang ziti ɓɔɔgn nyaa, ka ruu ɓɔɔ, zang ziti kɔ taati nɛɛ kɔɔ nyaa gbete ka yuu ruu, ruu keɓe ɓi niizang kɔ ɓɛɛ. 
MAT.18.17	Nɛɛ ti tãa nyaa zang kaɓa kpang kɔ doori, tɔ̀ɔ mɔɔ daa kɔɔ zang Laa ɓɔɔ nimbang kati. Nɛɛ ɓaa shoo ka nyaa zang Laa ɓɔɔ nimbang kpang kɔ doori, tɔ̀ɔ mɔɔ yaa wu nɔngkɔ, naa ɓɔɔ mɔɔ yaa zang ɓɔɔ dũng Laa kpang ɓɛɛ, kɔ zang ɓɔɔ ta saka tipi ɓɛɛ.
MAT.18.18	“N kɔɔ nɔɔ ruu ɓɔɔ niizang kɔ nwani, vuu piti ɓɔɔ nɔɔ bɛ̃ɛ ka koo keɓe, zang bɛ̃ɛ ɓi katɔ kɔ doori ka lapa. Vuu ɓɔɔ nɔɔ ti kasɛ nɛɛ zang palɛ ka koo keɓe, zang ti kasɛ ɓi katɔ kɔ doori ka lapa.
MAT.18.19	“Nɔɔ ɓaa shoo ta, nɔ́ɔ tãa tɔkn. Naa zang ziti ka teteng manɛ ri mã̀ zɔɔ naa ka yuu vuu piti ɓɔɔ ri gaayi, Daa mɛɛ ɓɔɔ ka lapa palɛ ri katɔ. 
MAT.18.20	Ka ruu ɓɔɔ, nɔng ɓɔɔ zang ziti, kɔ zang taati ri kpalɛ zɔɔ kagn, ka ruu nung mɛɛ, n kagn teteng ɓarɛ ɓɛɛ.”
MAT.18.21	Bituru naa arɛ hɛ̃ɛ Yeesɔ tɔɔ, “Kpanti, naa manzung palɛ m vuu shi kpang diki diki, n yaa wu gbalang doo nɛya? Nung dakn manziti ya?” 
MAT.18.22	A Yeesɔ kasɛ wu nyaa tɔɔ, “N kɔɔ mɔɔ, wu dakn manziti kpang, ɓi dakn laa taati tu kopi dakn manziti. 
MAT.18.23	Ka ruu ɓɔɔ, kpanti ɓɔɔ Laa rooyi, nwang naa yɔɔ kpanti ɓɔɔ tɔɔ wu zili saka ɓɔɔ wu alɛ zang shonang ɓiɓɛ nyaa kɔ́pɔ́ ɓɛɛ. 
MAT.18.24	Gaa tɔɔsung saka ɓiɓɛ gãnang kana. A zang atɛ wu zang gbete ɓɔɔ ta saka ka naa ɓiɓɛ jaka labang kopi a naa walɛ saka ɓɔɔ wu sɔɔrɔ wu nɔng kaa takpang ɓɛɛ. 
MAT.18.25	A yɔɔ kpanti kɔɔ zang nɛɛ, zang mãlɛ́ wu ta nɛɛ soro ɓiɓɛ, nɛɛ wujɛ ɓiɓɛ, nɛɛ vuu gãa ɓiɓɛ piti, tɔɔ zang sɔɔrɔ wu saka ɓiɓɛ nɔng. 
MAT.18.26	A zang shonang kaɓa tang ka tĩng kpanti, a gaa wu tɔɔ, ‘Dabang mɛɛ, n zɔ̃ɔrɔ mɔɔ katɔ, shii ka gbongkarɛ, n sɔ̀ɔrɔ́ mɔɔ saka ɓaaɓɛ ditɔ nandon.’ 
MAT.18.27	A zang shonang kaɓa, gn ɓiɓɛ kɔng kpanti, a kpanti yàa wu saka ɓɔɔ wu ta nyaa kɔ́pɔ́ kati, nɛɛ wu dita.
MAT.18.28	“Zang shonang kaɓa naa nwang tɔ ka biling, a naa ɓee yuu nɛɛ ɓeesang shonang ɓɔɔ gbete, ɓɔɔ ta saka nyaa kɔ́pɔ́ jaka gbete ka naa ɓiɓɛ ɓɛɛ. Yi wu ka vɔ̃ɔrɔ tap, nɛɛ wu sɔɔrɔ wu saka ɓiɓɛ ɓɔɔ wu ta ɓɛɛ ta. 
MAT.18.29	A ɓeesang shonang kaɓa, tang ka tĩng ɓiɓɛ, a bakɛ wu tɔɔ, ‘Shii ka gbongkarɛ, n sɔ̀ɔrɔ́ mɔɔ saka ɓaaɓɛ ditɔ nandon.’ 
MAT.18.30	A kasɛ kpang, a tuu ɓeesang daa loo ka sãa, nɛɛ wu sɔɔrɔ wu saka ɓiɓɛ ɓɔɔ wu ta nyaa kɔ́pɔ́ ka gbongkarɛ.
MAT.18.31	“Ɓu doo ɓɔɔ ɓeesang shonang ɓɔɔgn ri zi vuu ɓɔɔ wu palɛ naa weɓe, yeti ɓarɛ lasɛ dɔɔli, a ri daa kɔɔ kpanti ɓarɛ vuu ɓɔɔ yɔɔ kaɓa palɛ nandon. 
MAT.18.32	A kpanti ɓarɛ, ɓaa wu nyaa, kɔɔ wu tɔɔ, ‘Yɔɔ keɓe, yeti ɓaaɓɛ shi kpang. N yàa mɔɔ saka ɓɔɔ mɔɔ ta nyaa kɔ́pɔ́ tɔ nandon, ka ruu ɓɔɔ mɔɔ gaa m katɔ ɓɛɛ. 
MAT.18.33	Ka ruu vi, gn ɓaasang shonang kɔng mɔɔ jong naa ɓɔɔgn ɓaaɓɛ kɔng m, mɔɔ yàa wu saka ɓɔɔ wu ta nyaa kɔ́pɔ́ ka naa ɓaaɓɛ kpang viya?’ 
MAT.18.34	A gnvɔ shaa kpanti, kpanti tuu wu a zang ɓɔɔ ri mã zang ka sãa ɓɛɛ, nɛɛ wu sɔɔrɔ wu saka ɓiɓɛ ɓɔɔ wu ta nyaa kɔ́pɔ́ ka gbongkarɛ nandon. 
MAT.18.35	N kɔɔ nɔɔ, Daa mɛɛ ɓɔɔ ka lapa, naa palɛ nɔɔ doo nɔngkɔ gbete, gbete, nɔɔ nɛɛ yàa zɔɔ gbalang ka yeti manɛ kpang ɓɛɛ.”
MAT.19.1	Yeesɔ hangsɛ nyaa ruu keɓe kɔɔnang tɔ, a seepaa nɛɛ Galili daa ka tipi Yahudi ɓɔɔ zang ta rang Urudung katɔ ɓɛɛ. 
MAT.19.2	Zang dɔɔli dũuru wu ka knti. A masɛ ri ka nɔngkɔ. 
MAT.19.3	A zang ɓɔɔ ka teteng zang Farisi ri naa a ka bii ɓiɓɛ, nɛɛ ri gãsɛ wu katɔ. Ri hɛ̃ɛ Yeesɔ tɔɔ, “Ruu Laa ɓɔɔ Musa beeyi kasɛ tɔ nɛɛ zang wu hing soro ɓiɓɛ, ka ruu vuu ɓɔɔ wu palɛ, ɓɔɔ daa wu ɓi kpang ɓɛɛ ya?”
MAT.19.4	Yeesɔ kasɛ ri nyaa tɔɔ, “Nɔɔ gã gngn nɛɛ Laa ɓɔɔ mã́a zang ka tĩng tɛ̃ɛ tɛ̃ɛ, mã́a ri, zang varɛ nɛɛ zang soro kpang ya?” 
MAT.19.5	Yeesɔ kɔɔ ri tɔɔ, “Ka ruu nɔngkɔ, zang varɛ yaa niiɓɛ nɛɛ diiɓɛ, ɓakɛ zɔɔ nɛɛ soro ɓiɓɛ ri ziti keɓe ri nwang kaa bii gbete. 
MAT.19.6	Ka ruu nɔngkɔ, ri tɔ̀ɔ́ ziti kpang, ri kaa gbete. Vuu ɓɔɔ Kpanti Laa nɛɛ ɓakɛ tɔ, shɔnzang wu basɛ takpang.”
MAT.19.7	A zang Farisi hɛ̃ɛ Yeesɔ tɔɔ, “A Musa kɔɔ zang ka ruu vi, nɛɛ zang ɓɔɔ nɛɛ tɔɔ wu hing soro ɓiɓɛ, wu a wu labeenang soro hinnang, tɔ̀ɔ, zang wu hing wu kati viya?”
MAT.19.8	Yeesɔ kasɛ ri nyaa tɔɔ, “Musa a nɔɔ naa soro manɛ hinnang ka ruu ɓɔɔ nɔɔ kpãa nyaa vuu tusunang katɔ ɓɛɛ. A vuu keɓe wu nɔngkɔ ka tĩng kpang. 
MAT.19.9	Ka ruu nɔngkɔ, naa shɔnzang hing soro ɓiɓɛ naa wu ka ruu ɓɔɔ, roo nɛɛ zang varɛ ɓɔɔgn ɓɛɛ kpang, a shing soro ɓɔɔgn, zang keɓe palɛ ɓi dũndũng nɛɛ soro ɓɔɔgn ɓɔɔ wu shing ɓɛɛ.”
MAT.19.10	A zang ɓɔɔ ri mantɛ vuu ka bii ɓiɓɛ, ri kɔɔ wu tɔɔ, “Nwannang zang varɛ nɛɛ ɓeeso, nɛɛ nwang nɔngkɔ, zang wu shing soro kpang gbã̀ágbãa.”
MAT.19.11	Yeesɔ naa risi nyaa kɔɔ ri tɔɔ, “Wu shɔnzang piti zunung ruu keɓe tanang kpang, ɓi zang ɓɔɔ Kpanti Laa a ri naa kɔ ta shɛ̃ɛning. 
MAT.19.12	Zang ɓɔɔgn, ri roo soro kpang, bii varɛ ɓarɛ vɔ katɔ, ka ruu ɓɔɔ zang yi ri nɔngkɔ ɓɛɛ. Zang ɓɔɔgn zang palɛ ri katɔ. Zang ɓɔɔ ri ti bɛ̃ɛ soro roonang nɛɛ yuu ɓarɛ, ka ruu kpanti roonang Laa. Zang ɓɔɔ nɛɛ ta ruu keɓe katɔ, wu tarɛ.”
MAT.19.13	A zang atɛ wu wujɛ seseere nɛɛ wu shing ri naa ka yuu tɔ̀ɔ wu ti gaa ri Laa. A zang ɓɔɔ ri mantɛ vuu ka bii ɓiɓɛ ri, mangkɛ zang ɓɔɔ ri atɛ wujɛ kati. 
MAT.19.14	Yeesɔ kɔɔ ri nɛɛ, “Nɔɔ yaa wujɛ seseere ka nɔngkɔ ri a ka bii mɛɛ. Nɔ́ɔ nɔ̀ɔ ri gbalang kpang. Kpanti roonang Laa ɓi ɓɔ̀ɔ́ zang ɓɔɔ naa weɓe kɔ.”
MAT.19.15	Shìng ri naa tɔ ka yuu, gaa ri Laa, a seepaa daa kati.
MAT.19.16	A zang ɓɔɔgn arɛ naa hɛ̃ɛ Yeesɔ tɔɔ, “Maalang, vuu tɔ̃ɔ ɓɔɔ naa n palɛ, n walɛ suru bii ɓɔɔ waa nyaa kpang, ɓu viya?”
MAT.19.17	A Yeesɔ kasɛ wu nyaa tɔɔ, “Mɔɔ hɛ̃ɛ m ruu vuu ɓɔɔ tɔ̃ɔ ka ruu viya? Laa kɔ tɔ̃ɔ gbete. Mɔɔ nɛɛ kasɛ suru bii ɓɔɔ waa nyaa kpang, dũng nyaa ɓɔɔ Kpanti Laa dang ɓɛɛ.”
MAT.19.18	A hɛ̃ɛ Yeesɔ tɔɔ, “Ń dũng ɓu nyaa ɓɔɔ Laa dang ɓɛɛ kìya?” Yeesɔ tɔɔ, “Mɔ́ɔ nyɔ zang vɔrɔ kpang, mɔ́ɔ roo nɛɛ soro zang kpang, mɔ́ɔ ɓɔ̀ɔ shɔngɓɔ kpang, mɔ́ɔ kɔɔ ruu nɛɛ sèé ka yuu zang ɓɔɔ kpang. 
MAT.19.19	Ɓaa shoo ka nyaa daaɓɛ nɛɛ ɓɔɔ naaɓɛ tɔ̃ɔ tɔ̃ɔ. Mɔɔ ti kasɛ ruu zang ɓɔɔ mɔɔ nwalɛ nɛɛ ri, doo naa ɓɔɔ mɔɔ kasɛ yuu ɓaaɓɛ kɔ.”
MAT.19.20	Yɔɔ jasang kasɛ wu nyaa tɔɔ, “N palɛ vuu keɓe tɔ nandon, yàa m ɓu kaa viya?”
MAT.19.21	A Yeesɔ kɔɔ wu tɔɔ, “Mɔɔ nɛɛ kasɛ nɛɛ mɔɔ nwang zang ɓɔɔ vuu shi kpang ɓi ka bii ɓiɓɛ gbete kpang, ka tĩng Laa, dita mɔɔ daa mãlɛ́ vuu naa ɓaaɓɛ nandon, mɔɔ basɛ zang ɓɔɔ vuu ka naa ɓarɛ kpang saka vuu ɓɔɔ mɔɔ malɛ ɓɛɛ kati. Mɔɔ naa walɛ vuu naa ditɔ ka lapa. Tɔ̀ɔ, mɔɔ arɛ mɔɔ dũng m.”
MAT.19.22	Ɓu doo ɓɔɔ yɔɔ jasang kaɓa tãa naa weɓe, yeti ɓiɓɛ lasɛ dɔɔli, a daayi, ka ruu ɓɔɔ, vuu naa ɓiɓɛ dɔɔli ɓɛɛ.
MAT.19.23	Yeesɔ kɔɔ zang ɓɔɔ ri mantɛ vuu ka bii ɓiɓɛ tɔɔ, “N kɔɔ nɔɔ ruu ɓɔɔ niizang kɔ nwani, daanang zang ɓɔɔ vuu naa ɓarɛ kagn ka nɔng ɓɔɔ Laa roo kpanti, naa kpãa dɔɔli. 
MAT.19.24	N kɔɔ nɔɔ tɔkn, daanang zang ɓɔɔ vuu naa ɓarɛ kagn ka nɔng ɓɔɔ Laa roo kpanti, kpãa nyaa ɓa ɓɔ̀ɔ vuu vaa ɓɔɔ zang ɓaa nɛɛ hòlòng ɓú nɛɛ yeng shɔng fɔ̃ɔrɔ ɓɛɛ katɔ.” 
MAT.19.25	Ɓɔɔ zang ɓɔɔ ri mantɛ vuu ka bii Yeesɔ, ri tãa naa weɓe, ri mã naa ka danggn. Ri tɔɔ, “A ɓu wi walɛ suru bii ɓɔɔ waa nyaa kpang wiya?”
MAT.19.26	Yeesɔ pɛ̃ɛrɛ ri, a kɔɔ ri tɔɔ, “Vuu keɓe shɔnzang zunung palɛnang kpang, a Laa zunung vuu piti palɛnang ɓi katɔ.”
MAT.19.27	Bituru hɛ̃ɛ wu tɔɔ, “A wee ruu yaa vuu piti tɔ, ruu dũng mɔɔ ɓee, ruu naa walɛ ɓu kaa viya?”
MAT.19.28	Yeesɔ kɔɔ ri tɔɔ, “N kɔɔ nɔɔ ruu ɓɔɔ niizang kɔ nwani, ka diki ɓɔɔ Jaa Shɔnzang naa arɛ, naa nwang ka laa kpanti nɛɛ naa bannang ɓiɓɛ ka koo shɔɔ. Ɓɔɔ nɔɔ dũ̀ng knti mɛɛ, nɔɔ naa nwáng ditɔ jong ka laa nwannang kopi tu ziti. Tɔ̀ɔ nɔ́ɔ jɛ̃̀ɛ zɔ̃ng wujɛ Isirela ɓɔɔ kopi tu ziti ruu kati. 
MAT.19.29	Zang piti ɓɔɔ yaa gãa ɓiɓɛ, nɛɛ ɓeezung, nɛɛ ɓeenaa, nɛɛ diiɓɛ, nɛɛ niiɓɛ, nɛɛ wujɛ ɓiɓɛ, a ɓɔɔ tipi jaa lannang ɓiɓɛ, ka ruu mɛɛ, naa walɛ vuu ɓɔɔ wu yaa ɓɛɛ ditɔ dakn laa maani. Ti walɛ suru bii ɓɔɔ waa nyaa kpang ɓɛɛ katɔ. 
MAT.19.30	A zang dɔɔli ka teteng zang kɔ ri ka tĩng kãntang keɓe, kɔ naa waa nyaa knti. Zang kɔ ri ka knti kãntang keɓe, kɔ naa sɔɔ zang tĩng kaa jong.”
MAT.20.1	“Kpanti roonang Laa nwang naa yɔɔ jaa laa inabi ɓɔɔ nwang nɛɛ gãndi zãngzãng, nɛɛ wu daa kãa zang shonang ɓɔɔ ri naa palɛ wu shonang ka jaa ɓiɓɛ ɓɛɛ. 
MAT.20.2	Ri kà zɔɔ laa nɛɛ zang shonang nɛɛ, wu naa shu ri saka ɓɔɔ zang shu zang ka ruu shonang diki gbete ɓɛɛ. A dɔ̃ ri ka jaa ɓiɓɛ, nɛɛ ri dita, ri daa palɛ wu shonang. 
MAT.20.3	Làa naa yuu táà, ti daa ĩi zang shonang ɓɔɔ ri nwalɛ waati ka nyaa lumang, 
MAT.20.4	a kɔɔ ri tɔɔ, ‘Nɔɔ dita jong nɔɔ daa palɛ m shonang ka jaa mɛɛ, tɔ̀ɔ n a nɔɔ vuu ɓɔɔ daa naa katɔ ɓɛɛ.’ A zang shonang kaɓa ri daa kati. 
MAT.20.5	A yɔɔ jaa kaɓa ti naa paarɛ zang shonang kãanang nɛɛ laagɛ̃ a ɓɔɔ kaa naa ɓɔɔ laa kpɛ̃ɛ tɔ ɓɛɛ. A ti palɛ doo naa ɓɔɔ tĩng shɔɔnang kɔ. 
MAT.20.6	Ti naa daa nɛɛ laarang tɔkn, a daa ĩi zang shonang ɓɔɔgn, ri shiiri tɔ. A hɛ̃ɛ ri tɔɔ, ‘Nɔɔ shiiri waati ka ruu vi, doo nɛɛ gãndi sasak viya?’ 
MAT.20.7	A zang shonang ri kasɛ wu nyaa tɔɔ, ‘Ka ruu ɓɔɔ, zang ɓɔɔ ɓaa ruu nyaa shonang palɛnang kpang ɓɛɛ.’ A kɔɔ ri tɔɔ, ‘Nɔɔ dita jong nɔɔ daa palɛ shonang ka jaa mɛɛ.’
MAT.20.8	“Kaa nɛɛ làa nyaa vàa, yɔɔ jaa kɔɔ zang bang zang shonang, ɓiɓɛ tɔɔ, ‘Ɓaa zang shonang nyaa ta, mɔɔ shu ri saka shonang ɓarɛ. Gaayu nɛɛ zang doo knti kɔ shɔɔnang, tɔ̀ɔ mɔɔ naa hangsɛ nyaa ka nɛɛ zang ɓɔɔ ri a tĩng shɔɔnang ɓɛɛ.’ 
MAT.20.9	A zang shonang ɓɔɔ ri gaayu jaa lannang nɛɛ laarang naa arɛ, zang shu ri saka ɓɔɔ zang shu zang ka ruu shonang diki gbete ɓɛɛ. 
MAT.20.10	A zang ɓɔɔ ri gaayu jaa lannang tĩng shɔɔnang, naa arɛ, ri kɔɔ nɛɛ naa, saka ɓarɛ, naa ɓa ɓɔɔ zang ɓɔɔ ri a doo knti ɓi katɔ. Zang shu ri doo saka ɓɔɔ zang shu zang ka ruu shonang diki gbete ɓɛɛ kɔ. 
MAT.20.11	Ri ta saka shonang ɓarɛ tɔ, a ri gɔ̃ɔrɔ yee nɛɛ yɔɔ jaa nɛɛ, 
MAT.20.12	‘Zang ɓɔɔ ri a doo knti, ri palɛ shonang diki bee kpang, mɔɔ shu rùu ɓɔɔ ruu dang jĩng, laa ti nyɔ ruu sasak, saka nɛɛ ri nyaa kiiri, ka ruu viya?’ 
MAT.20.13	A yɔɔ jaa kasɛ zang gbete ɓarɛ nyaa tɔɔ, ‘Masang, n mulu mɔɔ katɔ kpang. Mɔkɔ kasɛ nɛɛ n shu mɔɔ saka ɓɔɔ zang a zang ka ruu shonang diki gbete kpang ya? 
MAT.20.14	Dita nɛɛ saka ɓaaɓɛ. Nkɔ tiisi n a zang doo knti, naa ɓɔɔ n a mɔɔ ɓɛɛ. 
MAT.20.15	N daa naa ɓɔɔ n palɛ vuu ɓɔɔ yeti mɛɛ kasɛ nɛɛ vuu mɛɛ kpang ya? Gnvɔ shàá mɔɔ ka ruu tɔ̃ɔ ɓɔɔ n palɛ ɓɛɛ ya?’ ” 
MAT.20.16	A Yeesɔ naa hangsɛ nyaa kati tɔɔ, “Ka ruu nɔngkɔ, zang doo knti kɔ naa raa zang tĩng. Zang tĩng ri ti raa zang knti.”
MAT.20.17	Yeesɔ daa kana Urushalima, a ɓaa nyaa ka zang ɓɔɔ ri mantɛ vuu ka bii ɓiɓɛ kopi tu ziti dang gbete, a kɔɔ ri tɔɔ, 
MAT.20.18	“Rùu daa kana Urushalima, zang ɓɔɔ naa nyɔ yuu mɛɛ, ɓɔɔ n Jaa Shɔnzang ditɔ ka naa zang bang bang zang ɓɔɔ ri dɔɔ vuu ka gãa Kpanti Laa, nɛɛ zang ɓɔɔ ri tusu zang vuu ɓɛɛ. Ri naa jɛ̃̀ɛ m ruu ɓɔɔ zang naa nyɔ m vɔrɔ kagn ɓɛɛ kati. 
MAT.20.19	Tɔ̀ɔ, ri naa tuu m, ri a zang ɓɔɔ ri dũng Laa kpang, nɛɛ tɔ̀ɔ ri kpaa m, ri nyɔ m nɛɛ gbãa, tɔ̀ɔ ri daa ɓaa m naa ka laa. A Kpanti Laa naa wisi m paa ka lee ɓɔɔ diki daa taati ɓɛɛ.”
MAT.20.20	A soro Zebedi nɛɛ, wujɛ ɓiɓɛ ɓɔɔ varɛ, naa tang ka tĩng Yeesɔ, a gaa vuu ka naa ɓiɓɛ. 
MAT.20.21	Yeesɔ hɛ̃ɛ wu tɔɔ, “Mɔɔ kasɛ viya?”
MAT.20.21	A nàá rɛɛ Yakubu kɔɔ wu tɔɔ, “N tɔɔ mɔɔ kasɛ, wujɛ mɛɛ ziti keɓe, ɓɔɔ gbete wu nwang ka naa nakn ɓaaɓɛ, ɓɔɔ gbete wu ti nwang ka naa nagang ɓaaɓɛ, ka diki ɓɔɔ mɔɔ naa roo kpanti ɓɛɛ.”
MAT.20.22	A Yeesɔ kɔɔ rɛɛ Yakubu nɛɛ Yɔhana tɔɔ, “Nɔɔ zi vuu ɓɔɔ nɔɔ gaa kpang. Nɔɔ naa zunung jĩng dannang katɔ jong naa ɓɔɔ n naa dang ɓɛɛ ya?”
MAT.20.22	A ri kasɛ Yeesɔ nyaa tɔɔ, “Ruu zunung katɔ.”
MAT.20.23	Yeesɔ kɔɔ ri tɔɔ, “Nɔɔ dang jĩng ɓi katɔ nɔngkɔ, a ɓɔɔ nwannang ka naa nakn, nɛɛ naa nagang mɛɛ, ɓi nkɔ a zang naa kpang. Nɔng nwannang keɓe, ɓi ɓɔ̀ɔ́ zang ɓɔɔ Daa mɛɛ palɛ ri ɓɛɛ.” 
MAT.20.24	Ɓɔɔ zang ɓɔɔ ri mantɛ vuu ka bii Yeesɔ ɓɔɔ yaa kopi, tãa naa weɓe, gnvɔ shàa ri nɛɛ rɛɛ Yakubu nɛɛ Yɔhana dɔɔli. 
MAT.20.25	A Yeesɔ ɓaa ri nyaa, kɔɔ ri tɔɔ, “Nɔɔ zi tɔ nɛɛ, rɛɛ kpanti zang ɓɔɔ ri dũng Laa kpang, nɛɛ zang bang bang ɓarɛ, ri kasɛ nɛɛ zang zirɛ nɛɛ, rikɔ zang bang. 
MAT.20.26	A ɓɔɔ manɛ ɓi nɔngkɔ kpang. Shɔnzang ɓɔɔ kasɛ nɛɛ wu nwang zang bang ka teteng manɛ piti, wukɔ wu nwang zang shonang jong. 
MAT.20.27	Shɔnzang ɓɔɔ ti kasɛ nɛɛ wu naa nwang ka tĩng, wukɔ wu nwang jaafoo manɛ jong. 
MAT.20.28	Naa ɓɔɔ n Jaa Shɔnzang n arɛ, nɛɛ zang shong m shonang kpang, n arɛ nɛɛ n shong m zang kɔ jong, n ti mãlɛ́ bii mɛɛ ka ruu zang dɔɔli nɛɛ tɔɔ n ta yuu ɓarɛ.”
MAT.20.29	Yeesɔ ri seepaa daanang nɛɛ Gari Jeriko nɛɛ zang ɓɔɔ ri mantɛ vuu ka bii ɓiɓɛ, a zang dɔɔli ri dũng wu ka knti. 
MAT.20.30	Zang jĩng ringtang ziti ɓɔɔ ri nwang ka nyaa gbalang, ri tãayi nɛɛ Yeesɔ tɛɛ kana, a ri mɛɛ nyaa ka lapa nɛɛ, “Kpanti, Jaa Dawuda, gn ɓuru wu kɔng mɔɔ jong.”
MAT.20.31	A zang ɓɔɔ ri dũng Yeesɔ ka knti, mangkɛ ri, nɛɛ ri vɔ̃ nyaa ta. Ri mɛɛ nyaa nabm tɔkn ka lapa nɛɛ, “Kpanti, Jaa Dawuda, gn ɓuru wu kɔng mɔɔ jong.”
MAT.20.32	A Yeesɔ shiiyi, ɓaa ri nyaa, a hɛ̃ɛ ri tɔɔ, “Nɔɔ kasɛ nɛɛ n pàlɛ̀ nɔɔ viya?”
MAT.20.32	A ri kasɛ wu nyaa tɔɔ, 
MAT.20.33	“Kpanti, ruu kasɛ mɔɔ pùu ruu jĩng jong, ruu zi nɔng.”
MAT.20.34	Gn ɓarɛ kɔng Yeesɔ, a lee naa ka jĩng ɓarɛ. Jĩng ɓarɛ tantɛ kaa puunang, ri zi nɔng, a ri dũng Yeesɔ kati.
MAT.21.1	Ri a tɔ nɛɛ Urushalima naabm, a ri naa a ka Bɛtafaji ɓɔɔ ka doo Kɔpɔ Zeetung ɓɛɛ. A Yeesɔ ɓaa nyaa ka zang ziti ka teteng zang ɓɔɔ ri mantɛ vuu ka bii ɓiɓɛ, shong ri ka tĩng. 
MAT.21.2	A kɔɔ ri tɔɔ, “Nɔɔ dita ka gari tɔkɔlɔng kɔ ka tĩng manɛ ɓá, nɔɔ daa ĩi seesaa ɓɔɔ zang mã ka laa ditɔ nɛɛ jaa ka doo. Nɔɔ kã̀lɛ́, nɔ́ɔ atɛ m ri. 
MAT.21.3	Zang ɓɔɔ nɛɛ hɛ̃ɛ nɔɔ, nɔɔ kɔɔ wu nɛɛ, Kpanti Yeesɔ kasɛ seesaa keɓe katɔ, nɛɛ jaa ɓiɓɛ ning. Yaa seesaa kaɓa ditɔ nɛɛ jaa ɓiɓɛ tantɛnang.”
MAT.21.4	Vuu keɓe nwang ka naa ɓɔɔ Kpanti Laa kɔɔ nɛɛ nyaa zang nyaa shonang ɓiɓɛ ka tĩng tɛ̃ɛ tɛ̃ɛ ɓɛɛ. 
MAT.21.5	Laa kɔɔyi tɔɔ,
MAT.21.5	“Nɔɔ kɔɔ zang gari Siyona nɛɛ,
MAT.21.5	‘Kpanti manɛ a kana bii manɛ.
MAT.21.5	Tuu yuu ɓiɓɛ kpang, vang seesaa, ka jaa seesaa.’ ”
MAT.21.6	A zang ɓɔɔ ri mantɛ vuu ka bii Yeesɔ, ri daa palɛ kaa naa ɓɔɔ Yeesɔ kɔɔ ri ɓɛɛ. 
MAT.21.7	Ri daa atɛ seesaa kaa nɛɛ jaa ɓiɓɛ. Ri wɔɔrɔ fɔ̃ɔrɔ ɓarɛ ka dakn seesaa, a Yeesɔ vangnɛ nwang kagn.
MAT.21.8	Zang dɔɔli ri wɔɔrɔ fɔ̃ɔrɔ ɓarɛ, ka gbalang. A zang ɓɔɔ ri ti dɔ́lɔ́ nasãng laa nung manja ri wɔɔrɔ ka gbalang. 
MAT.21.9	Zang dɔɔli ɓɔɔ ri ka tĩng Yeesɔ, a ɓɔɔ ri ti ka knti ɓiɓɛ, ri mɛɛrɛ nyaa kana nɛɛ, “Zang wu dɔɔ Jaa Dawuda ta. Laa wu a zang ɓɔɔ a nɛɛ nung ɓiɓɛ tĩnang tãanang. Zang wu ti dɔɔ Kpanti Laa ta.”
MAT.21.10	Yeesɔ naa shɛ̃ɛ Urushalima tɔ, zang zi naa gari ɓi takpang. Zang gari ri hɛ̃ɛ zɔɔ tɔɔ, “Zang keɓe, ɓu wiya?”
MAT.21.11	A zang kɔɔ ri tɔɔ, “Wee ɓi Yeesɔ zang nyaa shonang Laa ɓɔɔ a nɛɛ Nazara, ɓɔɔ ka tipi Galili ɓɛɛ kɔ.”
MAT.21.12	Yeesɔ daa ka yeti Gãa Laa, daa hing zang piti ɓɔɔ ri mãlɛ́ vuu nɛɛ zang ɓɔɔ ri hooro vuu, ka biling. A ti zĩili teeburu zang ɓɔɔ ri kɔ̃sɔ saka, nɛɛ nɔng nwannang zang ɓɔɔ ri mãlɛ́ ning koro kati. 
MAT.21.13	A kɔɔ ri tɔɔ, “Zang bee ka labeenang Kpanti Laa nɛɛ Laa kɔɔyi tɔɔ, ‘Gãa mɛɛ, zang naa ɓaa ɓi nɛɛ Gãa Laa gaanang, a nɔɔ raayi nwang nɔɔ manɛ kaa nɔng ɓɔɔ shɔngɓɔ ri waa kagn ɓɛɛ.’ ”
MAT.21.14	A zang jĩng ringtang, nɛɛ zang ɓɔɔ kàa katɔ ri naa a ka bii ɓiɓɛ ka yeti Gãa Laa, a masɛ ri kati. 
MAT.21.15	Ɓɔɔ zang bang bang zang ɓɔɔ ri dɔɔ vuu ka Gãa Laa, nɛɛ zang ɓɔɔ ri tusu zang vuu, ri zi vuu ɓɔɔ zang zirɛ zang mã naa ka danggn ɓɔɔ Yeesɔ palɛ naa weɓe, nɛɛ nyaa ɓɔɔ wujɛ goo ka Gãa Laa nɛɛ, “Zang wu dɔɔ Jaa Dawuda,” gnvɔ shaa ri dɔɔli.
MAT.21.16	A ri hɛ̃ɛ Yeesɔ tɔɔ, “Mɔɔ tãa vuu ɓɔɔ wujɛ keɓe, ri kɔɔ ɓu tɔ ya?”
MAT.21.16	Yeesɔ kasɛ ri nyaa tɔɔ, “Nn, nɔɔ gã gngn ka yeti labeenang Laa kpang ya? Zang beeyi nɛɛ,
MAT.21.16	“ ‘Laa kpɛ̃ɛrɛ wujɛ seseere
MAT.21.16	naa ɓɔɔ ri dɔɔ wu tɔ̃ɔ tɔ̃ɔ ɓɛɛ.’ ”
MAT.21.17	A Yeesɔ yaa ri, nwang kaa nɛɛ yeti gari, daa roo ka Bɛtani.
MAT.21.18	Nɔng naa gãntɛ tɔ, Yeesɔ gbãayu kana gari tɔkn, a nyɔkɔ nyɔ wu kati. 
MAT.21.19	A zi laa sĩiri ka nyaa gbalang naabm, a daa ka doo ɓiɓɛ. A sĩiri ra jaa ka laa kpang. Zi gɔpɔ kɔ shɛ̃ɛning. A kù laa sĩiri nyaa ka bii tɔɔ, “Mɔɔ ra jaa takpang dòndòng.” A laa sĩiri naa tantɛ kaa tɔɔrɔnang.
MAT.21.20	Ɓɔɔ zang ɓɔɔ ri mantɛ vuu ka bii ɓiɓɛ ri zi naa weɓe, ri mã naa ka danggn. Ri tɔɔ, “Laa sĩiri tɔɔrɔ bɛ̀ɛ́ tantɛnang viya?”
MAT.21.21	A Yeesɔ kasɛ ri nyaa tɔɔ, “N kɔ̀ɔ́ nɔɔ ruu ɓɔɔ niizang kɔ nwani, naa nɔɔ shing danggn ka bii mɛɛ, nɔɔ yaa danggn naa kpang, nɔɔ palɛ wu vuu kɔ n palɛ laa sĩiri ɓee kɔ shɛ̃ɛning kpang. Nɔɔ zunung ɓɔɔ nɔɔ kɔɔ kɔpɔ keɓe katɔ nɛɛ, ‘Rúu ta nɛɛ bii ɓaaɓɛ, mɔɔ daa watɛ ka mii waapo.’ Ti palɛ katɔ nɔngkɔ. 
MAT.21.22	Naa nɔɔ shing danggn ka bii Kpanti Laa tɔ̃ɔ, vuu ɓɔɔ nɔɔ gàa wu piti, nɔɔ walɛ katɔ.”
MAT.21.23	A Yeesɔ naa daa tɔkn yeti Gãa Laa. Tusu zang vuu kana, a zang bang bang zang ɓɔɔ ri dɔɔ vuu ka Gãa Laa nɛɛ zang bang bang zang Yahudi, ri a ka bii ɓiɓɛ. Ri hɛ̃ɛ wu tɔɔ, “Mɔɔ walɛ naa vuu palɛnang keɓe ka niya? Ɓu wi, a mɔɔ naa vuu keɓe palɛnang wiya?”
MAT.21.24	Yeesɔ kasɛ ri nyaa tɔɔ, “N kaaɓi, n hɛ̃ɛ nɔɔ ruu jong gbete. Nɔɔ nɛɛ kɔɔ m tɔ, n ti kɔɔ nɔɔ nɔng ɓɔɔ n walɛ naa vuu palɛnang keɓe kagn ɓɛɛ.”
MAT.21.25	A hɛ̃ɛ ri tɔɔ, “Ɓu wi a Yɔhana naa Batizima ɓɔɔ wu pàlɛ́ zang wiya? Laa a wu ya, kɔ shɔnzang a wu?”
MAT.21.25	A ri gaa tɔɔsung nyaa laanang ka naa ɓarɛ, ri tɔɔ, “Ruu kɔɔ wu ɓu kaa nɛɛ viya? Naa ruu kɔɔ wu nɛɛ Laa a wu, naa hɛ̃ɛ ruu nɛɛ, ‘A ka ruu vi, nɔɔ shing danggn ka ruu Yɔhana kpang viya?’ 
MAT.21.26	Naa ruu kɔɔ wu nɛɛ, ‘Shɔnzang a wu,’ ruu káa vɔrɔ zang, ka ruu ɓɔɔ zang piti shing danggn tɔ nɛɛ, Yɔhana ɓi zang nyaa shonang Kpanti Laa ɓɛɛ.”
MAT.21.27	A ri kasɛ Yeesɔ nyaa tɔɔ, “Ruu zi kpang.”
MAT.21.27	Yeesɔ ti kɔɔ ri tɔɔ, “N ti kɔɔ nɔɔ nɔng ɓɔɔ n walɛ naa vuu keɓe palɛnang kagn doo kpang kɔ.”
MAT.21.28	“Nɔɔ zi ɓu bɛ̀ɛ́ ka yeti manɛ viya? Yɔɔ ɓɔɔ kagn, wujɛ ɓiɓɛ zang varɛ ziti. Daa kɔɔ ɓeejaa ɓɔɔ bang tɔɔ, ‘Jaa mɛɛ, daayi mɔɔ daa palɛ shonang, lɛ̀ɛ́ ka jaa laa inabi.’
MAT.21.29	“A jaa kaɓa, kasɛ diiɓɛ nyaa tɔɔ ‘N daa m kpang.’ Làa nɛɛ tɔɔ wu ɓa tɔkɔlɔng, naa kɔ̃sɔ yeti ɓiɓɛ, a daa kati. 
MAT.21.30	A yɔɔ ti daa kɔɔ jaa ɓiɓɛ ɓɔɔ gbete doo nɔngkɔ, nɛɛ wu daa palɛ shonang ka jaa laa inabi. A jaa kaɓa, kasɛ wu nyaa tɔɔ, ‘N daa ditɔ dada.’ A naa daa kpang.” 
MAT.21.31	A Yeesɔ hɛ̃ɛ ri tɔɔ, “Ka teteng wujɛ ziti kaɓa, zang gbete ɓɔɔ palɛ vuu ɓɔɔ daa ɓarɛ kasɛ, ɓu wiya?”
MAT.21.31	A ri kasɛ wu nyaa tɔɔ, “Jaa ɓiɓɛ ɓɔɔ bang ɓɛɛ.”
MAT.21.31	A Yeesɔ naa risi nyaa kɔɔ ri tɔɔ, “N kɔɔ nɔɔ ruu ɓɔɔ niizang kɔ nwani, zang ɓɔɔ ri ta saka tipi, nɛɛ zang soro ɓɔɔ shing jĩng ka varɛ kãanang, ri yee nɔɔ yuu daanang nɔng ɓɔɔ Laa roo kpanti kana. 
MAT.21.32	Ka ruu ɓɔɔ, Yɔhana arɛ, nɛɛ wu naa tusu nɔɔ gbalang nwannang ɓɔɔ tɔ̃ɔ, a nɔɔ shing danggn ka bii ɓiɓɛ kpang ɓɛɛ. Zang ɓɔɔ ri ta saka tipi, nɛɛ zang soro ɓɔɔ ri shing jĩng ka varɛ kãanang kɔ ri shing danggn ka bii ɓiɓɛ jong. Ɓɔɔ nɔɔ ti naa zi tɔɔ naa weɓe, nɔɔ ti kɔ̃sɔ yeti manɛ, nɔɔ shing danggn ka bii ɓiɓɛ kpang.”
MAT.21.33	Yeesɔ tɔɔ, “Nɔɔ tãa nyaa vuu jeenang ɓɔɔgn ta. Yɔɔ ɓɔɔgn shɔlɔ laa inabi ka jaa ɓiɓɛ, a mang gbãng ɓee nyaa jaa nɔng kiiri kiiri. Ti palɛ nɔng ɓɔɔ zang kãng mii jĩng laa inabi kagn, nɛɛ putali ɓɔɔ zang shi kagn, zang gãng jĩng ka jaa ɓɛɛ. A yaa zang ɓɔɔ ri gãng jĩng ka jaa, a seepaa daa zanti ka koolaa ɓɔɔgn. 
MAT.21.34	Diki jĩng laa inabi hãnang naa raa bii, a yɔɔ ɓaa nyaa ka zang shonang ɓiɓɛ. Shong ri ka bii zang ɓɔɔ wu yaa ri jaa ɓɛɛ, nɛɛ ri daa ta wu jĩng laa.
MAT.21.35	“A zang ɓɔɔ yɔɔ yaa ri jaa, yiki zang shonang ɓɔɔ yɔɔ jaa shongnɛ, a ri nyɔ ɓɔɔ gbete zɛ̃ɛzɛ̃ɛ, ri ti tuu ɓɔɔ gbete ri nyɔ ka tipi tang, a ri ti luku ɓɔɔ gbete nɛɛ tari. 
MAT.21.36	Yɔɔ jaa ti naa shong zang shonang ɓiɓɛ ɓɔɔgn tɔkn ka bii ɓarɛ gaagaa, ɓa ɓɔɔ tĩng shɔɔnang katɔ. Ri ti dang zang doo knti jĩng doo nɔngkɔ. 
MAT.21.37	Diki naa bee tɔkɔlɔng, a yɔɔ jaa naa paasɛ shong kaa jaa ɓiɓɛ, nɛɛ naa kasɛ, ri tãa kaa nyaa jaa ɓiɓɛ kɔ.
MAT.21.38	“A ɓɔɔ ri zi jaa yɔɔ a kana, ri tɔ̀ng zɔɔ tɔɔ, ‘Wee jaa ɓɔɔ naa shaa vuu vɔ ɓiɓɛ kɔ, nɔɔ a ta ruu nyɔ wu vɔrɔ, tɔ̀ɔ jaa wu nwang ɓɔɔ ɓuru kati.’ 
MAT.21.39	A ri seepaa ri yi jaa, ri nwangsɛ wu ka nyaa jaa biling, ri nyɔ wu vɔrɔ ka nɔngkɔ.”
MAT.21.40	A Yeesɔ hɛ̃ɛ zang ɓɔɔ ri shiiri tɔɔ, “Naa yɔɔ jaa kaɓa naa arɛ, palɛ zang ɓɔɔ wu yaa ri jaa ɓiɓɛ ka naa biya?”
MAT.21.41	Ri kasɛ Yeesɔ nyaa tɔɔ, “Yɔɔ jaa kaɓa, naa nyɔkɔ zang yeti shi kpang kaɓa vɔrɔ katɔ nandon, tɔ̀ɔ wu a zang ɓɔɔgn, ɓɔɔ naa alɛ wu jĩng laa ka diki ɓɔɔ zang hã jĩng laa inabi kagn ɓɛɛ.”
MAT.21.42	A Yeesɔ hɛ̃ɛ ri tɔɔ, “Nɔɔ gã̀ gngn ka yeti labeenang Kpanti Laa kpang ya? Laa kɔɔyi tɔɔ:
MAT.21.42	“ ‘Tari ɓɔɔ zang gãa mãanang ri bɛ̃ɛyi,
MAT.21.42	wukɔ ràa tari ɓɔɔ yiti gãa kati.
MAT.21.42	Kpanti Laa kɔ palɛ veɓe.
MAT.21.42	Ɓɔɔ ka jĩng ɓuru, ɓi kaa vuu ɓɔɔ ruu mã naa ka danggn ɓɛɛ.’
MAT.21.43	“Ka ruu nɔngkɔ n kɔɔ nɔɔ, zang naa ta gbalang ɓɔɔ zang zi kagn nɛɛ Laa kɔ Kpanti ditɔ nɛɛ naa manɛ, zang a zang ɓɔɔ ri naa palɛ vuu ɓɔɔ Laa kasɛ katɔ ɓɛɛ. 
MAT.21.44	[Shɔnzang ɓɔɔ nɛɛ naa watɛ ka tari keɓe, bii ɓiɓɛ naa kaka ditɔ. Tari kɔ nɛɛ watɛ jong ka yuu shɔnzang, shɔnzang kaɓa nangkɛ náà zũng tapuru.]”
MAT.21.45	Ɓɔɔ zang bang bang zang ɓɔɔ ri dɔɔ vuu ka Gãa Laa, nɛɛ zang Farisi ri tãa ruu ɓɔɔ Yeesɔ kɔɔ nɛɛ nyaa vuu jeenang naa weɓe, ri tantɛ zinang ka yeti ɓarɛ, nɛɛ Yeesɔ ràng yee keɓe ka yuu ɓarɛ kɔ. 
MAT.21.46	Ka ruu nɔngkɔ, ri nɛɛ ri yi Yeesɔ katɔ, a ri kaa vɔrɔ zang. Ka ruu ɓɔɔ zang dɔɔli shing danggn nɛɛ Yeesɔ ɓi zang nyaa shonang Kpanti Laa ɓɛɛ.
MAT.22.1	A Yeesɔ rang ri yee kaa tɔkn nɛɛ nyaa vuu jeenang tɔɔ, 
MAT.22.2	“Kpanti ɓɔɔ Laa rooyi nwang naa ruu yɔɔ Kpanti ɓɔɔ palɛ jaa ɓiɓɛ ɓɔɔ varɛ vuu shaanang kn sinyɛ ɓɛɛ. 
MAT.22.3	A naa shong zang shonang ɓiɓɛ ka bii zang ɓɔɔ wu gaarɛ, nɛɛ ri á ta, a ri bɛ̃ɛ anang kati ɓɛɛ.
MAT.22.4	“A yɔɔ kpanti ti naa shong zang shonang ɓiɓɛ ɓɔɔgn tɔkn ka bii zang ɓɔɔ wu gaarɛ ɓɛɛ nɛɛ, ‘Nɔɔ dita, nɔɔ daa kɔɔ ri nɛɛ n hangsɛ vuu shaanang palɛnang tɔ. N yele guu napo mɛɛ ɓɔɔ ɔ̃lɔ dɔɔli ɓɛɛ tɔ. N shĩili vuu shaanang tɔ. Nɔɔ a nɔng kn sinyɛ shaanang ta.’
MAT.22.5	“A zang ɓɔɔ kpanti gaarɛ kaɓa, ri yee laa ɓarɛ kagn kpang. A ri daarɛ ɓarɛ ri. Zang gbete daa ka jaa ɓiɓɛ, a ɓɔɔ gbete daa ka nɔng vuu ɓiɓɛ malɛnang. 
MAT.22.6	A zang ɓɔɔ kpanti gaarɛ, ɓɔɔ ri yaa knti, ri yiki zang shonang kpanti, ri dang ri jĩng, a ri nyɔkɔ ri vɔrɔ. 
MAT.22.7	A gnvɔ shaa kpanti, kpanti shong zang sɔɔja ɓiɓɛ, ri daa nyɔkɔ zang ɓɔɔ ri nyɔkɔ zang shonang ɓiɓɛ, a ri dɔɔ gari ɓarɛ nɛɛ waa kpayi kpayi.
MAT.22.8	“A Kpanti naa ɓaa nyaa ka zang shonang ɓiɓɛ ɓɔɔgn, a kɔɔ ri tɔɔ, ‘Zang hangsɛ kn sinyɛ palɛnang tɔ. A zang ɓɔɔ n gaarɛ ri, ri daa naa ɓɔɔ ri shaayi kaa takpang. 
MAT.22.9	Nɔɔ dita nyaa gbabang, nɔɔ daa gaarɛ zang ɓɔɔ nɔɔ ĩi piti, ri a nɔng kn sinyɛ.’ 
MAT.22.10	A zang shonang yɔɔ ri daa ka nyaa gbabang, ri daa kpalɛ zang piti ɓɔɔ ri ĩi ɓɛɛ kati. Zang shi kpang nɛɛ ɓɔɔ tɔ̃ɔ piti. A zang ɓɔɔ zang gaarɛ, ri yi nyaa nɔng kn sinyɛ kati.
MAT.22.11	“A yɔɔ kpanti naa arɛ, nɛɛ wu naa leng jĩng ka zang ɓɔɔ wu gaarɛ ɓɛɛ, a naa zi shɔnzang gbete ɓɔɔgn nɔngkɔ, hãa zɔ̃ng fɔ̃ɔrɔ ɓɔɔ zang kn sinyɛ shaanang, hãlɛ ka bii kpang. 
MAT.22.12	A hɛ̃ɛ wu tɔɔ, ‘Masang, mɔɔ palɛ bɛ̀ɛ́, mɔɔ a ka nihn, fɔ̃ɔrɔ kn sinyɛ shaanang kagn bii kpang viya?’ Yɔɔ shii tɔ wek, vuu ɓɔɔ wu kɔɔ takpang.
MAT.22.13	“A yɔɔ kpanti kɔɔ zang shonang ɓiɓɛ tɔɔ, ‘Nɔɔ yi wu ta, nɔ́ɔ ta naa nɛɛ doo. Nɔ́ɔ daa tasɛ ka biling, ka nɔng ɓɔɔ tɔ̀ɔ katɔ kɔngkɔng ɓɛɛ. Nɔng ɓɔɔ zang kaayi, zang shaa nyaa kagn kpaaka kpaaka ɓɛɛ.’ ”
MAT.22.14	A Yeesɔ naa hangsɛ nyaa kati tɔɔ, “Zang ɓɔɔ zang gaarɛ, ri dɔɔli, a zang ɓɔɔ zang shɛ̃ɛrɛ, ri kaa tɔ̀ɔ́ dɔɔli kpang.”
MAT.22.15	A zang Farisi ri daa tɔ̀ng zɔɔ ka naa ɓɔɔ ri yi wu ka yee ɓɔɔ wu rang ɓɛɛ. 
MAT.22.16	A ri shong zang ɓɔɔ ri mantɛ vuu ka bii ɓarɛ nɛɛ zang ɓɔɔ dũng knti Kpanti Hiridu tɔɔ, ri daa kɔɔ Yeesɔ nɛɛ, “Maalang, ruu zi tɔ, mɔɔ suu see ɓáa kpang. Mɔɔ tùsú zang ɓáa vuu ɓɔɔ niizang, ɓɔɔ Laa kasɛ nɛɛ zang wu palɛ ɓɛɛ. Ruu ɓaaɓɛ hãa ɓi kagn nɛɛ vuu ɓɔɔ shɔnzang rɛ̃rɛ ɓɛɛ kpang, ka ruu ɓɔɔ, mɔɔ ti shɛ̃ɛrɛ zang ɓáa kpang ɓɛɛ. 
MAT.22.17	Kɔɔ ruu vuu ɓɔɔ mɔɔ zi ka yeti ɓaaɓɛ, ka yuu ruu keɓe ta. Ruu shu Kpanti Kayisa, Kpanti Rooma saka tipi katɔ ya, kɔ ruu shu kpang?”
MAT.22.18	Yeesɔ ti zi vuu shi kpang ɓɔɔ ri mang ka yeti ɓarɛ ɓi tɔ, a kɔɔ ri tɔɔ, “Nɔɔ zang ɓɔɔ nwãarɛ zang nɛɛ vuu palɛnang ɓɛɛ, nɔɔ gãsɛ m ka ruu viya? 
MAT.22.19	Nɔɔ tusu m saka ɓɔɔ nɔɔ shu saka tipi nɔng ta.”
MAT.22.19	A ri atɛ wu saka kati. 
MAT.22.20	A Yeesɔ hɛ̃ɛ ri tɔɔ, “Wee ɓu waa nyaating, nɛɛ nung wi ka yuu saka keɓe wiya?”
MAT.22.21	Ri kasɛ wu nyaa tɔɔ, “Ɓɔɔ Kayisa.”
MAT.22.21	A Yeesɔ kɔɔ ri tɔɔ, “Nɔɔ a Kayisa vuu ɓiɓɛ ta, nɔɔ ti a Kpanti Laa ɓɔɔ ɓiɓɛ.”
MAT.22.22	Ɓɔɔ ri tãa naa weɓe, ri mã naa ka danggn, a ri yaa wu ri daa kati.
MAT.22.23	Ka diki kaɓa, zang Saduki ɓɔɔ ri tɔɔ ɓarɛ nɛɛ zang nɛɛ vɔ tɔ, zang seepaa ɓi tɔ̀ɔ́ nɛɛ saa kpang, ri a ka bii ɓiɓɛ. A ri hɛ̃ɛ wu tɔɔ, 
MAT.22.24	“Maalang, Musa kɔɔ rùu tɔɔ, zang ɓɔɔ nɛɛ yi jaa kagn nɛɛ soro ɓiɓɛ kpang, nɛɛ vɔ tɔ, ɓeezung wu sɔɔrɔ soro ɓiɓɛ, tɔ̀ɔ, wu yi wu jaa kati. 
MAT.22.25	Zang varɛ ɓɔɔ kagn ka teteng ɓuru, nàá ɓarɛ yi ri manziti. Jamari ɓarɛ ɓɔɔ tĩng shɔɔnang shing soro, yi jaa nɛɛ wu kpang, a vɔrɛ yàa ɓeezung ɓɔɔ pãng ka dakn ɓiɓɛ soro ɓiɓɛ. 
MAT.22.26	A ɓeezung naa sɔɔrɔ wu, a ti yi jaa nɛɛ wu kpang, ti vɔrɛ yaa soro kaɓa. Ɓeezung knti ɓɔɔgn ti naa sɔɔrɔ soro kaɓa tɔkn, a ti yi jaa nɛɛ wu kpang, ti vɔrɛ yaa wu. Dɔ̃lɔ nɔngkɔ, daa nɔng ka yuu ɓarɛ manziti nandon. 
MAT.22.27	A jaa soro kaɓa naa vɔ kaa nɛɛ knti. 
MAT.22.28	Ka diki ɓɔɔ zang naa wisi zang paa nɛɛ sàa, jaa soro kaɓa naa nwang ɓu kaa soro wi gbete ka teteng zang manziti kɔ ri shĩili wu ɓáa wiya? Ka ruu ɓɔɔ, ri shĩili wu katɔ kɔ nandon ɓɛɛ.”
MAT.22.29	A Yeesɔ kasɛ ri nyaa tɔɔ, “Nɔɔ ning katɔ, ka ruu ɓɔɔ nɔɔ zi labeenang Kpanti Laa, nɛɛ náa vuu palɛnang ɓiɓɛ kpang ɓɛɛ. 
MAT.22.30	Zang nɛɛ naa wisi zang paa tɔ nɛɛ sàa, zang shing soro ɓi takpang, zang ti naa a zang wujɛ soro ɓi takpang nɛɛ zang gee ri kpang. Zang naa nwalɛ ɓi kaa naa zang nyaa shonang Kpanti Laa ɓɔɔ ri ka lapa ɓɛɛ. 
MAT.22.31	Ka yuu ruu ɓɔɔ zang naa wisi zang paa nɛɛ saa ɓɛɛ, nɔɔ gã vuu ɓɔɔ Kpanti Laa kɔɔ nɔɔ ka yuu ɓiɓɛ, gngn kpang ya? 
MAT.22.32	Kpanti Laa tɔɔ, ‘Nkɔ Laa Ibirayi, nɛɛ ɓɔɔ Ishaaku, nɛɛ ɓɔɔ Yakubu.’ Zang keɓe ri vɔlɔ tɔ doo tɛ̃ɛ tɛ̃ɛ. Wee Laa ɓaa yuu ɓiɓɛ nɛɛ wu Laa ɓarɛ ɓɛɛ, ruu zi ka wukɔ nɛɛ zang wisi ri paa tɔ nɛɛ sàa. Ka ruu ɓɔɔ, Laa ɓi Làá zang ɓɔɔ vɔ katɔ kpang, ɓi Laa zang ɓɔɔ ningkãari ɓɛɛ.” 
MAT.22.33	Zang ɓɔɔ ri kpalɛ zɔɔ tãa tɔ naa weɓe, ri mã naa ka danggn, ka ruu vuu ɓɔɔ wu tusu ɓɛɛ.
MAT.22.34	Ɓu doo ɓɔɔ zang Farisi ri tãayi nɛɛ Yeesɔ yée zang Saduki yuu tɔ nɛɛ yee ɓɔɔ wu rang ɓɛɛ, a ri kpalɛ zɔɔ ka nɔng gbete. 
MAT.22.35	A zang gbete ɓɔɔ zi labeenang Laa dɔɔli ka teteng ɓarɛ, gãsɛ Yeesɔ, hɛ̃ɛ wu tɔɔ, 
MAT.22.36	“Maalang, ka yeti nyaa ɓɔɔ Kpanti Laa dangnɛ, ɓu wi bang wiya?”
MAT.22.37	A Yeesɔ kasɛ wu nyaa tɔɔ, “Mɔ́ɔ kasɛ ruu Kpanti Laa ɓaaɓɛ nɛɛ yeti ɓaaɓɛ piti, nɛɛ suru bii ɓaaɓɛ piti, nɛɛ rɛ̃rɛnang ɓaaɓɛ piti. 
MAT.22.38	Wee nyaa bang ɓɔɔ Laa dang kɔ. Wukɔ ka tĩng. 
MAT.22.39	Ɓɔɔ ɓàng doo ɓiɓɛ, ɓi weɓe. ‘Kàsɛ̀ zang ɓɔɔ mɔɔ nwalɛ nɛɛ ri doo naa ɓɔɔ mɔɔ kasɛ bii ɓaaɓɛ kɔ.’ 
MAT.22.40	Labeenang Kpanti Laa ɓɔɔ Musa beeyi, nɛɛ yee ɓɔɔ rɛɛ zang nyaa shonang Kpanti Laa ri kɔɔrɔ piti, di yuu ɓi ka nyaa kɔ Kpanti Laa dang ziti ɓee kɔ.”
MAT.22.41	Zang Farisi ri kpalɛ zɔɔ tɔ ka nɔng gbete, a Yeesɔ hɛ̃ɛ ri tɔɔ, 
MAT.22.42	“Nɔɔ kɔɔ ɓu nɛɛ Kirisi, zang ɓɔɔ naa a ɓɛɛ ɓu wiya? Ɓu jaa zɔ̃ng wiya?”
MAT.22.42	A ri kasɛ wu nyaa tɔɔ, “Jaa zɔ̃ng Dawuda.”
MAT.22.43	Yeesɔ hɛ̃ɛ ri tɔɔ, “A ka ruu vi, Suru Laa tusu Dawuda gbalang, a zirɛ, a ɓaa Kirisi nɛɛ, ‘Kpanti’ viya? Ka ruu ɓɔɔ, Dawuda kɔɔyi tɔɔ,
MAT.22.44	“ ‘Kpanti Laa kɔɔ Kpanti mɛɛ tɔɔ,
MAT.22.44	“Nwang ta naa nakn mɛɛ,
MAT.22.44	n shing zang ɓɔɔ ri shing jĩng nɛɛ mɔɔ kpang ditɔ,
MAT.22.44	mɔɔ naa ri nɛɛ doo ɓaaɓɛ.” ’
MAT.22.45	Dawuda nɛɛ ɓàa wu nɛɛ, ‘Kpanti,’ ɓu wi bang ka teteng ɓarɛ wiya?”
MAT.22.46	Zang gbete ɓɔɔ zi naa ɓɔɔ wu kasɛ Yeesɔ nyaa takpang. Vuu ɓɔɔ gaayu ka diki kaɓa, zang gbete ɓɔɔ paasɛ wu ruu hɛ̃ɛnang ɓɔɔgn kpang.
MAT.23.1	A Yeesɔ kɔɔ zang ɓɔɔ ri kpalɛ zɔɔ, nɛɛ zang ɓɔɔ ri mantɛ vuu ka bii ɓiɓɛ tɔɔ, 
MAT.23.2	“Zang ɓɔɔ ri tusu zang labeenang Laa, nɛɛ zang Farisi, rikɔ tèng doo Musa.
MAT.23.3	“Ka ruu nɔngkɔ, nɔɔ ɓaa shoo, ka vuu ɓɔɔ, ri kɔɔ nɔɔ tɔ̃ɔ tɔ̃ɔ, tɔ̀ɔ nɔ́ɔ palɛ vuu piti ɓɔɔ ri kɔɔ nɔɔ kati. A nɔ́ɔ pálɛ̀ vuu ɓɔɔ ri palɛ manɛ kpang, ka ruu ɓɔɔ, ri pálɛ̀ vuu ɓɔɔ ri kɔɔ nɛɛ nyaa ɓarɛ kpang ɓɛɛ. 
MAT.23.4	Ri ĩi zang nyaa ka vuu ɓɔɔ kpãa katɔ palɛnang, a ri kasɛ nɛɛ ri lee naa ɓarɛ kagn kpang. 
MAT.23.5	Vuu piti ɓɔɔ ri palɛ, ri palɛ ɓarɛ ka ruu ɓɔɔ, tɔ̀ɔ, zang zi ri kati ɓɛɛ. Ri pu jaa baajaa ɓɔɔ ri tɛ̃ɛ Ruu Laa ɓarɛ kagn nɛɛ koo zaa nwɛ̃ɛri pokoto pokoto, ri mã kaa waa nyaating ɓarɛ. Ri ti hãlɛ ɓarɛ fɔ̃ɔrɔ ɓɔɔ nyaa ɓiɓɛ beebang beebang ɓɛɛ. 
MAT.23.6	Ri kasɛ nwannang ka nɔng ɓɔɔ zang bang ri nwalɛ ka nɔng ɓɔɔ zang kpalɛ zɔɔ kagn zang shaa vuu shaanang nɛɛ ɓɔɔ ka gãa zɔɔ kpalɛnang zang Yahudi ɓɛɛ. 
MAT.23.7	Ri ti kasɛ nɛɛ zang jeere ri nyaa ka nɔng piti ɓɔɔ zang kpalɛ zɔɔ ɓɛɛ. Ri ti kasɛ nɛɛ zang ɓaarɛ ri nɛɛ maalang.
MAT.23.8	“Zang wu ɓàa nɔɔ manɛ nɛɛ ‘Maalang kpang.’ Ka ruu ɓɔɔ, Maalang manɛ ɓi gbete kɔ nwani ɓɛɛ. Nɔɔ manɛ kaa naa jaa nàá zɔɔ kɔ nandon. 
MAT.23.9	Nɔ́ɔ ti ɓàa zang ɓɔɔ nɛɛ, ‘Dada, ka koo keɓe kpang’ Ka ruu ɓɔɔ, Daa manɛ ɓi gbete kɔ nwani ɓɛɛ. Nɔng nwannang ɓiɓɛ ɓi ti ka lapa. 
MAT.23.10	Zang ri ti ɓaarɛ nɔɔ nɛɛ, ‘Zang bang kpang.’ Ka ruu ɓɔɔ zang bang manɛ ɓi gbete kɔ nwani ɓɛɛ. Zang bang kaɓa wukɔ Kirisi. 
MAT.23.11	Shɔnzang bang ɓɔɔ ka teteng manɛ piti wukɔ wu raa zang ɓɔɔ shong nɔɔ jong. 
MAT.23.12	Shɔnzang ɓɔɔ tɔɔ wu tuu yuu ɓiɓɛ piti, zang naa sɔɔrɔ wukɔ yuu jong ka dii. A zang ɓɔɔ sɔɔrɔ yuu ɓiɓɛ ka dii, zang naa tuu wukɔ jong ka lapa.
MAT.23.13	“Vuu gn kɔnang kagn yuu manɛ zang ɓɔɔ tusu zang vuu nɛɛ zang Farisi, nɔɔ ɓɔɔ nɔɔ nwãarɛ zang nɛɛ vuu palɛnang ɓɛɛ. Ka ruu ɓɔɔ nɔɔ nɔ̀ɔ́ zang gbalang ɓɔɔ zang zi kagn nɛɛ Laa wukɔ Kpanti ɓɛɛ. Nɔɔ ta wu kpang, a nɔɔ ti yàa zang ɓɔɔ ri kasɛ wu tanang katɔ gbalang kpang ɓɛɛ. 
MAT.23.14	Vuu gn kɔnang kagn yuu manɛ, zang ɓɔɔ tusu zang vuu nɛɛ zang Farisi. Nɔɔ zang ɓɔɔ nɔɔ nwãarɛ zang nɛɛ vuu palɛnang ɓɛɛ, ka ruu ɓɔɔ, nɔɔ mulu suvɔ ɓɛɛ. Nɔɔ ti gaa Laa sasak, nɛɛ tɔɔ zang zi nɔɔ kati ɓɛɛ. Ka ruu nɔngkɔ, Kpanti Laa naa dang nɔɔ jĩng ditɔ dɔɔli, ɓa ɓɔ̀ɔ́ zang piti.
MAT.23.15	“Vuu gn kɔnang kagn yuu manɛ, zang ɓɔɔ tusu zang vuu, nɛɛ zang Farisi. Nɔɔ ɓɔɔ nɔɔ nwãarɛ zang nɛɛ vuu palɛnang ɓɛɛ, ka ruu ɓɔɔ, nɔɔ rakɛ ka yuu tipi, nɛɛ yuu mii waapo piti, ka nɔng ɓɔɔ nɔɔ kãa zang gbete ɓɔɔ dũng knti manɛ ɓɛɛ. Nɔɔ nɛɛ ĩi tɔ, nɔɔ risi wu, wu nwang zang ɓɔɔ ɓa nɔɔ vuu shi kpang palɛnang katɔ dakn ziti, ɓɔɔ daa nɛɛ nɔɔ ning ka waa bang.
MAT.23.16	“Vuu gn kɔnang kagn yuu manɛ, zang jĩng ringtang ɓɔɔ tusu zang gbalang ɓɛɛ. Nɔɔ kɔɔyi tɔɔ, ‘Naa zang tũng Laa nɛɛ Gãa Laa, vuu ɓɔɔ ɓi kagn kpang. A naa shɔnzang tũng Laa nɛɛ zinariya ɓɔɔ ka yeti Gãa Laa, wu palɛ vuu ɓɔɔ wu tũng ɓɛɛ ta.’ 
MAT.23.17	Nɔɔ shoko zang jĩng ringtang. Ɓu vi bang viya? Zinariya ya, kɔ Gãa Laa ɓɔɔ risi zinariya keɓe nwang vuu Laa ɓɛɛ? 
MAT.23.18	Nɔɔ ti kɔɔyi nɛɛ ‘Naa shɔnzang tũng Laa nɛɛ nɔng ɓɔɔ zang dɔ́ɔ Kpanti Laa vuu kagn, vuu ɓɔɔ ɓi kagn kpang. A náa shɔnzang tũng Laa nɛɛ vuu ɓɔɔ ka yuu ɓiɓɛ, zang wu palɛ vuu ɓɔɔ wu tũng ɓɛɛ ta.’ 
MAT.23.19	Nɔɔ zang jĩng ringtang, ɓu vi bang viya? Vuu ɓɔɔ zang a Kpanti Laa ka nɔng ɓɔɔ zang dɔ́ɔ Kpanti Laa vuu ɓɛɛ ya? Kɔ nɔng ɓɔɔ zang dɔɔ Kpanti Laa vuu, ɓɔɔ risi vuu keɓe, ɓɔɔ zang dɔɔ Kpanti Laa nwang vuu Laa ɓɛɛ ya? 
MAT.23.20	Ka ruu nɔngkɔ, shɔnzang ɓɔɔ nɛɛ tũng Laa nɛɛ nɔng ɓɔɔ zang dɔɔ Kpanti Laa vuu, tũng Laa ɓi nɛɛ vuu ɓɔɔ ka yuu ɓiɓɛ kɔ nandon. 
MAT.23.21	Zang ɓɔɔ nɛɛ ti tũng Laa nɛɛ Gãa Laa, tũng Laa ɓi nɛɛ Gãa Laa nɛɛ Laa ɓɔɔ nwang kagn ɓɛɛ. 
MAT.23.22	Zang ɓɔɔ nɛɛ tũng Laa nɛɛ lapa, tũng ɓi nɛɛ laa nwannang Kpanti Laa, nɛɛ Laa ɓɔɔ nwang ka yuu ɓiɓɛ ning.
MAT.23.23	“Vuu gn kɔnang kagn yuu manɛ zang ɓɔɔ tusu zang vuu nɛɛ zang Farisi, nɔɔ ɓɔɔ nɔɔ nwãarɛ zang nɛɛ vuu palɛnang ɓɛɛ. Nɔɔ a Kpanti Laa vuu gbete ka yeti kopi vuu ɓɔɔ nɔɔ langkɛ naa rɛɛ zitaa, nɛɛ seteng, a ɓɔɔ yaaji kɔ̃ɔlaa ɓɛɛ katɔ nandon. A nɔɔ dũng ruu bang ɓɔɔ ka yeti labeenang Kpanti Laa ɓɛɛ kpang. Kpanti Laa kasɛ nɛɛ nɔɔ jɛ̃ɛ zang ruu tɔ̃ɔ. Nɛɛ gn zang wu ti kɔng nɔɔ katɔ, nɛɛ nɔɔ ti kɔɔ ruu ɓɔɔ niizang ɓɛɛ. Nɔɔ palɛ vuu keɓe nɛɛ ɓɔɔ nimbang ning. 
MAT.23.24	Zang jĩng ringtang ɓɔɔ tusu zang gbalang ɓɛɛ. Nɔɔ yàkɛ́ vuu seseere ɓɔɔ naa pũng, ka mii ɓoonang manɛ, a nɔɔ mã vuu bang, ɓɔɔ naa napo kɔ jong.
MAT.23.25	“Vuu gn kɔnang kagn yuu manɛ zang ɓɔɔ tusu zang vuu nɛɛ zang Farisi. Nɔɔ ɓɔɔ nɔɔ nwãarɛ zang nɛɛ vuu palɛnang ɓɛɛ. Nɔɔ nwang naa waka, nɛɛ gbanti ɓɔɔ zang sɔɔ dakn biling kɔ shɛ̃ɛning, a yeti ɓiɓɛ tɔ̀ɔ ɓi katɔ ɓɛɛ. Yeti manɛ nwang doo nɔngkɔ. Yeti manɛ ɓi ɓangge nɛɛ yuu kasɛnang kɔ shɛ̃ɛning. 
MAT.23.26	Yɔɔ Farisi kɔ jĩng ringtang ɓi, gaayu nɛɛ yeti juwa, nɛɛ gbanti kɔ sɔɔnang shɔɔnang, tɔɔ dakn ɓarɛ wu pu kaa jong.
MAT.23.27	“Vuu gn kɔnang kagn yuu manɛ zang ɓɔɔ tusu zang vuu, nɛɛ zang Farisi. Nɔɔ ɓɔɔ nɔɔ nwãarɛ zang nɛɛ vuu palɛnang ɓɛɛ. Ka ruu ɓɔɔ nɔɔ, nwang naa, yuu sàa ɓɔɔ zang mãarɛ, zang nwãa kponsi puru ka bii ɓarɛ, tɔ̀ɔ, ri shi kaa nɛɛ biling ɓɛɛ. A yeti ɓarɛ ɓi kaka shɔnzang ɓɔɔ ri vɔlɔ nɛɛ vuu ɓɔɔ pũlu katɔ kɔ shɛ̃ɛning. 
MAT.23.28	Nɔɔ nwang doo nɔngkɔ. Nɔɔ nwang zang tɔ̃ɔ ka jĩng zang, a vuu ɓɔɔ ka yeti manɛ, ɓi zang nwãarɛnang nɛɛ vuu shi kpang kɔ shɛ̃ɛning.
MAT.23.29	“Vuu gn kɔnang kagn yuu manɛ zang ɓɔɔ tusu zang vuu, nɛɛ zang Farisi. Nɔɔ ɓɔɔ nɔɔ nwãarɛ zang nɛɛ vuu palɛnang ɓɛɛ, ka ruu ɓɔɔ nɔɔ gbarɛ mãanang yuu sàá zang nyaa shonang Kpanti Laa, nɛɛ ɓɔɔ zang ɓɔɔ ri palɛ vuu tɔ̃ɔ. 
MAT.23.30	A nɔɔ ti kɔɔyi nɛɛ, ‘Naa ruu nɛɛ nwang jong ka diki daa ɓuru ɓɔɔ ka tĩng, ruu nɛɛ yí naa ɓuru ka zang nyaa shonang Laa nyɔnang nɛɛ ri kpang.’ 
MAT.23.31	Ka ruu nɔngkɔ, nɔɔ tusu zang nɛɛ nɔɔ zi tɔ, nɛɛ nɔkɔ wujɛ zɔ̃ng zang ɓɔɔ ri nyɔkɔ zang nyaa shonang Kpanti Laa ɓɛɛ. 
MAT.23.32	Nɔɔ hangsɛ nyaa vuu shi kpang ɓɔɔ daa manɛ ri yaa ɓɛɛ ta.
MAT.23.33	“Sɔkɔ keɓe, nɔkɔ wujɛ sɔkɔ pudi ɓi. Nɔɔ naa wɔ daanang ka yeti waa bang ɓu kaa biya? 
MAT.23.34	Ka ruu nɔngkɔ, n shong nɔɔ zang nyaa shonang Laa ditɔ, nɛɛ zang ɓɔɔ zũng katɔ nɛɛ zang ɓɔɔ tusu zang vuu ɓɛɛ. Nɔɔ naa nyɔkɔ ɓɔɔ ditɔ, nɔɔ ti ɓaarɛ ɓɔɔ naa ka laa. Nɔɔ ti naa nyɔkɔ ɓɔɔ nɛɛ gbãa ka gãa zɔɔ kpalɛnang manɛ. Nɔɔ ti naa hingki ɓɔɔ nɛɛ rɛɛ gari manɛ piti. 
MAT.23.35	Tɔ̀ɔ, jĩng dannang zang ɓɔɔ ri nyɔ̀kɔ̀ zang tɔ̃ɔ, ɓɔɔ ka koo keɓe piti, wu nwang ka yuu manɛ. Zang tɔ̃ɔ ɓɔɔ gaayu nɛɛ bii Habila, a naa a ka yuu Zakariya jaa Berikiya ɓɔɔ nɔɔ nyɔ ka teteng Gãa Laa nɛɛ nɔng ɓɔɔ zang dɔɔ Laa vuu kagn ɓɛɛ. 
MAT.23.36	N kɔɔ nɔɔ ruu ɓɔɔ niizang kɔ nwani, jĩng dannang ɓɔɔ ka ruu vuu keɓe piti, naa nwang ɓi ka yuu zɔ̃ng doo jaa knti keɓe kɔ.
MAT.23.37	“Zang Urushalima, zang Urushalima, nɔkɔ nyɔkɔ zang nyaa shonang Laa. A nɔɔ ti luku zang ɓɔɔ zang shong ka bii manɛ nɛɛ tari. Diki ɓɔɔ n tɔɔ, n kpalɛ nɔɔ yuu ka zɔɔ, naa ɓɔɔ nàá kn kpalɛ jaa seseere ɓiɓɛ ka dii nasãng daa kaa nɛya? A nɔɔ kasɛ kpang. 
MAT.23.38	Zang naa yaa nɔɔ gãa ɓɔɔ ka Urushalima ditɔ, wu raa dãzãa. 
MAT.23.39	N kɔɔ nɔɔ tɔɔ, nɔɔ naa paasɛ m zinang tɔkn, nɔɔ nɛɛ naa kɔɔ tɔ nɛɛ, ‘Laa wu a zang ɓɔɔ a ka nung Kpanti Laa tĩnang tãanang ɓɛɛ.’ ”
MAT.24.1	Yeesɔ nwang tɔ nɛɛ Gãa Laa, daa kana, a zang ɓɔɔ ri mantɛ vuu ka bii ɓiɓɛ ri naa a ka bii ɓiɓɛ, a ri tusu wu Gãa Laa ɓɔɔ zang mãa ɓɛɛ kati. 
MAT.24.2	A Yeesɔ kasɛ ri nyaa tɔɔ, “Nɔɔ zi vuu keɓe tɔ nandon niizang. N kɔɔ nɔɔ, zang naa yaa tari ɓɔɔ pãng ka yuu zɔɔ gbete kpang. Zang naa jili ditɔ ka tipi nandon.”
MAT.24.3	Yeesɔ daa nwang tɔ ka yuu Kɔpɔ Zeetung, a zang ɓɔɔ ri mantɛ vuu ka bii ɓiɓɛ, ri daa ka bii ɓiɓɛ ka naa ɓarɛ. A ri kɔɔ wu nɛɛ, “Kɔɔ ruu diki ɓɔɔ zang naa palɛ vuu keɓe ta. Mɔɔ ti kɔɔ ruu vuu ɓɔɔ ruu zi diki ɓɔɔ mɔɔ gbãayu kagn, nɛɛ diki ɓɔɔ koo keɓe naa waa nyaa ɓɛɛ.”
MAT.24.4	A Yeesɔ kasɛ ri nyaa tɔɔ, “Nɔɔ gãng jĩng kagn, zang ɓɔɔ wu nwãarɛ nɔɔ kpang. 
MAT.24.5	Ka ruu ɓɔɔ, zang dɔɔli naa a nɛɛ nung mɛɛ, nɛɛ rikɔ Kirisi ɓɛɛ. Ri naa nwãarɛ zang dɔɔli. 
MAT.24.6	Nɔɔ ti naa tãlɛ nyaa sĩiri tanang ditɔ nɛɛ ruu sĩiri ɓɔɔ zang kɔɔrɔ ɓɛɛ. Nɔ́ɔ kaa vɔrɔ kpang, vuu keɓe a ɓi katɔ, a ɓi gn diki ɓɔɔ koo waa nyaa kagn ɓɛɛ kpang. 
MAT.24.7	Zang tipi ɓɔɔ naa gaa nyaa ditɔ nɛɛ zang tipi ɓɔɔgn. Kpanti ɓɔɔ ti naa gaa nyaa ditɔ nɛɛ Kpanti ɓɔɔgn. Nyɔkɔ bang, nɛɛ tipi ruutunang, ri ti naa nwang ditɔ ka tipi koo dɔɔli. 
MAT.24.8	Vuu keɓe piti, ɓi doo jĩng dannang gaayu naa ɓɔɔ jaa gaa zang soro yuu kɔnang ɓɛɛ.
MAT.24.9	“Zang ti naa yiki nɔɔ ditɔ, zang a zang ɓɔɔ ri dang nɔɔ jĩng, tɔɔ ri nyɔ nɔɔ vɔrɔ kati. Zang koo keɓe piti naa bɛ̃ɛ nɔɔ ditɔ ka ruu nung mɛɛ. 
MAT.24.10	Ka diki kaɓa, zang dɔɔli ri naa yaa danggn ɓɔɔ ri shing ka bii Kpanti Laa ditɔ. Ri naa kasɛ ruu zɔɔ takpang, ri naa malɛ yuu zɔɔ ditɔ. 
MAT.24.11	Zang ɓɔɔ ri suu sèé nɛɛ ri zang nyaa shonang Laa, ri naa arɛ ri nwãarɛ zang dɔɔli. 
MAT.24.12	Ka ruu vuu shi kpang ɓɔɔ naa shangkɛ ɓɛɛ, zang naa kasɛ ruu zɔɔ tɔ̀ɔ́ dɔɔli kpang. 
MAT.24.13	A zang ɓɔɔ nɛɛ naa mã danggn sasak, wukɔ naa wɔrɛ. 
MAT.24.14	Zang naa rang zang koolaa keɓe Ruu Tɔ̃ɔ Kpanti Laa ditɔ nandon, tɔɔ zang ɓɔɔ ka rɛɛ tipi ɓɔɔ ka koo keɓe ri tãa ruu ɓɔɔ niizang kati. Tɔ̀ɔ, koo keɓe wu naa waa nyaa kati.”
MAT.24.15	“Ka ruu nɔngkɔ, nɔɔ naa zi vuu baabii ɓɔɔ Daninya zang nyaa shonang Laa kɔɔyi, shii tɔ ka nɔng nwannang Kpanti Laa ɓɔɔ ka yeti Gãa Laa.” (Zang ɓɔɔ bee Labeenang Laa katɔ, wu zi kati.) 
MAT.24.16	Nɔɔ nɛɛ zi vuu keɓe tɔ, zang ɓɔɔ ri ka tipi Yahudi, ri yurɛ, ri daa ka kɔpɔ. 
MAT.24.17	Zang ɓɔɔ ka yuu gãa, wu shooro tɔ̀ɔ́ tipi, nɛɛ wu naa ya vuu ɓɔɔ ka yeti gãa ɓiɓɛ kpang. 
MAT.24.18	Zang ɓɔɔ ka jaa, wu ti gbãayu tɔ̀ɔ́ nɛɛ wu naa tuu fɔ̃ɔrɔ ɓiɓɛ kpang.
MAT.24.19	Vuu gn kɔnang kagn yuu zang soro ɓɔɔ jaa ka yeti nɛɛ ɓɔɔ jaa ka naa, ka diki kaɓa. 
MAT.24.20	Nɔɔ gaa Kpanti Laa nɛɛ, vuu keɓe wu palɛ nɛɛ gãmbang guusi, kɔ ka Diki Ɔ̃sɔnang manɛ kpang. 
MAT.24.21	Ka ruu ɓɔɔ, jĩng dannang bang kagn diki kaɓa ɓɛɛ. Zang zi jĩng dannang ɓɔɔ naa weɓe gngn ka koo keɓe doo gbete kpang. Zang naa paasɛ jĩng dannang ɓɔɔ naa weɓe takpang. 
MAT.24.22	Kpanti Laa nɛ̀ɛ́ sɔ́ɔrɔ̀ diki keɓe ka knti tɔkɔlɔng kpang, zang ɓɔɔ nɛɛ wɔ kagn gbete gãagãa kpang. A Kpanti Laa naa sɔ́ɔrɔ̀ diki keɓe, ka ruu zang ɓiɓɛ ɓɔɔ wu shɛ̃ɛrɛ ɓɛɛ.
MAT.24.23	“Ka diki kaɓa, zang ɓɔɔ nɛɛ kɔɔ nɔɔ nɛɛ, ka nihn, kɔ ka kaaɓa, nɔɔ yee laa manɛ kagn kpang. 
MAT.24.24	Ka ruu ɓɔɔ, zang ɓɔɔ ri ɓaa yuu ɓarɛ nɛɛ Kirisi, nɛɛ zang ɓɔɔ ri suu sèé nɛɛ ri zang nyaa shonang Laa naa alɛ ditɔ, ri tusu vuu bang bang ɓɔɔ zang zirɛ, zang mã naa ka danggn, nɛɛ tɔɔ ri nwãarɛ zang kati. Naa ri zunung zang ɓɔɔ Laa shɛ̃ɛrɛ ri nwãarɛnang katɔ, ri nɛɛ nwáarɛ̀ ri katɔ. 
MAT.24.25	Nɔɔ shing danggn kagn, ka ruu ɓɔɔ, n kɔɔ nɔɔ tɔ ɓɛɛ.
MAT.24.26	“Ka ruu nɔngkɔ, zang nɛɛ naa kɔɔ nɔɔ nɛɛ, Kirisi ka jĩngti, nɔɔ daa kpang. Ri nɛɛ ti kɔɔyi nɛɛ, wee ka yeti jaka tĩng ɓee, nɔɔ yee láa kagn kpang, 
MAT.24.27	ka ruu ɓɔɔ, anang Jaa Shɔnzang nwang ɓi naa shala mii ɓɔɔ mangkɛ nɛɛ paa ɓɔɔ laa nwang nɔng, a zang ɓɔɔ ka dii ɓɔɔ laa hãa nyaa kagn ri ti zi katɔ jong ɓɛɛ. 
MAT.24.28	Nɔng ɓɔɔ vuu vɔ kagn, jãa kpalɛ zɔɔ ka nɔngkɔ.
MAT.24.29	“Jĩng dannang bang kaɓa nɛɛ waa nyaa tɔ hn,
MAT.24.29	“ ‘laa kɔ ruu zi ka lapa ɓee, naa tɔ̀ɔ katɔ,
MAT.24.29	shala ti naa yàkɛ̀ nɔng takpang
MAT.24.29	sang ri ti naa shili nɛɛ lapa,
MAT.24.29	vuu ɓɔɔ ka lapa piti naa rùutú katɔ.’
MAT.24.30	“Tɔ̀ɔ zang naa zi vuu ɓɔɔ zang zirɛ zang mã naa ka danggn ka lapa ɓɔɔ tusu zang nɛɛ n ɓɔɔ n Jaa Shɔnzang n a kana ɓɛɛ. Zɔ̃ng zang ɓɔɔ ka koo keɓe piti, ri naa kaa ditɔ. Ri ti naa zi m kati, ka ɓɔɔ n a ka yeti sãmbong nɛɛ naa vuu palɛnang mɛɛ, nɛɛ bannang mɛɛ ɓɛɛ. 
MAT.24.31	N naa shong zang nyaa shonang mɛɛ ɓɔɔ lapa ditɔ nɛɛ vuukãng ɓɔɔ káa dɔɔli ɓɛɛ, tɔɔ ri kpalɛ m zang mɛɛ ɓɔɔ n shɛ̃ɛrɛ ka koo keɓe piti, nɛɛ paa ɓɔɔ laa nwang nɔng, a ɓɔɔ nɛɛ dii ɓɔɔ laa hãa nyaa kagn ɓɛɛ.
MAT.24.32	“Nɔɔ mantɛ vuu ta, ka bii laa sĩiri.
MAT.24.32	“Nasãng laa sĩiri nɛɛ lɔ̀ɔ gɔpɔ tɔ, ɓɔɔ shɔɔ nɛɛ lusu tɔ,
MAT.24.32	nɔɔ zi tɔ nɛɛ nɔng guusi a naabm tɔ.
MAT.24.33	Nɔɔ nɛɛ ti zi vuu keɓe tɔ piti naa weɓe, nɔ́ɔ zi kati nɛɛ Jaa Shɔnzang a naabm tɔ, ka nyaa gãa.
MAT.24.34	N kɔɔ nɔɔ ruu ɓɔɔ niizang kɔ nwani, koo jaa knti keɓe naa ɓa kpang, vuu keɓe naa palɛ tɔ niizang gbongkarɛ nandon.
MAT.24.35	Lapa nɛɛ tipi ri naa shaarɛ ditɔ nandon, a ruu mɛɛ shaarɛ ɓi kpang.
MAT.24.36	“Zang gbete ɓɔɔ zi diki, nɛɛ laa ɓɔɔ n gbãayu kagn kpang. Zang nyaa shonang Kpanti Laa ɓɔɔ ka lapa, nɛɛ n ɓɔɔ n Jaa Laa piti, ruu zi kpang, ɓi Kpanti Laa kɔ zi gbete. 
MAT.24.37	Diki ɓɔɔ Jaa Shɔnzang naa a kagn, nwang naa diki ɓɔɔ Nuhu nwang kagn ɓɛɛ. 
MAT.24.38	Ka diki ɓɔɔ mii lapa bang a gn kpang, zang shaa vuu shaanang, zang ɓoo ɓɔɔ ɓoonang, zang gee soro, a zang ti á zang wujɛ soro ɓarɛ, zang shingnɛ. Ri palɛ nɔngkɔ sasak, Nuhu naa daa nɔng ka yeti Laana. 
MAT.24.39	Ri zi vuu ɓɔɔ a nɛɛ knti kpang. A mii lapa bang naa arɛ, see ri nandon. Diki ɓɔɔ Jaa Shɔnzang naa arɛ nwang doo nɔngkɔ. 
MAT.24.40	Ka diki kaɓa, zang ziti ri lang jaa, Laa naa tuu zang gbete wu yaa ɓɔɔ gbete. 
MAT.24.41	Zang soro ziti ɓɔɔ ri naa nang vuu ka yuu ree, Laa ti naa tuu gbete, wu yaa ɓɔɔ gbete.
MAT.24.42	“Ka ruu nɔngkɔ, nɔɔ gãng jĩng kagn, ka ruu ɓɔɔ, nɔɔ zi diki ɓɔɔ Kpanti manɛ a kagn kpang ɓɛɛ. 
MAT.24.43	Nɔɔ zi tɔ nɛɛ, naa zang gãa nɛ̀ɛ́ tãa nyaa diki ɓɔɔ shɔngɓɔ a vuu ɓɔɔnang kagn tɔ, nɛ̀ɛ́ gãng jĩng ka gãa ɓiɓɛ tɔ̃ɔ tɔ̃ɔ, ka ruu ɓɔɔ Shɔngɓɔ nɛ̀ɛ́ naa shɛ̃ɛ ka gãa ɓiɓɛ see wu vuu ɓɛɛ. 
MAT.24.44	Ka ruu nɔngkɔ, nɔɔ gãng jĩng kagn, ka ruu ɓɔɔ, Jaa Shɔnzang a ka làa ɓɔɔ nɔɔ shing danggn manɛ kpang ɓɛɛ.
MAT.24.45	“A ɓu wi zang shonang tɔ̃ɔ ɓɔɔ zũng katɔ, ɓɔɔ dabang gãa ɓiɓɛ yaa wu zang ɓɔɔ ka gãa ɓiɓɛ nɛɛ wu alɛ ri vuu shaanang ka laa ɓɔɔ ri shaa vuu kagn wiya? 
MAT.24.46	Tĩnang tãanang ɓi ɓɔɔ, zang shonang kaɓa kɔ, dabang gãa ɓiɓɛ nɛɛ naa ĩi wu palɛ doo shonang ɓɔɔ wu yaa wu ɓɛɛ. 
MAT.24.47	N kɔɔ nɔɔ ruu ɓɔɔ niizang kɔ nwani, dabang ɓiɓɛ naa shing wu ka yuu vuu naa ɓiɓɛ nandon. 
MAT.24.48	A náa zang shonang kaɓa, yeti ɓiɓɛ shi kpang, a kɔɔyi tɔɔ, ‘Dabang gãa mɛɛ a ɓi pati kpang?’ 
MAT.24.49	Ka ruu nɔngkɔ, a gaa tɔɔsung ɓeezung shonang nyɔkɔnang kati. A shaa vuu shaanang, a ti ɓoo sàa nɛɛ zang ɓɔɔ sàa palɛ ri katɔ ɓɛɛ. 
MAT.24.50	A dabang gãa zang shonang kaɓa, naa a ka diki ɓɔɔ zang shonang kaɓa shing danggn anang ɓiɓɛ kpang nɛɛ laa ɓɔɔ wu zi kpang ɓɛɛ. 
MAT.24.51	Dabang ɓiɓɛ naa dang wu jĩng ditɔ, wu ti shing wu nɛɛ zang ɓɔɔ ri nwãarɛ zang nɛɛ vuu palɛnang ka nɔng ɓɔɔ zang kaayi, zang shaa nyaa kagn kpaaka kpaaka ɓɛɛ.
MAT.25.1	“Ka diki kaɓa kpanti roonang Laa naa nwang naa ruu rɛɛ ja soo kopi ɓɔɔ ri daa kn sinyɛ shaanang ɓɛɛ. Ri yaka waa zàáng sɔɔ nɛɛ ri daa ɓee sinyɛ ɓeevɛ yuu. 
MAT.25.2	Ka teteng ja soo kopi kaɓa, ɓɔɔ maani zũng kpang, a ɓɔɔ maani zũng ɓarɛ katɔ. 
MAT.25.3	Ɓɔɔ zũng kpang maani kaɓa, daa ɓarɛ nɛɛ nung waa ka zàáng kpang. 
MAT.25.4	A ɓɔɔ zũng katɔ maani kaɓa, daarɛ ɓarɛ nɛɛ nung waa ka zàáng ning.
MAT.25.5	“Ri daa nwang tɔ, a sinyɛ ɓeevɛ a pati kpang, a hingro naa yiki ri. 
MAT.25.6	Kaa nɛɛ teteng gãmbang, zang sãa nyaa ka lapa, nɛɛ, ‘Sinyɛ ɓeevɛ a kana, nɔɔ nwang ta, nɔɔ kpisi wu yuu.’
MAT.25.7	“A rɛɛ ja soo kopi kaɓa ri seepaa, ri gisi waa ɓɔɔ ka zàáng sɔɔ ɓarɛ. 
MAT.25.8	A ja soo maani ɓɔɔ zũng kpang kaɓa, kɔɔ rɛɛ ɓeesang ɓɔɔ zũng katɔ nɛɛ, ‘Nɔɔ kàsɛ̀ rùu nung manɛ jong, ka ruu ɓɔɔ waa zàáng sɔɔ ɓuru ning kana ɓɛɛ.’
MAT.25.9	“A, rɛɛ ja soo maani ɓɔɔ zũng katɔ kaɓa, kɔɔ ri tɔɔ, ‘Nung ɓuru, daa ɓɔɔ ruu basɛ nɛɛ nɔɔ kpang. Nɔɔ dita, nɔ́ɔ daa hoo ɓɔɔ manɛ ka naa zang ɓɔɔ ri mãlɛ́ ɓɛɛ.’
MAT.25.10	“Ja soo maani ɓɔɔ zũng kpang kaɓa, ri daa tɔ nɔng nung hoonang, a sinyɛ ɓeevɛ naa a ka knti ɓarɛ. Ja soo maani ɓɔɔ ri kpalɛ bii tɔ kaɓa, ri daa ɓarɛ kaa nɛɛ wu, ka nɔng ɓɔɔ zang shaa kn sinyɛ ɓɛɛ. A zang ku nyaa gãa kati.
MAT.25.11	“Knti nɛɛ tɔɔ wu bee tɔkɔlɔng, ja soo maani ɓɔɔ ri daa nung waa zàáng sɔɔ ɓarɛ hooronang, ri naa arɛ. Ri ɓaa nyaa nɛɛ, ‘Sinyɛ ɓeevɛ, puu ruu nyaa gãa jong.’
MAT.25.12	“Sinyɛ ɓeevɛ kasɛ ri nyaa tɔɔ, ‘N kɔɔ nɔɔ katɔ kɔ nwani, n zi nɔɔ nung kpang.’ ”
MAT.25.13	A Yeesɔ hangsɛ nyaa tɔɔ, “Nɔɔ shing danggn kagn, ka ruu ɓɔɔ nɔɔ zi diki nɛɛ laa ɓɔɔ n gbãayu kpang ɓɛɛ.”
MAT.25.14	“Kpanti roonang Laa, naa nwang naa ruu yɔɔ ɓɔɔ tɔɔ wu daa zanti, a ɓaa nyaa ka zang shonang ɓiɓɛ, yàa ri vuu naa ɓiɓɛ ɓɛɛ. 
MAT.25.15	Yɔɔ kaɓa, a zang shonang ɓiɓɛ ɓɔɔ gbete saka jaka maani, ti a zang gbete jaka ziti, a ti a zang gbete jaka gbete ka naa zũnnang ɓarɛ. A seepaa daa zanti kati. 
MAT.25.16	Zang shonang yɔɔ gbete ɓɔɔ ta saka jaka maani kaɓa, tuu saka ɓiɓɛ daa hooro vuu ɓɔɔ wu naa mãlɛ́ nɛɛ mani tantɛnang. A naa walɛ jaka ɓɔɔgn nɔ́ng maani. 
MAT.25.17	A zang gbete ɓɔɔ ta saka jaka ziti, ti daa walɛ ɓɔɔgn nɔ́ng ziti. 
MAT.25.18	A, zang gbete ɓɔɔ ta jaka gbete kaɓa, daayi daa gbãa tipi, a waasɛ saka yɔɔ gãa ɓiɓɛ kagn.
MAT.25.19	“Diki bee tɔ, a yɔɔ gãa rɛɛ zang shonang kaɓa naa gbãayu kati. A ɓaa ri nyaa, hɛ̃ɛlɛ ri vuu ɓɔɔ ri palɛ nɛɛ saka ɓɔɔ wu alɛ ri ɓɛɛ kati. 
MAT.25.20	A zang shonang ɓiɓɛ ɓɔɔ wu a wu jaka maani, arɛ naa a wu kaa jaka kopi. A kɔɔ wu tɔɔ, ‘Kpanti, mɔɔ a m jaka maani, n walɛ ɓɔɔgn tɔ nɔ́ng maani.’
MAT.25.21	“Yɔɔ gãa ɓiɓɛ tɔɔ, ‘Nn hn, mɔɔ zang shonang tɔ̃ɔ ɓɔɔ ɓaa shoo ka nyaa zang, ti palɛ vuu tɔ̃ɔ ɓɛɛ. Mɔɔ palɛ vuu tɔ̃ɔ, ka vuu ɓɔɔ tɔkɔlɔng, n shing mɔɔ ka yuu vuu ɓɔɔ dɔɔli ɓɛɛ. A ta, mɔɔ tãa tĩnang nɛɛ n.’
MAT.25.22	“A zang shonang yɔɔ gãa gbete ɓɔɔ yɔɔ a wu jaka ziti, ti arɛ kɔɔ wu tɔɔ, ‘Kpanti, mɔɔ a m jaka ziti n walɛ ɓɔɔgn tɔ nɔ́ng ziti.’
MAT.25.23	“Yɔɔ gãa ɓiɓɛ tɔɔ, ‘Nn hn zang shonang tɔ̃ɔ ɓɔɔ ɓaa shoo ka nyaa zang, ti palɛ vuu tɔ̃ɔ ɓɛɛ. Mɔɔ palɛ vuu tɔ̃ɔ ka vuu ɓɔɔ tɔkɔlɔng, n shing mɔɔ ka yuu ɓɔɔ dɔɔli ɓɛɛ. A ta, mɔɔ tãa tĩnang nɛɛ n.’
MAT.25.24	“A zang shonang yɔɔ gbete, ɓɔɔ yɔɔ a wu jaka gbete naa arɛ kɔɔ wu tɔɔ, ‘Kpanti, n zi tɔ, mɔɔ kpãa nyaa ɓaa katɔ, mɔɔ yée vuu ɓáa ka nɔng ɓɔɔ mɔɔ ɓáa kpang ɓɛɛ, mɔɔ ti kpalɛ vuu ɓáa ka nɔng ɓɔɔ mɔɔ vang jĩng vuu kpang ɓɛɛ. 
MAT.25.25	Ka ruu nɔngkɔ, n kaa vɔrɔ, a n daayi, n daa waasɛ saka ɓaaɓɛ ka tipi. Vuu ɓaaɓɛ keɓe, ta, ta.’
MAT.25.26	“A yɔɔ gãa ɓiɓɛ kasɛ wu nyaa tɔɔ, ‘Mɔɔ ɓáa zang shonang ɓɔɔ shi kpang ɓɛɛ. Mɔɔ lagn dɔɔli. Mɔɔ zi tɔ nɛɛ n yée vuu ka nɔng ɓɔɔ n ɓaa kpang. N ti kpalɛ vuu ka nɔng ɓɔɔ n vang kpang. 
MAT.25.27	A ka ruu vi, mɔɔ shìng m saka mɛɛ ka gãa ɓɔɔ zang shing saka kagn kpang viya? Wee n gbãayu, n nɛɛ naa ta kaa nɛɛ ɓɔɔ zang gisi zang ka yuu ɓiɓɛ ning, kpang ya?’
MAT.25.28	“A raa jĩng kɔɔ zang ɓɔɔ ri shiiri ɓɛɛ tɔɔ, ‘Nɔɔ ta saka ɓɔɔ ka naa ɓiɓɛ ta, nɔ́ɔ a zang shonang ɓɔɔ, ɓɔɔ ɓiɓɛ kopi ɓɛɛ, 
MAT.25.29	ka ruu ɓɔɔ, zang piti ɓɔɔ vuu ɓiɓɛ kagn zang naa gisi wu ɓɔɔgn ditɔ tɔkn, tɔ̀ɔ ɓɔɔ ɓiɓɛ wu shang kati. A zang piti ɓɔɔ vuu ɓiɓɛ kagn dɔɔli kpang, vuu ɓɔɔ ka naa ɓiɓɛ tɔkɔlɔng, zang naa ta ditɔ.’ 
MAT.25.30	A yɔɔ kpanti kɔɔ zang tɔkn nɛɛ ‘Nɔɔ tasɛ zang shonang shi kpang keɓe ta ka biling, ka nɔng ɓɔɔ tɔ̀ɔ katɔ ɓɛɛ. Ka nɔng ɓɔɔ zang naa kaayi, zang shaa nyaa kagn kpaaka kpaaka ɓɛɛ.’ ”
MAT.25.31	“Ka diki ɓɔɔ Jaa Shɔnzang naa a ka naa bannang ɓiɓɛ, nɛɛ zang nyaa shonang Laa ɓɔɔ ri ka lapa piti, naa nwang ka yuu laa nwannang Kpanti ɓiɓɛ. 
MAT.25.32	Zang naa kpalɛ zang ɓɔɔ ka koo keɓe ditɔ ka bii ɓiɓɛ nandon, tɔɔ, wu shɛ̃ɛrɛ zang ɓiɓɛ kaa naa ɓɔɔ jagãng shɛ̃ɛrɛ mɛ̀ɛrɛ́ nɛɛ teteng jàa ɓɛɛ. 
MAT.25.33	Wu naa kpalɛ mɛ̀ɛrɛ́ ka naa nakn, jàa ɓi kaa naa nagang ɓiɓɛ. 
MAT.25.34	Kpanti wu naa kɔɔ zang ɓɔɔ ri ka naa nakn ɓiɓɛ nɛɛ, ‘Zang ɓɔɔ Daa mɛɛ a ri tĩnang tãanang tɔ ɓɛɛ, nɔɔ a ta nɔ́ɔ ta vuu tɔ̃ɔ ɓɔɔ Daa mɛɛ shĩili nɔɔ, doo ka diki ɓɔɔ wu gaayu koo keɓe mãanang ɓɛɛ. 
MAT.25.35	Ka ruu ɓɔɔ, nyɔkɔ nyɔ m, nɔɔ a m vuu shaanang ɓɛɛ. Sutu ti mãa m nyaa, nɔɔ a m vuu ɓoonang. N ti a zanti, nɔɔ ta m ka gãa manɛ. 
MAT.25.36	N nwang bii waati, a nɔɔ hãa m fɔ̃ɔrɔ. Kɔnang yi m, nɔɔ gãng jĩng ka n. Zang mã m ka sãa, a nɔɔ lengke jĩng ka n ɓɛɛ.’
MAT.25.37	“A zang ɓiɓɛ kaɓa, naa kasɛ wu nyaa nɛɛ, ‘Kpanti, nyɔkɔ nyɔ mɔɔ gn vi, ruu zi mɔɔ, a ruu a mɔɔ vuu shaanang viya? Sutu ti mã mɔɔ nyaa gn vi, ruu a mɔɔ vuu ɓoonang viya? 
MAT.25.38	Mɔɔ ti á zanti gn vi, ruu zi mɔɔ, a ruu ta mɔɔ ka gãa ɓuru viya? Mɔɔ ti nwang bii waati gn vi, ruu ti hãa mɔɔ fɔ̃ɔrɔ viya? 
MAT.25.39	Kɔnang ti yi mɔɔ gn vi, a zang ti mã mɔɔ gn vi ka sãa, a ruu zirɛ, ruu daa leng jĩng ka mɔɔ viya?’
MAT.25.40	“A Kpanti naa kasɛ ri nyaa nɛɛ, ‘N kɔɔ nɔɔ ruu ɓɔɔ niizang kɔ nwani, vuu piti ɓɔɔ nɔɔ palɛ zang gbete ɓɔɔ wukɔ tɔkɔlɔng ka teteng rɛɛ manzung keɓe, nɔɔ pàlɛ̀ nkɔ.’
MAT.25.41	“A naa kɔ̀ɔ́ zang ɓɔɔ ka naa nagang ɓiɓɛ nɛɛ, ‘Zang ɓɔɔ Kpanti Laa ku nɔɔ nyaa tɔ ka bii, ka ruu vuu shi kpang manɛ ɓɛɛ, nɔɔ dita yeti waa ɓɔɔ Laa palɛ ka ruu Kpanti suru shi kpang nɛɛ zang nyaa shonang ɓiɓɛ ɓɛɛ. 
MAT.25.42	Ka ruu ɓɔɔ, nyɔkɔ nyɔ m, nɔɔ a m vuu shaanang kpang ɓɛɛ. Sutu ti mã m nyaa, nɔɔ ti a m vuu ɓoonang kpang. 
MAT.25.43	N a zanti, nɔɔ ti ta m ka gãa manɛ kpang. N nwang bii waati, nɔɔ hãa m fɔ̃ɔrɔ kpang. Kɔnang yi m, a zang ti mã m ka sãa nɔɔ lengke jĩng ka n kpang.’
MAT.25.44	“A ri naa kasɛ wu nyaa doo nɔngkɔ nɛɛ, ‘Kpanti Laa, ruu zi mɔɔ gn vi nyɔkɔ nyɔ mɔɔ katɔ, sutu mãa mɔɔ, bii ɓaaɓɛ ti waati, a ruu yi mɔɔ naa ka bii kpang viya? Mɔɔ ti a zanti gn vi, a ruu ta mɔɔ ka gãa ɓuru kpang viya? Kɔnang ti palɛ mɔɔ gn vi, ruu ti zi mɔɔ gn vi ka sãa a ruu lengke jĩng ka mɔɔ kpang viya?’
MAT.25.45	“A Kpanti naa kasɛ ri nyaa nɛɛ, ‘N kɔɔ nɔɔ ruu ɓɔɔ niizang kɔ nwani, vuu piti ɓɔɔ nɔɔ palɛ zang ɓɔɔ wukɔ tɔkɔlɔng ka teteng rɛɛ manzung keɓe kpang, nɔɔ palɛ nkɔ kpang.’
MAT.25.46	“Ri naa daa ɓarɛ ka nɔng jĩng dannang ɓɔɔ waa nyaa kpang ɓɛɛ. A zang ɓiɓɛ kaɓa, ri naa wàlɛ́ ɓarɛ kaa suru bii ɓɔɔ waa nyaa kpang ɓɛɛ.”
MAT.26.1	Yeesɔ hangsɛ nyaa yee keɓe rannang tɔ nandon, a kɔɔ zang ɓɔɔ ri mantɛ vuu ka bii ɓiɓɛ tɔɔ, 
MAT.26.2	“Nɔɔ zi tɔɔ, diki ɓɔɔ zang shaa nyaalaa Pasika yaa lɛ̀ɛ́ kaa ziti. Zang naa yi m ɓɔɔ n Jaa Shɔnzang, zang a zang ɓɔɔ ri naa ɓaa m naa ka laa ɓɛɛ.”
MAT.26.3	Zang bang bang zang ɓɔɔ ri dɔɔ vuu ka Gãa Laa, nɛɛ zang bang bang zang Yahudi ri kpalɛ zɔɔ ka yeti gãa Kayifa, Kpanti zang ɓɔɔ ri dɔɔ vuu ka Gãa Laa. 
MAT.26.4	A ri tɔ̀ng zɔɔ ka naa ɓɔɔ ri yi Yeesɔ nɛɛ nwĩiri, ri nyɔ wu ɓɛɛ. 
MAT.26.5	Ri kɔɔ zɔɔ tɔɔ, “Rúu palɛ ka diki ɓɔɔ zang shaa nyaalaa Pasika kpang, ka ruu ɓɔɔ zang nɛɛ pálɛ̀ nyaa ɓɛɛ.”
MAT.26.6	Diki ɓɔ̀ɔ́gn Yeesɔ ka Bɛtani, ka gãa Siman ɓɔɔ bɛ̀ɛ́ vuu bii shaa wu katɔ ɓɛɛ. 
MAT.26.7	A jaa soro ɓɔ̀ɔ́gn, a nɛɛ nung tũurunang ɓɔɔ shaa nyaa dɔɔli, ka zàáng nung ɓɔɔ shi dɔɔli ɓɛɛ, a tũngku Yeesɔ ka yuu bɛ̀ɛ́ shaa vuu shaanang.
MAT.26.8	Ɓɔɔ zang ɓɔɔ ri mantɛ vuu ka bii Yeesɔ ri zi naa weɓe, gnvɔ shaa ri, ri tɔɔ, “Zang lasɛ nung keɓe ka ruu viya? 
MAT.26.9	Zang nɛ̀ɛ́ màlɛ̀ nung keɓe saka gaagaa, tɔɔ zang alɛ zang ɓɔɔ vuu ka naa kpang ɓɛɛ.”
MAT.26.10	Yeesɔ ti zi vuu ɓɔɔ ri kɔɔ ɓi tɔ. A kɔɔ ri tɔɔ, “Nɔɔ kóngsò jaa soro keɓe ka ruu viya? Jaa soro keɓe pàlɛ́ m vuu ɓɔɔ tɔ̃ɔ. 
MAT.26.11	Nɔɔ nwálɛ̀ manɛ nɛɛ zang ɓɔɔ vuu ka naa kpang diki diki, a n nwáng nɛɛ nɔɔ sasak kpang. 
MAT.26.12	Nung kɔ jaa soro tũngku m ka bii ɓee, tũuru m kaa nung vɔrɔ kɔ nwani. 
MAT.26.13	N kɔɔ nɔɔ ruu ɓɔɔ niizang kɔ nwani, nɔng ɓɔɔ zang naa rang tɔ̃ɔ Kpanti Laa kagn koo keɓe piti, zang naa kɔɔ ruu vuu kɔ jaa soro keɓe palɛ ɓɛɛ ditɔ. Ka ruu ɓɔɔ, danggn jaa soro keɓe nɛ̀ɛ́ ning zang ɓɛɛ.”
MAT.26.14	A zang gbete ka teteng zang ɓɔɔ ri mantɛ vuu ka bii Yeesɔ ɓɔɔ zang ɓaa wu nɛɛ Yahuda Isikariyoti, daa ka bii zang bang bang zang ɓɔɔ ri dɔɔ vuu ka Gãa Laa, 
MAT.26.15	a hɛ̃ɛ ri tɔɔ, “Naa n a nɔɔ Yeesɔ, nɔɔ a m viya?” A ri gã saka ɓɔɔ zang palɛ nɛɛ azurufa bmati tu kopi, nɛɛ ri naa a wu. 
MAT.26.16	A Yahuda gaa tɔɔsung gbalang kãanang ɓɔɔ wu naa mãlɛ́ zang Yeesɔ kaa nɛɛ diki kaɓa kɔ.
MAT.26.17	Ka diki ɓɔɔ zang gaayu shaanang nyaalaa borodi ɓɔɔ zang tɛ̃ɛ yisi kagn kpang, zang ɓɔɔ ri mantɛ vuu ka bii Yeesɔ ri a ka bii ɓiɓɛ, a ri hɛ̃ɛ wu tɔɔ, “Mɔɔ kasɛ nɛɛ ruu pàlɛ́ mɔɔ vuu shaanang ɓɔɔ mɔɔ naa shaa ka nyaalaa Pasika ka niya?”
MAT.26.18	A Yeesɔ kɔɔ ri tɔɔ, “Nɔɔ daa ka bii shɔnzang ɓɔɔ ka gari, nɔɔ daa kɔɔ wu nɛɛ ‘Maalang tɔɔ, diki mɛɛ a tɔ naabm, ka ruu nɔngkɔ, n kasɛ n tɔɔ, n shaa vuu shaanang nyaalaa Pasika nɛɛ zang ɓɔɔ ri mantɛ vuu ka bii mɛɛ ka gãa ɓaaɓɛ.’ ”
MAT.26.19	A zang ɓɔɔ ri mantɛ vuu ka bii Yeesɔ, ri daa palɛ ka naa ɓɔɔ Yeesɔ kɔɔ ri ɓɛɛ. Ri palɛ vuu shaanang Pasika kati.
MAT.26.20	Yeesɔ naa nwang tɔ ka nɔng vuu shaanang nɛɛ zang ɓɔɔ ri mantɛ vuu ka bii ɓiɓɛ nɛɛ laarang, 
MAT.26.21	ri shaa vuu shaanang kana, a Yeesɔ kɔɔ ri tɔɔ, “N kɔɔ nɔɔ ruu ɓɔɔ niizang kɔ nwani, shɔnzang gbete ɓɔɔ kagn teteng manɛ, naa mãlɛ́ m ditɔ.”
MAT.26.22	Ɓɔɔ zang ɓɔɔ ri mantɛ vuu ka bii Yeesɔ, ri tãa naa weɓe, yeti ɓarɛ lasɛ dɔɔli. A ri gaa tɔɔsung Yeesɔ hɛ̃ɛlɛnang kati nɛɛ, “Ɓu wiya maalang? Nkɔ ya?”
MAT.26.23	A kasɛ ri nyaa tɔɔ, “Shɔnzang ɓɔɔ hãa naa nɛɛ n ka gbanti, wukɔ naa nyɔ yuu mɛɛ. 
MAT.26.24	Jaa Shɔnzang naa vɔ katɔ naa ɓɔɔ Labeenang Kpanti Laa kɔɔ ɓɛɛ. A jĩng dannang kagn yuu zang ɓɔɔ naa nyɔ yuu Jaa Shɔnzang ɓɛɛ. Zang nɛɛ yi zang kaɓa kpang kɔ gbã̀ágbãa, wukɔ nɛɛ daa wu.”
MAT.26.25	A Yahuda ɓɔɔ nyɔ yuu Yeesɔ hɛ̃ɛ wu tɔɔ, “Nkɔ ya maalang?”
MAT.26.25	A Yeesɔ kasɛ wu nyaa tɔɔ, “Nn, mɔkɔ.”
MAT.26.26	Ri shaa vuu shaanang kana, a Yeesɔ tuu borodi zãa Kpanti Laa, a shalɛ a zang ɓɔɔ ri mantɛ vuu ka bii ɓiɓɛ kati. A kɔɔ ri tɔɔ, “Nɔɔ tá ta nɔɔ shaayi. Weɓe yɔpɔ bii mɛɛ kɔ.”
MAT.26.27	A ti tuu juwa, a zãa Kpanti Laa, a ri kati. Kɔɔ ri tɔɔ, “Nɔɔ tá ta, nɔɔ ɓooro ka yuu manɛ nandon. 
MAT.26.28	Wee zĩi mɛɛ ɓɔɔ naa tusu zang nɛɛ nyaa shɔɔ ɓɔɔ Laa kɔɔ zang, naa nwang kaa niizang ɓɛɛ. Zĩi mɛɛ ɓɔɔ n tɛ̃ɛ ka ruu zang dɔɔli, nɛɛ tɔ̀ɔ Laa wu kɔsɔ ri vuu shi kpang ɓarɛ kati ɓɛɛ. 
MAT.26.29	N kɔɔ nɔɔ, n naa ɓoo mii jĩng laa inabi tɔ̀ɔ́ nɛɛ nɔɔ tɔkn kpang, n naa ɓoo kaa ɓɔɔ shɔɔ ɓɔɔ ruu daa ɓoo nɛɛ nɔɔ ka nɔng ɓɔɔ Daa mɛɛ roo Kpanti ɓɛɛ.”
MAT.26.30	A ri naa gaa soo, ri daa kaa Kɔpɔ Zeetung.
MAT.26.31	A Yeesɔ kɔɔ ri tɔɔ, “Lɛɛkɔ nɛɛ zĩi, nɔɔ naa yuku ditɔ nandon nɔɔ yaa m. Laa kɔɔ nɔngkɔ ka yeti labeenang ɓiɓɛ tɔɔ,
MAT.26.31	“ ‘N nyɔ jagãng vɔrɔ ditɔ,
MAT.26.31	tɔɔ mɛ̀ɛrɛ́ ri naa tantɛ kati.’
MAT.26.32	“N nɛɛ seepaa tɔ nɛɛ sàa, nɔɔ naa ĩi m kaa nɛɛ Galili.”
MAT.26.33	A Bituru kɔɔ wu tɔɔ, “Naa ri yuku doo piti ri yaa mɔɔ, n yaa mɔɔ m kpang.”
MAT.26.34	Yeesɔ kɔɔ wu tɔɔ, “N kɔɔ mɔɔ ruu ɓɔɔ niizang kɔ nwani, ɓɔɔ kn naa ɓaa nyaa lɛɛkɔ nɛɛ zĩi keɓe, bɛ̀ɛ́ mɔɔ laa nyaa tɔ daa doo taati, nɛɛ mɔɔ zi m nung ɓáa kpang.”
MAT.26.35	Bituru ti kɔɔ Yeesɔ tɔkn, tɔɔ, “Naa zang tɔɔ zang nyɔ m doo katɔ nɛɛ mɔɔ ning piti, n laa nyaa ɓaaɓɛ m kpang.”
MAT.26.35	Zang ɓɔɔ ri mantɛ vuu ka bii Yeesɔ ɓɔɔ, ri ti kɔɔ doo nɔngkɔ nandon.
MAT.26.36	Yeesɔ naa a kaa nɛɛ zang ɓɔɔ ri mantɛ vuu ka bii ɓiɓɛ ka nɔng ɓɔɔ zang ɓaa nɛɛ Gesemani ɓɛɛ. A kɔɔ ri tɔɔ, “Nɔɔ nwang ka nihn, n daa gaa doo Kpanti Laa ka kaaɓa.”
MAT.26.37	A Yeesɔ daa nɛɛ Bituru, nɛɛ wujɛ Zebedi ɓɔɔ ziti ɓɛɛ. A bii soo wu, gaa tɔɔsung rɛ̃rɛnang kati. 
MAT.26.38	Yeesɔ kɔɔ ri tɔɔ, “Bii soo m tɔ nung vɔrɔ gbete. Nɔɔ nwang ka nihn, nɔ́ɔ gãng jĩng nɛɛ n ning.”
MAT.26.39	Yeesɔ daa tɔ ka tĩng tɔkɔlɔng, a zuu kaa nɛɛ buru ka tipi, a gaa Kpanti Laa tɔɔ, “Daa mɛɛ, gbalang nɛɛ kagn, kɔsɔ m jĩng dannang keɓe katɔ. Palɛ vuu ɓɔɔ yeti ɓaaɓɛ kasɛ ɓɛɛ, wu vuu ɓɔɔ yeti mɛɛ kasɛ ɓɛɛ kpang.”
MAT.26.40	A naa gbãayu ĩi zang taati ɓɔɔ ri mantɛ vuu ka bii ɓiɓɛ kaɓa, hingro yiki ri tɔ. A hɛ̃ɛ Bituru tɔɔ, “Nɔɔ zunung ɓɔɔ nɔɔ gãng jĩng nɛɛ n naa gbete kpang ya? 
MAT.26.41	Nɔɔ gãng jĩng kagn, nɔɔ ti gaa Kpanti Laa, ka ruu ɓɔɔ Sheetang nɛ̀ɛ́ nwãarɛ nɔɔ ɓɛɛ. Suru bii manɛ kasɛ ɓi katɔ, a bii manɛ kɔ lakɛ ɓi kaa takpang.”
MAT.26.42	A Yeesɔ ti paarɛ tɔkn, daa gaa Kpanti Laa tɔɔ, “Daa mɛɛ, mɔɔ nɛɛ tɔɔ jĩng dannang keɓe wu ɓa kpang, n dàng katɔ, wu ti nwang naa ɓɔɔ mɔɔ kasɛ ɓɛɛ.”
MAT.26.43	A Yeesɔ ti gbãayu naa ĩi ri, hingro yiki ri tɔ tɔkn, ka ruu ɓɔɔ hingro kpiti ri jĩng tɔ dɔɔli ɓɛɛ. 
MAT.26.44	Yeesɔ ti yaa ri, daa nɔng Laa gaanang daa kaa doo taati. Ti daa paasɛ doo nyaa gbete ɓɔɔ wu kɔɔ tĩng shɔɔnang kɔ.
MAT.26.45	A gbãayu naa ĩi zang ɓɔɔ ri mantɛ vuu ka bii ɓiɓɛ kati. A hɛ̃ɛ ri tɔɔ, “Nɔɔ rooyi, nɔɔ ɔ̃̀sɔ́ manɛ doo naa ya? Nɔɔ zirɛ, laa yaa kaa tɔkɔlɔng. Zang a zang ɓɔɔ ri palɛ vuu shi kpang Jaa Shɔnzang tɔ. 
MAT.26.46	Nɔɔ seepaa ta ruu gbãayu. Nɔɔ zirɛ, zang ɓɔɔ nyɔ yuu mɛɛ kɔ a kana ɓa.”
MAT.26.47	Yeesɔ rang yee doo naa nyaa, a Yahuda zang gbete ka teteng zang kopi tu ziti ɓɔɔ ri mantɛ vuu ka bii ɓiɓɛ a kati. Yahuda a nɛɛ zang dɔɔli ɓɔɔ rɛɛ zang bang bang zang ɓɔɔ ri dɔ́ɔ vuu ka Gãa Laa, nɛɛ zang bang bang zang Yahudi ri shong ɓɛɛ ning. Zang kaɓa, ri see yere bang, nɛɛ labasaa ka naa ning. 
MAT.26.48	Yahuda ɓɔɔ nyɔ yuu Yeesɔ, kɔɔ ri tɔ, ka tĩng nɛɛ, “Zang ɓɔɔ n daa kɔng wu, wukɔ Yeesɔ. Nɔ́ɔ yi wu.”
MAT.26.49	Yahuda ri naa shɛ̃ɛ nɔng tɔ a sharɛ daa kɔng Yeesɔ. A kɔɔyi tɔɔ, “Mɔɔ nwang tɛya Maalang?”
MAT.26.50	Yeesɔ kasɛ wu nyaa tɔɔ, “Palɛ vuu ɓɔɔ atɛ mɔɔ tà masang.”
MAT.26.50	A zang ɓɔɔ ri a nɛɛ Yahuda ri tɛɛyi, ri daa yi Yeesɔ kati. 
MAT.26.51	Zang Yeesɔ ɓɔɔ gbete, zɔ̃ng yere bang ɓiɓɛ, wɔng shoo jaafoo kpanti zang ɓɔɔ ri dɔɔ vuu ka Gãa Laa nɛɛ mani kak.
MAT.26.52	A Yeesɔ kɔɔ wu tɔɔ, “Hãa yere bang ɓaaɓɛ ta ka kpãa, ka ruu ɓɔɔ zang piti ɓɔɔ zɔ̃ng yere bang, naa vɔ ɓi doo nɛɛ wukɔ ɓɛɛ. 
MAT.26.53	Mɔɔ zi kpang nɛɛ naa n gàa Daa mɛɛ, shong m zang nyaa shonang ɓiɓɛ ɓɔɔ ri ka lapa ɓɔɔ ɓa tìng kopi tu ziti katɔ tantɛnang kpang ya? 
MAT.26.54	A n nɛɛ palɛ tɔ nɔngkɔ, Ruu Laa ɓɔɔ kɔɔyi tɔɔ, vuu keɓe naa nwang ditɔ naa weɓe, nwang kaa bɛ̀ɛ́ niizang viya?”
MAT.26.55	A Yeesɔ raa jĩng, hɛ̃ɛ zang ɓɔɔ ri a wu yinang tɔɔ, “Nɔɔ see yere bang nɛɛ labasaa ka naa gaagaa, nɛɛ nɔɔ naa yi ɓu nkɔ naa zang shɔngɓɔ ya? N nwalɛ ka yeti Gãa Laa kɔ diki diki, n tusu zang vuu, nɔɔ yi m kpang. 
MAT.26.56	Vuu kɔ zang palɛ ɓée, ɓee ɓi kaa nyaa vuu ɓɔɔ rɛɛ zang nyaa shonang Laa ri bèe ka yeti labeenang Laa ka tĩng tɛ̃ɛ tɛ̃ɛ ɓɛɛ.”
MAT.26.56	A zang ɓɔɔ ri mantɛ vuu ka bii ɓiɓɛ, ri yuku nandon ri yaa wu.
MAT.26.57	A zang ɓɔɔ ri yi Yeesɔ ri daa kaa nɛɛ wu ka bii Kayifa, kpanti zang ɓɔɔ ri dɔɔ vuu ka Gãa Laa ɓɛɛ. Zang ɓɔɔ ri tusu zang vuu nɛɛ zang bang bang zang Yahudi ri kpalɛ zɔɔ tɔ ka nɔngkɔ. 
MAT.26.58	Bituru dũuru wu ka knti katara sasak, daa nɛɛ wu ka dàbang Kayifa. A Bituru turɛ daa nwang nɛɛ zang ɓɔɔ ri gãng jĩng ka gãa, nɛɛ tɔɔ wu zi naa ɓɔɔ zang hangsɛ nyaa ruu keɓe kati.
MAT.26.59	A zang bang bang zang ɓɔɔ ri dɔɔ vuu ka Gãa Laa, nɛɛ rɛɛ zang dɔɔli ɓɔɔ ri doo zang ruu jɛ̃ɛnang kɔ, ri kãa gbalang ɓɔɔ ri zɛ̃ɛ wu nyaa, tɔ̀ɔ ri nyɔ wu kati ɓɛɛ. 
MAT.26.60	Zang sèé dɔɔli ri kɔɔrɔ ruu see ka yuu ɓiɓɛ, a nyaa ɓarɛ daa gbete kpang. Nɛɛ knti, zang sèé ziti ɓɔɔgn, ri naa seepaa kati. Ri a ka tĩng zang ɓɔɔ ri jɛ̃ɛ ruu ɓɛɛ. 
MAT.26.61	Ri tɔɔ, “Yɔɔ keɓe kɔɔyi tɔɔ, wu zunung ɓɔɔ wu jili Gãa Laa ka tipi, wu mãa ɓɔɔgn ka diki taati katɔ.”
MAT.26.62	A Kpanti zang ɓɔɔ ri dɔɔ vuu ka Gãa Laa, seepaa hɛ̃ɛ Yeesɔ tɔɔ, “Mɔɔ kasɛ nyaa ka ruu kɔ zang kɔɔ ka yuu ɓaaɓɛ ɓee kpang ya?”
MAT.26.63	Yeesɔ ti ãa nyaa ɓi kagn kpang. A Kpanti zang ɓɔɔ ri dɔɔ vuu kà Gãa Laa, kɔɔ wu tɔɔ, “N zɔ̃ɔrɔ mɔɔ katɔ nɛɛ Kpanti Laa ɓɔɔ ningkãari ɓɛɛ, kɔɔ ruu jong. Mɔkɔ Kirisi Jaa Kpanti Laa ɓɔɔ naa a ɓɛɛ ya?”
MAT.26.64	A Yeesɔ kasɛ wu nyaa kati tɔɔ, “Nn nkɔ. N kɔɔ nɔɔ, nɔɔ naa zi m ɓɔɔ n Jaa Shɔnzang ditɔ ka naa nakn Kpanti Laa ɓɔɔ palɛ vuu piti ɓɛɛ. Nɔɔ ti naa zi naa ɓɔɔ n a ka yeti sãmbong ditɔ.”
MAT.26.65	Ɓɔɔ kpanti zang ɓɔɔ ri dɔɔ vuu ka Gãa Laa tãa naa weɓe, lɔɔsɔ fɔ̃ɔrɔ ɓɔɔ ka bii ɓiɓɛ. A kɔɔyi tɔɔ, “Yɔɔ keɓe kɔɔ ruu shi kpang tɔ, tuu yuu ɓiɓɛ, nɛɛ wu Jaa Laa. Ruu kasɛ zang ɓɔɔ wu kɔɔ rùu vuu ɓɔɔ wu palɛ ɓɛɛ takpang. Nɔɔ tãa vuu shi kpang ɓɔɔ wu kɔɔ kãntang keɓe tɔ nɛɛ shoo manɛ. 
MAT.26.66	Nɔɔ zi ɓu bɛ̀ɛ́ ka yeti manɛ viya?” Ri kasɛ wu nyaa tɔɔ, “Dàa ɓɔɔ zang nyɔ wu vɔrɔ tɔ.”
MAT.26.67	A ri tùlù wu sisãa ka jĩng, ri ti ma wu nɛɛ naa tung, a zang ɓɔɔ ri ti nyɔ wu nɛɛ naa. 
MAT.26.68	Ri kpaa wu tɔɔ, “Kirisi, ɓàa ruu núng zang ɓɔɔ nyɔ mɔɔ ta.”
MAT.26.69	Ka laa kaɓa, Bituru nwang doo ka dàbang Kayifa. A jaa shonang zang soro tɔkɔlɔng naa arɛ kɔɔ Bituru tɔɔ, “Mɔɔ ɓáa doo zang ɓɔɔ dũng Yeesɔ yɔɔ Galili kɔ.”
MAT.26.70	A Bituru laa nyaa ruu keɓe ka tĩng ɓarɛ nandon tɔɔ, “N zi vuu kɔ mɔɔ rang yee ka yuu ɓiɓɛ m kpang.”
MAT.26.71	Bituru naa seepaa daa nwang kaa nyaa gãa naabm, a jaa shonang zang soro tɔkɔlɔng ɓɔɔgn ti naa zi wu. A kɔɔ zang ɓɔɔ ri shiiri ɓɛɛ tɔɔ, “Bɛ̀ɛ́ yɔɔ keɓe nwang ɓi doo nɛɛ Yeesɔ yɔɔ Nazara kɔ.”
MAT.26.72	A Bituru ti laa nyaa tɔkn nɛɛ Laa tũnnang ning tɔɔ, “N zi yɔɔ keɓe nung m kpang.”
MAT.26.73	Laa nɛɛ tɔɔ wu ɓa tɔkɔlɔng, zang ɓɔɔ ri shiiri ka nɔng kaɓa, ri arɛ. Ri kɔɔ Bituru tɔɔ, “Mɔɔ doo zang ɓiɓɛ kɔ niizang. Náa yee ɓɔɔ mɔɔ rang ka yeti nyaa ɓaaɓɛ, wukɔ nwangsɛ mɔɔ yuu.”
MAT.26.74	A Bituru kɔɔ ri nɛɛ Laa tũnnang ning tɔɔ, “N zi yɔɔ keɓe nung m kpang. N nɛɛ suu sèé, Laa wu palɛ m vuu ɓɔɔ wu kasɛ ɓɛɛ.”
MAT.26.74	A kǹ naa ɓaa nyaa kaa tantɛnang. 
MAT.26.75	A Bituru naa kpaa danggn ruu ɓɔɔ Yeesɔ kɔɔ wu tɔɔ, “Ɓɔɔ kǹ naa ɓáa nyaa, bɛ̀ɛ́ mɔɔ laa nyaa mɛɛ tɔ daa doo taati.” A Bituru nwangnɛ, daa kaa ka biling zɛ̃ɛzɛ̃ɛ.
MAT.27.1	Nɔng naa gãntɛ tɔ, a zang bang bang zang ɓɔɔ ri dɔɔ vuu ka Gãa Laa nɛɛ zang bang bang zang Yahudi ri tɔ̀ng zɔɔ kaa naa ɓɔɔ ri naa nyɔ Yeesɔ ɓɛɛ. 
MAT.27.2	A ri mã wu, ri daa nɛɛ wu ka bii gɔmna Bilatu.
MAT.27.3	Ɓu doo ɓɔɔ Yahuda ɓɔɔ malɛ Yeesɔ zirɛ, zang jɛ̃ɛ Yeesɔ ruu tɔ, nɛɛ zang nyɔ wu vɔrɔ kaa tɔ, naa kɔ̃sɔ yeti ɓiɓɛ. A see saka azurufa bmati tu kopi ɓɔɔ zang a wu ka ruu Yeesɔ, daa sɔɔrɔ zang bang bang zang ɓɔɔ ri dɔɔ vuu ka Gãa Laa nɛɛ zang bang bang zang Yahudi. 
MAT.27.4	A kɔɔ ri tɔɔ, “N pálɛ́ vuu shi kpang tɔ, ka ruu ɓɔɔ n nyɔ nɔɔ yuu shɔnzang tɔ̃ɔ ɓɔɔ tãa zang ruu kpang, nɛɛ nɔɔ nyɔ wu vɔrɔ ɓɛɛ.”
MAT.27.4	A ri kasɛ wu nyaa tɔɔ, “Ruu ɓuru hãa ɓi tɔɔgn kpang, ɓi kaa ruu ɓaaɓɛ.”
MAT.27.5	A Yahuda vang ri saka kaɓa ka Gãa Laa, a daayi daa bɔ̃ɔ vɔ̃ɔrɔ ɓiɓɛ, a vɔ kati. 
MAT.27.6	Zang bang bang zang ɓɔɔ ri dɔɔ vuu ka Gãa Laa, ri see saka azurufa kaɓa kati. Ri tɔɔ, “Naa ruu tɛ̃ɛ saka keɓe ka nɔng ɓɔɔ ruu tɛ̃ɛ saka kagn ka Gãa Laa tɔkn, ruu ɓa nyaa labeenang Laa ɓɔɔ Musa bee tɔ, ka ruu ɓɔɔ, saka ɓɔɔ zang hoo shɔnzang nɛɛ mani ɓi saka zĩi ɓɛɛ.” 
MAT.27.7	A ri mã zɔɔ naa nɛɛ ri see saka keɓe ri daa hoo tipi yɔɔ ɓɔɔ mãa ɓari ɓɛɛ nɛɛ mani. Tɔ̀ɔ wu nwang ka nɔng ɓɔɔ zang gbãa vɔrɔ zang zanti kagn ɓɛɛ. 
MAT.27.8	Ka ruu nɔngkɔ, zang ɓaa tipi kaɓa doo naa nɛɛ, “Tipi zĩi shɔnzang.” 
MAT.27.9	Vuu kɔ zang palɛ ɓee, ɓee ɓi ka nyaa vuu ɓɔɔ Irimiya zang nyaa shonang Laa kɔɔ ka tĩng tɛ̃ɛ tɛ̃ɛ ɓɛɛ. Irimiya kɔɔyi tɔɔ, “Ri see saka azurufa bmati tu kopi kaɓa, ɓɔɔ zang Isirela ri mã zɔɔ naa nɛɛ ri shu ka yuu ɓiɓɛ, 
MAT.27.10	ri hoo tipi yɔɔ ɓɔɔ mãa ɓari nɛɛ mani, naa ɓɔɔ Kpanti Laa tusu m ɓɛɛ.”
MAT.27.11	Zang a tɔ nɛɛ Yeesɔ ka tĩng gɔmna, a gɔmna hɛ̃ɛ wu tɔɔ, “Mɔkɔ kpanti zang Yahudi ya?”
MAT.27.11	Yeesɔ kasɛ wu nyaa tɔɔ, “Nn, nkɔ.”
MAT.27.12	A zang bang bang zang ɓɔɔ ri dɔɔ vuu ka Gãa Laa nɛɛ zang bang bang zang Yahudi, ri zɛ̃ɛ wu nyaa, a ãa nyaa ɓi kagn kpang. 
MAT.27.13	Bilatu ti hɛ̃ɛ wu tɔkn tɔɔ, “Mɔɔ tãa vuu piti kɔ zang kɔɔrɔ ka yuu ɓaaɓɛ ɓɛɛ kpang ya?” 
MAT.27.14	Yeesɔ ti ã̀a wu nyaa ɓi ka bii kpang. Ti kasɛ nyaa ɓi ka yuu vuu gbete ɓɔɔ zang kɔɔrɔ ka yuu ɓiɓɛ kpang. Gɔmna Bilatu mã naa ka danggn, ka ruu ɓɔɔ Yeesɔ kasɛ ri nyaa kpang ɓɛɛ.
MAT.27.15	Diki vuu shaanang nyaalaa Pasika nɛɛ a tɔ, gɔmna yaarɛ zang, zang gbete ɓɔɔ zang mã ka sãa, ɓɔɔ ri kasɛ ɓɛɛ naa katɔ. 
MAT.27.16	Ka diki kaɓa, zang ɓɔɔ zang ɓaa nɛɛ Baraba, ɓɔɔ zang zi wu nung tɔ nandon, ka ruu vuu shi kpang ɓɔɔ wu palɛ ɓɛɛ, kagn yeti sãa. 
MAT.27.17	Zang kpalɛ zɔɔ tɔ nandon, a Bilatu hɛ̃ɛ ri tɔɔ, “N yaa nɔɔ ɓu wi naa wiya? Baraba ya, kɔ Yeesɔ ɓɔɔ zang ɓaa nɛɛ Kirisi ɓɛɛ?”
MAT.27.18	Bilatu hɛ̃ɛ ri ruu keɓe, ka ruu ɓɔɔ zi ɓi tɔ ka yeti ɓiɓɛ nɛɛ zang ɓɔɔ ri dɔɔ vuu ka Gãa Laa, ri atɛ wu Yeesɔ ɓi ka ruu sũnyaa kaanang ɓarɛ ɓɛɛ.
MAT.27.19	Bilatu nwang doo ka nɔng ruu jɛ̃ɛnang ɓiɓɛ, a ɓeeso shong wu nyaa tɔɔ, “Mɔɔ yi naa ka bii shɔnzang tɔ̃ɔ kiɓi kpang. N dang jĩng ka yeti rɔ̃kɔnang nɛɛ zĩi lɛɛkɔ ka ruu ɓiɓɛ dɔɔli.”
MAT.27.20	A zang bang bang zang ɓɔɔ ri dɔɔ vuu ka Gãa Laa, nɛɛ zang bang bang zang Yahudi ri dɔ̃lɔ zang dɔɔli nyaa nɛɛ ri kɔɔ Bilatu nɛɛ wu yaa Baraba kɔ naa, wu nyɔ Yeesɔ. 
MAT.27.21	Gɔmna Bilatu hɛ̃ɛ ri tɔɔ, “Ka teteng zang ziti keɓe, n yaa nɔɔ ɓu wi naa wiya?”
MAT.27.21	Ri tɔɔ, “Baraba.”
MAT.27.22	A Bilatu hɛ̃ɛ ri nɛɛ, “Ń palɛ vi nɛɛ Yeesɔ ɓɔɔ zang ɓaa wu nɛɛ Kirisi, viya?”
MAT.27.22	Ri goo nyaa nandon tɔɔ, “Yaa wu, zang ɓaa wu naa ka laa.”
MAT.27.23	Bilatu ti hɛ̃ɛ ri tɔkn, nɛɛ, “Ka ruu viya? Vuu shi kpang ɓɔɔ wu palɛ ɓu viya?”
MAT.27.23	Ri ti goo nyaa tɔkn nabm ka lapa nandon nɛɛ, “Yaa wu, zang ɓaa wu naa ka laa.”
MAT.27.24	Ɓu doo ɓɔɔ Bilatu zirɛ, nɛɛ zang kaɓa ri ɓa wu yuu katɔ, ri ti shii varɛ tɔ, tuu mii sɔɔ naa ɓiɓɛ nɔng ka jĩng ɓarɛ nandon. A kɔɔyi tɔɔ, “Naa mɛɛ ɓi kagn ruu zĩi yɔɔ keɓe kpang. Ɓi kaa ruu manɛ.”
MAT.27.25	A ri goo nyaa nandon nɛɛ, “Rúu zĩi yɔɔ keɓe wu naa nwang ka yuu ɓuru nɛɛ wujɛ ɓuru gbã̀ágbãa.”
MAT.27.26	A Bilatu yàa ri Baraba naa kati. A kɔɔ zang, nɛɛ zang nyɔ Yeesɔ nɛɛ gbãa, a tuu Yeesɔ a zang kati, nɛɛ zang daa ɓaa wu naa ka laa.
MAT.27.27	A rɛɛ sɔɔja gɔmna tuu Yeesɔ daa nɛɛ wu ka yeti gãa gɔmna. Ri kpalɛ rɛɛ sɔɔja ɓɔɔ nimbang nandon, ri kiiri Yeesɔ nyaa kaa teteng. 
MAT.27.28	Ri tu fɔ̃ɔrɔ ɓiɓɛ, a ri lu wu fɔ̃ɔrɔ nyaa pɛɛrɛ ɓɔɔ nwɛ̃ɛri, naa ɓɔɔ rɛɛ kpanti ri lu ɓɛɛ. 
MAT.27.29	Ri ti, ti kɔkɔ naa lapoo yuu kãnang kpanti, ri hãa wu ka yuu. A ri tuu labalang naa ɓɔ̀ɔ́ kpanti, ri a wu ka naa nakn. Ri ti tang ka tĩng ɓiɓɛ, ri kpaa wu. Ri tɔɔ, “Ruu jee mɔɔ nyaa kpanti zang Yahudi.”
MAT.27.30	Ri ti tùlù wu sisãa ka bii. Ri tuu labalang ɓɔɔ ka naa ɓiɓɛ, ri nyɔkɔ wu nɔng ka yuu. 
MAT.27.31	Ri kpaa wu tɔ sasak, a ri zɔ̃ng fɔ̃ɔrɔ nyaa pɛɛrɛ ɓɔɔ nwɛ̃ɛri kaɓa, ri hãa wu fɔ̃ɔrɔ ɓiɓɛ kati. A ri daa kaa nɛɛ wu, nɛɛ ri daa ɓaa wu naa ka laa.
MAT.27.32	Ri nwang tɔ, ri daa kana ka gbalang, a ri naa ɓee yuu nɛɛ yɔɔ gari Kiranɛ ɓɔɔ zang ɓaa nɛɛ Siman. A ri yi wu nɛɛ gbãng gbãng ning, nɛɛ wu tuu laa ɓɔɔ zang daa ɓaa Yeesɔ naa kagn ɓɛɛ. 
MAT.27.33	Ri naa a tɔ ka nɔng ɓɔɔ zang ɓaa nɛɛ Golgota, (dĩiri nung keɓe ɓi, nɔng ɓɔɔ nwáng yuu zɔ̃ɔpi ɓɛɛ.) 
MAT.27.34	Ri tuu sàa ɓɔɔ zang nwɛ̃ɛtɛ nɛɛ gãnang, ɓɔɔ palɛ zang, zang tãa kɔnang kpang ɓɛɛ. Ri a Yeesɔ nɛɛ wu ɓooyi. Yeesɔ tãa ka nyaa, a bɛ̃ɛ ɓoonang. 
MAT.27.35	Ri ɓaa Yeesɔ naa tɔ ka laa. A ri naa shaa laa, ri basɛ fɔ̃ɔrɔ ɓiɓɛ nɛɛ mani ka naa ɓarɛ. 
MAT.27.36	Ri nwang ka nɔngkɔ, ri gãng jĩng ka wu. 
MAT.27.37	A ri bee vuu shi kpang ɓɔɔ ri tɔɔ Yeesɔ palɛ ɓɛɛ, ri ɓang ka yuu paa laa ɓɔɔ ri ɓaa wu naa kagn ɓɛɛ. Ri beeyi tɔɔ, “Wee Yeesɔ Kpanti zang Yahudi kɔ.”
MAT.27.38	Zang ti ɓaa zang ɓɔɔ ri ta zang vuu nɛɛ ɓangge naa jong ka laa, ka kagn Yeesɔ. Ɓɔɔ gbete ka naa nakn a ɓɔɔ gbete ka naa nagang. 
MAT.27.39	Zang ɓɔɔ ri tɛɛ gbalang, ri rang wu nyaa gɛ̃gɛ̃ɛ, ri ti waa yuu ɓarɛ kpɔkpɔk, 
MAT.27.40	ri kɔɔ wu tɔɔ, “Mɔɔ tɔɔ mɔɔ zunung ɓɔɔ mɔɔ jili Gãa Laa, mɔɔ mãa ɓɔɔgn ka diki taati katɔ, ta yuu ɓaaɓɛ ta. Mɔkɔ nɛɛ Jaa Laa, shooro ta ka tipi, nɛɛ láa kɔ zang ɓaa mɔɔ naa kagn ɓi.”
MAT.27.41	Zang bang bang zang ɓɔɔ ri dɔɔ vuu ka Gãa Laa, nɛɛ zang ɓɔɔ ri tusu zang vuu, nɛɛ zang bang bang zang Yahudi, ri ti kpaa wu doo nɔngkɔ. Ri tɔɔ, 
MAT.27.42	“Ta yuu zang ɓɔɔgn, a zunung ɓɔɔ wu ta yuu ɓiɓɛ kpang. Wu mɔkɔ Kpanti Isirela kpang ya? Náa shóorò nɛɛ laa kɔ zang ɓaa wu naa kagn ɓee, ruu shing danggn katɔ ka bii ɓiɓɛ. 
MAT.27.43	Shing danggn ka bii Laa, Laa nɛɛ kasɛ ruu ɓiɓɛ katɔ, wu ta wu ta. Ka ruu ɓɔɔ, kɔɔyi tɔɔ, wukɔ Jaa Laa ɓɛɛ.”
MAT.27.44	Zang ɓɔɔ ri ta zang vuu nɛɛ ɓangge ɓɔɔ zang ɓaa ri naa ka laa ka kagn Yeesɔ, ri rang wu nyaa gɛ̃gɛ̃ɛ doo nɔngkɔ.
MAT.27.45	Nɔng tɔ̀ɔ ka tipi kaɓa nandon nɛɛ laagɛ̃ sasak, laa naa kpɛ̃ɛ nɛɛ mani. 
MAT.27.46	Laa naa kpɛ̃ɛ tɔ, Yeesɔ mɛɛ nyaa ka lapa nɛɛ, “Eloyi, Eloyi, lama Sabatani.” Dĩiri yee keɓe, ɓi “Laa mɛɛ, Laa mɛɛ, mɔɔ yaa m ka ruu viya?”
MAT.27.47	Zang ɓɔɔ ka teteng rɛɛ zang ɓɔɔ ri shiiri kaɓa, ri tãa vuu ɓɔɔ Yeesɔ kɔɔyi, ri tɔɔ, “Yɔɔ keɓe ɓaa nyaa kana Iliya.”
MAT.27.48	A zang gbete ɓarɛ tantɛ yunang daa tuu sɔ̀ɔsɔ, hãa ka mii ɓɔɔ zang tɛ̃ɛ sàa kagn ɓɛɛ, a màa ka laa, á Yeesɔ nɛɛ wu ɓoo ta. 
MAT.27.49	A zang ɓɔɔ yaa knti ri kɔɔ wu tɔɔ, “Yaa wu ka nɔngkɔ, Iliya wu arɛ, wu ta wu, ruu zirɛ.”
MAT.27.50	A Yeesɔ mɛɛ nyaa kaa tɔkn ka lapa, a vɔ kati.
MAT.27.51	Fɔ̃ɔrɔ ɓɔɔ zang ku nɔng tɔ̃ɔ ɓɔɔ ka Gãa Laa nɛɛ mani, lɔɔsɔ ka làá kaɓa. Gaayu lɔɔsɔnang nɛɛ paa daa nɔng ka dii. Tipi ruutu, a pɛngkɛ ti puusu. 
MAT.27.52	Nyaa sàa ɓɔɔ zang gbã́alɛ́ vɔrɔ kagn ti pulu, zang Laa ɓɔɔ ri vɔlɔ ka tĩng tɛ̃ɛ tɛ̃ɛ, ri seepaa kati. 
MAT.27.53	Ri naa nwangkɛ nɛɛ sàa, ka knti ɓɔɔ zang wisi Yeesɔ paa tɔ nɛɛ saa, ri daa ka Urushalima. Ri daa nwang nyaa ka bii zang dɔɔli.
MAT.27.54	Yɔɔ zang bang sɔɔja, nɛɛ sɔɔja ɓɔɔ ri gãng jĩng ka Yeesɔ, ri zi naa ɓɔɔ tipi ruutu, nɛɛ vuu piti ɓɔɔ palɛ, bii kàa ri vɔrɔ. Ri tɔɔ, “Bɛ̀ɛ́ yɔɔ keɓe, Jaa Laa kɔ niizang.”
MAT.27.55	Zang soro ɓɔɔ ri yìkí Yeesɔ naa ka bii, ka diki kaɓa, ɓɔɔ ri dũuru wu nɛɛ Galili, ri kagn ka nɔngkɔ gaagaa. Ri shii nɛɛ nɔng beebang ri pɛ̃ɛrɛ vuu ɓɔɔ zang palɛ ɓɛɛ. 
MAT.27.56	Ka teteng zang soro kaɓa, Marayamu Magadaliya nɛɛ Marayamu nàá rɛɛ Yakub nɛɛ Yusufu, a ɓɔɔ nàá rɛɛ wujɛ Zebedi ri kagn.
MAT.27.57	Ka diki kaɓa nɛɛ laarang, yɔɔ gari Arimataya ɓɔɔ zang ɓaa nɛɛ Yusufu, ɓɔɔ vuu naa ɓiɓɛ dɔɔli naa a kati. Yusufu ɓi doo zang ɓɔɔ dũng knti Yeesɔ kɔ. 
MAT.27.58	Yusufu dàa gaa bii vɔrɔ Yeesɔ ka naa Bilatu. A Bilatu kɔɔ zang nɛɛ, zang wu daa a wu bii vɔrɔ Yeesɔ ta. 
MAT.27.59	A Yusufu tuu bii vɔrɔ Yeesɔ, kãng nɛɛ fɔ̃ɔrɔ nyaa pɛɛrɛ puru ɓɔɔ tɔ̃ɔ ɓɛɛ. 
MAT.27.60	A daa wɔɔ ka yeti sàa shɔɔ ɓiɓɛ, ɓɔɔ wu shu ka tari bang ɓɔɔ naa yeng puru ɓɛɛ. A jĩiri tari bang, ku nyaa sàa ka nɛɛ mani, a daa kati. 
MAT.27.61	Marayamu Magadaliya, nɛɛ Marayamu ɓɔɔ gbete, ri nwang ɓarɛ kaa nɛɛ naa dang.
MAT.27.62	Ka Diki Ɔ̃sɔnang zang Yahudi ɓɔɔ zang shaa nyaalaa Pasika kagn ɓɛɛ. Zang bang bang zang ɓɔɔ ri dɔɔ vuu ka Gãa Laa, nɛɛ zang Farisi ri kpalɛ zɔɔ ka bii Bilatu. 
MAT.27.63	Ri kɔɔ wu tɔɔ, “Kpanti, ruu kpaa danggn ruu ɓɔɔ yɔɔ sèé kaɓa kɔɔ ka diki ɓɔɔ wu doo ningkãari tɔ. Kɔɔyi tɔɔ, wu naa seepaa ditɔ nɛɛ saa, ka lee ɓɔɔ diki naa daa taati ɓɛɛ. 
MAT.27.64	Ka ruu nɔngkɔ, kɔɔ zang ta, zang daa gãng jĩng ka yuu saa tɔ̃ɔ tɔ̃ɔ, diki taati wu ɓa katɔ, ka ruu ɓɔɔ zang ɓɔɔ ri mantɛ vuu ka bii ɓiɓɛ, ri nɛ̀ɛ́ naa ɓɔ̀ɔ́ bii vɔrɔ ɓiɓɛ, ri kɔɔ zang nɛɛ, Seepaa tɔ nɛɛ sàa ɓɛɛ. Sèé ɓɔɔ knti, naa ɓa ɓɔɔ tĩng shɔɔnang kaa tɔ.”
MAT.27.65	A Bilatu kɔɔ ri tɔɔ, “Nɔɔ see sɔɔja ta, nɔɔ daa gã yuu sàa tɔ̃ɔ tɔ̃ɔ.” 
MAT.27.66	A ri daayi, ri daa rangsɛ nyaa sàa, a ri ɓang vuu kpanti ɓɔɔ tusu zang nɛɛ, Bilatu dang nyaa nɛɛ zang ɓɔɔ wu puu nyaa sàa kpang ɓɛɛ, ka yuu sàa. A ri shing zang sɔɔja ɓɔɔ gã yuu saa ka nɔngkɔ.
MAT.28.1	Nɔng naa gãntɛ tɔ gbete, ka knti Diki Ɔ̃sɔnang zang Yahudi, Marayamu Magadaliya nɛɛ Marayamu ɓɔɔ ɓɛɛ, ri daayi nɛɛ ri daa leng jĩng ka yuu saa. 
MAT.28.2	A tipi ruutunang ɓɔɔ bang ruutu, ka ruu ɓɔɔ, zang nyaa shonang Laa ɓɔɔ ka lapa shooro, daa ka nɔng yuu sàa, a jĩiri tari ɓɔɔ zang ku nyaa sàa nɛɛ mani, nwang ka yuu ɓiɓɛ ɓɛɛ. 
MAT.28.3	Waa nyaating ɓiɓɛ, nwang naa shala mii ɓɔɔ kɔlɔ ɓɛɛ. Fɔ̃ɔrɔ ɓiɓɛ ti puru shãa shãa. 
MAT.28.4	Sɔɔja ɓɔɔ ri gãng jĩng ka yuu saa, ri kaa vɔrɔ ɓiɓɛ, bii ɓarɛ mãrɛ, ri nwang kaa naa zang ɓɔɔ ri vɔ katɔ ɓɛɛ.
MAT.28.5	A zang nyaa shonang Laa ɓɔɔ lapa kaɓa, kɔɔ zang soro ɓɔɔ ri daa jĩng lennang ka yuu sàa kaɓa nɛɛ, “Nɔ́ɔ kaa vɔrɔ kpang, n zi tɔ, nɔɔ kãa Yeesɔ ɓɔɔ zang ɓaa wu naa ka laa ɓɛɛ. 
MAT.28.6	Tɔ̀ɔ́ nɔng kpang, seepaa tɔ naa ɓɔɔ wu kɔɔ ɓɛɛ. Nɔɔ a ta, nɔɔ zi nɔng ɓɔɔ bɛ̀ɛ́ roo kagn ɓɛɛ. 
MAT.28.7	Nɔɔ dita pati, nɔɔ daa kɔɔ zang ɓɔɔ ri mantɛ vuu ka bii ɓiɓɛ nɛɛ, seepaa tɔ nɛɛ sàa. Dàá Galili kana tĩng ɓarɛ. Ri daa zi wu ka nɔngkɔ. N kɔɔ nɔɔ tɔ.”
MAT.28.8	A zang soro kaɓa, ri yaa nɔng yuu sàa kaa tantɛnang, nɛɛ vɔrɔ kaanang, nɛɛ tĩnang tãanang ning, a ri yurɛ, nɛɛ ri daa kɔɔ zang ɓɔɔ ri mantɛ vuu ka bii ɓiɓɛ ɓɛɛ. 
MAT.28.9	A Yeesɔ naa ɓee ri yuu, a jee ri nyaa tɔɔ, “Palɛ biya?” Ɓudo ɓɔɔ ri zi wu naa weɓe, ri see zɔɔ, ri daa yi wu ka doo, ri báng wu kati. 
MAT.28.10	A Yeesɔ kɔɔ ri tɔɔ, “Nɔ́ɔ kaa vɔrɔ kpang, nɔɔ dita nɔɔ daa kɔɔ rɛɛ manzung, nɛɛ ri daa ka Galili, ri daa zi m ka nɔngkɔ.”
MAT.28.11	Zang soro ri daa tɔ, a zang sɔɔja ɓɔɔ, ri daa ka gari. Ri daa kɔɔ zang bang bang zang ɓɔɔ ri dɔɔ vuu ka Gãa Laa, vuu piti ɓɔɔ palɛ ɓɛɛ kati. 
MAT.28.12	Ɓɔɔ zang bang bang zang ɓɔɔ ri dɔɔ vuu ka Gãa Laa, ri kpalɛ zɔɔ tɔ, nɛɛ zang bang bang zang Yahudi ri tɔ̀ng zɔɔ, a ri sèe saka gaagaa ri a rɛɛ sɔɔja, 
MAT.28.13	nɛɛ rɛɛ sɔɔja ri kɔɔrɔ zang nɛɛ, “Zang ɓɔɔ ri mantɛ vuu ka bii Yeesɔ, ri a nɛɛ zĩi bɛ̀ɛ́ hingro yiki ruu katɔ, ri ɓɔɔ bii vɔrɔ ɓiɓɛ. 
MAT.28.14	Gɔmna nɛɛ naa tãa ruu keɓe tɔ, ruu naa kɔɔ wu naa ɓɔɔ vuu bii palɛ ɓɛɛ ditɔ, ka ruu ɓɔɔ, nɔɔ nɛɛ naa dang jĩng ɓɛɛ.”
MAT.28.15	A rɛɛ sɔɔja ri ta saka ri palɛ vuu ɓɔɔ zang kɔɔ ri ɓɛɛ kati. Zang Yahudi ri ti ráng ruu keɓe doo naa lɛɛkɔ sasak.
MAT.28.16	A zang ɓɔɔ ri mantɛ vuu ka bii Yeesɔ kopi tu gbete naa daa ka Galili, ka yuu kɔpɔ ɓɔɔ Yeesɔ kɔɔ ri ɓɛɛ. 
MAT.28.17	Ri daa ĩi wu, a ri báng wu. A zang ɓɔɔ ri, zi kpang nɛɛ wukɔ niizang kpang. 
MAT.28.18	A Yeesɔ arɛ naa kɔɔ ri tɔɔ, “Laa a m naa tɔ ka yuu vuu ɓɔɔ ka lapa, nɛɛ ɓɔɔ ka tipi nandon. 
MAT.28.19	Ka ruu nɔngkɔ, nɔɔ dita, nɔɔ daa kɔɔ zang tipi ɓɔɔ ka koo keɓe nandon ruu mɛɛ, tɔɔ, ri nwang zang ɓɔɔ ri dũng m kati. Nɔɔ ti palɛ ri batizima nɛɛ nung Daa mɛɛ Laa, nɛɛ ɓɔɔ mɛɛ Jaa ɓiɓɛ, nɛɛ ɓɔɔ Suru Laa. 
MAT.28.20	Nɔɔ ti kpɛ̃ɛrɛ ri, nɛɛ ri dũng nyaa ɓɔɔ n dang nɔɔ ɓɛɛ nandon. N yaa nɔɔ kpang. N nwang nɛɛ nɔɔ sasak, diki ɓɔɔ koo keɓe naa waa nyaa, nɛɛ mani.”
MRK.1.1	Wee naa ɓɔɔ Ruu Tɔ̃ɔ Yeesɔ Kirisi Jaa Laa gaayu ɓɛɛ. 
MRK.1.2	Gaayu ka naa ɓɔɔ zang bee ka yeti labeenang Ishaya, zang nyaa shonang Laa ɓɛɛ. “Laa tɔɔ,
MRK.1.2	“ ‘N shong zang shonang mɛɛ,
MRK.1.2	ɓɔɔ palɛ mɔɔ gbalang ditɔ ka tĩng ɓaaɓɛ.’ ”
MRK.1.3	“Zang ɓɔɔ kagn, rang yee Laa ka yeti waala tɔɔ.
MRK.1.3	‘Kpanti a kaa tɔ, nɔɔ palɛ wu gbalang ta.
MRK.1.3	Nɔɔ shiiri wu katɔ ɓororo.’ ”
MRK.1.4	A Yɔhana naa nwáng nyaa palɛ zang batizima ka waala. Kɔɔ zang Ruu Laa nɛɛ, “Nɔɔ yaa vuu shi kpang manɛ ta, nɔ́ɔ kɔ̃sɔ yeti, tɔɔ n palɛ nɔɔ batizima. Laa wu yaa nɔɔ gbalang vuu shi kpang manɛ kati.” 
MRK.1.5	A zang dɔɔli nɛɛ tipi Yahudi nɛɛ zang ɓɔɔ ka Urushalima, ri daa ka bii ɓiɓɛ. Ri kɔɔrɔ Laa vuu shi kpang ɓarɛ, a Yɔhana palɛ ri batizima ka mii rang Urudung.
MRK.1.6	Yɔhana hãa fɔ̃ɔrɔ ɓɔɔ zang palɛ nɛɛ shãngti vuu vaa ɓɔɔ zang ɓaa nɛɛ hòlòng ɓɛɛ. A ti mã guruji ka sãng ɓiɓɛ. Vuu shaanang ɓiɓɛ ɓi ti zɔɔrɔ nɛɛ warɛ. 
MRK.1.7	Kɔɔ zang tɔɔ “Zang ɓɔɔ a ka knti mɛɛ ɓa m katɔ nɛɛ bannang. N daa naa ɓɔɔ n sɔ̃ ka tĩng ɓiɓɛ, n kãlɛ soo koodoo ɓiɓɛ kpang. 
MRK.1.8	N palɛ nɔɔ batizima m nɛɛ mii, naa palɛ nɔɔ ɓi nɛɛ Suru Laa.”
MRK.1.9	Diki nɛɛ tɔɔ wu bee tɔkɔlɔng, Yeesɔ a kaa nɛɛ Nazara ɓɔɔ ka tipi Galili, a Yɔhana palɛ wu batizima ka mii rang Urudung. 
MRK.1.10	Ɓɔɔ Yeesɔ nwang nɛɛ mii hn, a zi lapa puuyi, Suru Laa shooro kana, ka yuu ɓiɓɛ naa koro. 
MRK.1.11	A ri ti tãa yee nɛɛ lapa tɔɔ, “Mɔkɔ jaa mɛɛ ɓɔɔ n kasɛ gbãng gbãng kɔ.”
MRK.1.12	A Suru Laa tantɛ wu dɔ̃nang ka waala. 
MRK.1.13	Nwáng ka waala diki laa ziti, a Sheetang gãsɛ wu kaa sasak. Ka nɔng kaɓa vuu kpaasi kagn nɔngkɔ, a zang nyaa shonang Kpanti Laa ɓɔɔ ka lapa, ri arɛ, ri yi wu naa ka bii.
MRK.1.14	Ka knti ɓɔɔ zang mã Yɔhana tɔ ka sãa, Yeesɔ naa a ka tipi Galili kɔɔrɔ zang Ruu Tɔ̃ɔ Kpanti Laa tɔɔ, 
MRK.1.15	“Diki a tɔ, diki ɓɔɔ Laa roo Kpanti yaa kaa naabm. Nɔɔ kɔ̃sɔ yeti manɛ ta, nɔ́ɔ shing danggn ka Ruu Tɔ̃ɔ Laa.”
MRK.1.16	Yeesɔ ra kana nyaa mii waapo Galili, a zi rɛɛ Siman nɛɛ jaa niiɓɛ Anduru ri vang jang jaazĩi kana mii, ka ruu ɓɔɔ, ri ɓarɛ zang jaazĩi yinang ɓɛɛ. 
MRK.1.17	A Yeesɔ ɓaa ri nyaa tɔɔ “Nɔɔ arɛ nɔɔ dũng m. N tusu nɔɔ naa ɓɔɔ nɔɔ ɓaa zang nyaa ri a ka bii mɛɛ ɓɛɛ.” 
MRK.1.18	A ri yaa jang ɓarɛ tantɛnang, ri dũng wu.
MRK.1.19	Yeesɔ nɛɛ tɔɔ wu daa ka tĩng tɔkɔlɔng, zi Yakub nɛɛ jaa niiɓɛ Yɔhana wujɛ Zebedi, ri gbarɛ jang jaazĩi ɓarɛ ka yeti tonsi. 
MRK.1.20	A ti tantɛ ri nyaa ɓaanang. Ri yaa daa ɓarɛ Zebedi ka yeti tonsi nɛɛ zang ɓɔɔ ri palɛ ri shonang, a ri dũng wu.
MRK.1.21	A ri daa ka gari Kafanahu. A Diki Ɔ̃sɔnang naa arɛ, Yeesɔ daa ka gãa zɔɔ kpalɛnang zang Yahudi, a gáa zang tɔɔsung vuu tusunang kati. 
MRK.1.22	Zang ɓɔɔ ri tãa vuu ɓɔɔ wu tusu, ri mã naa ka danggn, ka naa ɓɔɔ, wu tusu vuu ɓɛɛ, ka ruu ɓɔɔ, tusu ri vuu ɓi naa ɓɔɔgn. Tùsù zang ɓi naa zang ɓɔɔ ri tusu zang vuu ɓɛɛ kpang.
MRK.1.23	Ka laa kaɓa, zang ɓɔɔ suru shi kpang ka bii ɓiɓɛ kagn yeti gãa zɔɔ kpalɛnang ɓarɛ. A mɛɛ nyaa tɔɔ. 
MRK.1.24	“Mɔɔ kãa vi ka bii ɓuru viya? Yeesɔ yɔɔ Nazara? Mɔɔ arɛ nɛɛ mɔɔ naa nyɔkɔ ruu katɔ ya? N zi mɔɔ nung tɔ, mɔkɔ zang tɔ̃ɔ ɓɔɔ à nɛɛ bii Laa ɓɛɛ.”
MRK.1.25	A Yeesɔ mangkɛ suru shi kpang tɔɔ, “Voo nyaa ta! Nwáng ta mɔɔ yàa wu bii.” 
MRK.1.26	A suru shi kpang tuu wu, loo wu ka tipi, a mɛɛ nyaa ka lapa, a nwangnɛ yaa wu bii kati. 
MRK.1.27	Zang piti ri mã naa ka danggn. Ri hɛ̃ɛlɛ zɔɔ ka naa ɓarɛ, tɔɔ, “Ɓi lɛ̀ɛ́ vuu tusunang kiya? Yɔɔ keɓe mangkɛ suru shi kpang, a ri ti ɓaa shoo ka nyaa ɓiɓɛ.”
MRK.1.28	A nyaa Yeesɔ baa nɔng kaa tantɛnang ka tipi Galili nandon.
MRK.1.29	Ɓɔɔ rɛɛ Yeesɔ nwang nɛɛ gãa zɔɔ kpalɛnang zang Yahudi hn, ri daa kaa nɛɛ rɛɛ Yakub nɛɛ Yɔhana ka gãa rɛɛ Siman Anduru. 
MRK.1.30	Ka diki kaɓa Siman ɓeekpeng ɓɔɔ yi ɓeeso roo ka tipi, ka ruu ɓɔɔ, bii zaa wu katɔ ɓɛɛ. A zang kɔɔ Yeesɔ kati. 
MRK.1.31	A Yeesɔ arɛ yi wu naa, a wisi wu paa. Bii ɓɔɔ zaa wu, yaa wu nɔng kati. A Bituru ɓeekpeng seepaa a atɛ ri vuu shaanang kati. 
MRK.1.32	Nɛɛ laarang bɛ̀ɛ́ laa hãa nyaa tɔ dii, zang atɛ wu zang kɔnang nɛɛ zang ɓɔɔ suru shi kpang ka bii ɓarɛ ɓɛɛ kaa dɔɔli. 
MRK.1.33	Zang gari, ri kpalɛ zɔɔ ka nyaa gãa ɓɔɔ wu kagn ɓɛɛ dɔɔli. 
MRK.1.34	A Yeesɔ masɛ zang ɓɔɔ vuu palɛ ri ka zɔ̃ng zɔ̃ng ɓɛɛ dɔɔli. A ti nwangsɛ suru shi kpang nɛɛ bii zang dɔɔli. Yàa suru shi kpang gbalang ɓɔɔ ri rang yee ɓɛɛ kpang, ka ruu ɓɔɔ, ri zi wu nung tɔ ɓɛɛ.
MRK.1.35	A Yeesɔ seepaa nɛɛ yuu gãndi, yaa gãa, daa ka nɔng ɓɔɔ zang kagn kpang daa gaa Laa ka nɔngkɔ. 
MRK.1.36	A Siman ri see zɔɔ nɛɛ zang ɓɔɔ ri nɛɛ wu, ri kãa wu. 
MRK.1.37	Ri daa ĩi wu tɔ, a ri kɔɔ wu tɔɔ, “Zang piti ri kãa mɔkɔ.”
MRK.1.38	A Yeesɔ kasɛ ri nyaa tɔɔ, “Rúu daa nɔɔ rɛɛ gari ɓɔɔ ka tĩng ɓuru naabm ta, tɔ̀ɔ n daa rang yee Laa kaa jong nɔngkɔ, ka ruu ɓɔɔ, n a ka ruu yee Laa kɔ rannang ɓɛɛ.”
MRK.1.39	A rakɛ ka tipi Galili nandon, rang zang yee Laa ka gãa zɔɔ kpalɛnang zang Yahudi, a ti nwàngsɛ̀ zang dɔɔli suru shi kpang.
MRK.1.40	A yɔɔ ɓɔɔ vuu bii shaa katɔ, arɛ naa tang nɛɛ gutu, gaa wu tɔɔ “Mɔɔ nɛɛ kasɛ katɔ, mɔɔ zunung ɓɔɔ mɔɔ masɛ m katɔ.”
MRK.1.41	A gn yɔɔ kɔng Yeesɔ dɔɔli, Yeesɔ dĩi naa lee wu, a kɔɔyi tɔɔ “N kasɛ tɔ, vuu bii ɓaaɓɛ wu yaa mɔɔ nɔng ta.” 
MRK.1.42	A vuu bii yaa yɔɔ nɔng kaa tantɛnang. 
MRK.1.43	A Yeesɔ shaarɛ wu nyaa gbãng gbãng, a kɔɔ wu tɔɔ, 
MRK.1.44	“Mɔ́ɔ daa kɔɔ zang ɓɔɔ kpang. Daayi mɔɔ daa tusu zang ɓɔɔ ri dɔɔ vuu vaa ka Gãa Laa, bii ɓaaɓɛ. Tɔ̀ɔ mɔɔ ti dɔɔ Kpanti Laa vuu ɓɔɔ Musa dang nyaa ɓɛɛ. Tɔ̀ɔ zang ri zi kagn nɛɛ vuu bii ɓaaɓɛ yaa mɔɔ nɔng tɔ.”
MRK.1.45	Yɔɔ ɓɔɔ vuu bii shaa kaɓa, daayi daa kɔ̀ɔrɔ̀ zang vuu ɓɔɔ Yeesɔ pàlɛ̀ wu ɓi doo nɛɛ mani. Ka ruu nɔngkɔ, Yeesɔ walɛ gbalang ɓɔɔ wu nwang bii ka dalɛ, wu daa gari ɓɔɔgn takpang. Nwalɛ kaa nɔng ɓɔɔ zang kagn kpang ɓɛɛ. Zang ti daa bii Yeesɔ ɓi doo nɛɛ mani, nɛɛ nɔng piti, piti.
MRK.2.1	Diki nɛɛ tɔɔ wu bee tɔkɔlɔng, Yeesɔ naa gbãayu tɔkn ka Kafanahu, a zang tãa nyaa tɔɔ Yeesɔ a gãa tɔ. 
MRK.2.2	A zang kpalɛ zɔɔ gaagaa, nɔng yi nyaa kaa nɛɛ biling piti. A Yeesɔ rang ri yee Laa kati. 
MRK.2.3	A zang dɛ̃ɛti ri tuu zang ɓɔɔ bii ɓiɓɛ vɔ katɔ, ri atɛ wu. 
MRK.2.4	Ri walɛ gbalang ɓɔɔ ri daa nɛɛ wu ka bii Yeesɔ kpang, ka ruu zang ɓɔɔ ri kpalɛ zɔɔ gaagaa ɓɛɛ. Ka ruu nɔngkɔ, ri vang yuu sãa ri puu ka nɔng ɓɔɔ Yeesɔ kagn, ri yaa yɔɔ ɓɔɔ bii vɔ katɔ, ɓɔɔ zang ta ka laa naa nɛɛ soo, ka tĩng Yeesɔ. 
MRK.2.5	Yeesɔ zi naa ɓɔɔ zang dɛ̃ɛti kaɓa ri shing danggn ka bii ɓiɓɛ, a kɔɔ zang ɓɔɔ bii vɔ katɔ tɔɔ, “Man jaa, zang yaa mɔɔ gbalang vuu shi kpang ɓaaɓɛ tɔ.”
MRK.2.6	Ka diki kaɓa, zang ɓɔɔ ri tusu zang labeenang, ri nwang kagn nɔngkɔ. Ri rɛ̃rɛ ka yeti ɓarɛ, a ri ti hɛ̃ɛ zɔɔ nɛɛ, 
MRK.2.7	“Yɔɔ keɓe kɔɔ ruu nɔngkɔ, ka ruu viya? Tuu yuu ɓiɓɛ naa Kpanti Laa. Naa wu Kpanti Laa kpang, zang ɓɔɔ yaa zang gbalang vuu shi kpang kagn koo keɓe gbete ya?”
MRK.2.8	Yeesɔ zi ɓi tɔ ka yeti suru bii ɓiɓɛ tantɛnang nɛɛ, ri rɛ̃rɛ ɓarɛ veɓe kɔ. A hɛ̃ɛ ri tɔɔ “Nɔɔ rɛ̃rɛ ɓu ka ruu vi, nɔngkɔ viya? 
MRK.2.9	Ɓɔɔ zang kɔɔ zang ɓɔɔ bii vɔ katɔ nɛɛ ‘Zang yaa mɔɔ gbalang vuu shi kpang ɓaaɓɛ tɔ,’ nɛɛ ɓɔɔ zang kɔɔ nɛɛ, ‘Seepaa ta mɔɔ tuu vuu roonang ɓaaɓɛ mɔɔ daayi.’ Ɓu wi kpãa kpang ka teteng yee keɓe wiya? 
MRK.2.10	N másɛ̀ yɔɔ keɓe ditɔ, tɔ̀ɔ, nɔ́ɔ zi kati nɛɛ, zang a Jaa Shɔnzang naa tɔ ka koo keɓe, nɛɛ wu yaa zang gbalang vuu shi kpang ɓarɛ.” A raa jĩng kɔɔ yɔɔ ɓɔɔ bii vɔ katɔ nɛɛ, 
MRK.2.11	“N kɔɔ mɔɔ, seepaa, mɔɔ tuu vuu roonang ɓaaɓɛ mɔɔ daa gãa.”
MRK.2.12	A yɔɔ ɓɔɔ bii vɔ katɔ seepaa tantɛnang tuu siri ɓiɓɛ, ra ka jĩng zang nandon, a daayi. Ɓɔɔ zang ɓɔɔ ri kpalɛ zɔɔ ri zi naa weɓe, ri mã naa ka danggn. A ri dɔɔ Kpanti Laa. Ri tɔɔ “Ruu zi vuu ɓɔɔ naa weɓe, gngn kpang.”
MRK.2.13	Yeesɔ ti naa paasɛ daanang tɔkn ka nyaa rang mii waapo. A zang dɔɔli ri a ka bii ɓiɓɛ, a tusu ri vuu kati. 
MRK.2.14	Yeesɔ rakɛ kana nyaa mii waapo, a zi yɔɔ ɓɔɔ ta saka tipi, ɓɔɔ zang ɓaa wu nɛɛ Leevi jaa Alifaya nwang tɔ ka yeti gãa saka tipi tanang. A Yeesɔ ɓaa wu nyaa, a kɔɔ wu tɔɔ, “Dũng m ta.” A Leevi seepaa dũng wu kati.
MRK.2.15	Laa ɓa tɔ tɔkɔlɔng, Yeesɔ daa ka gãa Leevi, daa nwangnɛ shaa vuu shaanang kaa nɛɛ zang ɓɔɔ ri mantɛ vuu ka bii ɓiɓɛ nɛɛ zang dɔɔli ɓɔɔ ri ta saka tipi, nɛɛ zang ɓɔɔgn ɓɔɔ ri dũng nyaa ɓɔɔ Laa dangnɛ kpang ɓɛɛ. Ka ruu ɓɔɔ zɔ̃ng zang dɔɔli, ri dũng knti ɓiɓɛ ɓɛɛ. 
MRK.2.16	Ɓɔɔ zang Farisi ɓɔɔ ri tusu zang ɓarɛ labeenang, ri zi Yeesɔ shaa vuu nɛɛ zang ɓɔɔ ri dũ̀ng nyaa ɓɔɔ Laa dangnɛ kpang hn, ri hɛ̃ɛ zang ɓɔɔ ri mantɛ vuu ka bìí ɓiɓɛ nɛɛ, “Shaa vuu nɛɛ zang ɓɔɔ ri ta saka tipi, nɛɛ zang ɓɔɔgn ɓɔɔ ri dũ̀ng nyaa ɓɔɔ Laa dangnɛ kpang ka ruu viya?”
MRK.2.17	Ɓɔɔ Yeesɔ tãa naa weɓe, a kɔɔ ri tɔɔ “Zang ɓɔɔ bii kɔ̀ng ri kpang, ri daa bii zang ɓɔɔ, palɛ zang kɔnang ɓi kpang. Ɓi zang ɓɔɔ bii kɔng ri katɔ kɔ, ri daa shɛ̃ɛning. N arɛ nɛɛ, n naa ɓaa nyaa ka zang ɓɔɔ tɔ̃ɔ nɛɛ ri kɔ̃sɔ yeti kpang. N arɛ nɛɛ n naa ɓaa nyaa m ka zang ɓɔɔ ri dũ̀ng nyaa ɓɔɔ Laa dangnɛ kpang ɓɛɛ.”
MRK.2.18	Ka diki kaɓa zang ɓɔɔ ri mantɛ vuu ka bii Yɔhana, nɛɛ ɓɔɔ ri mantɛ vuu ka bii Farisi, ri seng nyaalaa. A zang ɓɔɔgn ri arɛ, ri naa hɛ̃ɛ Yeesɔ tɔɔ “Ka ruu vi zang ɓɔɔ ri mantɛ vuu ka bii Yɔhana, nɛɛ Farisi ri seng nyaalaa, ɓɔɔ ɓaaɓɛ ri sèng ɓarɛ kpang viya?”
MRK.2.19	A Yeesɔ kasɛ ri nyaa tɔɔ “sinyɛ ɓeevɛ ɓeesang, sèng nyaalaa ka diki ɓɔɔ sinyɛ ɓeevɛ doo nɛɛ ri kpang. 
MRK.2.20	Sinyɛ ɓeevɛ nɛɛ tɔ̀ɔ́ nɛɛ ri kpang, tɔɔ ri naa seng nyaalaa ka diki kaɓa kɔ.
MRK.2.21	“Zang lu fɔ̃ɔrɔ gbaala ɓi jong nɛɛ sɛ̃ɛ fɔ̃ɔrɔ ɓɔɔ shɔɔ kpang. Naa zang lurɛ, sɛ̃ɛ fɔ̃ɔrɔ shɔɔ naa gɔɔ katɔ lɔɔsɔ fɔ̃ɔrɔ gbaala kaɓa, yaa yeng kaa bang dɔɔli. 
MRK.2.22	Zang ti tɛ̃ɛ saa shɔɔ ɓi jong ka yeti zàáng gbaala ɓɔɔ zang palɛ nɛɛ koo ɓɛɛ kpang. Naa zang tɛ̃ɛyi, saa naa si katɔ, wu sãa zàáng kati. Saa tɛ̃ɛ ka tipi, zàáng ti lasɛ katɔ. Zang tɛ̃ɛ saa shɔɔ ɓi ka zàáng shɔɔ kɔ doori.”
MRK.2.23	Ka Diki Ɔ̃sɔnang, Yeesɔ sɔɔ gbalang ɓɔɔ tɛɛ yeti jaa zee, a zang ɓɔɔ ri mantɛ vuu ka bii ɓiɓɛ ri gaa tɔɔsung yuu zee bɔ̃ɔrɔnang kati ri shaayi. 
MRK.2.24	A zang Farisi hɛ̃ɛ Yeesɔ tɔɔ, “Zirɛ zang ɓaaɓɛ ri palɛ shonang ka Diki Ɔ̃sɔnang ka ruu viya?” 
MRK.2.25	A Yeesɔ kasɛ ri nyaa tɔɔ “Nɔɔ gã vuu ɓɔɔ Dawuda pálɛ́ ka diki ɓɔɔ nyɔkɔ nyɔ ri dɔɔli nɛɛ zang ɓɔɔ ri dũng wu gngn kpang ya? 
MRK.2.26	Naa ɓɔɔ daa ka Gãa Laa ka diki ɓɔɔ Abiyata kɔ kpanti zang ɓɔɔ ri dɔɔ vuu ka Gãa Laa, a daa tuu borodi ɓɔɔ zang dang nyaa nɛɛ zang ɓɔɔ ri dɔɔ vuu ka Gãa Laa kɔ ri shaa shɛ̃ɛning, a shaa nɛɛ zang ɓɔɔ ri nɛɛ wu kpang ya?”
MRK.2.27	A Yeesɔ kɔɔ ri tɔɔ “Zang palɛ Diki Ɔ̃sɔnang ɓi ka ruu shɔnzang kɔ jong, zang palɛ wu shɔnzang ka ruu Diki Ɔ̃sɔnang kpang. 
MRK.2.28	Ka ruu nɔngkɔ, Jaa Shɔnzang kɔ Kpanti nɛɛ ɓɔɔ Diki Ɔ̃sɔnang piti.”
MRK.3.1	Diki ɓɔɔgn, Yeesɔ daa ka gãa zɔɔ kpalɛnang zang Yahudi tɔkn, a yɔɔ ɓɔɔ naa ɓiɓɛ ɓakɛ katɔ kagn nɔngkɔ. 
MRK.3.2	Zang ɓɔɔ ri kãa ruu nɛɛ Yeesɔ. Ri shu wu jĩng ka bii, nɛɛ Yeesɔ nɛɛ masɛ zang kɔ naa ɓakɛ katɔ tɔ, ka Diki Ɔ̃sɔnang, tɔɔ ri walɛ vuu shi kpang ɓɔɔ ri naa kɔɔ ka yuu ɓiɓɛ kati. 
MRK.3.3	A Yeesɔ ɓaa yɔɔ ɓɔɔ naa ɓakɛ katɔ kaɓa nyaa tɔɔ, “Arɛ mɔɔ naa shii ka tĩng zang piti ka nihn.” 
MRK.3.4	A Yeesɔ hɛ̃ɛ ri tɔɔ, “Labeenang Laa ɓɔɔ Musa beeyi kasɛ katɔ, nɛɛ ruu palɛ tɔ̃ɔ ka Diki Ɔ̃sɔnang ya, kɔ nɛɛ ruu palɛ vuu shi kpang? Nɛɛ ruu ta yuu zang ya, kɔ nɛɛ ruu nyɔ zang vɔrɔ katɔ kɔ jong?” Ri ãa nyaa kpang. 
MRK.3.5	Gnvɔ shaa Yeesɔ, a Yeesɔ shu ri jĩng kɔ shɛ̃ɛning ka bii, ka ruu yuu taarɛnang ɓarɛ. A raa jĩng kɔɔ yɔɔ ɓɔɔ naa ɓakɛ katɔ tɔɔ, “Dĩi naa ɓaaɓɛ ta.” A yɔɔ dĩi naa ɓiɓɛ, naa ɓiɓɛ nwang tɔ̃ɔ kaa tɔkn. 
MRK.3.6	A ɓɔɔ zang Farisi ri zi naa weɓe, ri nwangkɛ, ri daa tɔ̀ng zɔɔ nɛɛ zang ɓɔɔ ri dũng Hiridu kaa naa ɓɔɔ ri naa nyɔ Yeesɔ ɓɛɛ.
MRK.3.7	A Yeesɔ naa daa kaa nɛɛ zang ɓɔɔ ri mantɛ vuu ka bii ɓiɓɛ ka nyaa mii waapo. Zang dɔɔli ri dũng wu nɛɛ tipi Galili a ɓɔɔ nɛɛ tipi Yahudi 
MRK.3.8	nɛɛ gari Urushalima nɛɛ tipi Idumiya, nɛɛ tipi ɓɔɔ rang Urudung ka wu nɛɛ paa ɓɔɔ laa nwangnɛ mani ɓɛɛ, nɛɛ ɓɔɔ kiiri rɛɛ gari Taya nɛɛ Sidong nyaa ka teteng ɓɛɛ. Zang dɔɔli keɓe, ri a ka bii Yeesɔ, ka ruu ɓɔɔ, ri tãa ruu vuu ɓɔɔ wu palɛ ɓɛɛ. 
MRK.3.9	Zang ɓɔɔ ri kpalɛ zɔɔ ka bii Yeesɔ ri shang dɔɔli, ka ruu nɔngkɔ, Yeesɔ kɔɔ zang ɓɔɔ ri mantɛ vuu ka bii ɓiɓɛ nɛɛ ri pàlɛ̀ wu tonsi katɔ pati, ka ruu ɓɔɔ zang nɛɛ màasɛ́ wu ɓɛɛ. 
MRK.3.10	Yeesɔ masɛ zang tɔ dɔɔli, ka ruu nɔngkɔ, zang ɓɔɔ kɔnang ka bii ɓarɛ ning, ri béng zang nɛɛ tɔ̀ɔ, ri daa lee Yeesɔ naa ka bii. 
MRK.3.11	Zang ɓɔɔ suru shi kpang kagn bii ɓarɛ nɛɛ zi Yeesɔ tɔ, ri ti tang nɛɛ gutu ka tĩng ɓiɓɛ, ri sãlɛ nyaa nɛɛ “Mɔkɔ Jaa Laa.”
MRK.3.12	Yeesɔ wu ti mangkɛ suru shi kpang nɛɛ ri tusu zang nɛɛ wukɔ Jaa Laa kpang.
MRK.3.13	A Yeesɔ naa vangnɛ daa ka kɔpɔ, a ɓaarɛ zang ɓɔɔ wu kasɛ katɔ nyaa, a ri daa ka bii ɓiɓɛ. 
MRK.3.14	A shɛ̃ɛrɛ zang kopi tu ziti kati. Nɛɛ ri nwang nɛɛ wu, nɛɛ wu shong ri, ri daa rang zang yee Laa. 
MRK.3.15	Nɛɛ wu ti a ri naa ɓɔɔ ri nwangsɛ suru shi kpang nɛɛ mani, ka bii zang ɓɛɛ. 
MRK.3.16	Nung zang kopi tu ziti ɓɔɔ Yeesɔ shɛ̃ɛrɛ keɓe. Siman ɓɔɔ (wu naa ɓaa nɛɛ Bituru ɓɛɛ.) 
MRK.3.17	A ɓɔɔ Yakub jaa Zebedi nɛɛ jaa niiɓɛ Yɔhana ɓɔɔ wu ɓaa ri nung ɓɔɔgn nɛɛ Buwanaji ɓɛɛ. (Dĩiri nung keɓe, ɓi zang ɓɔɔ yeti ɓarɛ nwang naa shala mii ɓɛɛ.) 
MRK.3.18	A ɓɔɔ Anduru, nɛɛ Filibu, nɛɛ Batolomi, nɛɛ Matiyu nɛɛ Tooma, nɛɛ Yakub jaa Alifaya, nɛɛ Tadayu, nɛɛ Siman ɓɔɔ kasɛ nɛɛ tipi ɓarɛ wu gbãayu nɛɛ knti kpang ɓɛɛ, 
MRK.3.19	a ɓɔɔ Yahuda Isikariyoti ɓɔɔ nyɔ yuu Yeesɔ ka naa zang ɓɔɔ ri kasɛ ruu Yeesɔ kpang ɓɛɛ.
MRK.3.20	Yeesɔ naa daa tɔ yeti gãa, a zang dɔɔli ri ti kpalɛ zɔɔ tɔkn ka bii ɓiɓɛ. Walɛ gbalang ɓɔɔ wu shaa vuu nɛɛ zang ɓɔɔ ri mantɛ vuu ka bii ɓiɓɛ takpang. 
MRK.3.21	Ɓɔɔ rɛɛ ɓeezung ri tãa naa weɓe, ri daayi, nɛɛ ri daa gɔ̃ wu kaa tɔ, ka ruu ɓɔɔ, zang kɔɔyi tɔɔ, “shoko ta wu tɔ ɓɛɛ.” 
MRK.3.22	A zang ɓɔɔ ri tusu labeenang ɓɔɔ Musa beeyi, ɓɔɔ ri a nɛɛ Urushalima, ri kɔɔyi tɔɔ “Bahazabu kagn bii ɓiɓɛ. Nwangsɛ suru shi kpang ɓi nɛɛ naa ɓɔɔ kpanti suru shi kpang a wu ɓɛɛ.”
MRK.3.23	A Yeesɔ ɓaa ri nyaa, kɔɔ ri ruu kaa nɛɛ nyaa vuu jeenang tɔɔ, “Sheetang nwangsɛ sheetang ɓi biya?” 
MRK.3.24	Naa zang ɓɔɔ kpanti ɓarɛ gbete ri basɛ zɔɔ, ri shaarɛ ɓarɛ tɔ. 
MRK.3.25	Zang ɓɔɔ ka yeti gãa gbete, nɛɛ basɛ zɔɔ tɔ, ri naa shaarɛ ɓarɛ kaa tɔ. 
MRK.3.26	Naa sheetang ti bàsɛ̀ bii ɓiɓɛ, nwàng ɓi takpang. Shaarɛ ɓi kaa tɔ kɔ nwani.
MRK.3.27	“Zang ɓɔɔ daa gãa shɔnzang ɓɔɔ lakɛ dɔɔli, wu see vuu ɓiɓɛ kpang. Mã̀ zang ɓɔɔ lakɛ dɔɔli kaɓa ka gbongkarɛ, tɔ̀ɔ wu walɛ gbalang ɓɔɔ wu see vuu ɓiɓɛ kati.
MRK.3.28	“N kɔɔ nɔɔ ruu ɓɔɔ niizang kɔ nwani, Laa yàá zang gbalang vuu shi kpang piti ɓɔɔ zang palɛ, nɛɛ yee shi kpang ɓɔɔ zang ráng ɓɛɛ katɔ nandon, 
MRK.3.29	zang ɓɔɔ rang yee ɓɔɔ shi kpang ka yuu Suru Kpanti Laa, Laa yaa wu gbalang ɓi kpang dòndòng. Pálɛ́ vuu shi kpang ɓɔɔ Laa yaa zang gbalang kpang ɓi tɔ.” 
MRK.3.30	Yeesɔ kɔɔ ri naa weɓe, ka ruu ɓɔɔ, ri kɔɔyi tɔɔ, “Suru shi kpang kagn bii ɓiɓɛ ɓɛɛ.”
MRK.3.31	Yeesɔ rang yee doo naa nyaa, a niiɓɛ nɛɛ rɛɛ jaa niiɓɛ ri naa shii ka biling, a ri shong zang nɛɛ zang daa ɓaa wu nyaa. 
MRK.3.32	Zang ɓɔɔ ri kpalɛ zɔɔ ka bii ɓiɓɛ gaagaa ri kiiri wu nyaa ka teteng ɓɛɛ, ri kɔɔ wu tɔɔ, “Naaɓɛ nɛɛ rɛɛ jaa naaɓɛ, ri ɓaa mɔɔ nyaa ka biling. Ri kasɛ nɛɛ ri rang yee nɛɛ mɔɔ.” 
MRK.3.33	A Yeesɔ kasɛ ri nyaa tɔɔ, “N kaaɓi n tusu nɔɔ zang ɓɔɔ n ɓaa ri nɛɛ naa mɛɛ nɛɛ rɛɛ jaa nàá mɛɛ ɓɛɛ.” 
MRK.3.34	A raa jĩng pɛ̃ɛrɛ zang ɓɔɔ ri kpalɛ zɔɔ ka bii ɓiɓɛ, a kɔɔyi tɔɔ, “Naa mɛɛ kɔ, ri nɛɛ rɛɛ jaa nàá mɛɛ ɓee.” 
MRK.3.35	“Zang ɓɔɔ nɛɛ palɛ vuu ɓɔɔ Daa mɛɛ ɓɔɔ ka lapa kasɛ nɛɛ wu palɛ, wukɔ naa mɛɛ nɛɛ rɛɛ jaa nàá mɛɛ.”
MRK.4.1	Diki nɛɛ tɔɔ bee tɔkɔlɔng, Yeesɔ naa gaa tɔɔsung vuu tusunang kaa tɔkn, ka nyaa mii waapo Galili. Zang ɓɔɔ ri kpalɛ zɔɔ ka bii ɓiɓɛ ri dɔɔli, ka ruu nɔngkɔ, Yeesɔ vang tonsi daa nwang kagn yuu mii. Zang ɓɔɔ ri kpalɛ zɔɔ nandon ri ti shiiri ɓarɛ ka nyaa dang gãnggãng. 
MRK.4.2	A tusu ri vuu dɔɔli nɛɛ nyaa vuu jeenang tɔɔ nɛɛ, 
MRK.4.3	nɔɔ ɓaa shoo ta, nɔ́ɔ tãayi, “Zang jaa lannang ɓɔɔgn, nɛɛ wu dàa vang jĩng vuu ka jaa ɓiɓɛ. 
MRK.4.4	Vang jĩng vuu kana, a jĩng vuu ɓɔɔ ri shili ka gbalang, a jaaning ri ti arɛ ri naa yakɛ. 
MRK.4.5	Jĩng vuu ɓɔɔ ri ti shili ka yuu pɛngkɛ ɓɔɔ zũng tapuru kagn dɔɔli kpang ɓɛɛ. Ri tantɛ takɛnang, ka ruu ɓɔɔ zũng tipi wu dɔɔli kpang ɓɛɛ. 
MRK.4.6	A laa naa tuuyi, ri tɔɔrɔ, ri waatɛ, ka ruu ɓɔɔ shɔng ɓarɛ daa tipi dii kpang ɓɛɛ. 
MRK.4.7	Jĩng vuu ɓɔɔ ri ti shili ka teteng kɔkɔ. A kɔkɔ bangkɛ mulu ri. Ka ruu nɔngkɔ, ri tasɛ yuu kpang. 
MRK.4.8	Jĩng vuu ɓɔɔ shili ka tipi tɔ̃ɔ, a ri bangkɛ, ri tasɛ yuu. Ri shing jĩng ɓɔɔ bmati tu kopi, ɓɔɔ laa taati, a ɓɔɔ laa maani.”
MRK.4.9	A Yeesɔ naa hangsɛ nyaa tɔɔ “Zang ɓɔɔ shoo ɓiɓɛ nɛɛ kagn, wu tãayi.”
MRK.4.10	Ɓɔɔ Yeesɔ kaa bm, zang ɓɔɔ ri mantɛ vuu ka bii ɓiɓɛ nɛɛ, zang ɓɔɔ ri tãa vuu ɓɔɔ wu kɔɔyi, ri hɛ̃ɛ wu dĩiri ruu ɓɔɔ wu kɔɔrɔ ri nɛɛ nyaa vuu jeenang ɓɛɛ kati. 
MRK.4.11	Yeesɔ kɔɔ ri tɔɔ, “Laa a nɔɔ kɔ naa zinang ruu ɓɔɔ zang waasɛ katɔ ka yuu kpanti ɓɔɔ Laa rooyi ɓɛɛ, a vuu piti, zang tusu zang ɓɔɔ ri dũng Laa kpang ɓarɛ nɛɛ nyaa vuu jeenang.
MRK.4.12	“Kaa ruu ɓɔɔ,
MRK.4.12	‘Tɔ̀ɔ, ri shu jĩng nɛɛ ri pɛ̃ɛrɛ vuu,
MRK.4.12	ri zi kpang,
MRK.4.12	ri ti ɓaa shoo, ɓaa shoo,
MRK.4.12	ri zi vuu ɓɔɔ kagn yeti ɓiɓɛ kpang.
MRK.4.12	Naa nɛɛ nɔngkɔ kpang, ri nɛɛ gbãayu tɔ, Laa
MRK.4.12	nɛɛ yaa ri gbalang vuu shi kpang ɓarɛ tɔ.’ ”
MRK.4.13	A Yeesɔ hɛ̃ɛ ri tɔɔ, “Nɔɔ zi dĩiri nyaa vuu jeenang, keɓe kpang ya? A nɔɔ naa zi, dĩiri nyaa vuu jeenang ɓɔɔ ɓi ka biya? 
MRK.4.14	Zang ɓɔɔ vang jĩng vuu kaɓa, rang ɓi Ruu Laa. 
MRK.4.15	Zang ɓɔɔ ri nwang naa jĩng vuu ɓɔɔ shili ka gbalang ɓɛɛ. Ri tãa Ruu Laa, a sheetang arɛ naa ta Ruu Laa ɓɔɔ ri tãa ɓɛɛ tantɛnang. 
MRK.4.16	Zang ɓɔɔ ri ti nwang ɓarɛ naa jĩng vuu ɓɔɔ shili ka yuu pɛngkɛ ɓɛɛ. Ri tãa Ruu Laa, a ri ta tantɛnang nɛɛ yeti gbete. 
MRK.4.17	Ri zi vuu ɓɔɔ ka yeti ruu kaɓa tɔ̃ɔ tɔ̃ɔ kpang, ka ruu nɔngkɔ, ri mã danggn ka naa lapa kɔ shɛ̃ɛning. A jĩng dannang naa seepaa ka ruu Kpanti Laa, ri tantɛ Ruu Laa yaanang. 
MRK.4.18	Zang ɓɔɔ ri ti nwang ɓarɛ naa jĩng vuu ɓɔɔ ka yeti kɔkɔ ɓɛɛ. Ri tãa Ruu Laa, 
MRK.4.19	a rɛ̃rɛnang ka yuu vuu ɓɔɔ ka koo keɓe nɛɛ vuu naa kasɛnang, nɛɛ vuu piti ɓɔɔ yeti zang kasɛ, naa mulu Ruu Laa ɓɔɔ ka yeti ɓarɛ kati, a ruu bii naa nwàng ri vuu kaa takpang. 
MRK.4.20	Zang ɓɔɔ ri nwang ɓarɛ naa jĩng vuu ɓɔɔ shili ka tipi tɔ̃ɔ ɓɛɛ. Ri tãa Ruu Laa, ri tarɛ, Ruu Laa nwang ri vuu tɔ̃ɔ, ri naa nwang ka naa jĩng vuu ɓɔɔ ra jaa bmati tu kopi, ɓɔɔ laa taati, a ɓɔɔ laa maani ɓɛɛ.”
MRK.4.21	A Yeesɔ kɔɔ ri tɔkn tɔɔ, “Zang ɓɔɔ kagn atɛ waa zàáng sɔɔ, wu zuu nɛɛ pɛntɛng, kɔ wu shing ka dii ɓonla ya? Shing wu ka nɔng ɓɔɔ zang shing waa zàáng sɔɔ kagn lapa kpang ya? 
MRK.4.22	Vuu piti ɓɔɔ zang waasɛ katɔ, zang naa nwangsɛ ditɔ. Vuu piti ɓɔɔ zang zi dĩiri ɓiɓɛ kpang, zang naa zi ditɔ. 
MRK.4.23	Zang ɓɔɔ shoo ɓiɓɛ nɛɛ kagn, wu tãayi.”
MRK.4.24	A Yeesɔ kɔɔ ri tɔɔ, “Nɔɔ shing jĩng ka vuu ɓɔɔ nɔɔ tãa ɓɛɛ ning. Naa ɓɔɔ nɔɔ jɛ̃ɛ zang ruu, Laa naa jɛ̃ɛ nɔɔ doo nɔngkɔ. Ɓɔɔ Laa naa jɛ̃ɛ nɔɔ, ɓa ɓɔɔ ɓarɛ ɓi kaa tɔ. 
MRK.4.25	Zang ɓɔɔ vuu ɓiɓɛ kagn, zang gisi wu ɓɔɔgn tɔkn. Zang ɓɔɔ vuu ɓiɓɛ kagn kpang, zang naa ta ɓɔɔ ka naa ɓiɓɛ tɔkɔlɔng ditɔ.”
MRK.4.26	A ti kɔɔyi tɔɔ, “Kpanti roonang Laa nwang naa zang ɓɔɔ vang jĩng vuu ka jaa ɓiɓɛ ɓɛɛ. 
MRK.4.27	Shɔnzang kaɓa rooyi nɔng wu gãntɛ, wu ti seepaa diki diki, zi naa ɓɔɔ jĩng vuu kaɓa takɛ, wu ti bang ɓɛɛ kpang. 
MRK.4.28	Ɓi tipi palɛ vuu, vuu ti tarɛ. Gaayu nɛɛ lagbãng, wu ti naa nwangsɛ yuu, tɔɔ wu shing jĩng kati. 
MRK.4.29	Jĩng vuu nɛɛ zũng tɔ, wu ya jangsi, wu kpayi, ka ruu ɓɔɔ, diki vuu yeenang a tɔ ɓɛɛ.”
MRK.4.30	A ti kɔɔ ri tɔkn tɔɔ, “Rùu gã̀sɛ́ Kpanti roonang Laa ɓu nɛɛ viya? Ruu tusu naa ɓɔɔ nwangsɛ ɓu kaa nɛɛ nyaa vuu jeenang kiya? 
MRK.4.31	Nwang naa jĩng vuu ɓɔɔ zang ɓaa nɛɛ masita ɓɛɛ. Wukɔ tɔkɔlɔng piti ka teteng jĩng vuu ɓɔɔ zang ɓarɛ ka tipi ɓɛɛ. 
MRK.4.32	Zang nɛɛ ɓaa tɔ, naa bangnɛ, vãarɛ nasãng bang, bang, jaaning ri ti naa kɔ̃lɔ saara kagn.”
MRK.4.33	Yeesɔ rang ri yee nɛɛ nyaa vuu jeenang ɓɔɔ naa weɓe dɔɔli, ka naa ɓɔɔ ri zunung ɓɔɔ ri zi vuu ɓɔɔ kagn katɔ ɓɛɛ. 
MRK.4.34	Kɔɔ ri ruu kagn nɛɛ nyaa waati gbete kpang. Rang ri yee nɛɛ nyaa vuu jeenang kɔ nandon, nɛɛ nwang tɔ nɛɛ zang ɓɔɔ ri mantɛ vuu ka bii ɓiɓɛ ka bm, wu nwangsɛ ri dĩiri ruu ɓɔɔ wu rang nɛɛ nyaa vuu jeenang kati nandon.
MRK.4.35	Ka diki kaɓa nɛɛ laarang, Yeesɔ kɔɔ zang ɓɔɔ ri mantɛ vuu ka bii ɓiɓɛ tɔɔ, “Rúu ta nɔɔ waapo ta ka dang.” 
MRK.4.36	Ri yaa zang ɓɔɔ ri kpalɛ zɔɔ kati, a ri vang tonsi ɓɔɔ Yeesɔ nwang kagn, ri daa nɛɛ wu. Tonsi ɓɔɔ kagn nɔngkɔ. 
MRK.4.37	A jasung seepaa rannang kati. Jasung ti vãlɛ mii kana yeti tonsi, tonsi nɛɛ wu ɔ̃ɔ kaa tɔ. 
MRK.4.38	Yeesɔ roo ɓi katɔ ka knti tonsi. Shing yuu ɓiɓɛ ka laa yuu pãnnang. A ri hingsi wu, ri hɛ̃ɛ wu tɔɔ, “Maalang ruu ɔ̃ɔ kana ruu ɓaaɓɛ hãa ɓi kagn kpang ya?”
MRK.4.39	A Yeesɔ seepaa mangkɛ jasung, a kɔɔ mii ɓɔɔ gɔnsɔ zɔɔ ɓɛɛ tɔɔ, “Shii kikiri, mɔɔ gɔnsɔ takpang.” A jasung shii kaa kikiri. 
MRK.4.40	A hɛ̃ɛ ri nɛɛ, “Nɔɔ kaa vɔrɔ ka ruu viya? Nɔɔ shing danggn gn kpang ya?” 
MRK.4.41	Ri mã naa ka danggn, a ri hɛ̃ɛlɛ zɔɔ kaa naa ɓarɛ tɔɔ, “Wee ɓi lɛ̀ɛ́ zang viya? Jasung nɛɛ mii waapo ri ɓaa shoo ka nyaa ɓiɓɛ wiya?”
MRK.5.1	Yeesɔ nɛɛ zang ɓɔɔ ri mantɛ vuu ka bii ɓiɓɛ, ri ta mii waapo tɔ ka dang ɓɔɔ ka tipi zang Ganasara ɓɛɛ. 
MRK.5.2	Ɓɔɔ Yeesɔ nwangnɛ yeti tonsi hn, yɔɔ ɓɔɔ suru shi kpang ka bii ɓiɓɛ, a kaa nɛɛ nɔng yuu saa ka bii Yeesɔ. 
MRK.5.3	Yɔɔ kaɓa nwalɛ ɓi ka nɔng yuu saa. Zang ɓɔɔ zunung wu mãanang nɛɛ saka kagn gbete tɔkn kpang. 
MRK.5.4	Lɔɔrɔ koo vuu ɓɔɔ zang zaayi, zang mã wu nɛɛ mani. Wu ti kakɛ saka ɓɔɔ zang ta naa nɛɛ doo ɓiɓɛ nɛɛ mani ɓɛɛ, diki, diki. Zang ɓɔɔ zunung wu yitinang kagn gbete kpang. 
MRK.5.5	Rakɛ ka nɔng yuu saa, ti vang ɓɔɔ kɔpɔ nɛɛ zĩi ɓɔɔ nɛɛ laagɛ̃. Diki, diki kaarɛ nyaa, wu ti gbãnkɛ bii nɛɛ tari.
MRK.5.6	Ɓɔɔ zi Yeesɔ nɛɛ nɔng beebang, yurɛ naa tang nɛɛ gutu ka tĩng ɓiɓɛ. 
MRK.5.7	A mɛɛ nyaa ka lapa tɔɔ, “Mɔɔ kãa vi ka bii mɛɛ viya? Yeesɔ Jaa Kpanti Laa? N zɔɔrɔ mɔɔ katɔ nɛɛ nung Laa, mɔɔ dang m jĩng kpang.” 
MRK.5.8	Kɔɔ nɔngkɔ, ka ruu ɓɔɔ, Yeesɔ kɔɔ nɛɛ, “Suru shi kpang, nwang ta mɔɔ yaa wu bii ɓɛɛ.” 
MRK.5.9	A Yeesɔ hɛ̃ɛ wu tɔɔ, “Zang ɓaa nung ɓaaɓɛ nɛɛ viya?” Kasɛ Yeesɔ nyaa tɔɔ, “Zang ɓaa nung mɛɛ nɛɛ Dɔɔli, ka ruu ɓɔɔ ruu dɔɔli ɓɛɛ.” 
MRK.5.10	A gaa Yeesɔ sasak, nɛɛ wu hing ri nɛɛ tipi kaɓa kpang. 
MRK.5.11	Ka diki kaɓa bɛ̀ɛ́ gãnya ɓɔɔ ri shaa kagn ka doo kɔpɔ naabm gaagaa. 
MRK.5.12	A suru shi kpang ri gaa Yeesɔ nɛɛ, “Yaa ruu ta, ruu daa hãlɛ nyaa ka bii gãnya kaɓa.” 
MRK.5.13	A yàa suru shi kpang gbalang, a ri nwangnɛ, ri daa hãlɛ nyaa ka bii gãnya. Gãnya kɔ gaagaa nung labang ziti ɓa, ri yuku, ri naa soo nyaa rang ɓɔɔ hɛ̃ɛrɛ, ri daa ɔ̃ɔrɔ ka yeti mii nandon.
MRK.5.14	Zang ɓɔɔ ri shaa gãnya, ri yuku, ri daa kɔɔ zang gari bang nɛɛ zang ɓɔɔ ri roo gãa ka gari tɔkɔlɔng vuu ɓɔɔ Yeesɔ palɛ ɓɛɛ. A zang nwangkɛ nɛɛ ri naa zi vuu ɓɔɔ palɛ ɓɛɛ. 
MRK.5.15	Ɓɔɔ ri a tɔ ka bii Yeesɔ, ri naa zi zang ɓɔɔ bɛ̀ɛ́ suru shi kpang ka bii ɓiɓɛ, nwang tɔ ka nɔngkɔ, hãa vuu tɔ ka bii, raa shɔnzang tɔ̃ɔ tɔ tɔkn. A ri kaa vɔrɔ. 
MRK.5.16	Zang ɓɔɔ ri zi vuu ɓɔɔ Yeesɔ pàlɛ̀ zang ɓɔɔ bɛ̀ɛ́ suru shi kpang ka bii ɓiɓɛ nɛɛ gãnya, ri kɔɔrɔ zang kati.
MRK.5.17	A zang kaɓa, ri gaa tɔɔsung Yeesɔ gaanang kati, nɛɛ wu dita, wu yaa ri tipi ɓarɛ.
MRK.5.18	Yeesɔ váng tonsi kana, a zang ɓɔɔ suru shi kpang nwangkɛ nɛɛ bii ɓiɓɛ, gaa wu nɛɛ wu daa nɛɛ wu ning. 
MRK.5.19	A Yeesɔ kasɛ kpang. Yeesɔ kɔɔ wu tɔɔ, “Dita gãa, mɔɔ daa kɔɔ rɛɛ ɓaazung vuu ɓɔɔ Laa pàlɛ̀ mɔɔ ɓɛɛ. Nɛɛ naa ɓɔɔ gn ɓaaɓɛ kɔng Laa ɓɛɛ.”
MRK.5.20	A daayi, daa ka yeti Dekapoli rɛɛ gari kopi, a gaa tɔɔsung ɓɔɔ wu kɔɔrɔ zang vuu ɓɔɔ Yeesɔ pàlɛ̀ wu ɓɛɛ kati. Zang piti ɓɔɔ ri tãa vuu ɓɔɔ wu kɔɔyi, ri mã naa ka danggn.
MRK.5.21	Yeesɔ naa ta waapo tɔ ka dang tɔkn nɛɛ tonsi. Ɓɔɔ doo ka nyaa waapo, zang ri kpalɛ zɔɔ ka bii ɓiɓɛ gaagaa, ri kiiri wu nyaa ka teteng. 
MRK.5.22	A zang bang gãa zɔɔ kpalɛnang zang Yahudi ɓɔɔ gbete, ɓɔɔ zang ɓaa nɛɛ Yayiru, arɛ naa tang nɛɛ gutu ka tĩng Yeesɔ, 
MRK.5.23	a gaa wu tɔɔ, “Jaa mɛɛ zang soro ɓɔɔ tɔkɔlɔng, vuu palɛ katɔ nung vɔrɔ gbete. Arɛ mɔɔ daa ĩi wu naa ɓaaɓɛ jong ka bii, tɔ̀ɔ, bii wu yaa wu nɔng.”
MRK.5.24	A Yeesɔ daa ka nɛɛ wu ning. Zang dɔɔli ri dũuru wu kati. Ri ti kpalɛ wu bii kana.
MRK.5.25	A jaa soro ɓɔɔ kagn, zĩi kpaa wu daa saa kopi tu ziti. 
MRK.5.26	Jaa soro kaɓa, dang jĩng tɔ ka naa zang ɓɔɔ ri palɛ zang bii dɔɔli, wɔsɔ vuu ɓiɓɛ tɔ nandon, kɔnang ɓiɓɛ daa nɛɛ tĩng kɔ jong. 
MRK.5.27	Ɓɔɔ wu tãa nyaa Yeesɔ tɔ, ka ruu nɔngkɔ, seepaa, a ka knti Yeesɔ ka teteng zang, a lee naa ka nyaa fɔ̃ɔrɔ ɓiɓɛ. 
MRK.5.28	Kɔɔ ka yeti ɓiɓɛ tɔɔ, “Naa n lee naa ka fɔ̃ɔrɔ ɓiɓɛ kɔ shɛ̃ɛning, kɔnang mɛɛ waa nyaa katɔ.” 
MRK.5.29	A zĩi ɓɔɔ kpaa wu tantɛ kaa dɔnnang. A tãa ka bii ɓiɓɛ nɛɛ kɔnang ɓiɓɛ waa nyaa tɔ. 
MRK.5.30	Yeesɔ tantɛ zinang nɛɛ, naa zang masɛnang ɓɔɔ Laa a wu, masɛ zang ɓɔɔ tɔ. A raa jĩng hɛ̃ɛ zang ɓɔɔ ri dũng wu ɓɛɛ tɔɔ, “Ɓu wi, lee naa ka fɔ̃ɔrɔ mɛɛ wiya?”
MRK.5.31	A zang ɓɔɔ ri mantɛ vuu ka bii ɓiɓɛ hɛ̃ɛ wu tɔɔ, “Mɔɔ zi tɔ nɛɛ zang dɔɔli ri kpalɛ mɔɔ bii, a mɔɔ ti hɛ̃ɛ doo nɛɛ mani Ɓu wi lee m naa ka bii wiya?” 
MRK.5.32	Yeesɔ dũng jĩng nɛɛ wu zi kaa zang ɓɔɔ lee wu naa ka bii ɓɛɛ. 
MRK.5.33	A jaa soro ɓɔɔ lee naa ka fɔ̃ɔrɔ Yeesɔ zi tantɛnang nɛɛ Yeesɔ kãa wukɔ, ka ruu nɔngkɔ, a nɛɛ vɔrɔ kaanang, bii zaa wu kana, tang ka tĩng ɓiɓɛ, a kɔɔ wu ruu vuu ɓɔɔ palɛ wu ɓɛɛ kaa nandon. 
MRK.5.34	A Yeesɔ kɔɔ wu tɔɔ, “Man jaa, danggn ɓɔɔ mɔɔ shing ka bii mɛɛ masɛ mɔɔ tɔ. Daa waasɛ̃, kɔnang ɓaaɓɛ wu waa nyaa ta.”
MRK.5.35	Ɓɔɔ Yeesɔ rang yee doo naa nyaa, zang shonang ri a nɛɛ gãa Yayiru, ri naa kɔɔ wu tɔɔ, “Jaa ɓaaɓɛ vɔ tɔ. Mɔɔ kpãa maalang tɔ̀ɔ́ dalɛ waati kpang.”
MRK.5.36	Yeesɔ yée laa ɓi ka ruu ɓɔɔ ri kɔɔ ɓɛɛ kpang. Kɔɔ Yayiru tɔɔ, “Mɔɔ kaa vɔrɔ kpang. Shing danggn ka bii mɛɛ.” 
MRK.5.37	Yeesɔ kɔɔ zang dɔɔli ɓɔɔ ri dũng wu nɛɛ ri shii ka nɔngkɔ. A ɓaa nyaa ka rɛɛ Bituru, nɛɛ Yakubu nɛɛ Yɔhana jaa naa Yakub kɔ shɛ̃ɛning daa nɛɛ ri. 
MRK.5.38	Ɓɔɔ ri a tɔ ka gãa Yayiru, a Yeesɔ zirɛ, zang zi zɔɔ ɓi takpang. Zang kaa kana, zang ti ɓaarɛ nyaavaa kana lapa. 
MRK.5.39	Yeesɔ daa ka yeti gãa a hɛ̃ɛ ri tɔɔ, “Nɔɔ kaarɛ ka ruu viya? Jaa vɔ ɓi ka takpang, roo ɓi katɔ waati.”
MRK.5.40	A ri laarɛ wu. Yeesɔ ãatɛ zang ka biling nandon, a ɓaa nyaa ka daa jaa, nɛɛ naa jaa, nɛɛ zang ɓɔɔ ri mantɛ vuu ka bii ɓiɓɛ ɓɔɔ ri a nɛɛ wu, a daa nɛɛ ri ka nɔng ɓɔɔ jaa kagn ɓɛɛ. 
MRK.5.41	A yi naa jaa, kɔɔ wu tɔɔ, “Talita kumi,” (Dĩiri yee keɓe ɓi, “Jaa, n kɔɔ mɔɔ, seepaa ta.”)
MRK.5.42	A jaa seepaa tantɛnang, gaa tɔɔsung rakɛnang kati. Sáa jaa kaɓa kopi tu ziti. Ɓɔɔ ri zi naa weɓe, ri mã naa ka danggn. 
MRK.5.43	A Yeesɔ shàarɛ̀ ri nyaa tɔɔ, zang ɓɔɔ wu kɔɔ zang vuu keɓe kpang. A ti kɔɔ ri tɔkn nɛɛ, ri a jaa vuu ɓɔɔ jaa shaa ɓɛɛ ta.
MRK.6.1	Yeesɔ seepaa nɛɛ nɔng kaɓa, daa ka gari ɓiɓɛ. Zang ɓɔɔ ri mantɛ vuu ka bii ɓiɓɛ, ri ti daa kaa nɛɛ wu ning. 
MRK.6.2	Ka Diki Ɔ̃sɔnang zang Yahudi, Yeesɔ gaa tɔɔsung vuu tusunang ka gãa zɔɔ kpalɛnang zang Yahudi. Zang piti ɓɔɔ ti tãa vuu ɓɔɔ wu tusu, ri mã naa ka danggn. Ri hɛ̃ɛyi tɔɔ, “Yɔɔ keɓe zi vuu keɓe ɓi biya nɔngkɔ viya? Laa a wu zũnang vi nɔngkɔ viya? Zunung ɓɔɔ wu palɛ vuu ɓɔɔ ruu zirɛ ruu mã naa ka danggn katɔ. 
MRK.6.3	Wee ɓu zang ɓɔɔ seere laa ɓɛɛ kpang ya? Wu Marayamu kɔ niiɓɛ kpang ya? Wu ti rɛɛ Yakub nɛɛ Yose nɛɛ Yahuda nɛɛ Siman kɔ jaa niiɓɛ kpang ya? Wu ti rɛɛ jaa niiɓɛ ɓɔɔ soro kɔ nɛɛ ruu ka nihn kpang ya?” Gnvɔ shaa ri, ri bɛ̃ɛ wu kati.
MRK.6.4	A Yeesɔ kɔɔ ri tɔɔ, “Zang a zang nyaa shonang Laa bannang ka nɔng ɓɔɔgn piti, zang gari ɓiɓɛ, nɛɛ rɛɛ ɓeezung, nɛɛ zang yeti gãa ɓiɓɛ kɔ ri a wu bannang ɓi kpang shɛ̃ɛning.”
MRK.6.5	Yeesɔ walɛ gbalang ɓɔɔ wu palɛ vuu ɓɔɔ zang zirɛ zang mã naa ka danggn ka nɔngkɔ kpang. Masɛ zang tɔkɔlɔng ɓɔɔ wu shing ri naa ka yuu ɓɛɛ kɔ shɛ̃ɛning. 
MRK.6.6	Yeesɔ mã naa ka danggn, ka ruu ɓɔɔ, ri shing danggn ka bii ɓiɓɛ kpang ɓɛɛ.
MRK.6.6	A daarɛ ka gari ɓɔɔgn daa tusu zang vuu kati. 
MRK.6.7	A ɓaa nyaa ka zang ɓɔɔ ri mantɛ vuu ka bii ɓiɓɛ kopi tu ziti, a ɓakɛ ri kaa ziti, ziti, shongko ri. A ti a ri naa ɓɔɔ ri nwangsɛ suru shi kpang nɛɛ mani ɓɛɛ. 
MRK.6.8	Shaarɛ ri nyaa tɔɔ, ri tuu vuu ɓɔɔ ri daa zanti nɔng ka naa ɓarɛ kpang, ri tuu labalang kɔ shɛ̃ɛning. Nɛɛ ri tuu vuu shaanang nɛɛ duku ka naa ɓarɛ kpang. Nɛɛ ri ti daa nɛɛ saka ka naa ɓarɛ kpang. 
MRK.6.9	Kɔɔ ri nɛɛ ri hãa koodoo katɔ. Nɛɛ ri ti hãa fɔ̃ɔrɔ ziti ka bii kpang. 
MRK.6.10	A ti kɔɔ ri tɔɔ, “Gãa ɓɔɔ nɔɔ nɛɛ daa kagn piti, nɔ́ɔ nwang ka nɔngkɔ, diki ɓɔɔ nɔɔ seepaa nɛɛ nɔng kaɓa wu a nɛɛ mani. 
MRK.6.11	Nɔng piti ɓɔɔ zang nɛɛ ta nɔɔ kagn kpang, a ri ti kasɛ nɛɛ ri ɓaa shoo ka nyaa manɛ kpang. Nɔɔ nɛɛ yaa nɔng kaɓa kaa tɔ, nɔ́ɔ waa zũng tapuru ɓɔɔ ka doo manɛ katɔ. Tɔ̀ɔ, zang zi kati nɛɛ ruu manɛ hãa ɓi tɔ̀ɔ́gn kpang, ɓi kaa ruu ɓarɛ.”
MRK.6.12	A ri daa rang zang yee Laa kati. Ri kɔɔ zang tɔ́ɔ, zang ri yaa vuu shi kpang ɓarɛ ta, ri kɔ̃sɔ yeti ɓarɛ. 
MRK.6.13	Ri ti nwangsɛ suru shi kpang dɔɔli. A ri ti tungku zang kɔnang dɔɔli nung ka yuu. A ri masɛ ri kati.
MRK.6.14	Hiridu ɓɔɔ roo kpanti ka Galili tãa nyaa vuu ɓɔɔ Yeesɔ palɛ nandon, ka ruu ɓɔɔ, nyaa Yeesɔ baa nɔng tɔ nandon ɓɛɛ. Zang ɓɔɔ ri kɔɔyi tɔɔ, “Zang wisi Yɔhana ɓɔɔ pàlɛ́ zang batizima paa tɔ nɛɛ saa ka ruu nɔngkɔ walɛ naa vuu ɓɔɔ zang zirɛ zang mã naa ka danggn palɛnang.”
MRK.6.15	A zang ɓɔɔ ri ti kɔɔ ɓarɛ nɛɛ, “Ɓi Iliya.” Zang ɓɔɔ ri ti kɔɔyi nɛɛ, “Ɓi zang nyaa shonang Laa ɓɔɔgn naa ɓɔɔ gbete ɓɔɔ ka tĩng ɓɛɛ.” 
MRK.6.16	Ɓɔɔ Hiridu tãa naa weɓe, kɔɔyi tɔɔ, “Yɔhana ɓɔɔ n dɔng yuu ɓiɓɛ zang wisi wukɔ paa nɛɛ saa.” 
MRK.6.17	Hiridu kɔ shong zang nɛɛ zang daa yi Yɔhana zang mãrɛ, zang loo wu ka sãa, ka ruu Hirodiya soro jaa diiɓɛ Filibu ɓɔɔ wu ta ɓɛɛ. 
MRK.6.18	Ka ruu ɓɔɔ, Yɔhana kɔ̀ɔrɔ́ Hiridu tɔɔ, “Daa naa ɓɔɔ mɔɔ ta soro jaa daaɓɛ kpang ɓɛɛ.”
MRK.6.19	Hirodiya mang Yɔhana ɓɔɔ pàlɛ́ zang batizima ka yeti, kasɛ nɛɛ wu nyɔ wu vɔrɔ katɔ, a walɛ gbalang kpang. 
MRK.6.20	Ka ruu ɓɔɔ, Hiridu kaa vɔrɔ Yɔhana katɔ, ti zi tɔ nɛɛ Yɔhana ɓi zang tɔ̃ɔ ɓɔɔ palɛ vuu ɓɔɔ daa bii katɔ ɓɛɛ. Ka ruu nɔngkɔ Hiridu yiti Yɔhana tɔ̃ɔ tɔ̃ɔ, kasɛ nɛɛ vuu ɓɔɔ wu lee Yɔhana naa ka bii kpang. Hiridu ɓaa shoo katɔ ka nyaa Yɔhana tɔ̃ɔ tɔ̃ɔ, a yèé Yɔhana kpãa wu ka yeti dɔɔli.
MRK.6.21	Hirodiya naa walɛ gbalang vuu ɓɔɔ wu kongso ka yeti ɓiɓɛ nɛɛ Yɔhana ka lee ɓɔɔ diki ɓɔɔ zang yi Hiridu kagn raa bii ɓɛɛ. Ka diki kaɓa, kpanti Hiridu gaarɛ zang bang bang ɓiɓɛ, nɛɛ zang bang bang zang sɔɔja, nɛɛ zang Galili ɓɔɔ vuu naa ɓarɛ kagn dɔɔli, nɛɛ ri naa shaa vuu shaanang. 
MRK.6.22	A jaa Hirodiya ɓɔɔ soro arɛ naa sɔ dang. Dang ɓɔɔ jaa sɔɔrɛ daa kpanti Hiridu nɛɛ zang ɓɔɔ wu gaarɛ ka yeti dɔɔli, ka ruu nɔngkɔ, kpanti kɔɔ jaa tɔɔ, “Gaa vuu piti ɓɔɔ mɔɔ kasɛ, n a mɔɔ katɔ.” A tũng jaa Laa tɔ̀ɔ, 
MRK.6.23	“Vuu ɓɔɔ mɔɔ gaa ka naa mɛɛ piti, n a mɔɔ katɔ. Naa mɔɔ gaa m nɛɛ n basɛ tipi ɓɔɔ n roo kpanti kagn ziti, n a mɔɔ dang gbete, n a mɔɔ katɔ.”
MRK.6.24	A jaa nwangnɛ daa hɛ̃ɛ niiɓɛ tɔɔ, “N daa gaa ɓu viya?” Niiɓɛ kɔɔ wu tɔ̀ɔ, “Daayi mɔɔ gaa yuu kporontong Yɔhana ɓɔɔ pàlɛ́ zang batizima ɓɛɛ.”
MRK.6.25	A jaa làabìi gbãayu kaa tantɛnang daa ka bii kpanti kɔɔ wu tɔ̀ɔ, “N kasɛ mɔɔ a m yuu kporontong Yɔhana ɓɔɔ palɛ zang batizima ka yeti pɛntɛng kãntang keɓe.”
MRK.6.26	Ɓɔɔ kpanti tãa naa weɓe, yeti ɓiɓɛ lasɛ dɔɔli a zi vuu ɓɔɔ wu palɛ takpang. Ka ruu ɓɔɔ, tũng jaa Laa tɔ ka shoo zang piti ɓɔɔ wu gaarɛ ɓɛɛ. Kasɛ nɛɛ wu yaa nyaa ɓɔɔ wu kɔɔ jaa ɓɛɛ takpang. 
MRK.6.27	A kpanti shong sɔɔja gbete ka teteng sɔɔja ɓɔɔ ri gãng jĩng ka wu, nɛɛ wu daa atɛ wu yuu Yɔhana. A yɔɔ daayi, daa dɔng yuu Yɔhana ka sãa. 
MRK.6.28	Atɛ yuu kporontong Yɔhana ka pɛntɛng, a á jaa kati. Jaa ti tuuyi daa a niiɓɛ. 
MRK.6.29	A zang ɓɔɔ ri mantɛ vuu ka bii Yɔhana ri tãa nyaa, ri arɛ ri naa tuu bii vɔrɔ Yɔhana, ri daa gbãa kati.
MRK.6.30	Zang kopi tu ziti ɓɔɔ ri mantɛ vuu ka bii Yeesɔ kaɓa, ri gbãayu ka bii ɓiɓɛ, a ri kɔɔ wu vuu piti ɓɔɔ ri palɛ nɛɛ ɓɔɔ ri tusu ɓɛɛ. 
MRK.6.31	A Yeesɔ kɔɔ ri tɔɔ, “Nɔɔ a ta ruu daa ɔ̃sɔ tɔkɔlɔng ka nɔng ɓɔɔ zang kagn kpang ɓɛɛ.” Yeesɔ kɔɔ ri nɔngkɔ ka ruu zang ɓɔɔ ri álɛ̀ ka bii ɓarɛ gaagaa ɓɛɛ. Zang ɓɔɔ ri a kana, zang ɓɔɔ ri ti daa kana. Ri walɛ gbalang ɓɔɔ ri shaa vuu shaanang takpang. 
MRK.6.32	Ri vang tonsi, ri daa ka nɔng ɓɔɔ zang kagn kpang ɓɛɛ.
MRK.6.33	Zang dɔɔli zi ri, ri daa kana, a ri zi ri nung kaa tantɛnang. Ri yuku nɛɛ gari ɓarɛ piti piti, ri daa shɛ̃ɛ nɔng ka tĩng ɓarɛ. 
MRK.6.34	Yeesɔ nwang tɔ nɛɛ yeti tonsi, a zi zang ɓɔɔ ri kpalɛ zɔɔ gaagaa, a gn ɓarɛ kɔng wu, ka ruu ɓɔɔ, ri nwáng naa mɛ̀ɛrɛ́ ɓɔɔ jagãng kagn kpang ɓɛɛ. A Yeesɔ gaa ri yuu vuu tusunang kaa zɔ̃ng zɔ̃ng. 
MRK.6.35	Laa hãa nyaa kana, a zang ɓɔɔ ri mantɛ vuu ka bii ɓiɓɛ, ri naa kɔɔ wu tɔɔ, “Maalang, laa ɓa tɔ, gãa ti ki nihn kpang. 
MRK.6.36	Yaa zang naa ta, zang ɓu wu daa hoo vuu shaanang ɓiɓɛ ka gari ɓɔɔ ka nihn naabm ɓɛɛ.”
MRK.6.37	A kasɛ ri nyaa tɔɔ, “Nɔɔ a ri vuu shaanang ta, ri shaayi.” A ri hɛ̃ɛ wu tɔɔ, “Ruu daa hoo borodi nung jaka ziti, ruu naa a ri ya?”
MRK.6.38	Yeesɔ hɛ̃ɛ ri tɔɔ, “Borodi manɛ yaa kaa nɛya? Nɔɔ dita nɔɔ zirɛ.” A ri daa zirɛ, ri kɔɔ wu tɔɔ, “Yaa kaa maani nɛɛ jaazĩi ziti.”
MRK.6.39	A Yeesɔ kɔɔ zang ɓɔɔ ri mantɛ vuu ka bii ɓiɓɛ nɛɛ ri kɔɔ zang ta, zang ri kusu zɔɔ, ri nwalɛ ka yuu wisi bɛbɛtɛ ɓɔɔ ka nɔngkɔ. 
MRK.6.40	A zang kusu zɔɔ ɓɔɔ laa maani, ɓɔɔ laa ziti tu kopi, zang nwalɛ. 
MRK.6.41	A Yeesɔ see borodi maani, nɛɛ jaazĩi ziti kaɓa, tuu jĩng ka lapa zãa Laa, a shalɛ, a zang ɓɔɔ ri mantɛ vuu ka bii ɓiɓɛ ɓɛɛ, nɛɛ ri alɛ zang ta. A ti basɛ jaazĩi ziti kaɓa ka yuu zang piti. 
MRK.6.42	Zang ri shaayi, buru ɓarɛ yirɛ. 
MRK.6.43	A zang ɓɔɔ ri mantɛ vuu ka bii Yeesɔ, ri kpalɛ borodi nɛɛ jaazĩi ɓɔɔ zang yaarɛ knti saang kopi tu ziti. 
MRK.6.44	Zang varɛ ɓɔɔ ri shaa vuu kaɓa ri labang maani.
MRK.6.45	A kɔɔ zang ɓɔɔ ri mantɛ vuu ka bii ɓiɓɛ tantɛnang nɛɛ ri vang tonsi ta ri daa gari Bɛsɛda ɓɔɔ ka nyaa rang dang ɓɛɛ ka tĩng. Nɛɛ wu jee zang ɓɔɔ ri kpalɛ zɔɔ doo nyaa ka gbongkarɛ. 
MRK.6.46	Jée zang nyaa tɔ, a naa seepaa daa ka kɔpɔ, nɛɛ wu daa gaa Laa. 
MRK.6.47	Kaa nɛɛ laarang, zang ɓɔɔ ri mantɛ vuu ka bii Yeesɔ ri shɛ̃ɛ teteng mii waapo tɔ, Yeesɔ ɓi ti doo ka bm ka tipi. 
MRK.6.48	A zi zang ɓɔɔ ri mantɛ vuu ka bii ɓiɓɛ, ri dang jĩng kana nɛɛ tonsi zaanang, ka ruu ɓɔɔ, jasung raa jĩng ka bii ɓarɛ kɔ jong ɓɛɛ. A Yeesɔ ra ka yuu paa mii nɛɛ yuu gãndi. Nɛɛ wu ɓa ri katɔ, 
MRK.6.49	a ri zi wu, ra kana yuu paa mii, ri kɔɔ nɛɛ naa raanang, ri mɛɛ nyaa ka lapa. 
MRK.6.50	Ka ruu ɓɔɔ, ri zi wu, a bii kaa ri vɔrɔ nandon ɓɛɛ.
MRK.6.50	A Yeesɔ rang yee kaa tantɛnang nɛɛ ri tɔɔ, “Ɓi nkɔ, nɔ́ɔ kaa vɔrɔ kpang.” 
MRK.6.51	A Yeesɔ vang kaa yeti tonsi, a jasung ɓɔɔ rarɛ vɔ̃ nyaa kati. Zang ɓɔɔ ri mantɛ vuu ka bii ɓiɓɛ ri mã naa ka danggn. 
MRK.6.52	Ka ruu ɓɔɔ, ri zi dĩiri ruu ɓɔɔ Yeesɔ tusu nɛɛ borodi kaɓa gn kpang ɓɛɛ, a ri ti kasɛ nɛɛ ri ta vuu ɓɔɔ zang tusu ri ka yeti ɓarɛ kpang ɓɛɛ.
MRK.6.53	Ri ta mii tɔ, ri naa a ka tipi Janesara. A ri mã tonsi ɓarɛ ka nyaa gãnggãng ka nɔngkɔ. 
MRK.6.54	Ɓɔɔ ri nwang nɛɛ yeti tonsi hn, zang tantɛ Yeesɔ nung zinang. 
MRK.6.55	A zang yuku, zang daarɛ ka gari ɓarɛ nandon. A zang gaa tɔɔsung zang kɔnang seerenang ka vuu roonang ɓarɛ, zang daa nɛɛ ri ka nɔng piti ɓɔɔ zang tãa nyaa nɛɛ Yeesɔ kagn ɓɛɛ. 
MRK.6.56	Nɔng piti ɓɔɔ zang tãa nyaa nɛɛ Yeesɔ kagn, ka yeti gari ɓɔɔ bang nɛɛ ɓɔɔ tɔkɔlɔng, nɛɛ nɔng ɓɔɔ zang rooro gãa waati piti, zang ãatɛ zang kɔnang ka teteng gari, ri wɔɔrɔ ri ka nɔng ɓɔɔ zang kpalɛ zɔɔ kagn ɓɛɛ. Ri gaa wu nɛɛ wu yáa zang kɔnang jong, ri lee naa kaa nyaa fɔ̃ɔrɔ ɓiɓɛ. Zang ɓɔɔ ri lee naa ka nyaa fɔ̃ɔrɔ ɓiɓɛ, kɔnang ɓarɛ yàa ri nɔng.
MRK.7.1	Zang Farisi nɛɛ zang ɓɔɔ ri tusu zang vuu, ri a nɛɛ Urushalima, ri naa kiiri Yeesɔ nyaa ka teteng. 
MRK.7.2	A ri zi zang ɓɔɔ ka teteng zang ɓɔɔ ri mantɛ vuu ka bii Yeesɔ, ri shaa vuu shaanang, ri sɔɔ naa ɓarɛ naa ɓɔɔ zang tĩng ri tusu ɓɛɛ kpang.
MRK.7.3	(Zang Farisi nɛɛ zang Yahudi nandon, ri sɔɔ naa katɔ gbongkarɛ naa ɓɔɔ daa ɓarɛ túsú, tɔɔ ri shaa vuu shaanang kati. 
MRK.7.4	Ri nɛɛ gbãayu tɔ nɛɛ lumang, ri shaa vuu shaanang kpang, ri wili bii ɓarɛ ka gbongkarɛ naa ɓɔɔ daa ɓarɛ tùsù ri ɓɛɛ. Ri ti palɛ vuu ɓɔɔgn ɓɔɔ daa ɓarɛ tusu ri dɔɔli. Vuu ɓɔɔ naa rɛɛ waka nɛɛ ɓari nɛɛ gbanti sɔɔnang ɓɛɛ.)
MRK.7.5	A zang Farisi nɛɛ zang ɓɔɔ ri tusu zang vuu kaɓa, ri hɛ̃ɛ Yeesɔ tɔɔ, “Zang ɓɔɔ ri mantɛ vuu ka bii ɓaaɓɛ, ri pálɛ̀ vuu ɓarɛ naa ɓɔɔ daa ɓuru tusu kpang ka ruu viya? Ri shaa vuu shaanang, ri sɔɔ naa ɓarɛ naa ɓɔɔ daa ɓuru tusu ruu kpang ka ruu viya?”
MRK.7.6	A kasɛ ri nyaa tɔɔ, “Ruu ɓɔɔ Ishaya zang nyaa shonang kɔɔ ka yuu manɛ, nɔɔ zang ɓɔɔ nwãarɛ zang nɛɛ vuu ɓɔɔ nɔɔ palɛ, niizang kɔ nwani. Laa kɔɔ nɛɛ nyaa Ishaya tɔɔ,
MRK.7.6	“ ‘Zang keɓe ri dɔɔ m ka nyaa lapa waati,
MRK.7.6	yeti ɓarɛ ɓi ka bii mɛɛ kpang.
MRK.7.7	Ri dɔɔ m ɓarɛ waati.
MRK.7.7	Ri tusu zang nyaa ɓɔɔ shɔnzang dangnɛ
MRK.7.7	kaa naa wukɔ Ruu Laa jong.’
MRK.7.8	“Nɔɔ yaa nyaa ɓɔɔ Laa dangnɛ, nɔɔ dṹng nyaa ɓɔɔ shɔnzang dang ɓɛɛ.”
MRK.7.9	A ti kɔɔ ri tɔkn tɔɔ, “Nɔɔ zunung ɓɔɔ nɔɔ ɓa nyaa ɓɔɔ Laa dangnɛ, nɔɔ dũng ɓɔɔ daa manɛ dang ɓɛɛ dɔɔli. 
MRK.7.10	Musa kɔɔyi tɔɔ, ‘Zang wu shing jĩng ka diiɓɛ nɛɛ niiɓɛ’ nɛɛ ‘Zang ɓɔɔ nɛɛ rang yee shi kpang ka yuu diiɓɛ nɛɛ niiɓɛ, zang wu nyɔ wu vɔrɔ ka tipi tang.’ 
MRK.7.11	Nɔɔ kɔɔ manɛ tɔɔ, ‘Zang nɛ̀ɛ́ kɔɔ diiɓɛ nɛɛ niiɓɛ nɛɛ, ń a Kpanti Laa vuu ɓɔɔ n nɛ̀ɛ́ á nɔɔ tɔ nandon. Vuu ɓɔ̀ɔ́gn kpang,’ 
MRK.7.12	nɔɔ yàa zang gbalang tɔ nɛɛ zang wu shing jĩng tɔ̀ɔ́ ka daa zang nɛɛ naa zang kpang.” 
MRK.7.13	Ka ruu nɔngkɔ, nɔɔ shing Ruu Laa nwang tɔ vuu ɓɔɔ kpang, ka ruu ɓɔɔ, nɔɔ tusu zang vuu ɓɔɔ dáa manɛ tusu ɓɛɛ. Vuu ɓɔɔ nɔɔ palɛ naa weɓe ti kagn dɔɔli. Nɔɔ tusu zang wu Ruu Laa kpang.
MRK.7.14	A Yeesɔ ɓaa nyaa ka zang ɓasi ri kpalɛ zɔɔ ka bii ɓiɓɛ tɔkn, a kɔɔ ri tɔɔ “Nɔɔ ɓaa shoo ta nandon nɔɔ tãayi, nɔɔ ti zi vuu ɓɔɔ kagn ɓɛɛ. 
MRK.7.15	Vuu ɓɔɔ daa ka yeti shɔnzang, ɓɔɔ raa shɔnzang wu nwang zang shi kpang ka tĩng Laa ɓi kagn kpang. Ɓi vuu ɓɔɔ nwang nɛɛ nyaa shɔnzang kɔ shing zang, zang nwang zang shi kpang ka tĩng Laa. 
MRK.7.16	[Zang ɓɔɔ shoo ɓiɓɛ nɛɛ kagn, wu tãayi.]”
MRK.7.17	A Yeesɔ naa yaa zang ka biling daa ka yeti gãa. A zang ɓɔɔ ri mantɛ vuu ka bii ɓiɓɛ, ri naa hɛ̃ɛ wu nɛɛ wu kɔɔ ri dĩiri yee ɓɔɔ wu rang ɓɛɛ ta. 
MRK.7.18	Yeesɔ hɛ̃ɛ ri tɔɔ, “Nɔɔ zi kpang kɔ doori ya? Nɔɔ zi kpang nɛɛ vuu piti ɓɔɔ daa ka buru shɔnzang, ràa zang, zang nwang zang shi kpang ka tĩng Laa kpang, kpang ya? 
MRK.7.19	Ka ruu ɓɔɔ, daa ɓi ka ɓoro ɓiɓɛ kpang, daa ɓi ka buru ɓiɓɛ kɔ jong, wu naa nwang kaa nɛɛ dii.” (Yeesɔ kɔɔ naa weɓe, nɛɛ tɔ̀ɔ, zang wu zi kati nɛɛ vuu shaanang ɓi tɔ̃ɔ kɔ nandon.)
MRK.7.20	A ti kɔɔ tɔkn tɔɔ, “Vuu ɓɔɔ nwang nɛɛ nyaa shɔnzang, wukɔ shing zang, zang nwang zang shi kpang ka tĩng Laa. 
MRK.7.21	Ka ruu ɓɔɔ vuu naa, rɛɛ rɛ̃rɛnang vuu shi kpang, rooronang nɛɛ jaa soro ɓɔɔ zang gee ka takpang, shɔngɓɔ ɓɔɔnang, shɔnzang nyɔnang vɔrɔ, rooronang nɛɛ soro zang ɓɔɔgn, 
MRK.7.22	kasɛnang vuu ɓɔɔ wu ɓɔ̀ɔ́ zang kpang nɛɛ gɔ̃ɔ kãanang, nɛɛ zang nwãarɛnang, nɛɛ vuu yusɛ̃ɛ palɛnang, nɛɛ sũnyaa kaanang, nɛɛ yee shi kpang rannang ka yuu zang, nɛɛ yuu tuunang, nɛɛ vuu ɓɔɔ zang palɛ naa shoko, nwáng ɓi nɛɛ yeti shɔnzang. 
MRK.7.23	Vuu shi kpang keɓe, a ɓi nɛɛ yeti shɔnzang kɔ nandon. Rikɔ shing zang, zang nwang zang shi kpang ka tĩng Laa.”
MRK.7.24	A Yeesɔ naa seepaa nɛɛ nɔng kaɓa, daa ka tipi Taya nɛɛ tipi Sidong. A daa hãa nyaa ka yeti gãa, kasɛ nɛɛ zang ɓɔɔ wu zi nɛɛ wu ka nɔngkɔ kpang. Zang ti naa zi ɓiri, nɛɛ wu kagn nɔngkɔ. 
MRK.7.25	A jaa soro ɓɔɔ suru shi kpang ka bii jaa ɓiɓɛ ɓɔɔ soro, naa tãa nyaa nɔng ɓɔɔ Yeesɔ kagn ɓɛɛ, a tantɛ anang naa tang nɛɛ gutu ka tĩng ɓiɓɛ. 
MRK.7.26	Jaa soro keɓe ɓi zang Heleni. Zang yi wu ɓi ka tipi Fonishiya ɓɔɔ ka tipi Siriya ɓɛɛ. A gaa Yeesɔ nɛɛ wu nwángsɛ̀ wu suru shi kpang ɓɔɔ ka bii jaa ɓiɓɛ jong. 
MRK.7.27	A Yeesɔ kasɛ wu nyaa tɔɔ, “Rúu a wujɛ kɔ vuu shaanang shɔɔnang, ka ruu ɓɔɔ, daa naa ɓɔɔ zang tuu vuu shaanang wujɛ zang tasɛ zaa kpang.”
MRK.7.28	A jaa soro kasɛ wu nyaa tɔɔ, “N zi tɔ nɔngkɔ niizang, zaa ɓɔɔ ka dii teeburu, ri yakɛ kɔkɔlɔ borodi ɓɔɔ shili nɛɛ naa wujɛ ɓɛɛ katɔ.”
MRK.7.29	A Yeesɔ kɔɔ wu tɔɔ “Mɔɔ kasɛ nyaa tɔ̃ɔ, ka ruu nyaa ɓɔɔ mɔɔ kasɛ m naa weɓe ɓɛɛ, gbãayu ta mɔɔ daa gãa, suru shi kpang yàa jaa ɓaaɓɛ bii tɔ.”
MRK.7.30	A jaa soro gbãayu daa ĩi jaa ɓiɓɛ roo tɔ ka latãng, suru shi kpang nwang tɔ yaa wu bii tɔ.
MRK.7.31	A Yeesɔ yaa tipi Taya, nɛɛ wu daa kaa nyaa waapo Galili a sɔɔ kaa nɛɛ tipi Sidong nɛɛ tipi Dekapoli (rɛɛ gari kopi). 
MRK.7.32	A zang atɛ wu zang shoo nɔɔ katɔ, a ti ráng nyaa rũntung. A ri gaa Yeesɔ nɛɛ wu shing wu naa ka bii, tɔ̀ɔ, wu masɛ wu kati. 
MRK.7.33	A Yeesɔ naa gɔ̃ɔ wu ka bm dang gbete, a hãlɛ saa naa ka shoo yɔɔ, a tu sisãa, a lee rĩiti yɔɔ nɛɛ mani. 
MRK.7.34	A Yeesɔ tuu jĩng ka lapa a shu gn, a kɔɔ yɔɔ tɔɔ “Efata,” (Dĩiri ruu keɓe ɓi, “Lu ta.”)
MRK.7.35	Yeesɔ kɔɔ tɔ naa weɓe, a shoo yɔɔ luku kati. Rĩiti ɓiɓɛ ti ɓele, a gaa tɔɔsung yee rannang tɔ̃ɔ kati. 
MRK.7.36	A Yeesɔ shaarɛ zang ɓɔɔ ri kpalɛ zɔɔ nyaa nɛɛ, ri daa kɔɔ zang ɓɔɔ kpang. Yeesɔ nɛɛ, shaarɛ ri nyaa tɔɔ nɛɛ ri daa kɔɔ zang ɓɔɔ kpang, ri ti daa kɔɔrɔ zang ɓarɛ kaa gbãng gbãng kɔ jong. 
MRK.7.37	Zang piti ɓɔɔ ri tãa ruu kaɓa, ri mã naa ka danggn. Ri tɔɔ, “Vuu ɓɔɔ yɔɔ keɓe palɛ ɓi tɔ̃ɔ kɔ nandon. Pálɛ̀ zang ɓɔɔ shoo nɔɔ katɔ wu tãa nɔng. A zang ɓɔɔ nyaa nɔɔ katɔ ti rang yee.”
MRK.8.1	Ka diki kaɓa, zang ɓɔɔgn, ri naa kpalɛ zɔɔ ka bii ɓiɓɛ gaagaa, vuu ɓɔɔ ri shaa ɓɛɛ takpang. A Yeesɔ ɓaa nyaa ka zang ɓɔɔ ri mantɛ vuu ka bii ɓiɓɛ, a kɔɔ ri tɔɔ, 
MRK.8.2	“Zang keɓe gn ɓarɛ kɔng m dɔɔli, ka ruu ɓɔɔ, ri nwang tɔ nɛɛ n daa diki taati, vuu shaanang ɓarɛ takpang ɓɛɛ. 
MRK.8.3	Naa n jee ri nyaa nɛɛ ri dita gãa, ri shaa vuu ka nyaa kpang, doo daa kaa ri katɔ ka gbalang. Ka ruu ɓɔɔ, zang ɓɔɔ ri álɛ̀ nɛɛ nɔng beebang ɓɛɛ.”
MRK.8.4	A ri kasɛ wu nyaa tɔɔ, “A ruu walɛ borodi ka niya ka jĩngti keɓe, ruu a zang keɓe naa ɓɔɔ daa ri katɔ wiya?”
MRK.8.5	A hɛ̃ɛ ri tɔɔ, “Borodi manɛ yaa nɛya?” Ri kasɛ wu nyaa tɔɔ, “Yaa manziti.”
MRK.8.6	A kɔɔ zang ɓɔɔ ri kpalɛ zɔɔ gaagaa, nɛɛ ri nwálɛ́ ta tipi. A see borodi manziti kaɓa, a zãa Kpanti Laa, a shalɛ, a zang ɓɔɔ ri mantɛ vuu ka bii ɓiɓɛ, nɛɛ ri alɛ zang ɓɔɔ ri kpalɛ zɔɔ ɓɛɛ ta. A zang ɓɔɔ ri mantɛ vuu ka bii ɓiɓɛ, ri alɛ zang kati. 
MRK.8.7	A jaazĩi seseere ti yaa doogn ka naa zang ɓɔɔ ri mantɛ vuu ka bii Yeesɔ tɔkɔlɔng. A Yeesɔ ti zãa Kpanti Laa ka ruu jaazĩi kaɓa, a kɔɔ zang ɓɔɔ ri mantɛ vuu ka bii ɓiɓɛ, nɛɛ ri alɛ zang ta kɔ doori. 
MRK.8.8	Zang keɓe piti, ri shaa vuu shaanang, buru ɓarɛ yirɛ, a zang ɓɔɔ ri mantɛ vuu ka bii Yeesɔ, ri kpalɛ ɓɔɔ zang yaarɛ knti, saang manziti. 
MRK.8.9	Zang ɓɔɔ ri shaa vuu shaanang kaɓa, ri labang dɛ̃ɛti. 
MRK.8.10	A jee ri nyaa kati, a vang tonsi kaa nɛɛ zang ɓɔɔ ri mantɛ vuu ka bii ɓiɓɛ tantɛnang daa ka tipi Damanuta.
MRK.8.11	A zang Farisi ri arɛ, ri gaa tɔɔsung nyaa laanang nɛɛ Yeesɔ. Ri kasɛ nɛɛ ri gãsɛ wu katɔ, ka ruu nɔngkɔ, ri kɔɔ wu nɛɛ, wu palɛ vuu ɓɔɔ zang zirɛ, zang mã naa ka danggn, nɛɛ tɔ̀ɔ, ri zi kati nɛɛ Yeesɔ a ɓi nɛɛ bii Laa. 
MRK.8.12	A Yeesɔ shu gn, a kɔɔ ri tɔɔ, “Zang koo jaa knti keɓe, nɔɔ kasɛ n tusu nɔɔ vuu ɓɔɔ zang zirɛ, zang mã naa ka danggn, ka ruu viya? N kɔɔ nɔɔ ruu ɓɔɔ niizang kɔ nwani, n tusu nɔɔ kpang.”
MRK.8.13	A yáa ri ka nɔngkɔ, vang tonsi tɔkn, ta mii waapo daa ka nyaa gãnggãng dang.
MRK.8.14	Danggn ning zang ɓɔɔ ri mantɛ vuu ka bii Yeesɔ katɔ, ri tuu borodi ka naa kpang, ɓi ɓɔɔ yaa ka yeti tonsi gbete ɓɛɛ kɔ shɛ̃ɛning. 
MRK.8.15	Ri daa kana, a Yeesɔ gaa tɔɔsung ɓɔɔ wu shaarɛ ri nyaa ɓɛɛ kati, kɔɔ ri tɔɔ, “Nɔɔ shing danggn kagn, nɔɔ gãng jĩng ka yisi ɓɔɔ zang Farisi nɛɛ ɓɔɔ Hiridu ning.”
MRK.8.16	Zang ɓɔɔ ri mantɛ vuu ka bii Yeesɔ ri gaa tɔɔsung yee rangkɛnang kaa naa ɓarɛ. Ri tɔɔ, “Yeesɔ rang ruu yee keɓe, ka ruu ɓɔɔ, borodi ka naa ɓuru kpang ɓɛɛ.”
MRK.8.17	Yeesɔ ti zi ruu ɓɔɔ ri kɔɔrɔ ka naa ɓarɛ ɓii tɔ, a hɛ̃ɛ ri tɔɔ, “Nɔɔ kɔɔrɔ ɓu ka ruu vi, nɛɛ borodi ka naa manɛ kpang viya?” Nɔɔ zi ɓu gn kpang ya? Nɔɔ zi dĩiri vuu ɓɔɔ n tusu nɔɔ kpang ya? 
MRK.8.18	Jĩng manɛ kagn, nɔɔ zi nɔng kpang ya? Shoo manɛ kagn, nɔɔ tãa nɔng kpang ya? Nɔɔ kpaa danggn, 
MRK.8.19	ka diki ɓɔɔ n á zang labang maani borodi maani kpang ya? Nɔɔ kpalɛ ɓɔɔ zang yaarɛ knti, saang nɛya? A ri kasɛ nyaa tɔɔ, “saang kopi tu ziti.”
MRK.8.20	A borodi manziti ɓɔɔ n á zang labang dɛ̃ɛti, nɔɔ kpalɛ ɓɔɔ zang yaarɛ saang nɛya? Ri ti kasɛ wu nyaa tɔɔ, “Saang manziti.”
MRK.8.21	A ti naa hɛ̃ɛ ri tɔkn tɔɔ, “Nɔɔ zi ɓu gn kpang ya?”
MRK.8.22	Ri naa a ka Bɛsɛda. Zang atɛ wu zang ɓɔɔ jĩng ringtang, a zang gaa wu, nɛɛ wu lee wu naa ka bii, tɔɔ wu masɛ wu kati. 
MRK.8.23	A Yeesɔ yi zang jĩng ringtang ka naa, daa nɛɛ wu ka knti gari. A Yeesɔ tu sisãa ka jĩng ɓiɓɛ, a lee naa ka jĩng ɓiɓɛ, a hɛ̃ɛ wu tɔɔ, “Mɔɔ zi vuu ɓɔɔ kana ya?”
MRK.8.24	A zang jĩng ringtang kaɓa tuu jĩng, a kasɛ Yeesɔ nyaa tɔɔ, “N zi zang ri rakɛ kana, ri nwang kaa naa laa.”
MRK.8.25	A Yeesɔ lee naa kaa tɔkn jĩng yɔɔ, jĩng ɓiɓɛ ɓele kati, a zi vuu piti kaa tɔ̃ɔ tɔ̃ɔ. 
MRK.8.26	A Yeesɔ kɔɔ wu kati, nɛɛ wu dita gãa. A shaarɛ wu nyaa tɔɔ, mɔɔ daa yeti gari takpang.
MRK.8.27	A Yeesɔ ti yi gbalang daanang ɓi kaa nɛɛ zang ɓɔɔ ri mantɛ vuu ka bii ɓiɓɛ. Ri daarɛ ka rɛɛ gari ɓɔɔ ka tipi Kayisariya Filipi ɓɛɛ. Ri daa kana, a Yeesɔ hɛ̃ɛ zang ɓɔɔ ri mantɛ vuu ka bii ɓiɓɛ, tɔɔ, “Zang kɔɔ nɛɛ N ɓu wiya?”
MRK.8.28	A ri kasɛ Yeesɔ nyaa tɔɔ, “Zang ɓɔɔ ri kɔɔ ɓarɛ nɛɛ mɔɔ ɓaa Yɔhana ɓɔɔ palɛ zang batizima ɓɛɛ. Zang ɓɔɔ ri ti kɔɔ ɓarɛ nɛɛ mɔɔ ɓaa Iliya. A zang ɓɔɔ ri kɔɔ ɓarɛ nɛɛ, mɔɔ ɓaa zang nyaa shonang Laa ɓɔɔ gbete ɓɛɛ.”
MRK.8.29	A Yeesɔ hɛ̃ɛ ri tɔɔ, “A nɔɔ kɔɔ manɛ nkɔ wiya?” Bituru kasɛ wu nyaa tɔɔ, “Mɔkɔ Kirisi.”
MRK.8.30	A Yeesɔ shaarɛ ri nyaa tɔɔ ri kɔɔ zang ɓɔɔ nɛɛ wukɔ Kirisi kpang.
MRK.8.31	Yeesɔ gaa ri tɔɔsung vuu tusunang tɔɔ, “Ɓɔɔ n Jaa shɔnzang n naa dang jĩng ditɔ dɔɔli. Zang bang zang Yahudi, nɛɛ zang bang bang zang ɓɔɔ ri dɔɔ vuu ka Gãa Laa, nɛɛ zang ɓɔɔ ri tusu zang vuu, ri naa bɛ̃ɛ m ditɔ. Zang naa nyɔ m vɔrɔ, Laa naa wisi m paa ka lee ɓɔɔ diki daa taati ɓɛɛ.” 
MRK.8.32	Kɔɔ ri ruu keɓe nɛɛ nyaa vuu jeenang kpang, kɔɔ ri waati, naa ɓɔɔ ri zi katɔ ɓɛɛ. Ka ruu nɔngkɔ, Bituru gɔ̃ɔ wu dang gbete, a mangkɛ wu. 
MRK.8.33	Ɓɔɔ Yeesɔ raa jĩng zi rɛɛ zang ɓɔɔ ri mantɛ vuu doo ka bii ɓiɓɛ kɔ ɓɛɛ, a mangkɛ Bituru tɔɔ, “Dita kaɓa sheetang. Mɔɔ rɛ̃rɛ ɓaa vuu ɓɔɔ Laa kasɛ kpang, mɔɔ rɛ̃rɛ ɓaa vuu ɓɔɔ, shɔnzang kasɛ ɓɛɛ.”
MRK.8.34	A Yeesɔ ɓaa nyaa ka zang ɓɔɔ ri kpalɛ zɔɔ, nɛɛ zang ɓɔɔ ri mantɛ vuu ka bii ɓiɓɛ, a kɔɔ ri tɔɔ, “Zang piti ɓɔɔ nɛɛ tɔɔ wu dũng m, wu yaa yuu ɓiɓɛ kasɛnang ta, wu ta jĩng dannang ɓɔɔ a ka ruu nung mɛɛ ɓɛɛ. Wu tuu laa ɓiɓɛ ɓɔɔ zang naa ɓaa wu naa kagn ɓɛɛ, wu dũng m. 
MRK.8.35	Ka ruu ɓɔɔ, zang ɓɔɔ kasɛ nɛɛ wu ta yuu ɓiɓɛ, naa loo ɓi katɔ kɔ jong ɓɛɛ. A Zang ɓɔɔ loo yuu ɓiɓɛ ka ruu mɛɛ, nɛɛ ka ruu, Ruu Tɔ̃ɔ Laa, wukɔ naa ta yuu ɓiɓɛ ɓi jong. 
MRK.8.36	Naa shɔnzang wàlɛ̀ vuu ɓɔɔ ka koo keɓe nandon, a loo suru bii ɓiɓɛ, vuu ɓɔ̀ɔ́ koo keɓe nwáng wu ɓu viya? 
MRK.8.37	Vuu ɓɔɔ shɔnzang kɔ̃sɔ suru bii ɓiɓɛ nɔng kagn ya? 
MRK.8.38	Shɔnzang piti ɓɔɔ yusɛ̃ɛ mɛɛ nɛɛ ɓɔɔ Ruu mɛɛ, nɛɛ tuuru wu ka tĩng zang shi kpang kɔ ri palɛ vuu shi kpang ɓee. Jaa Shɔnzang naa tuuru yusɛ̃ɛ ɓiɓɛ doo nɔngkɔ, ka diki ɓɔɔ wu naa a nɛɛ bannang ɓɔɔ Daa ɓiɓɛ a wu ɓɛɛ. Ti naa a nɛɛ rɛɛ zang nyaa shonang Laa ɓɔɔ ka lapa ning ɓɛɛ.”
MRK.9.1	A kɔɔ ri tɔɔ, “N kɔɔ nɔɔ ruu ɓɔɔ niizang kɔ nwani, zang ɓɔɔ kagn teteng zang kɔ ri shiiri ɓee, ri zǐ Kpanti ɓɔɔ Laa roo ɓɛɛ ka gbongkarɛ tɔ̀ɔ, ri vɔrɛ.”
MRK.9.2	Diki mangbete naa ɓa tɔ, Yeesɔ see rɛɛ Bituru nɛɛ Yakub, a ɓɔɔ Yɔhana kɔ shɛ̃ɛning daa nɛɛ ri ka kɔpɔ ɓɔɔ bee dɔɔli ɓɛɛ. A bii Yeesɔ risi kaa náa ɓɔɔgn ka jĩng ɓarɛ. 
MRK.9.3	Fɔ̃ɔrɔ ɓiɓɛ risi nwáng kaa puru shãa shãa. Zang fɔ̃ɔrɔ sɔɔnang ɓɔɔ sɔɔ fɔ̃ɔrɔ wu puu naa weɓe kagn koo keɓe kpang. 
MRK.9.4	A ri zi Iliya nɛɛ Musa, ɓɔɔ bɛ̀ɛ́ ri vɔlɔ tɔ ɓɛɛ, ri rang yee kana nɛɛ Yeesɔ. 
MRK.9.5	Bituru kɔɔ Yeesɔ tɔɔ, “Kpanti, wee ruu ka nihn wukɔ tɔ̃ɔ. Mɔɔ nɛɛ kasɛ tɔ, ruu waa putali taati ka nihn, ɓɔɔ ɓaaɓɛ gbete, ɓɔɔ Musa gbete, a ɓɔɔ Iliya ti gbete.” 
MRK.9.6	Bituru kɔɔ nɔngkɔ, ka ruu ɓɔɔ, zi vuu ɓɔɔ wu kɔɔ takpang, bii kaa ri vɔrɔ dɔɔli.
MRK.9.7	A sãmbong arɛ naa zuu ri kati. Ri ti tãa yee nɛɛ yeti sãmbong tɔɔ, “Wee jaa mɛɛ ɓɔɔ yeti mɛɛ kasɛ gbãng gbãng kɔ, nɔɔ ɓaa shoo ka nyaa ɓiɓɛ ning.” 
MRK.9.8	Ɓɔɔ ri raa jĩng hn, ri zi zang ɓɔɔ takpang, ri zi kaa Yeesɔ kɔ nɛɛ ri gbete.
MRK.9.9	Ri shóorò doo naa nɛɛ kɔpɔ, Yeesɔ shaarɛ ri nyaa nɛɛ, “Nɔɔ kɔɔ zang ɓɔɔ vuu kɔ nɔɔ zi ɓɛɛ kpang, Laa nɛɛ wisi Jaa Shɔnzang paa tɔ ka vɔrɔ, nɔɔ kɔɔ zang kati.”
MRK.9.10	Ri vɔ̃ nyaa kaa naa ɓɔɔ Yeesɔ kɔɔ ri ɓɛɛ. Ri hɛ̃ɛlɛ zɔɔ dĩiri ruu ɓɔɔ Yeesɔ kɔɔ ri nɛɛ Laa naa wisi wu paa ditɔ ka vɔrɔ ɓɛɛ. 
MRK.9.11	A ri hɛ̃ɛ Yeesɔ tɔɔ, “Ka ruu vi zang ɓɔɔ ri tusu zang vuu ri kɔɔyi tɔɔ, Iliya kɔ gaayu anang shɔɔnang tɔ̀ɔ, Kirisi wu arɛ viya?”
MRK.9.12	Yeesɔ kasɛ ri nyaa tɔɔ, “Iliya kɔ a shɔɔnang niizang, tɔ̀ɔ, wu shĩili vuu ka tɔkn waasɛ̃. A ti hɛ̃ɛ ri nɛɛ, a ka ruu vi zang beeyi tɔɔ, Jaa Shɔnzang naa dang jĩng ditɔ, zang ti naa bɛ̃ɛ wu viya? 
MRK.9.13	N kɔɔ nɔɔ Iliya a tɔ, ri palɛ wu vuu piti ɓɔɔ yeti ɓarɛ kasɛ. Ri palɛ wu naa ɓɔɔ zang bee ka yeti labeenang Laa ɓɛɛ.”
MRK.9.14	Ri naa a tɔ bii zang nimbang ɓɔɔ ri mantɛ vuu ka bii Yeesɔ ɓɛɛ, a ri zi zang ɓɔɔ ri kpalɛ zɔɔ gaagaa ka bii ɓarɛ. Zang ɓɔɔ ri tusu zang vuu ti laa nyaa kana nɛɛ ri. 
MRK.9.15	Ɓu doo ɓɔɔ zang ɓɔɔ ri kpalɛ zɔɔ ri zi Yeesɔ hn, ri mã naa ka danggn. Ri tãa tĩnang dɔɔli, a ri yurɛ ri daa kpisi wu yuu ri jee wu nyaa kati. 
MRK.9.16	A Yeesɔ hɛ̃ɛ zang ɓɔɔ ri mantɛ vuu ka bii ɓiɓɛ tɔɔ, “Nɔɔ rangkɛ ɓu ruu vi nɛɛ ri viya?”
MRK.9.17	Zang gbete ka yeti zang ɓɔɔ ri kpalɛ zɔɔ, kasɛ wu nyaa tɔɔ, “Maalang, n atɛ mɔɔ jaa mɛɛ ɓɔɔ suru shi kpang nɔɔ wu nyaa katɔ, rang yee takpang ɓɛɛ. 
MRK.9.18	Nɔng ɓɔɔ naa mã wu kagn, loo wu ka tipi. Puru ti pú wu nɛɛ nyaa kpung, kpung. Wu ti sháa tãri kpaaka, kpaaka. Wu ti shiiri wu gbatagbata. N gaa zang ɓɔɔ ri mantɛ vuu ka bii ɓaaɓɛ, nɛɛ ri nwangsɛ suru shi kpang keɓe, ri zunung kpang.”
MRK.9.19	A Yeesɔ pɛ̃ɛrɛ zang ɓɔɔ ri mantɛ vuu ka bii ɓiɓɛ, a kɔɔ ri tɔɔ, “Nɔɔ zang koo jaa knti keɓe, ɓɔɔ nɔɔ shing danggn ka bii Laa kpang ɓee, nɔɔ nɛɛ ń nwang nɛɛ nɔɔ saa nɛya? Nɔɔ nɛɛ n mã danggn nɛɛ nɔɔ saa nɛya? Nɔɔ atɛ m jaa bìí ta.” 
MRK.9.20	A ri atɛ wu jaa kati. Ɓu doo ɓɔɔ suru shi kpang zi Yeesɔ hn, mã jaa, jaa watɛ ka tipi. Jaa jĩiri ka tipi, puru pu jaa nɛɛ nyaa kpung, kpung. 
MRK.9.21	A Yeesɔ hɛ̃ɛ daa jaa tɔɔ, “Diki ɓɔɔ kɔnang keɓe gaa wu yuu bee tɔ ya?” A kasɛ Yeesɔ nyaa tɔɔ, “Gaa wu yuu bee doo tɔkɔlɔng.”
MRK.9.22	“Diki ɓɔ̀ɔ́gn loo wu ka waa, diki ɓɔ̀ɔ́gn ti loo wu ka mii, nɛɛ tɔ̀ɔ wu nyɔ wu vɔrɔ kati. Mɔɔ nɛɛ zunung katɔ, gn ɓuru wu kɔng mɔɔ, mɔɔ yi ruu naa kagn, mɔɔ màsɛ̀ ruu wu.”
MRK.9.23	Yeesɔ kɔɔ wu tɔɔ, mɔkɔ nɛɛ zunung danggn shinnang katɔ jong. Zang piti ɓɔɔ shing danggn ka bii Laa, vuu ɓɔɔ kpãa wu ɓi kagn kpang.
MRK.9.24	A dáa jaa mɛɛ nyaa ka lapa nabm tantɛnang tɔɔ, “N shing danggn tɔ, yi m naa kagn. N shing danggn ka bii ɓaaɓɛ gbãng gbãng.”
MRK.9.25	A ɓɔɔ Yeesɔ zi zang ɓɔɔ gaagaa ri yuku ri a ka bii ɓiɓɛ, mangkɛ suru shi kpang, kɔɔ wu tɔɔ, “Suru shi kpang kɔ nɔɔ jaa nyaa nɛɛ shoo ɓee, n kɔɔ mɔɔ nwang ta mɔɔ yaa wu bii. Mɔɔ paasɛ anang tɔ̀ɔ́ bii ɓiɓɛ kpang.”
MRK.9.26	A suru shi kpang mɛɛ nyaa ka lapa, a mã jaa tɔ̃ɔ, tɔ̃ɔ, a nwangnɛ yàa jaa bii kati. Jaa roo ka tipi ɓoromang naa zang ɓɔɔ vɔ tɔ ɓɛɛ, ka ruu nɔngkɔ, zang dɔɔli ka teteng zang ɓɔɔ ri kpalɛ zɔɔ ri kɔɔyi tɔ jaa vɔ tɔ. 
MRK.9.27	A Yeesɔ yi jaa ka naa, a yì jaa naa ka bii, a jaa seepaa kati.
MRK.9.28	Yeesɔ daa tɔ ka yeti gãa ka bm, a zang ɓɔɔ ri mantɛ vuu ka bii ɓiɓɛ, ri hɛ̃ɛ wu tɔɔ, “Ruu zunung nwangsɛnang ɓuru kpang ka ruu viya?” 
MRK.9.29	A Yeesɔ kasɛ ri nyaa tɔɔ, “Suru shi kpang ɓɔɔ naa weɓe nwáng ɓi jong waati kpang, zang nwangsɛ ɓi nɛɛ Laa gaanang.”
MRK.9.30	A Yeesɔ nɛɛ zang ɓɔɔ ri mantɛ vuu ka bii ɓiɓɛ, ri seepaa nɛɛ nɔng kaɓa, ri naa sɔɔ kaa nɛɛ tipi Galili. Yeesɔ kasɛ nɛɛ zang gbete wu zi nɔng ɓɔɔ wu kagn kpang. 
MRK.9.31	Ka ruu ɓɔɔ, tusu zang ɓɔɔ ri mantɛ vuu ka bii ɓiɓɛ vuu ɓɛɛ. A kɔɔ ri tɔɔ, “Zang naa tuu Jaa Shɔnzang ditɔ, zang a zang. Ri naa nyɔ wu vɔrɔ. Zang nɛɛ nyɔ wu vɔrɔ tɔ, Laa naa wisi wu paa ka lee ɓɔɔ diki daa taati ɓɛɛ.”
MRK.9.32	A zang ɓɔɔ ri mantɛ vuu ka bii Yeesɔ ri zi dĩiri vuu ɓɔɔ Yeesɔ kɔɔ ri ɓɛɛ kpang. Ri tɔɔ ri hɛ̃ɛ wu, ri kaa vɔrɔ.
MRK.9.33	Ri naa a tɔ ka Kafanahu, Yeesɔ naa hɛ̃ɛ zang ɓɔɔ ri mantɛ vuu ka bii ɓiɓɛ, ka yeti gãa ɓɔɔ wu nwang kagn tɔɔ, “Ɓaasi nɔɔ kɔɔrɔ ɓu nɛɛ vi ka gbalang viya?”
MRK.9.34	Ri kasɛ Yeesɔ nyaa takpang, ka ruu ɓɔɔ, bɛ̀ɛ́ ri laa nyaa nɛɛ ɓu wi bang ka teteng ɓarɛ wiya ɓɛɛ? 
MRK.9.35	A Yeesɔ nwang ka tipi, kɔɔ zang ɓɔɔ ri mantɛ vuu ka bii ɓiɓɛ kopi tu ziti tɔɔ, “Zang ɓɔɔ kasɛ nɛɛ wu nwang zang bang, wukɔ wu risi yuu ɓiɓɛ naa zang wujaa ɓɔɔ palɛ zang shonang jong.” 
MRK.9.36	A Yeesɔ ɓaa nyaa ka jaa tɔkɔlɔng, a shing ka teteng ɓarɛ. A naa tuu jaa kaɓa ka naa ɓiɓɛ, a kɔɔ ri tɔɔ, 
MRK.9.37	“Zang ɓɔɔ ta jaa ɓɔɔ tɔkɔlɔng ɓɔɔ naa weɓe ka nung mɛɛ, tà nkɔ. Zang ɓɔɔ nɛɛ ti ta m, ta ɓi nkɔ shɛ̃ɛning kpang, ta m nɛɛ zang ɓɔɔ shong m ɓɛɛ ning.”
MRK.9.38	Yɔhana kɔɔ wu tɔɔ, “Maalang, ruu zi zang ɓɔɔ kagn nwangsɛ suru shi kpang nɛɛ nung ɓaaɓɛ, a ruu zãa wu. Ka ruu ɓɔɔ, wu ɓi nɛɛ ruu kpang ɓɛɛ.”
MRK.9.39	A Yeesɔ kɔɔ ri tɔɔ, “Nɔ́ɔ zãa wu kpang, ka ruu ɓɔɔ, zang ɓɔɔ nɛɛ palɛ vuu ɓɔɔ zang zirɛ, zang mã naa ka danggn nɛɛ nung mɛɛ, ti raa nyaa tantɛnang, wu naa rang yee shi kpang ka yuu mɛɛ tɔkn kpang. 
MRK.9.40	Zang ɓɔɔ kasɛ ruu ɓuru katɔ, wukɔ zang ɓuru. 
MRK.9.41	N kɔɔ nɔɔ ruu ɓɔɔ niizang kɔ nwani, zang ɓɔɔ nɛɛ a nɔɔ mii ɓoonang, ka ruu ɓɔɔ, zang ɓaa nɔɔ nɛɛ zang ɓɔɔ dũng Kirisi ɓɛɛ, naa ta vuu tɔ̃ɔ ɓɔɔ Laa shing wu ɓɛɛ ditɔ.
MRK.9.42	“Zang ɓɔɔ palɛ jaa gbete ka teteng wujɛ seseere kɔ ri shing danggn ka bii mɛɛ ɓee, palɛ vuu shi kpang, jĩng ɓɔɔ zang kaɓa naa dangnɛ ɓa ɓɔɔ zang nɛɛ mã ree bang ka turu ɓiɓɛ, zang tasɛ wu ka yeti mii waapo katɔ. 
MRK.9.43	Ka ruu nɔngkɔ, naa ɓaaɓɛ nɛɛ dɔ̃ mɔɔ, nɛɛ mɔɔ palɛ vuu shi kpang, dɔng katɔ, mɔɔ tasɛ. Daa nɔng suru bii ɓɔɔ waa nyaa kpang nɛɛ naa dang gbete gbã̀ágbãa, ka nung ɓɔɔ zang nɛɛ daa tasɛ mɔɔ nɛɛ naa ziti ɓaaɓɛ ka yeti waa bang ɓɔɔ ning kpang ɓɛɛ. [
MRK.9.44	Ka nɔng kaɓa, jaagn ɓɔɔ shaa bii ɓarɛ, vɔ ɓi kpang ɓɛɛ. Waa ɓɔɔ ti shaa ri zang ningsi ɓi kpang ɓɛɛ.] 
MRK.9.45	Doo ɓaaɓɛ kɔ nɛɛ dɔ̃ mɔɔ, nɛɛ mɔɔ palɛ vuu shi kpang, dɔng ta mɔɔ tasɛ. Daa nɔng suru bii ɓɔɔ waa nyaa kpang nɛɛ doo dang gbete gbã̀ágbãa, ka nung ɓɔɔ zang nɛɛ daa tasɛ mɔɔ nɛɛ doo ziti ɓaaɓɛ ka yeti waa ɓɔɔ ning ɓi kpang ɓɛɛ. [
MRK.9.46	Ka nɔng kaɓa jaagn ɓɔɔ shaa bii ɓarɛ, vɔ ɓi kpang ɓɛɛ. Waa ɓɔɔ ti shaa ri zang ningsi ɓi kpang ɓɛɛ.] 
MRK.9.47	Jĩng ɓaaɓɛ kɔ nɛɛ dɔ̃ mɔɔ, nɛɛ mɔɔ palɛ vuu shi kpang, zɔ̃ng ta mɔɔ tasɛ. Daa nɔng ɓɔɔ Laa roo Kpanti nɛɛ jĩng dang gbete gbã̀ágbãa, ka nung ɓɔɔ zang tasɛ mɔɔ nɛɛ jĩng ɓaaɓɛ ziti piti ka waa ɓɔɔ ning ɓi kpang ɓɛɛ. 
MRK.9.48	Ka nɔng kaɓa, jaagn ɓɔɔ shaa bii ɓarɛ, vɔ ɓi kpang ɓɛɛ. Waa bìí zang ti ningsi ɓi kpang ɓɛɛ.
MRK.9.49	“Zang naa raa zang, zang nwang zang tɔ̃ɔ nɛɛ waa, naa ɓɔɔ zang raa vuu ɓɔɔ zang dɔɔ Laa wu nwang tɔ̃ɔ nɛɛ tãa ɓɛɛ.
MRK.9.50	“Tãa ɓi tɔ̃ɔ. Naa lanang tãa nɛɛ takpang, zang palɛ bɛɛ nɛɛ mani wu la tɔkn viya? Tãa ɓɔɔ shing zang, nɛɛ zang nwáng ka nyaa zɔɔ, wu nwang ka bii manɛ ning. Nɔɔ ti nwang ka nyaa zɔɔ nɛɛ zɔɔ.”
MRK.10.1	A Yeesɔ seepaa nɛɛ nɔng kaɓa, daa ka tipi Yahudi, a ta rang Urudung. A zang dɔɔli ri kpalɛ zɔɔ kaa tɔkn ka bii ɓiɓɛ, a tusu ri vuu kaa naa ɓasidi ɓɛɛ.
MRK.10.2	Zang Farisi ri naa a ka bii ɓiɓɛ, nɛɛ ri naa gãsɛ wu. Ri hɛ̃ɛ wu tɔɔ, “Ruu Laa kasɛ tɔ nɛɛ zang wu hing soro ɓiɓɛ ya?”
MRK.10.3	A Yeesɔ kasɛ ri nyaa tɔɔ, “Musa dang nɔɔ nyaa ɓu nɛɛ viya?”
MRK.10.4	Ri kasɛ wu nyaa tɔɔ, “Musa kasɛ katɔ nɛɛ zang wu bee zang soro labeenang soro hinnang, zang a wu tɔ̀ɔ zang yaa wu naa kati.”
MRK.10.5	A Yeesɔ kɔɔ ri tɔɔ, “Musa bee nɔɔ vuu keɓe, ka ruu ɓɔɔ nɔɔ, kasɛ nɛɛ nɔɔ tà vuu ɓɔɔ Laa tusu kpang ɓɛɛ. 
MRK.10.6	Ɓɔɔ Laa gaayu vuu ɓɔɔ ka koo keɓe mãanang, ‘Laa mãa zang varɛ nɛɛ zang soro.’ 
MRK.10.7	‘Ka ruu nɔngkɔ, zang varɛ yaa diiɓɛ nɛɛ niiɓɛ, ɓakɛ zɔɔ kaa nɛɛ soro ɓiɓɛ. 
MRK.10.8	Tɔ̀ɔ, ri ziti ri nwang kaa bii gbete.’ Ka ruu nɔngkɔ, ri tɔ̀ɔ́ ziti kpang, ri kaa bii gbete. 
MRK.10.9	Vuu ɓɔɔ Laa nɛɛ ɓákɛ́ tɔ, shɔnzang wu basɛ takpang.”
MRK.10.10	Yeesɔ daa ka yeti gãa, a zang ɓɔɔ ri mantɛ vuu ka bii ɓiɓɛ, ri naa hɛ̃ɛ wu ruu keɓe kaa tɔkn. 
MRK.10.11	A Yeesɔ kɔɔ ri kati tɔɔ, “Zang ɓɔɔ nɛɛ nwangsɛ soro ɓiɓɛ, a shing ɓɔɔgn, palɛ soro ɓiɓɛ ɓɔɔ tĩng shɔɔnang vuu shi kpang. 
MRK.10.12	Zang soro ɓɔɔ nɛɛ yupaa gãa varɛ ɓiɓɛ, a daa gee zang ɓɔɔgn, palɛ ɓi vuu dũndũng nɛɛ zang ɓɔɔgn kaɓa.”
MRK.10.13	Zang ɓɔɔ ri atɛ Yeesɔ wujɛ seseere nɛɛ wu shing ri naa ka yuu, tɔɔ wu ti gaa ri Laa. A zang ɓɔɔ ri mantɛ vuu ka bii Yeesɔ, ri mangkɛ zang ɓɔɔ ri atɛ wujɛ kati. 
MRK.10.14	Ɓɔɔ Yeesɔ zi naa weɓe, gnvɔ shaa wu dɔɔli, a kɔɔ zang ɓɔɔ ri mantɛ vuu ka bii ɓiɓɛ nɛɛ, “Nɔɔ yaa wujɛ seseere ka nɔngkɔ ri a ka bii mɛɛ, nɔ́ɔ zãa ri anang kpang. Kpanti roonang Laa ɓi ɓɔ̀ɔ́ zang ɓɔɔ naa weɓe kɔ. 
MRK.10.15	N kɔɔ nɔɔ ruu ɓɔɔ niizang kɔ nwani, zang ɓɔɔ nɛɛ ta Laa nɛɛ wukɔ Kpanti naa jaa tɔkɔlɔng kpang, Laa naa nwang Kpanti ɓiɓɛ kpang.” 
MRK.10.16	A see ri, shing ri naa ka yuu, a gaa ri Laa kati.
MRK.10.17	Yeesɔ yi gbalang daanang ɓiɓɛ tɔ, daa kana, a jaa varɛ ɓɔɔ yurɛ naa tang ka tĩng ɓiɓɛ, a hɛ̃ɛ wu tɔɔ, “Maalang ɓɔɔ tɔ̃ɔ tɔ̃ɔ ɓɛɛ, n palɛ vi tɔ̀ɔ, Laa wu a m suru bii ɓɔɔ waa nyaa kpang viya?”
MRK.10.18	A Yeesɔ kasɛ wu nyaa tɔɔ, “Mɔɔ ɓaa m nɛɛ zang tɔ̃ɔ ka ruu viya?” Zang tɔ̃ɔ ɓi kagn kpang, ɓi Kpanti Laa kɔ tɔ̃ɔ gbete. 
MRK.10.19	Mɔɔ zi nyaa ɓɔɔ Laa dang ɓɛɛ tɔ, Laa tɔɔ, “Mɔɔ nyɔ zang vɔrɔ kpang, mɔɔ palɛ vuu dũndũng kpang, mɔɔ ɓɔ̀ɔ́ shɔngɓɔ kpang, mɔɔ suu sèé ka yuu zang ɓɔɔ kpang, mɔɔ mulu zang kpang. Ɓaa shoo ka nyaa daaɓɛ nɛɛ ɓɔɔ naaɓɛ tɔ̃ɔ tɔ̃ɔ.”
MRK.10.20	A yɔɔ kɔɔ Yeesɔ tɔɔ, “Maalang, n gaayu jĩng shinnang ka nyaa kɔ Laa dang ɓee nandon, bɛ̀ɛ́ n doo tɔkɔlɔng.”
MRK.10.21	Yeesɔ shu wu jĩng tɔ ka bii, kasɛ wu kati. A kɔɔ wu tɔɔ, “Mɔɔ shing jĩng tɔ ka nyaa ɓɔɔ Laa dang ɓɛɛ niizang, yaa mɔɔ vuu gbete. Dita, mɔɔ daa mãlɛ̀ vuu naa ɓaaɓɛ nandon, mɔɔ basɛ zang ɓɔɔ vuu ka naa ɓarɛ kpang, saka vuu ɓɔɔ mɔɔ mãlɛ́ ɓɛɛ. Mɔɔ naa walɛ vuu naa ditɔ ka lapa. Tɔ̀ɔ, mɔɔ arɛ mɔɔ dũng m.” 
MRK.10.22	Ɓu doo ɓɔɔ yɔɔ tãa naa weɓe, yeti ɓiɓɛ lasɛ dɔɔli, kãngtɛ waa nyaating, a yaa Yeesɔ daa kati, ka ruu ɓɔɔ, vuu naa ɓiɓɛ dɔɔli ɓɛɛ.
MRK.10.23	A Yeesɔ raa jĩng pɛ̃ɛrɛ nɔng, a kɔɔ zang ɓɔɔ ri mantɛ vuu ka bii ɓiɓɛ tɔɔ, “Nɔng ɓɔɔ Laa roo Kpanti kagn naa kpãa zang ɓɔɔ vuu naa ɓarɛ kagn daanang ɓi dɔɔli.”
MRK.10.24	Ɓɔɔ zang ɓɔɔ ri mantɛ vuu ka bii ɓiɓɛ ri tãa naa weɓe, ri mã naa ka danggn. A Yeesɔ ti kɔɔ ri tɔkn tɔɔ, “Wujɛ mɛɛ, n kɔɔ nɔɔ daanang ka nɔng ɓɔɔ Laa roo Kpanti, kpãa nyaa dɔɔli.” 
MRK.10.25	Daanang zang vuu naa ka nɔng ɓɔɔ Laa roo kpanti kpãa nyaa bang. Kpãayi ɓa ɓɔɔ vuu vaa ɓɔɔ zang ɓaa nɛɛ hòlòng ɓù nɛɛ yeng shɔng fɔ̃ɔrɔ katɔ.
MRK.10.26	Ruu kaɓa kpãa zang ɓɔɔ ri mantɛ vuu ka bii Yeesɔ dɔɔli. Ka ruu nɔngkɔ, ri hɛ̃ɛ wu tɔɔ, “A ɓu wi naa walɛ suru bii ɓɔɔ waa nyaa kpang gbete wiya?”
MRK.10.27	Yeesɔ pɛ̃ɛrɛ ri, a kɔɔyi tɔɔ, “Vuu ɓɔɔ shɔnzang zunung palɛnang kpang, Laa zunung ɓi katɔ. Ka ruu ɓɔɔ, Laa zunung vuu piti palɛnang ɓi katɔ ɓɛɛ.”
MRK.10.28	A Bituru hɛ̃ɛ wu tɔɔ, “A wee ruu yaa vuu ɓuru nandon ruu dũng mɔɔ ɓee?”
MRK.10.29	A Yeesɔ kasɛ wu nyaa tɔɔ, “N kɔɔ nɔɔ ruu ɓɔɔ niizang kɔ nwani, zang ɓɔɔ nɛɛ yaa gãa ɓiɓɛ, nɛɛ ɓeezung, nɛɛ ɓeenaa, nɛɛ diiɓɛ, nɛɛ niiɓɛ, nɛɛ wujɛ ɓiɓɛ, nɛɛ tipi ɓiɓɛ, ka ruu mɛɛ nɛɛ Ruu Tɔ̃ɔ Laa, 
MRK.10.30	naa walɛ vuu ɓɔɔ wu yaa ɓɛɛ ditɔ ka koo keɓe. Naa walɛ gãa nɛɛ ɓeezung, nɛɛ ɓeenaa, nɛɛ niiɓɛ, nɛɛ wujɛ, nɛɛ tipi dakn laa maani. Zang ti naa dang wu jĩng ditɔ dɔɔli, ti naa walɛ suru bii ɓɔɔ waa nyaa kpang ditɔ. 
MRK.10.31	Zang dɔɔli ka teteng zang ɓɔɔ ri ka tĩng kãntang keɓe, kɔ naa waa nyaa knti. Zang kɔ ri ka knti kãntang keɓe, kɔ naa sɔɔ zang tĩng kaa jong.”
MRK.10.32	Yeesɔ nɛɛ zang ɓɔɔ ri mantɛ vuu ka bii ɓiɓɛ, ri daa kana Urushalima, Yeesɔ ti ka tĩng ɓarɛ. Ri rɛ̃rɛ ɓarɛ doo naa ka yuu vuu ɓɔɔ Yeesɔ túsú ɓɛɛ. Zang ɓɔɔ ri dũuru ri ka knti, ri kaa vɔrɔ. A Yeesɔ ɓaa zang ɓɔɔ ri mantɛ vuu ka bii ɓiɓɛ nyaa kaa dang gbete tɔkn, a gaa ri tɔɔsung vuu ɓɔɔ naa palɛ wu kɔɔnang kati. 
MRK.10.33	Yeesɔ kɔɔ ri tɔɔ, “Nɔɔ ɓaa shoo ta nɔɔ tãayi. Ruu dáa kana Urushalima, zang ɓɔɔ naa a zang bang bang, zang ɓɔɔ ri dɔɔ vuu ka Gãa Laa, nɛɛ zang ɓɔɔ ri tusu zang vuu ɓɛɛ Jaa Shɔnzang ditɔ. Ri naa jɛ̃ɛ wu ruu, ri kɔɔ zang nɛɛ zang nyɔ wu vɔrɔ. Tɔ̀ɔ, ri tuu wu ri a zang ɓɔɔ ri dũng Laa kpang kati. 
MRK.10.34	Ri naa kpaa wu, ri ti naa tùlù wu sisãa ka bii. Ri naa nyɔ wu nɛɛ gbãa, tɔ̀ɔ, ri nyɔ wu vɔrɔ kati. Kpanti Laa naa wisi wu paa ka lee ɓɔɔ diki daa taati ɓɛɛ.”
MRK.10.35	A Yakub nɛɛ Yɔhana, wujɛ Zebedi ri a ka bii Yeesɔ. Ri kɔɔ Yeesɔ tɔɔ, “Maalang, ruu kasɛ nɛɛ mɔɔ palɛ vuu piti ɓɔɔ ruu gaa mɔɔ katɔ.”
MRK.10.36	A Yeesɔ hɛ̃ɛ ri tɔɔ, “Nɔɔ nɛɛ n pàlɛ̀ nɔɔ ɓu viya?”
MRK.10.37	A ri kasɛ wu nyaa tɔɔ, “Ruu kasɛ nɛɛ wee ruu ziti ɓɛɛ, zang gbete wu naa nwang ka naa nakn ɓaaɓɛ, a ɓɔɔ gbete wu nwang ɓi ka naa nagang ɓaaɓɛ, ka ɓɔɔ mɔɔ naa roo Kpanti ɓɛɛ.”
MRK.10.38	A Yeesɔ kɔɔ ri tɔɔ, “Nɔɔ zi vuu ɓɔɔ nɔɔ gàá ɓɛɛ kpang. Nɔɔ naa zunung jĩng dannang katɔ jong naa ɓɔɔ n naa dang ɓɛɛ ya? Zang naa palɛ nɔɔ batizima katɔ nɛɛ jĩng dannang naa ɓɔɔ zang naa palɛ m ɓɛɛ ya?”
MRK.10.39	A ri kasɛ Yeesɔ nyaa tɔɔ, “Ruu zunung katɔ.” A Yeesɔ kɔɔ ri tɔɔ, “Nɔɔ zunung jĩng dannang ɓɔɔ n dang ɓi katɔ, zang ti naa palɛ nɔɔ batizima ɓɔɔ zang palɛ m ɓi katɔ. 
MRK.10.40	Ɓɔɔ nwannang manɛ ka naa nakn nɛɛ naa nagang mɛɛ, ɓi nkɔ a zang naa kpang. Nɔng nwannang keɓe, ɓi ɓɔ̀ɔ́ zang ɓɔɔ Laa pàlɛ̀ ri ɓɛɛ.”
MRK.10.41	Ɓɔɔ zang ɓɔɔ ri mantɛ vuu ka bii Yeesɔ ɓɔɔ kopi, ri tãa naa weɓe, gnvɔ shaa ri nɛɛ rɛɛ Yakub nɛɛ Yɔhana dɔɔli. 
MRK.10.42	A Yeesɔ ɓaa ri nyaa, kɔɔ ri tɔɔ, “Nɔɔ zi tɔ nɛɛ rɛɛ kpanti zang ɓɔɔ ri dũng Laa kpang, nɛɛ zang bang bang ɓarɛ, ri kasɛ nɛɛ zang zirɛ nɛɛ rikɔ zang bang. 
MRK.10.43	Ɓɔɔ manɛ ɓi nɔngkɔ kpang. Zang ɓɔɔ kasɛ nɛɛ wu nwang zang bang ka teteng manɛ, wukɔ wu nwáng zang ɓɔɔ pàlɛ́ nɔɔ shonang ɓɛɛ jong. 
MRK.10.44	Shɔnzang ɓɔɔ kasɛ nɛɛ wu naa nwáng ka tĩng, wukɔ wu nwáng jaafoo manɛ jong. 
MRK.10.45	Ka ruu ɓɔɔ, Jaa Shɔnzang àrɛ́ nɛɛ zang shòng wukɔ shonang kpang, àrɛ́ nɛɛ wu shong zang katɔ kɔ jong. Wu ti mã̀lɛ̀ yuu ɓiɓɛ, ka ruu zang dɔɔli nɛɛ tɔ̀ɔ, wu ta yuu ɓarɛ kati.”
MRK.10.46	Yeesɔ nɛɛ zang ɓɔɔ ri mantɛ vuu ka bii ɓiɓɛ, nɛɛ zang ɓɔɔ ri kpalɛ zɔɔ gaagaa, ri a ka Jeriko. Ɓɔɔ ri seepaa daanang kati nɛɛ Jeriko, Batimawu jaa Timawu ɓɔɔ jĩng ringtang ɓɛɛ, nwang ka nyaa gbalang gaa vuu. 
MRK.10.47	Ɓu doo ɓɔɔ Batimawu tãayi nɛɛ Yeesɔ yɔɔ Nazara kɔ tɛɛ gbalang, a gaa tɔɔsung nyaa mɛɛrɛnang kati tɔɔ, “Yeesɔ Jaa zɔ̃ng Dawuda, gn mɛɛ wu kɔng mɔɔ jong.”
MRK.10.48	Zang dɔɔli ri mangkɛ wu, ri kɔɔ wu, nɛɛ wu vɔ̃ nyaa ta. A mɛ̀ɛrɛ́ nyaa ɓi kaa nabm kɔ jong nɛɛ, “Jaa zɔ̃ng Dawuda, gn mɛɛ wu kɔng mɔɔ jong.” 
MRK.10.49	A Yeesɔ shiiyi, kɔɔ zang nɛɛ zang wu ɓaa wu nyaa ta. A zang ɓaa zang jĩng ringtang kaɓa nyaa kati. Ri kɔɔ wu tɔɔ, “Mɔ́ɔ loo danggn kpang. Seepaa ta, ɓaa mɔɔ nyaa kana.”
MRK.10.50	Ɓu doo ɓɔɔ Batimawu tãa naa weɓe, tasɛ fɔ̃ɔrɔ ɓɔɔ wu zuu sɔɔrɔ nɛɛ mani, a ta ka lapa, a daa ka bii Yeesɔ.
MRK.10.51	Yeesɔ hɛ̃ɛ wu tɔɔ “Mɔɔ kasɛ nɛɛ n palɛ mɔɔ viya?” A zang ringtang kaɓa kɔɔ wu tɔɔ, “Maalang, n kasɛ nɛɛ n zi nɔng tɔkn.”
MRK.10.52	A Yeesɔ kɔɔ wu tɔɔ, “Dita, danggn ɓɔɔ, mɔɔ shing ka bii Laa, masɛ mɔɔ tɔ,” A tantɛ nɔng kaa zinang tɔkn. A dũng Yeesɔ kaa knti.
MRK.11.1	Ri a tɔ ka Urushalima naabm, ri ka gari Bɛtafaji nɛɛ Bɛtani ɓɔɔ ri ka doo Kɔpɔ Zeetung ɓɛɛ. A Yeesɔ shong zang ɓɔɔ ri mantɛ vuu ka bii ɓiɓɛ ziti. 
MRK.11.2	Kɔɔ ri tɔɔ, “Nɔɔ dita gari tɔkɔlɔng kɔ ka tĩng manɛ ɓa. Ɓɔɔ nɔɔ daa ka yeti gari hn, nɔɔ daa ĩi jaa seesaa zang mã ka laa, ɓɔɔ zang vang gngn kpang ɓɛɛ ditɔ. Nɔɔ kã̀lɛ́ nɔɔ a nɛɛ mani. 
MRK.11.3	Shɔnzang ɓɔɔ nɛɛ hɛ̃ɛ nɔɔ nɛɛ, ‘Nɔɔ palɛ veɓe ka ruu viya?’ Nɔɔ kɔɔ wu nɛɛ, ‘Kpanti Yeesɔ kasɛ katɔ. Sɔ̀ɔrɔ́ nɔɔ ditɔ tantɛnang.’ ”
MRK.11.4	A ri daayi, ri daa ĩi jaa seesaa shii tɔ ka nyaa gbalang, zang mã ka nyaa gãa. A ri kãlɛ kati. 
MRK.11.5	A zang ɓɔɔ ri shiiri ka nɔngkɔ, ri hɛ̃ɛ zang ɓɔɔ ri mantɛ vuu ka bii Yeesɔ tɔɔ, “Nɔɔ kã̀lɛ́ jaa seesaa kiɓi ka ruu viya?”
MRK.11.6	A zang ɓɔɔ ri mantɛ vuu ka bii Yeesɔ kɔɔ ri vuu ɓɔɔ Yeesɔ kɔɔ ri kati. Ri yaa ri, ri kãlɛ jaa seesaa, ri daa kaa nɛɛ mani. 
MRK.11.7	Ri atɛ Yeesɔ jaa seesaa kati. Ri wɔɔrɔ fɔ̃ɔrɔ ɓarɛ ka dakn ɓiɓɛ, a Yeesɔ vangnɛ, nwang kagn. 
MRK.11.8	Zang dɔɔli ri wɔɔrɔ fɔ̃ɔrɔ ɓarɛ ka gbalang, zang ɓɔɔ ri ti wɔɔrɔ ɓarɛ nasãng laa ɓɔɔ gɔpɔ kagn gaagaa ɓɔɔ ri kakɛ nɛɛ nyaa jaa ɓɛɛ. 
MRK.11.9	Zang dɔɔli ɓɔɔ ri ka tĩng Yeesɔ, nɛɛ zang ɓɔɔ ri ti dũng wu ka knti, ri mɛɛrɛ nyaa kana lapa nɛɛ,
MRK.11.9	“Zang wu dɔɔ Kpanti Laa ta.
MRK.11.9	Laa a zang ɓɔɔ a ka
MRK.11.9	nung ɓiɓɛ tĩnnang tãanang tɔ.
MRK.11.10	Kpanti ɓɔɔ zɔ̃ng daa ɓuru Dawuda
MRK.11.10	naa rooyi, Laa wu shingnɛ wu nwang tɔ̃ɔ tɔ̃ɔ. Zang wu ti dɔɔ
MRK.11.10	Kpanti Laa ta.”
MRK.11.11	Yeesɔ naa shɛ̃ɛ Urushalima tɔ, a daa ka yeti Gãa Laa. A pɛ̃ɛrɛ vuu tɔ nandon, a naa nwangnɛ daa ka gari Bɛtani nɛɛ zang ɓɔɔ ri mantɛ vuu ka bii ɓiɓɛ kopi tu ziti, ka ruu ɓɔɔ, laa hãa nyaa kana ɓɛɛ.
MRK.11.12	Nɔng naa gãntɛ tɔ, ri a kana nɛɛ Bɛtani, a nyɔkɔ nyɔ Yeesɔ kati. 
MRK.11.13	Zi laa sĩiri ɓɔɔ tu gɔpɔ gaagaa nɛɛ nɔng beebang, a daayi nɛɛ wu daa hã jaa ɓiɓɛ. Ɓɔɔ naa a tɔ doo ɓiɓɛ, a ĩi jaa sĩiri ka laa kpang, gɔpɔ ɓiɓɛ kɔ shɛ̃ɛning, ka ruu ɓɔɔ, wu diki ɓɔɔ laa sĩiri ra jaa kagn kpang ɓɛɛ. 
MRK.11.14	A ku laa sĩiri nyaa ka bii tɔɔ, “Zang wu naa walɛ jĩng laa ka bii ɓaaɓɛ tɔkn kpang.” A zang ɓɔɔ ri mantɛ vuu ka bii ɓiɓɛ ri tãa vuu ɓɔɔ wu kɔɔ kati.
MRK.11.15	Ri naa a tɔ ka Urushalima, a Yeesɔ naa tu ka yeti Gãa Laa. A gaa tɔɔsung hingkinang zang ɓɔɔ ri mãlɛ́ vuu nɛɛ zang ɓɔɔ ri hooro vuu ka yeti Gãa Laa kati. A ti zĩili teeburu zang ɓɔɔ ri kɔ̃sɔ saka nɛɛ nɔng nwannang zang ɓɔɔ ri mãlɛ́ ning koro ɓɛɛ. 
MRK.11.16	Kasɛ nɛɛ zang ɓɔɔ wu tuu vuu wu sɔɔ yeti Gãa Laa nɛɛ mani kpang. 
MRK.11.17	A tusu zang vuu, kɔɔ ri tɔɔ, “Labeenang Kpanti Laa kɔɔ kpang nɛɛ ‘Gãa mɛɛ zang naa ɓaa ɓi nɛɛ, Gãa Laa gaanang zang koolaa piti kpang ya?’ Nɔɔ raayi nwang kaa nɔng ɓɔɔ shɔngɓɔ ri kpalɛ zɔɔ kagn ɓɛɛ ka ruu viya?”
MRK.11.18	A zang bang bang zang ɓɔɔ ri dɔɔ vuu ka Gãa Laa, nɛɛ zang ɓɔɔ ri tusu zang vuu, ri tãayi, a ri gaa tɔɔsung gbalang ɓɔɔ ri naa nyɔ wu vɔrɔ ɓɛɛ kãanang kati. Ri kaa vɔrɔ Yeesɔ ka ruu ɓɔɔ, zang ɓɔɔ ri kpalɛ zɔɔ piti, ri mã naa ka danggn, ka ruu vuu ɓɔɔ wu tusu ɓɛɛ.
MRK.11.19	Laa naa hãa nyaa tɔ, Yeesɔ nɛɛ zang ɓɔɔ ri mantɛ vuu ka bii ɓiɓɛ, ri nwangkɛ ka nɛɛ yeti gari.
MRK.11.20	Nɔng naa gãntɛ tɔ, ri gbãayu kana, a ri zi laa sĩiri ɓɔɔ Yeesɔ ku wu nyaa ka bii, vɔ tɔ nɛɛ yuu paa daa ka dĩiri ɓiɓɛ nandon. 
MRK.11.21	A Bituru naa kpaa danggn, a kɔɔyi tɔɔ, “Kpanti, zirɛ, laa sĩiri ɓɔɔ mɔɔ nɛɛ ku wu nyaa ka bii vɔ tɔ!”
MRK.11.22	A Yeesɔ kasɛ ri nyaa tɔɔ, “Nɔɔ shing danggn ka bii Kpanti Laa ning. 
MRK.11.23	N kɔɔ nɔɔ ruu ɓɔɔ niizang kɔ nwani, zang ɓɔɔ shing danggn ka bii Laa, yaa danggn naa kpang, shing danggn nɛɛ vuu ɓɔɔ wu kɔɔyi naa nwang ditɔ nɔngkɔ. Naa zang kaɓa kɔɔ kɔpɔ keɓe nɛɛ, ‘Ruu ta nɛɛ bii ɓaaɓɛ, mɔɔ daa watɛ ka mii waapo, Laa naa pàlɛ́ wu katɔ.’ 
MRK.11.24	Ka ruu nɔngkɔ, n kɔɔ nɔɔ vuu piti ɓɔɔ nɔɔ gaayi, nɔɔ shing danggn nɛɛ nɔɔ wàlɛ̀ tɔ, Laa a nɔɔ katɔ. 
MRK.11.25	Nɔɔ nɛɛ seepaa tɔ nɛɛ nɔɔ gaa Laa, nɔɔ yàá zang ɓɔɔ palɛ nɔɔ vuu shi kpang gbalang katɔ. Tɔ̀ɔ, Daa manɛ Kpanti Laa ɓɔɔ ka lapa, wu yàa nɔɔ gbalang vuu shi kpang manɛ kaa jong.” [
MRK.11.26	Naa nɔɔ yàa zang gbalang vuu shi kpang ɓarɛ kpang, Daa manɛ ɓɔɔ ka lapa naa yàa nɔɔ ɓɔɔ manɛ doo kpang kɔ.]
MRK.11.27	A ri naa a kaa tɔkn ka Urushalima. Yeesɔ ra kana yeti Gãa Laa, a zang bang bang zang ɓɔɔ ri dɔɔ vuu ka Gãa Laa, nɛɛ zang ɓɔɔ ri tusu zang vuu, nɛɛ zang bang bang zang Yahudi, ri a ka bii ɓiɓɛ. 
MRK.11.28	A ri hɛ̃ɛ wu tɔɔ, “Mɔɔ palɛ vuu keɓe nandon nɛɛ naa kiya? Ɓu wi a mɔɔ naa vuu keɓe palɛnang wiya?” 
MRK.11.29	Yeesɔ kasɛ ri nyaa tɔɔ, “N kaaɓi, n hɛ̃ɛ nɔɔ ruu jong gbete, nɔɔ nɛɛ kɔɔ m tɔ, n ti kɔɔ nɔɔ naa ɓɔɔ n palɛ vuu keɓe nɛɛ mani ɓɛɛ. 
MRK.11.30	A hɛ̃ɛ ri tɔɔ, ɓu wi a Yɔhana naa batizima ɓɔɔ wu pàlɛ́ zang wiya? Laa a wu yaa, kɔ shɔnzang a wu? Nɔɔ kɔɔ m ta.”
MRK.11.31	A ri gaa tɔɔsung nyaa laanang ka naa ɓarɛ, ri tɔɔ, “Naa ruu kɔɔ wu nɛɛ Laa a wu, naa hɛ̃ɛ ruu nɛɛ, ‘A ka ruu vi, nɔɔ shing danggn ka yuu Yɔhana kpang viya? 
MRK.11.32	Rúu ti kɔɔ wu kpang nɛɛ, shɔnzang a wu kpang.’ ” (Ri kɔɔ nɔngkɔ, ka ruu ɓɔɔ, ri kaa vɔrɔ zang ɓɛɛ. Zang piti ri shing danggn tɔ nɛɛ Yɔhana ɓi zang nyaa shonang Laa). 
MRK.11.33	A ri kasɛ Yeesɔ nyaa tɔɔ, “Ruu zi kpang.” A Yeesɔ ti kɔɔ ri tɔɔ, “N ti kɔɔ nɔɔ naa ɓɔɔ n palɛ vuu keɓe nɛɛ mani doo kpang kɔ.”
MRK.12.1	A Yeesɔ rang ri yee kaa nɛɛ nyaa vuu jeenang tɔɔ, “Yɔɔ ɓɔɔgn shɔlɔ laa inabi ka jaa ɓiɓɛ, a mang gbãng ɓee nyaa jaa nɔng kiiri, kiiri. Ti palɛ nɔng ɓɔɔ zang kãng jĩng laa inabi kagn, a ti waa putali ɓɔɔ zang shii kagn zang gãng jĩng ka jaa ɓɛɛ. A yàa zang nɛɛ ri gãng jĩng kagn. Seepaa daa zanti ka koolaa ɓɔɔgn. 
MRK.12.2	Diki jĩng laa inabi hãnang naa raa bii, a yɔɔ naa ɓaa nyaa ka zang shonang ɓiɓɛ gbete a shong wu ka bii zang ɓɔɔ wu yaa ri jaa, nɛɛ wu daa ta wu jĩng laa ka naa ɓarɛ. 
MRK.12.3	Ri yi zang shonang yɔɔ, ri nyɔ wu, a ri sɔɔrɔ wu naa waati. 
MRK.12.4	A yɔɔ jaa ti paasɛ zang shonang ɓiɓɛ ɓɔɔgn shonang tɔkn. Ri shing wu nyaa vuu waa ka yuu, a ri pàlɛ́ wu vuu yusɛ̃ɛ. 
MRK.12.5	A yɔɔ ti naa shong zang ɓɔɔgn tɔkn, a ri ti nyɔ wu vɔrɔ. Yɔɔ jaa kaɓa shongko zang nɔngkɔ gaagaa, ri nyɔkɔ ɓɔɔ nɛɛ gbãa waati, a ri ti nyɔkɔ ɓɔɔ vɔrɔ ka tipi.
MRK.12.6	“Zang ɓɔɔ naa wu shongnɛ, yaa kaa jaa gbete ɓiɓɛ, ɓɔɔ wu kasɛ ruu ɓiɓɛ gbãng gbãng kɔ shɛ̃ɛning. A naa shong kaa wukɔ nɛɛ knti, nɛɛ naa kasɛ, ri tãa kaa nyaa jaa ɓiɓɛ kɔ.
MRK.12.7	“Ɓu doo ɓɔɔ zang ɓɔɔ yɔɔ yaa ri jaa ka naa ri zi jaa yɔɔ a kana, ri tɔ̀ng zɔɔ ka naa ɓarɛ tɔɔ, ‘Wee jaa ɓɔɔ naa shaa vuu vɔ ɓiɓɛ kɔ, nɔɔ a ta, ruu nyɔ wu vɔrɔ, tɔ̀ɔ, vuu vɔ ɓiɓɛ wu nwang kaa ɓɔɔ ɓuru.’ 
MRK.12.8	A ri seepaa, ri yi jaa yɔɔ, ri nyɔ wu vɔrɔ, ri daa tasɛ wu ka nyaa jaa biling.
MRK.12.9	“A Yeesɔ hɛ̃ɛ zang ɓɔɔ ri shiiri tɔɔ, ‘Naa yɔɔ jaa kaɓa naa arɛ, palɛ zang ɓɔɔ wu yaa ri jaa ɓiɓɛ ka naa biya?’ Ri kasɛ Yeesɔ nyaa tɔɔ, ‘Yɔɔ jaa kaɓa naa nyɔkɔ zang ɓɔɔ wu yaa ri jaa ka naa kaɓa vɔrɔ. Tɔ̀ɔ, wu yàa zang ɓɔɔgn jaa kati.’ 
MRK.12.10	A Yeesɔ ti hɛ̃ɛ ri tɔkn tɔɔ,
MRK.12.10	“ ‘Nɔɔ gã yee keɓe gngn kpang ya?
MRK.12.10	Laa kɔɔyi tɔɔ Tari ɓɔɔ zang jaka mãanang ri bɛ̃ɛyi, wukɔ naa ràa tari ɓɔɔ yiti jaka ɓɛɛ kati.
MRK.12.11	Kpanti Laa kɔ palɛ veɓe. Ɓɔɔ jĩng ɓuru, ɓi kaa vuu ɓɔɔ ruu mã naa ka danggn ɓɛɛ.’ ”
MRK.12.12	Zang bang bang, zang Yahudi nɛɛ ri yi Yeesɔ katɔ, ka ruu ɓɔɔ, ri zi tɔ ka yeti ɓarɛ nɛɛ, Yeesɔ rang nyaa vuu jeenang ɓiɓɛ ka yuu ɓarɛ kɔ ɓɛɛ. A ri yaa wu, ri daayi, ka ruu ɓɔɔ, ri kaa vɔrɔ zang ɓɔɔ kpalɛ zɔɔ gaagaa ɓɛɛ.
MRK.12.13	A ri shong zang Farisi nɛɛ zang ɓɔɔ ri dũng knti kpanti Hiridu, nɛɛ ri daa yi wu ka yee ɓɔɔ wu rang ɓɛɛ. 
MRK.12.14	A ri arɛ, ri hɛ̃ɛ Yeesɔ tɔɔ, “Maalang, ruu zi tɔ mɔɔ suu sèé ɓaa kpang, ruu ɓaaɓɛ hãa ɓi kagn nɛɛ vuu ɓɔɔ shɔnzang rɛ̃rɛ ɓɛɛ kpang, ka ruu ɓɔɔ, mɔɔ ti shɛ̃ɛrɛ zang ɓaa kpang ɓɛɛ. Mɔɔ mung zang ɓaa dɔ̃ɔ gbete ɓɛɛ. Mɔɔ tusu zang ɓaa vuu ɓɔɔ niizang ɓɔɔ Laa kasɛ nɛɛ zang ri palɛ ɓɛɛ. Kɔɔ ruu jong, daa naa ɓɔɔ ruu shu kpanti Kayisa saka tipi katɔ ya, kɔ ruu shu kpang?”
MRK.12.15	Yeesɔ ti zi vuu ɓɔɔ ri mang ka yeti ɓarɛ ɓi tɔ. A kɔɔ ri tɔɔ, “Nɔɔ gã̀sɛ́ m ka ruu viya? Nɔɔ atɛ m dinari karɛ n zirɛ.”
MRK.12.16	A ri atɛ wu gbete. A Yeesɔ hɛ̃ɛ ri tɔɔ, “Wee ɓu waa nyaating, nɛɛ nung wiya?” A ri kasɛ wu nyaa tɔɔ, “Ɓɔ̀ɔ́ kpanti Kayisa.”
MRK.12.17	A Yeesɔ kɔɔ ri tɔɔ, “Vuu ɓɔɔ nɛɛ ɓɔɔ Kayisa, nɔɔ a wu, nɔɔ ti a Kpanti Laa vuu ɓiɓɛ.” Ɓɔɔ ri tãa naa weɓe, ri mã naa ka danggn, ka ruu nyaa ɓɔɔ wu kasɛ ɓɛɛ.
MRK.12.18	A zang Saduki ɓɔɔ ri tɔɔ zang nɛɛ vɔ tɔ Laa naa wisi zang paa ɓi tɔɔ nɛɛ sàa kpang, arɛ naa hɛ̃ɛ wu ruu. 
MRK.12.19	Ri tɔɔ, “Musa bee ruu tɔɔ, zang nɛɛ vɔrɛ, nɛɛ yaa soro ɓiɓɛ jaa kagn kpang, ɓeezung wu sɔɔrɔ soro ɓiɓɛ katɔ, wu yi ɓeezung jaa. 
MRK.12.20	Zang varɛ ɓɔɔgn, nàá ɓarɛ yi ri manziti. Jamari shing soro, a vɔrɛ yaa soro, yi jaa nɛɛ wu kpang. A ɓeezung ɓɔɔ pãng ka dakn ɓiɓɛ, naa sɔɔrɔ soro ɓiɓɛ, a ti vɔrɛ, yi jaa nɛɛ wu kpang. 
MRK.12.21	A zang ɓɔɔ pãng ka dakn zang ɓɔɔ doo knti kaɓa, ti vɔrɛ, yi jaa nɛɛ wu kpang. 
MRK.12.22	Dɔ̃lɔ nɔngkɔ ka yuu ɓarɛ zang manziti kaɓa nandon, ri yiki jaa nɛɛ wu kpang. A jaa soro kaɓa naa vɔ kaa nɛɛ knti. 
MRK.12.23	Ka diki ɓɔɔ Laa naa wisi zang paa nɛɛ sàa, jaa soro kaɓa naa nwang ɓu kaa soro wi ka teteng ɓarɛ gbete wiya? Ka ruu ɓɔɔ, ri shĩili wu katɔ kɔ nandon ɓɛɛ.”
MRK.12.24	A Yeesɔ kasɛ ri nyaa tɔɔ, “Nɔɔ ning gbalang katɔ, ka ruu ɓɔɔ, nɔɔ zi labeenang Laa, nɛɛ náa ɓɔɔ Laa palɛ vuu nɛɛ mani kpang ɓɛɛ. 
MRK.12.25	Laa nɛɛ wisi zang paa tɔ nɛɛ saa, zang shing soro ɓi takpang. Zang ti naa a zang wujɛ soro ɓi takpang nɛɛ zang gee ri kpang. Zang naa nwalɛ ɓi ka naa zang nyaa shonang Kpanti Laa ɓɔɔ ka lapa ɓɛɛ.
MRK.12.26	“Ka ruu zang paa wisinang nɛɛ saa, nɔɔ gã gngn ka yeti labeenang Musa kpang ya? Ka nɔng ɓɔɔ zang bèe ruu waa ɓɔɔ shaa jaa laa ɓɛɛ. Zang bee ka nɔngkɔ nɛɛ, Laa kɔɔ Musa tɔɔ, wukɔ Laa Ibirayi, nɛɛ ɓɔɔ Ishaaku, nɛɛ ɓɔɔ Yakubu. 
MRK.12.27	Zang keɓe ri vɔlɔ tɔ doo tɛ̃ɛ tɛ̃ɛ, wee Laa ɓàa yuu ɓiɓɛ, nɛɛ wu Laa ɓarɛ ɓɛɛ, ruu zi ka wukɔ nɛɛ zang wísí ri paa tɔ nɛɛ saa. Ka ruu ɓɔɔ, Laa ɓi Làá zang ɓɔɔ vɔ katɔ kpang, ɓi Làá zang ɓɔɔ ningkãari ɓɛɛ. Nɔɔ ning gbalang katɔ dòndòng.”
MRK.12.28	A shɔnzang gbete ka teteng zang ɓɔɔ ri tusu zang vuu, arɛ naa ĩi ri, ri laa nyaa nɛɛ zɔɔ, a ti tãa naa ɓɔɔ Yeesɔ kasɛ zang nyaa tɔ̃ɔ tɔ̃ɔ ɓɛɛ, hɛ̃ɛ Yeesɔ tɔɔ, “Ka teteng nyaa ɓɔɔ Laa dangnɛ, ɓu wi bang wiya?”
MRK.12.29	A Yeesɔ kasɛ nyaa tɔɔ, “Ɓɔɔ bang, wukɔ tɔɔ nɛɛ ‘Nɔɔ ɓaa shoo ta zang Isirela, Kpanti Laa ɓuru wukɔ Laa gbete. 
MRK.12.30	Mɔ́ɔ kasɛ Kpanti Laa ɓaaɓɛ nɛɛ yeti ɓaaɓɛ nandon, nɛɛ suru bii ɓaaɓɛ nandon, nɛɛ rɛ̃rɛnang ɓaaɓɛ nandon, nɛɛ kaka ɓaaɓɛ nandon.’ 
MRK.12.31	Ɓɔɔ ɓang knti ɓiɓɛ keɓe ‘Mɔ́ɔ kasɛ ruu shɔnzang doo naa ɓɔɔ mɔɔ kasɛ yuu ɓaaɓɛ kɔ.’ Nyaa ɓɔɔ Laa dangnɛ, ɓɔɔ ɓa rɛɛ weɓe kagn kpang.”
MRK.12.32	A yɔɔ ɓɔɔ tusu zang vuu kaɓa, kɔɔ wu tɔɔ, “Mɔɔ kasɛ nyaa tɔ tɔ̃ɔ, maalang. Naa ɓɔɔ mɔɔ kɔɔyi niizang kɔ. Kpanti Laa wukɔ Laa gbete, Laa ɓɔ̀ɔ́gn kpang, wukɔ gbete. 
MRK.12.33	Laa kasɛ, nɛɛ zang wu kasɛ ruu ɓiɓɛ nɛɛ yeti gbete, nɛɛ rɛ̃rɛnang ɓiɓɛ nandon, nɛɛ kaka ɓiɓɛ nandon, zang wu ti kasɛ shɔnzang doo naa ɓɔɔ zang kasɛ yuu zang kɔ. Nyaa dannang keɓe dũnnang, ɓa ɓɔɔ zang dɔɔrɔ Laa vuu katɔ.”
MRK.12.34	Ɓɔɔ Yeesɔ zi naa ɓɔɔ wu kasɛ nyaa nɛɛ zũnang ning, kɔɔ wu tɔɔ, “Yaa ɓɔɔ mɔɔ ta Laa wu nwang Kpanti ɓaaɓɛ kaa tɔkɔlɔng.” Zang ɓɔɔ naa paasɛ wu ruu hɛ̃ɛnang ɓɔɔgn takpang.
MRK.12.35	Ɓɔɔ Yeesɔ tusu zang vuu doo naa ka Gãa Laa, a hɛ̃ɛ zang tɔɔ, “Zang ɓɔɔ ri tusu zang vuu, ri kɔɔ ɓu ka ruu vi nɛɛ Kirisi jaa zɔ̃ng Dawuda viya? 
MRK.12.36	Suru Laa kɔɔ nɛɛ nyaa Dawuda tɔɔ,
MRK.12.36	“ ‘Kpanti Laa kɔɔ Kpanti mɛɛ tɔɔ,
MRK.12.36	“Nwang ka naa nakn mɛɛ,
MRK.12.36	n shing zang ɓɔɔ ri shing jĩng
MRK.12.36	nɛɛ mɔɔ kpang ditɔ, mɔɔ naa ri nɛɛ
MRK.12.36	doo ɓaaɓɛ.” ’
MRK.12.37	Dawuda nɛɛ yuu ɓiɓɛ nɛɛ ɓaa wu nɛɛ Kpanti, ráa jaa ɓiɓɛ ɓi kaa biya?”
MRK.12.37	Zang ɓɔɔ ri kpalɛ zɔɔ ka bii ɓiɓɛ gaagaa, ri ɓaa shoo kaa ruu ɓɔɔ wu kɔɔ ɓɛɛ, nɛɛ tĩnang tãanang ning.
MRK.12.38	Ɓɔɔ wu tusu zang vuu doo naa, kɔɔyi tɔɔ, “Nɔɔ gãng jĩng ka zang ɓɔɔ ri tusu zang vuu ɓɛɛ ning. Ri kasɛ nɛɛ ri rakɛ nɛɛ fɔ̃ɔrɔ beebang, nɛɛ tɔɔ zang jeere ri nyaa ka lumang. 
MRK.12.39	Ri ti kasɛ nwannang ka nɔng tɔ̃ɔ, tɔ̃ɔ ka gãa zɔɔ kpalɛnang zang Yahudi nɛɛ nɔng ɓɔɔ zang shĩili zang bang bang, ka nɔng ɓɔɔ zang kpalɛ zɔɔ kagn, zang shaa vuu shaanang ɓɛɛ. 
MRK.12.40	Ri mulu suvɔ, ri talɛ vuu ɓɔɔ ka naa ɓarɛ nandon. Ri ti gaa Laa sasak nɛɛ tɔ̀ɔ, zang zi ri kati. Ka ruu nɔngkɔ, jĩng dannang ɓɔɔ Kpanti Laa naa dang ri naa ɓa ɓɔɔ zang piti katɔ.”
MRK.12.41	Yeesɔ nwang tɔ naabm ka nɔng ɓɔɔ zang looro saka kagn ka Gãa Laa ɓɛɛ, pɛ̃ɛrɛ naa ɓɔɔ zang looro saka ɓɛɛ. Zang vuu naa, ri dɔɔli, ri looro saka kana gaagaa. 
MRK.12.42	A suvɔ ɓɔɔ vuu ka naa kpang arɛ naa loo saka tɔkɔlɔng. 
MRK.12.43	Yeesɔ ɓaa nyaa ka zang ɓɔɔ ri mantɛ vuu ka bii ɓiɓɛ, kɔɔ ri tɔɔ, “N kɔɔ nɔɔ ruu ɓɔɔ niizang kɔ nwani, suvɔ kɔ vuu ka naa kpang ɓee, vuu ɓɔɔ looyi kɔ ɓa ɓɔɔ zang piti ɓɔɔ ri looro saka ka nɔng kaɓa ɓɛɛ. 
MRK.12.44	Ka ruu ɓɔɔ, zang piti ri nwangsɛ saka ɓarɛ ka yeti vuu naa ɓarɛ ɓɔɔ gaagaa ɓɛɛ. Suvɔ ɓɔɔ vuu naa ɓiɓɛ kpang keɓe, atɛ ɓi vuu naa ɓiɓɛ ɓɔɔ wu wàlɛ́ vuu shaanang nɛɛ mani kɔ nwani nandon.”
MRK.13.1	Ɓɔɔ wu nwang doo naa nɛɛ Gãa Laa, zang gbete ka teteng zang ɓɔɔ ri mantɛ vuu ka bii ɓiɓɛ kɔɔ wu tɔɔ, “Maalang, zi tari kɔ jĩng lòonang kagn kpang, nɛɛ gãa tɔ̃ɔ tɔ̃ɔ ɓɔɔ zang mãarɛ ɓee.”
MRK.13.2	A Yeesɔ kasɛ wu nyaa tɔɔ, “Mɔɔ zi gãa kɔ zang mãarɛ tɔ̃ɔ tɔ̃ɔ ɓee tɔ waa? Zang naa yaa tari ɓɔɔ pãng ka yuu zɔɔ gbete kpang. Zang naa jili ɓi ditɔ ka tipi nandon.”
MRK.13.3	Yeesɔ naa nwang tɔ ka tipi, ka Kɔpɔ Zeetung, raa jĩng ka Gãa Laa ka dang. Bituru nɛɛ Yakub nɛɛ Yɔhana, a ɓɔɔ Anduru ri naa hɛ̃ɛ wu ruu bɛ̀ɛ́ wu ka bm. 
MRK.13.4	Ri tɔɔ, “Kɔɔ ruu diki ɓɔɔ vuu keɓe naa palɛ ɓɛɛ jong. Ɓu vi naa tùsú ruu nɛɛ diki ɓɔɔ vuu keɓe palɛ kagn a tɔ viya?”
MRK.13.5	A Yeesɔ gaa ri tɔɔsung ruu kɔɔnang kati tɔɔ, “Nɔɔ gãng jĩng kagn, zang ɓɔɔ nɛɛ nwãarɛ nɔɔ” 
MRK.13.6	Zang dɔɔli naa a ditɔ nɛɛ nung mɛɛ, ri naa kɔɔyi nɛɛ “Rikɔ zang ɓɔɔ naa a ɓɛɛ” Ri nwãarɛ zang dɔɔli. 
MRK.13.7	Nɔɔ nɛɛ tãayi zang nɛɛ kɔɔrɔ nɛɛ zang takɛ sĩiri ka nɔng naabm, nɛɛ ruu sĩiri ɓɔɔ zang ta kpala kpala, bii wu sɔɔ nɔɔ kpang. Vuu keɓe naa palɛ ɓi ditɔ, ɓi gn diki ɓɔɔ koo waa nyaa ɓɛɛ kpang. 
MRK.13.8	Zang tipi ɓɔɔgn ri naa gaa nyaa ditɔ nɛɛ zang tipi ɓɔɔgn. Kpanti ɓɔɔgn, wu ti naa gaa nyaa nɛɛ kpanti ɓɔɔgn. Tipi naa ruutu ditɔ ka tipi koolaa dɔɔli, nyɔkɔ ti naa nwang ditɔ. Vuu keɓe ɓi doo jĩng dannang gaayu, naa ɓɔɔ jaa gaa zang yuu kɔnang ɓɛɛ.
MRK.13.9	Nɔɔ shing yuu manɛ tɔ̃ɔ tɔ̃ɔ, ka ruu ɓɔɔ, zang naa a nɔɔ zang ɓɔɔ ri jɛ̃ɛ ruu ditɔ ɓɛɛ. Zang naa nyɔ nɔɔ ditɔ ka gãa zɔɔ kpalɛnang zang Yahudi. Zang naa atɛ nɔɔ ditɔ ka tĩng rɛɛ gɔmna nɛɛ rɛɛ kpanti ka ruu mɛɛ, tɔ̀ɔ, nɔ́ɔ kɔɔ ri Ruu Laa kati. 
MRK.13.10	Zang naa rǎng zang ɓɔɔ ka rɛɛ tipi ɓɔɔ ka koo keɓe Ruu Tɔ̃ɔ Laa ditɔ gbongkarɛ nandon, tɔ̀ɔ, koo wu naa waa nyaa kati. 
MRK.13.11	Zang nɛɛ atɛ nɔɔ tɔ ka nɔng ɓɔɔ zang jɛ̃ɛ zang ruu, nɔɔ rɛ̃rɛ vuu ɓɔɔ nɔɔ naa kɔɔ zang ɓɛɛ kpang. Zang nɛɛ hɛ̃ɛ nɔɔ tɔ, nɔɔ kɔɔ zang vuu ɓɔɔ Laa a nɔɔ ɓɛɛ, ka ruu ɓɔɔ, ɓi nɔkɔ rang yee kpang, ɓi Suru Laa rang nɛɛ nyaa manɛ ɓɛɛ. 
MRK.13.12	Zang naa a zang rɛɛ ɓeezung ditɔ nɛɛ zang wu nyɔ vɔrɔ. Daa zang, ri ti naa a zang wujɛ ɓarɛ ditɔ nɛɛ zang nyɔ ri vɔrɔ. Wujɛ ri ti naa shii varɛ ditɔ nɛɛ zang ɓɔɔ ri yi ri ɓɛɛ, ri shingnɛ, nɛɛ zang nyɔ ri vɔrɔ. 
MRK.13.13	Zang piti, ri ti naa bɛ̃ɛ nɔɔ ditɔ ka ruu mɛɛ, shɔnzang ɓɔɔ mã danggn sasak wukɔ naa wɔrɛ.
MRK.13.14	“Nɔɔ nɛɛ zi vuu baabii shíi tɔ ka nɔng ɓɔɔ daa ɓɔɔ wu shii kagn kpang, [zang ɓɔɔ gã vuu keɓe, wu zi kati.] Zang ɓɔɔ ka tipi Yahudi ri yurɛ, ri daa ka kɔpɔ. 
MRK.13.15	Zang ɓɔɔ ka yuu sãa wu shooro nɛɛ wu dàa ya vuu ɓɔɔ ka yeti gãa kpang. 
MRK.13.16	Zang ɓɔɔ ka jaa wu ti gbãayu tɔ̀ɔ́, nɛɛ wu naa tuu fɔ̃ɔrɔ bii zuunang ɓiɓɛ kpang. 
MRK.13.17	Zang soro ɓɔɔ jaa ka yeti, nɛɛ ɓɔɔ jaa ka naa ka diki kaɓa, ri naa nwáng vuu gn kɔnang. 
MRK.13.18	Nɔɔ gaa Laa nɛɛ, vuu keɓe wu palɛ nɛɛ gãmbang guusi kpang. 
MRK.13.19	Ka ruu ɓɔɔ, jĩng dannang bang kagn diki kaɓa ɓɛɛ. Zang zi jĩng dannang ɓɔɔ naa weɓe gngn ka koo keɓe doo gbete kpang. Zang naa paasɛ jĩng dannang ɓɔɔ naa weɓe zinang ti takpang. 
MRK.13.20	Kpanti Laa nɛɛ sɔɔrɔ diki keɓe ka knti tɔkɔlɔng kpang, shɔnzang ɓɔɔ nɛɛ wɔ kagn gbete gãagãa kpang. Kpanti Laa naa sɔ́ɔrɔ̀ diki keɓe, ka ruu zang ɓiɓɛ ɓɔɔ wu shɛ̃ɛrɛ ɓɛɛ.
MRK.13.21	“Zang ɓɔɔ nɛɛ kɔɔ nɔɔ nɛɛ, Kirisi kagn nihn, kɔ ka kaaɓa, nɔ́ɔ yee laa manɛ kagn kpang. 
MRK.13.22	Ka ruu ɓɔɔ, zang ɓɔɔ ri naa ɓaa yuu ɓarɛ nɛɛ Kirisi, nɛɛ zang ɓɔɔ ri naa suu sèé nɛɛ ri zang nyaa shonang Laa, naa alɛ ditɔ. Ri naa tusu vuu bang bang, ɓɔɔ zang zirɛ zang mã naa ka danggn, nɛɛ tɔ̀ɔ ri nwãarɛ zang kati. Naa ri nɛɛ zunung zang ɓɔɔ Laa shɛ̃ɛrɛ ri nwãarɛnang katɔ, ri nɛ̀ɛ́ nwãarɛ ri katɔ. 
MRK.13.23	Nɔɔ gãng jĩng kagn, n kɔɔ nɔɔ vuu keɓe tɔ piti ka tĩng.
MRK.13.24	“Jĩng dannang kaɓa nɛɛ waa nyaa tɔ, laa kɔ ruu zi ka lapa ɓee, naa tɔ̀ɔ́ katɔ. Shala ti naa yakɛ nɔng takpang. 
MRK.13.25	Sang ri ti naa shili nɛɛ lapa. Vuu piti ɓɔɔ ka lapa ti naa rùutú katɔ. 
MRK.13.26	Tɔ̀ɔ, zang naa zi Jaa Shɔnzang kati ka ɓɔɔ wu a ka yeti sãmbong, nɛɛ naa vuu palɛnang ɓiɓɛ, nɛɛ bannang ɓiɓɛ ɓɛɛ. 
MRK.13.27	Wu naa shong zang nyaa shonang Laa ɓɔɔ ka lapa kati, ri kpàlɛ̀ wu zang ɓɔɔ Laa shɛ̃ɛrɛ katɔ ka dĩiri koo piti.
MRK.13.28	“Nɔɔ mantɛ vuu ka bii laa sĩiri. Nasãng laa sĩiri nɛɛ lɔɔ gɔpɔ tɔ, ɓɔɔ shɔɔ nɛɛ lusu kana, nɔɔ zi tɔ nɛɛ, nɔng guusi a naabm tɔ. 
MRK.13.29	Nɔɔ nɛɛ ti zi vuu kɔ n kɔɔrɔ ɓee, nɛɛ palɛ kina naa weɓe, nɔɔ zí katɔ nɛɛ diki Jaa Shɔnzang a naabm tɔ gbang gbang. 
MRK.13.30	N kɔɔ nɔɔ ruu ɓɔɔ niizang kɔ nwani, vuu keɓe naa palɛ ditɔ niizang gbongkarɛ nandon, tɔ̀ɔ, zang koo jaa knti keɓe, naa ɓa kati. 
MRK.13.31	Lapa nɛɛ tipi ri naa shaarɛ ditɔ, ruu mɛɛ shaarɛ ɓi kpang.
MRK.13.32	“Zang ɓɔɔ zi diki nɛɛ laa ɓɔɔ n gbãayu kagn gbete kpang. Zang nyaa shonang Kpanti Laa ɓɔɔ ka lapa, nɛɛ ɓɔɔ n Jaa Laa piti, ruu zi kpang, Kpanti Laa kɔ zi gbete. 
MRK.13.33	Nɔɔ palɛ tɔ̃ɔ, nɔɔ gãng jĩng kagn. Ka ruu ɓɔɔ, nɔɔ zi diki kaɓa kpang ɓɛɛ. 
MRK.13.34	Diki ɓɔɔ Jaa Shɔnzang gbãayu kagn, nwang naa zang ɓɔɔ tɔɔ wu daa zanti, yáa gãa ɓiɓɛ ka naa zang shonang ɓiɓɛ ɓɛɛ. Basɛ ri vuu ɓɔɔ ri naa palɛ ka knti ɓɛɛ katɔ nandon. A ti kɔɔ zang ɓɔɔ gãng jĩng ka nyaa gãa, nɛɛ wu gãng jĩng tɔ̃ɔ tɔ̃ɔ. 
MRK.13.35	Gãng jĩng kagn, ka ruu ɓɔɔ, mɔɔ zi diki ɓɔɔ yɔɔ gãa naa gbãayu kagn kpang ɓɛɛ. A nɛɛ laarang ya, nɛɛ teteng gãmbang ya, kɔ naa ɓɔɔ kn gaayu nyaa ɓaanang ya, kɔ nɛɛ gãndi zang zang ya, nɔɔ zi kpang. 
MRK.13.36	Naa yɔɔ nwang nyaa wɔɔli, wu naa ĩi nɔɔ, nɔɔ roo katɔ kpang. 
MRK.13.37	Vuu kɔ n kɔɔ ɓee, n kɔɔ zang piti. Nɔɔ shing jĩng kagn tɔ̃ɔ.”
MRK.14.1	Diki ɓɔɔ zang shaa nyaalaa Pasika ɓɔɔ zang kpaa danggn ɓɔɔ Laa tɛɛ ɓɛɛ nɛɛ ɓɔɔ nyaalaa Borodi ɓɔɔ zang tɛ̃ɛ yisi kagn kpang, yaa kaa ziti. A rɛɛ zang bang bang, zang ɓɔɔ ri dɔɔ vuu ka Gãa Laa, nɛɛ zang ɓɔɔ ri tusu zang vuu, ri tɔ̀ng zɔɔ ka naa ɓɔɔ ri naa yi Yeesɔ nɛɛ nwĩiri, ri nyɔ wu vɔrɔ ɓɛɛ. 
MRK.14.2	Ri kɔɔ zɔɔ tɔɔ, “Ruu pálɛ̀ ka diki ɓɔɔ zang shaa nyaalaa ɓɛɛ kpang, ka ruu ɓɔɔ, zang nɛɛ palɛ nyaa ɓɛɛ.”
MRK.14.3	Diki ɓɔɔgn Yeesɔ shaa vuu shaanang kana ka Bɛtani, ka gãa Siman ɓɔɔ bɛ̀ɛ́ vuu bii shaa katɔ ɓɛɛ. A jaa soro ɓɔɔgn a nɛɛ nung tũurunang ɓɔɔ shaa nyaa dɔɔli ɓɔɔ zang palɛ nɛɛ vuu ɓɔɔ zang ɓaa nɛɛ naadi ɓɛɛ, ka zàáng, a puuyi tungku Yeesɔ ka yuu. 
MRK.14.4	Zang ɓɔɔ ri kagn ka teteng zang ɓɔɔ ri ka nɔngkɔ, gnvɔ shaa ri dɔɔli. Ri kɔɔ zɔɔ tɔɔ, “Zang làsɛ́ nung keɓe ka ruu viya?” 
MRK.14.5	Zang nɛɛ tɔɔ zang mãlɛ́ nung keɓe katɔ, nɛɛ ɓa dinari laa maani dakn taati katɔ. Tɔ̀ɔ, zang nɛɛ a zang ɓɔɔ vuu ka naa kpang, saka bii kati. A ri mangkɛ jaa soro kati.
MRK.14.6	Yeesɔ tɔɔ, “Nɔɔ yaa jaa soro ka nɔngkɔ, nɔɔ kongso wu ka ruu viya?” Pàlɛ́ m vuu ɓɔɔ tɔ̃ɔ. 
MRK.14.7	Zang ɓɔɔ vuu ka naa kpang nwalɛ nɛɛ nɔɔ diki diki. Diki ɓɔɔ nɔɔ kasɛ piti nɔɔ naa pàlɛ́ ri tɔ̃ɔ manɛ ditɔ, n nwáng m nɛɛ nɔɔ sasak kpang. 
MRK.14.8	Palɛ ɓi vuu ɓɔɔ wu zunung katɔ ɓɛɛ. Tũuru m ɓi kaa nung ɓɔɔ zang nɛɛ naa tũuru vɔrɔ mɛɛ, tɔ̀ɔ, zang gbãa kati kɔ nwani. 
MRK.14.9	N kɔɔ nɔɔ ruu ɓɔɔ niizang kɔ nwani, nɔng ɓɔɔ zang naa rang Ruu Tɔ̃ɔ Kpanti Laa kagn koo keɓe piti, zang naa kɔɔ ruu vuu kɔ jaa soro keɓe pàlɛ̀ m ɓee ditɔ. Ka ruu ɓɔɔ, danggn jaa soro keɓe nɛɛ ning zang ɓɛɛ.
MRK.14.10	A Yahuda Isikariyoti, zang gbete ɓɔɔ ka teteng zang kopi tu ziti ɓɔɔ ri mantɛ vuu ka bii Yeesɔ, daa ka bii zang bang bang zang ɓɔɔ ri dɔɔ vuu ka Gãa Laa, nɛɛ wu nyɔ ri yuu Yeesɔ. 
MRK.14.11	Ɓɔɔ ri tãa naa weɓe, ri tãa tĩnang dɔɔli. A ri kɔɔ wu nɛɛ ri naa a wu saka. A Yahuda gaa tɔɔsung gbalang kãanang naa ɓɔɔ wu naa nyɔ ri yuu Yeesɔ ɓɛɛ kati.
MRK.14.12	Ka diki ɓɔɔ zang gaayu nyaalaa Borodi ɓɔɔ zang tɛ̃ɛ yisi kagn kpang shaanang, diki ɓɔɔ zang yele mɛ̀ɛrɛ́ nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ. Zang ɓɔɔ ri mantɛ vuu ka bii ɓiɓɛ ri hɛ̃ɛ wu tɔɔ, “Mɔɔ kasɛ nɛɛ ruu daa pàlɛ̀ mɔɔ vuu shaanang ɓɔɔ mɔɔ naa shaa ka nyaalaa ka niya?”
MRK.14.13	A shong zang ɓɔɔ ri mantɛ vuu ka bii ɓiɓɛ ziti tɔɔ, “Nɔɔ dita yeti gari, nɔɔ daa ɓee yuu ditɔ nɛɛ zang ɓɔɔ tuu mii ka bɛng. Nɔɔ dũng wu. 
MRK.14.14	Gãa ɓɔɔ wu hãa nyaa kagn, nɔɔ kɔɔ zang gãa kaɓa nɛɛ ‘Maalang tɔɔ, yeti gãa roonang ɓɔɔ wu naa shaa vuu shaanang nyaalaa kagn nɛɛ zang ɓɔɔ ri mantɛ vuu ka bii ɓiɓɛ kiya?’ 
MRK.14.15	Tusu nɔɔ ka gãa lapa ɓɔɔ bang, ɓɔɔ zang shĩili laa nwannang tɔ kagn tɔ̃ɔ tɔ̃ɔ nɛɛ vuu piti ɓɔɔ ruu kasɛ ɓɛɛ ditɔ. Nɔɔ shĩili ruu vuu shaanang nyaalaa ka nɔngkɔ.” 
MRK.14.16	A zang ziti kaɓa, ri seepaa, ri daa gari kati. A ri daa zi vuu piti kaa naa ɓɔɔ Yeesɔ kɔɔ ri ɓɛɛ. A ri shĩili vuu shaanang nyaalaa kati.
MRK.14.17	Kaa nɛɛ laarang, Yeesɔ naa a kaa nɛɛ zang kopi tu ziti ɓɔɔ ri mantɛ vuu ka bii ɓiɓɛ ɓɛɛ. 
MRK.14.18	Rí shaa vuu shaanang kana, a Yeesɔ kɔɔ ri tɔɔ, “N kɔɔ nɔɔ ruu ɓɔɔ niizang kɔ nwani, zang gbete ka teteng manɛ naa nyɔ yuu mɛɛ ditɔ. Zang ɓɔɔ shaa vuu shaanang kana nɛɛ n ɓɛɛ.”
MRK.14.19	Ɓɔɔ ri tãa naa weɓe, yeti ɓarɛ lasɛ dɔɔli. Zang ɓu gaa tɔɔsung Yeesɔ hɛ̃ɛlɛnang kati nɛɛ, “Nkɔ ya?”
MRK.14.20	A kasɛ ri nyaa tɔɔ, “Zang gbete ka teteng manɛ kɔ. Zang ɓɔɔ hãa naa kana yeti gbanti gbete nɛɛ n ɓɛɛ. 
MRK.14.21	Jaa Shɔnzang naa vɔ katɔ naa ɓɔɔ labeenang Kpanti Laa kɔɔ ɓɛɛ. Jĩng dannang kagn yuu zang ɓɔɔ naa nyɔ yuu Jaa Shɔnzang ɓɛɛ. Zang nɛ̀ɛ́ yi zang kaɓa kpang kɔ gbã̀ágbãa, wukɔ nɛɛ daa wu.”
MRK.14.22	Rí shaa vuu shaanang kana, a Yeesɔ tuu borodi, a zãa Kpanti Laa, a shalɛ, a zang ɓɔɔ ri mantɛ vuu ka bii ɓiɓɛ tɔɔ, “Nɔɔ tá ta, nɔɔ shaayi, wee yɔpɔ bii mɛɛ kɔ.”
MRK.14.23	A ti tuu juwa, zãa Kpanti Laa, a á ri nɛɛ ri ɓoo vuu ɓɔɔ kagn ɓɛɛ, ri ɓooro ka nyaa zɔɔ nandon. 
MRK.14.24	A Yeesɔ kɔɔ ri tɔɔ, “Wee zĩi mɛɛ ɓɔɔ naa tusu nɛɛ, nyaa shɔɔ ɓɔɔ Laa a zang naa nwang kaa niizang ɓɛɛ kɔ. Zĩi mɛɛ ɓɔɔ zang naa tɛ̃ɛ ka ruu zang dɔɔli ɓɛɛ. 
MRK.14.25	N kɔɔ nɔɔ ruu ɓɔɔ niizang kɔ nwani, n naa ɓoo mii jĩng laa inabi tɔ̀ɔ́ nɛɛ nɔɔ tɔkn kpang. N naa ɓoo kaa ɓɔɔ shɔɔ ɓɔɔ ruu daa ɓoo nɛɛ nɔɔ ka nɔng ɓɔɔ Daa mɛɛ roo Kpanti ɓɛɛ.”
MRK.14.26	A ri naa gaa soo, ri seepaa ri daa ka Kɔpɔ Zeetung.
MRK.14.27	A Yeesɔ kɔɔ tɔɔ, “Nɔɔ naa yuku ditɔ nandon. Ka ruu ɓɔɔ, zang beeyi tɔɔ, ‘Zang naa nyɔ jagãng vɔrɔ ditɔ, tɔɔ mɛ̀ɛrɛ́ ri naa tantɛ kati.’ 
MRK.14.28	Laa nɛɛ naa wisi m paa tɔ, nkɔ naa daa Galili shɔɔnang.”
MRK.14.29	Bituru kɔɔ wu tɔɔ, “Náa ri yuku doo piti, ri yaa mɔɔ, n yaa mɔɔ m kpang.”
MRK.14.30	A Yeesɔ kɔɔ wu tɔɔ, “N kɔɔ mɔɔ ruu ɓɔɔ niizang kɔ nwani, lɛɛkɔ nɛɛ zĩi keɓe, ɓɔɔ kn naa ɓaa nyaa daa doo ziti, bɛ̀ɛ́ mɔɔ laa nyaa tɔ daa doo taati, nɛɛ mɔɔ zi m nung ɓaa kpang.”
MRK.14.31	Bituru ti kɔɔ Yeesɔ tɔkn nabm tɔɔ, “Naa zang tɔɔ zang nyɔ m doo katɔ nɛɛ mɔɔ ning piti, n laa nyaa ɓaaɓɛ m kpang.” Zang ɓɔɔ ri mantɛ vuu ka bii Yeesɔ ɓɔɔ ri ti kɔɔ doo nɔngkɔ nandon.
MRK.14.32	A ri daa ka nɔng ɓɔɔ zang ɓaa nɛɛ Gesemani ɓɛɛ. A kɔɔ zang ɓɔɔ ri mantɛ vuu ka bii ɓiɓɛ tɔɔ, “Nɔɔ nwang ta ka nihn, n daa gaa doo Laa.” 
MRK.14.33	A daa nɛɛ rɛɛ Bituru nɛɛ Yakub nɛɛ Yɔhana ning. Ɓɔɔ ri daa kana gbalang, a gaa tɔɔsung yeti lasɛnang kaa nɛɛ rɛ̃rɛnang ning. 
MRK.14.34	Kɔɔ ri tɔɔ, “Bii soo m tɔ nung vɔrɔ gbete. Nɔɔ nwang ka nihn, nɔ́ɔ gãng jĩng kagn.”
MRK.14.35	Daa tɔ ka tĩng tɔkɔlɔng, a zuu kaa nɛɛ buru ka tipi, a gaa Laa nɛɛ, gbalang nɛ̀ɛ́ kagn, làá jĩng dannang keɓe nɛɛ a yuu ɓiɓɛ kpang. 
MRK.14.36	A gaa Laa tɔɔ, “Daa mɛɛ, vuu ɓɔɔ kpãa mɔɔ ɓaa kagn gbete kpang. Kɔsɔ m jĩng dannang keɓe katɔ. Wu vuu ɓɔɔ yeti mɛɛ kasɛ ɓɛɛ kpang, palɛ ɓaa vuu ɓɔɔ yeti ɓaaɓɛ kasɛ ɓɛɛ.”
MRK.14.37	A gbãayu naa ĩi rɛɛ Bituru nɛɛ Yakubu nɛɛ Yɔhana ri rooro tɔ. A hɛ̃ɛ Bituru tɔɔ, “Siman, mɔɔ roo katɔ ya? Mɔɔ zunung ɓɔɔ mɔɔ gãng jĩng naa gbete kpang ya? 
MRK.14.38	Nɔɔ gãng jĩng kagn, nɔɔ ti gaa Laa, ka ruu ɓɔɔ, Sheetang nɛɛ nwãarɛ nɔɔ ɓɛɛ. Suru bii manɛ kasɛ nɛɛ wu palɛ vuu ɓɔɔ Laa kasɛ ɓi katɔ, bii manɛ kɔ lakɛ ɓi kaa takpang.”
MRK.14.39	A Yeesɔ ti paarɛ tɔkn daa gaa Laa. Paasɛ dòo nyaa gbete ɓɔɔ wu kɔɔ tĩng shɔɔnang kɔ. 
MRK.14.40	A ti arɛ naa ĩi ri, ri rooro tɔ tɔkn, ka ruu ɓɔɔ, hingro kpiti ri jĩng tɔ dɔɔli ɓɛɛ. Ri zi vuu ɓɔɔ ri kɔɔ wu takpang.
MRK.14.41	Yeesɔ ti naa gbãayu tɔkn daa dakn taati, a hɛ̃ɛ ri tɔɔ, “Nɔɔ rooyi, nɔɔ ɔ̃sɔ manɛ doo naa ya? Daa tɔ kati, laa palɛ tɔ. Zang nyɔ yuu Jaa Shɔnzang tɔ, ka naa zang ɓɔɔ ri palɛ vuu shi kpang ɓɛɛ. 
MRK.14.42	Nɔɔ seepaa ta ruu daayi. Zang ɓɔɔ nyɔ yuu mɛɛ a naabm tɔ.”
MRK.14.43	Yeesɔ rang yee doo naa nyaa, a Yahuda zang gbete ka teteng zang kopi tu ziti ɓɔɔ ri mantɛ vuu ka bii Yeesɔ a kati. Yahuda nɛɛ zang ɓɔɔ rɛɛ zang bang, bang zang ɓɔɔ ri dɔɔ vuu ka Gãa Laa, nɛɛ zang ɓɔɔ ri tusu zang vuu, nɛɛ zang bang, bang zang Yahudi ri shong ɓɛɛ. Ri see yee bang nɛɛ labasaa ka naa ning. 
MRK.14.44	Zang ɓɔɔ nyɔ yuu Yeesɔ ti kɔɔ zang kaɓa ɓi tɔ ka tĩng nɛɛ, “Zang ɓɔɔ n daa kɔ̃ng wu, wukɔ Yeesɔ, nɔɔ yirɛ. Nɔɔ yiti wu tɔ̃ɔ tɔ̃ɔ, nɔɔ daa nɛɛ wu ning.”
MRK.14.45	Yahuda naa arɛ, tantɛ daanang ka bii Yeesɔ. A ɓaa wu tɔɔ, “Kpanti, a kɔ̃ng wu kati.” 
MRK.14.46	A zang ɓɔɔ ri a nɛɛ Yahuda, ri yi Yeesɔ kati. 
MRK.14.47	Zang gbete ka teteng zang ɓɔɔ ri shiiri nɛɛ Yeesɔ, zɔ̃ng yee bang ɓiɓɛ, wɔng shoo jaafoo kpanti zang ɓɔɔ ri dɔɔ vuu ka Gãa Laa, nɛɛ mani. 
MRK.14.48	A Yeesɔ raa jĩng hɛ̃ɛ zang ɓɔɔ ri a wu yinang tɔɔ, “Nɔɔ see yee bang nɛɛ labasaa ka naa gaagaa, nɛɛ nɔɔ naa yi ɓu nkɔ, naa zang yi zang ɓɔɔ ta zang vuu nɛɛ ɓangge ɓɛɛ ya? 
MRK.14.49	N nwalɛ nɛɛ nɔɔ ka yeti Gãa Laa kɔ diki diki, n tusu zang vuu, nɔɔ yi m kpang. Vuu kɔ zang palɛ m ɓee, ɓèe ɓi nyaa vuu ɓɔɔ rɛɛ zang nyaa shonang Laa, ri bée ka yeti labeenang Laa ka tĩng tɛ̃ɛ tɛ̃ɛ ɓɛɛ.”
MRK.14.50	Zang ɓɔɔ ri mantɛ vuu ka bii ɓiɓɛ, ri yuku nandon ri yaa wu.
MRK.14.51	Yɔɔ jasang ɓɔɔ kagn, lu fɔ̃ɔrɔ nyaa pɛɛrɛ kɔ, ka bii shɛ̃ɛning, dũng Yeesɔ ka knti. Zang ɓɔɔ ri yi Yeesɔ, nɛɛ ri yi yɔɔ jasang kaɓa jong. 
MRK.14.52	A yɔɔ yàa ri fɔ̃ɔrɔ ɓiɓɛ, yɔɔ yuu bii naa.
MRK.14.53	A ri daa kaa nɛɛ Yeesɔ ka gãa kpanti zang ɓɔɔ ri dɔɔ vuu ka Gãa Laa ɓɛɛ. Zang bang, bang zang Yahudi, nɛɛ zang ɓɔɔ ri tusu zang vuu, ri kpalɛ zɔɔ tɔ ka nɔngkɔ. 
MRK.14.54	Bituru dũng wu ka knti katara, a ri daa shɛ̃ɛ dabang gãa kpanti zang ɓɔɔ ri dɔɔ vuu ka Gãa Laa nɛɛ mani. A daa nwang nɛɛ zang ɓɔɔ ri gãng jĩng ka gãa kaɓa ka nyaa waa, ka ruu ɓɔɔ, sɔɔrɔ si katɔ ɓɛɛ. 
MRK.14.55	Zang bang bang zang ɓɔɔ ri dɔɔ vuu ka Gãa Laa, nɛɛ zang dɔɔli ɓɔɔ ri doo zang ruu jɛ̃ɛnang kɔ, ri kãa gbalang ɓɔɔ ri zɛ̃ɛ wu nyaa, tɔɔ ri nyɔ wu kati. A ri walɛ kpang. 
MRK.14.56	Zang dɔɔli ri kɔɔ ruu see ka yuu ɓiɓɛ, a nyaa ɓarɛ daa gbete kpang.
MRK.14.57	Nɛɛ knti, zang ɓɔɔ ri seepaa, a ri kɔɔ ruu see ka yuu Yeesɔ tɔɔ, 
MRK.14.58	“Ruu tãayi, kɔɔyi tɔɔ, ‘N jili Gãa Laa kɔ zang mãa nɛɛ naa ɓɛɛ ditɔ, n mãa ɓɔɔgn ɓɔɔ zang mãa nɛɛ naa kpang, ka yeti diki taati.’ ” 
MRK.14.59	Ruu ɓɔɔ zang knti keɓe ri kɔɔ ka yuu Yeesɔ piti ti daa gbete kpang kɔ doori.
MRK.14.60	A kpanti zang ɓɔɔ ri dɔɔ vuu ka Gãa Laa seepaa, shii ka tĩng ɓarɛ, a hɛ̃ɛ Yeesɔ tɔɔ, “Mɔɔ kasɛ nyaa ka ruu kɔ zang kɔɔ ka yuu ɓaaɓɛ ɓee kpang ya?”
MRK.14.61	Yeesɔ ti ãa nyaa ɓi kagn kpang. A kpanti zang ɓɔɔ ri dɔɔ vuu ka Gãa Laa, ti hɛ̃ɛ wu tɔkn nɛɛ, “Mɔkɔ Kirisi, Jaa Kpanti Laa ɓɔɔ zang dɔɔ ɓɛɛ ya?”
MRK.14.62	Yeesɔ kasɛ wu nyaa tɔɔ, “Nn, nkɔ.” Nɔɔ naa zi m ɓɔɔ n Jaa Shɔnzang ditɔ ka naa nakn Kpanti Laa ɓɔɔ palɛ vuu piti ɓɛɛ. Nɔɔ ti naa zi naa ɓɔɔ n a ka yeti sãmbong ditɔ.
MRK.14.63	A kpanti zang ɓɔɔ ri dɔɔ vuu ka Gãa Laa lɔɔsɔ fɔ̃ɔrɔ ɓɔɔ ka bii, a kɔɔyi tɔɔ, “Ruu kasɛ nɛɛ zang ɓɔɔ wu kɔɔ ruu vuu ɓɔɔ wu palɛ tɔkn ɓɛɛ takpang. 
MRK.14.64	Nɔɔ tãa ruu shi kpang ɓɔɔ wu kɔɔ ka yuu Laa ɓɛɛ tɔ. Nɔɔ zi ɓu bɛ̀ɛ́ ka yeti manɛ viya?” A zang piti ri kɔɔyi tɔɔ, “Palɛ vuu shi kpang ɓɔɔ, daa ɓɔɔ zang nyɔ vɔrɔ tɔ.”
MRK.14.65	A zang ɓɔɔ ri gaa tɔɔsung ɓɔɔ ri tùlù wu sisãa ka bii ɓɛɛ kati. A ri mung wu jĩng, ri nyɔ wu nɛɛ naa, a ri ti kpaa wu nɛɛ, “Kɔɔ ruu zang ɓɔɔ nyɔ mɔɔ ɓɛɛ ta.” A zang ɓɔɔ ri gãng jĩng ka gãa, ri ta wu, ri ti nyɔ wu jong nɛɛ naa.
MRK.14.66	Ɓɔɔ Bituru doo ka dabang gãa, jaa zang soro ɓɔɔ pàlɛ́ kpanti zang ɓɔɔ ri dɔɔ vuu ka Gãa Laa shonang, naa arɛ. 
MRK.14.67	Ɓɔɔ wu zi Bituru nwáng sɔɔrɔ ka nyaa waa, pɛ̃ɛrɛ wu, a kɔɔyi tɔɔ, “Mɔɔ ɓaa doo zang ɓɔɔ bɛ̀ɛ́ dũng Yeesɔ yɔɔ Nazara ɓɛɛ kɔ.”
MRK.14.68	A Bituru laa nyaa tɔɔ, “N zi vuu kɔ mɔɔ rang yee ka yuu ɓiɓɛ m kpang.” A seepaa nɛɛ nɔng kaɓa, daa ka nyaa gãa.
MRK.14.69	A jaa zang soro kaɓa naa zi wu tɔkn a gaa tɔɔsung ɓɔɔ wu kɔɔrɔ zang ɓɔɔ ri shiiri ka nɔngkɔ ɓɛɛ kati tɔɔ, “Yɔɔ keɓe doo zang ɓarɛ kɔ.” 
MRK.14.70	A Bituru ti laa nyaa tɔkn. Laa nɛɛ tɔ wu ɓa tɔkɔlɔng, zang ɓɔɔ ri shiiri ka nɔng kaɓa, ti kɔɔ Bituru tɔɔ, “Mɔɔ doo zang ɓarɛ kɔ niizang, ka ruu ɓɔɔ, mɔɔ zang tipi Galili ɓɛɛ.”
MRK.14.71	A Bituru gaa tɔɔsung ruu shi kpang kɔɔrɔnang ka yuu ɓiɓɛ, nɛɛ Laa tũnnang ning tɔɔ, “N zi yɔɔ kɔ nɔɔ kɔɔ ruu ɓiɓɛ m kpang.”
MRK.14.72	Ɓɔɔ Bituru hangsɛ nyaa kɔɔnang hn, kpaasakn naa paasɛ nyaa daa kaa doo ziti. A Bituru naa kpaa danggn vuu ɓɔɔ Yeesɔ kɔɔ wu kati. Bɛ̀ɛ́ Yeesɔ kɔɔ Bituru tɔɔ, “Ɓɔɔ kn naa ɓaa nyaa daa doo ziti, bɛ̀ɛ́ mɔɔ laa nyaa mɛɛ tɔ daa dakn taati.” A Bituru káa kaa zɛ̃ɛzɛ̃ɛ.
MRK.15.1	Ɓɔɔ nɔng naa gãntɛ, zang bang bang, zang ɓɔɔ ri dɔɔ vuu ka Gãa Laa, nɛɛ zang bang bang zang Yahudi, nɛɛ zang ɓɔɔ ri tusu zang vuu, nɛɛ zang piti ɓɔɔ ri doo zang ruu jɛ̃ɛnang kɔ ɓɛɛ, ri mã nyaa ka zɔɔ. Ri mã Yeesɔ, a ri daa nɛɛ wu, ri daa a wu Gɔmna Bilatu. 
MRK.15.2	Bilatu hɛ̃ɛ Yeesɔ tɔɔ, “Mɔkɔ kpanti zang Yahudi ya?”
MRK.15.2	A Yeesɔ kasɛ wu nyaa tɔɔ, “Nn, nkɔ.” 
MRK.15.3	A zang bang bang zang ɓɔɔ ri dɔɔ vuu ka Gãa Laa, ri zɛ̃ɛ wu nyaa ka vuu dɔɔli. 
MRK.15.4	A Bilatu ti hɛ̃ɛ tɔkn tɔɔ, “Mɔɔ ãa nyaa kagn kpang ya? Mɔɔ tãa vuu kɔ zang kɔɔrɔ ka yuu ɓaaɓɛ ɓee kpang ya?”
MRK.15.5	Yeesɔ ti ãa nyaa ɓi kagn kpang. Vuu kɔ Yeesɔ palɛ ɓa, kpãa Bilatu nyaa ka yeti dɔɔli.
MRK.15.6	Ka diki ɓɔɔ zang shaa vuu shaanang nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ, Gɔmna yàarɛ́ zang tipi ɓiɓɛ shɔnzang gbete ɓɔɔ zang mã ka sãa, ɓɔɔ ri kasɛ ɓɛɛ naa katɔ. 
MRK.15.7	Ka diki kaɓa, yɔɔ ɓɔɔ zang ɓaa nɛɛ Baraba kagn sãa, nɛɛ zang ɓɔɔ ri nyɔ zang vɔrɔ ka diki ɓɔɔ zang palɛ nyaa ɓɛɛ. 
MRK.15.8	A zang ɓɔɔ ri kpalɛ zɔɔ, ri naa kɔɔ Bilatu tɔɔ, Bilatu wu pàlɛ́ ri vuu ɓɔɔ wu pàlɛ̀ ri ka diki nyaalaa ɓɛɛ ta. 
MRK.15.9	A Bilatu hɛ̃ɛyi tɔɔ, “Nɔɔ kasɛ nɛɛ n yaa nɔɔ Kpanti zang Yahudi naa ya?” 
MRK.15.10	Bilatu hɛ̃ɛ ri nɔngkɔ, ka ruu ɓɔɔ, zi ɓi tɔ nɛɛ, zang bang bang zang ɓɔɔ ri dɔɔ vuu ka Gãa Laa, ri atɛ wu Yeesɔ ka ruu sũnyaa ɓɛɛ.
MRK.15.11	A zang bang bang zang ɓɔɔ ri dɔɔ vuu ka Gãa Laa, ri dɔ̃lɔ zang ɓɔɔ ri kpalɛ zɔɔ nyaa nɛɛ, ri kɔɔyi nɛɛ Bilatu wu yaa ri Baraba kɔ naa jong. 
MRK.15.12	Bilatu ti hɛ̃ɛ ri tɔkn tɔɔ, “Nɔɔ nɛɛ n palɛ vi nɛɛ zang ɓɔɔ nɔɔ ɓaa nɛɛ Kpanti Yahudi viya?”
MRK.15.13	Ri goo nyaa tɔkn tɔɔ, “Yaa wu ta zang ɓa wu naa ka laa.”
MRK.15.14	Bilatu hɛ̃ɛ ri tɔɔ, “Ka ruu viya? Vuu shi kpang ɓɔɔ wu palɛ ɓu viya?” Ri ti goo nyaa gbãng gbãng ka lapa nandon nɛɛ, “Yaa wu ta, zang ɓaa wu naa ka laa.”
MRK.15.15	Bilatu kasɛ nɛɛ wu pàlɛ́ zang ɓɔɔ ri kpalɛ zɔɔ vuu ɓɔɔ ri kasɛ ɓɛɛ, a yaa ri Baraba naa. A kɔɔ zang ɓiɓɛ nɛɛ ri nyɔ Yeesɔ nɛɛ gbãa. A á ri Yeesɔ kati nɛɛ zang daa ɓaa wu naa ta ka laa.
MRK.15.16	A zang sɔɔja ri yi wu, ri daa kaa nɛɛ wu ka yeti gãa Gɔmna. A ri kpalɛ sɔɔja ɓɔɔ nimbang kaa nandon. 
MRK.15.17	A ri lu wu fɔ̃ɔrɔ nyaa pɛɛrɛ ɓɔɔ ta bii nwɛ̃ɛri purusũng naa ɓɔɔ rɛɛ kpanti ri lu ɓɛɛ. Ri ti tí kɔkɔ naa vuu yuu kãnang kpanti, ri hãa wu ka yuu. 
MRK.15.18	Ri tang ka tĩng ɓiɓɛ, ri jeere wu nyaa kati tɔɔ, “Kpanti zang Yahudi wu nwang dòndòng.”
MRK.15.19	Ri nyɔ wu nɛɛ labalang ka yuu, ri ti tùlù wu sisãa ka bii, a ri tang ka tĩng ɓiɓɛ, ri kpãa wu kati. 
MRK.15.20	Ri kpaa wu tɔ, a ri zɔ̃ng fɔ̃ɔrɔ nyaa pɛɛrɛ nwɛ̃ɛri kaɓa, ri hãa wu fɔ̃ɔrɔ ɓiɓɛ tɔkn. Ri nwangsɛ wu kaa biling, ri daa ka nɛɛ wu, nɛɛ ri daa ɓa wu naa kaa laa.
MRK.15.21	Ka gbalang, ri ɓee yɔɔ tipi Kiranɛ ɓɔɔ zang ɓaa wu nɛɛ Siman bɛɛ nɛɛ wu a ka gari. Ri yi wu nɛɛ gbãng gbãng ning, nɛɛ wu tuu laa ɓɔɔ zang daa ɓaa Yeesɔ naa kagn ɓɛɛ. Yɔɔ keɓe kɔ dáa rɛɛ Alezanda nɛɛ Rufu. 
MRK.15.22	A ri a kaa nɛɛ Yeesɔ ka nɔng ɓɔɔ zang ɓaa nɛɛ Golgota ɓɛɛ, [Dĩiri nung keɓe, ɓi nɔng ɓɔɔ nwang yuu zɔ̃ɔpi ɓɛɛ.] 
MRK.15.23	Ri a wu sàa ɓɔɔ zang nwɛ̃ɛtɛ nɛɛ vuu ɓɔɔ zang ɓaa nɛɛ muru ɓɛɛ, nɛɛ wu ɓooyi, a ɓoo kpang. 
MRK.15.24	A ri ɓaa wu naa ka laa. Ri shaa laa nɛɛ ri zi naa ɓɔɔ ri basɛ fɔ̃ɔrɔ ɓiɓɛ nɛɛ mani ɓɛɛ. A ri basɛ fɔ̃ɔrɔ ɓiɓɛ ka nɔng ka naa ɓarɛ. 
MRK.15.25	Ri ɓaa wu naa ka laa ka saka mandɛ̃ɛti ɓɔɔ gãndi ɓɛɛ. 
MRK.15.26	Ri bee vuu shi kpang ɓɔɔ ri tɔɔ Yeesɔ kɔɔyi ka yuu paa laa ɓɔɔ zang ɓaa wu naa kagn ɓɛɛ. Ri beeyi tɔɔ, “Kpanti zang Yahudi.” 
MRK.15.27	Ri ɓáa zang ziti ɓɔɔ ri ta zang vuu nɛɛ ɓangge naa jong laa ka kagn Yeesɔ. Ɓɔɔ gbete ka nakn Yeesɔ, a ɓɔɔ gbete ka nagang ɓiɓɛ. 
MRK.15.28	[Vuu keɓe nwang kaa naa ɓɔɔ zang nyaa shonang Kpanti Laa bee ka tĩng tɛ̃ɛ tɛ̃ɛ ɓɛɛ. Zang nyaa shonang Laa beeyi tɔɔ, “Wu naa vɔ nɛɛ zang ɓɔɔ palɛ vuu shi kpang ɓɛɛ.”]
MRK.15.29	Zang ɓɔɔ ri tɛɛ gbalang, ri rang wu nyaa gɛ̃gɛ̃ɛ, ri ti waa yuu ɓarɛ, ri kɔɔ wu tɔɔ, “Mɔɔ tɔɔ mɔɔ zunung ɓɔɔ mɔɔ jili Gãa Laa, mɔɔ mãa ɓɔɔgn ka diki taati katɔ. 
MRK.15.30	Ta yuu ɓaaɓɛ ta, mɔɔ shooro ka tipi nɛɛ laa kɔ zang ɓaa mɔɔ naa kagn ɓi.” 
MRK.15.31	Zang bang bang zang ɓɔɔ ri dɔɔ vuu ka Gãa Laa, nɛɛ zang ɓɔɔ ri tusu zang vuu, ri ráng Yeesɔ ka naa ɓarɛ, ri ti kpaa wu jong. Ri kɔɔ zɔɔ, ri tɔɔ, “Ta yuu zang ɓɔɔgn, zunung ɓɔɔ wu ta yuu ɓiɓɛ ɓi kpang. 
MRK.15.32	Náa Kirisi Kpanti Isirela shooro nɛɛ laa kɔ zang ɓaa wu naa kagn ɓee, rùu shing danggn katɔ bii ɓiɓɛ.” Zang ɓɔɔ ri ta zang vuu nɛɛ ɓangge, ɓɔɔ zang ɓaa ri naa ka laa ka kagn Yeesɔ, ri rang wu nyaa gɛ̃gɛ̃ɛ jong.
MRK.15.33	Laa kaa dãngdãng yuu, a nɔng tɔɔ ka tipi kaɓa nandon, saka taati palɛ nɛɛ mani. 
MRK.15.34	Saka taati naa palɛ tɔ, Yeesɔ mɛɛ nyaa ka lapa nɛɛ, “Eloyi, Eloyi lama sabatani.” Dĩiri yee keɓe ɓi, “Laa mɛɛ, Laa mɛɛ, mɔɔ yaa m ka ruu viya?”
MRK.15.35	Zang ɓɔɔ ka teteng zang ɓɔɔ ri shiiri ka nɔng kaɓa, ɓɔɔ ri tãa naa weɓe, ri kɔɔyi tɔɔ, “Nɔɔ ɓaa shoo ta nɔɔ tãayi, ɓaa nyaa kana Iliya.” 
MRK.15.36	A zang gbete yurɛ daa hãa vuu ɓoɓoro ka saa ɓɔɔ gbang katɔ, a mã ka laa, a dɔ̃̀ wu ka nyaa nɛɛ wu ɓooyi. A kɔɔyi tɔɔ, “Nɔɔ shii ta gbongkarɛ, ruu zirɛ, Iliya nɛɛ a ditɔ, wu witi wu ka tipi ɓɛɛ.”
MRK.15.37	A Yeesɔ mɛɛ nyaa ka lapa, a vɔ kati.
MRK.15.38	A fɔ̃ɔrɔ ɓɔɔ zang ku nɔng tɔ̃ɔ ɓɔɔ ka Gãa Laa nɛɛ mani, lɔɔsɔ kaa nɛɛ paa daa nɔng ka dii. 
MRK.15.39	Ɓɔɔ yɔɔ zang bang sɔɔja ɓɔɔ shii ka tĩng Yeesɔ zi naa ɓɔɔ Yeesɔ vɔ ɓɛɛ, kɔɔyi tɔɔ, “Yɔɔ keɓe, Jaa Laa kɔ niizang.”
MRK.15.40	Zang soro ɓɔɔ kagn, ri shiiri nɛɛ nɔng beebang, ri pɛ̃ɛrɛ vuu ɓɔɔ zang palɛ Yeesɔ ɓɛɛ. Ka teteng zang soro kaɓa, Marayamu Magadaliya nɛɛ Marayamu nàá rɛɛ Yakub ɓɔɔ wujaa nɛɛ Yose, a ɓɔɔ jaa soro ɓɔɔ zang ɓaa nɛɛ Salomi, ri kagn. 
MRK.15.41	Zang soro keɓe kɔ ri dũuru Yeesɔ ka knti, a ri ti yi wu naa ka bii, ka diki ɓɔɔ wu ka Galili ɓɛɛ. Zang soro ɓɔɔgn ɓɔɔ ri a nɛɛ wu ka Urushalima gaagaa, kagn nɔng kɔ doori.
MRK.15.42	Nɛɛ laarang ka diki kaɓa, ka lee ɓɔɔ zang Yahudi ri kpalɛ bii, ka ruu ɓɔɔ, ɓuru kaa Diki Ɔ̃sɔnang ɓɛɛ. 
MRK.15.43	Yusufu yɔɔ Arimataya ɓɔɔ zang a wu bannang dɔɔli, ka teteng zang ɓɔɔ jɛ̃ɛ ruu ɓɛɛ. Yusufu shing jĩng ka diki ɓɔɔ Laa naa roo Kpanti ɓɛɛ, mã danggn, daa gaa vɔrɔ Yeesɔ ka naa Gɔmna Bilatu. 
MRK.15.44	Ɓɔɔ Bilatu tãayi nɛɛ Yeesɔ vɔ tɔ, kpãa wu ka yeti dɔɔli naa ɓɔɔ vɔ pati ɓɛɛ. A shong zang nɛɛ zang daa ɓàa wu nyaa ka zang bang sɔɔja kaɓa. A naa hɛ̃ɛ wu nɛɛ Yeesɔ vɔ tɔ ya? 
MRK.15.45	Ɓɔɔ Bilatu naa tãa nɛɛ nyaa zang bang sɔɔja kaɓa nɛɛ Yeesɔ vɔ tɔ, yàa Yusufu gbalang vɔrɔ Yeesɔ tuunang kati. 
MRK.15.46	A Yusufu hoo fɔ̃ɔrɔ nyaa pɛɛrɛ puru kati. A witi vɔrɔ Yeesɔ ka tipi, kãng kaa nɛɛ fɔ̃ɔrɔ, a daa wɔɔ wu ka yeti saa ɓɔɔ zang ɓee ka tari bang ɓɔɔ shii doo paa ɓɛɛ. A jĩiri tari, ku nyaa saa kaa nɛɛ mani. 
MRK.15.47	Marayamu Magadaliya nɛɛ Marayamu nàá Yose, ri zi nɔng ɓɔɔ zang wɔɔ vɔrɔ Yeesɔ kagn ɓɛɛ kati.
MRK.16.1	Diki Ɔ̃sɔnang naa ɓa tɔ, Marayamu Magadaliya nɛɛ Marayamu nàá Yakubu, a ɓɔɔ Salomi, ri hoo nung ɓɔɔ a sɛ̃ɛ tɔ̃ɔ ɓɛɛ, nɛɛ ri daa tũuru vɔrɔ Yeesɔ ka bii. 
MRK.16.2	Nɔng naa gãntɛ tɔ gbete ka knti Diki Ɔ̃sɔnang bɛ̀ɛ́ laa nwang tɔ, rɛɛ Marayamu ri daa kana yuu sàa. 
MRK.16.3+MRK.16.4	Ri rangkɛ kana naa ɓarɛ ka gbalang nɛɛ, “Ɓu wi daa jĩiri ruu tari ɓɔɔ ka nyaa sàa ɓɛɛ jong wiya?” Ka ruu ɓɔɔ, tari bìí bang dɔɔli ɓɛɛ. Ɓɔɔ ri pɛ̃ɛrɛ nyaa sàa hn, ri zirɛ zang jĩiri tari bìí tɔ. 
MRK.16.5	Ri tu ka yeti sàa, a ri zi jasang ɓɔɔ hãa fɔ̃ɔrɔ puru nwang tɔ ka naa nakn. A ri mã naa danggn.
MRK.16.6	A yɔɔ jasang kaɓa kɔɔ ri tɔɔ, “Nɔ́ɔ mã naa ka danggn kpang.” Nɔɔ kãa Yeesɔ yɔɔ Nazara ɓɔɔ zang ɓaa wu naa ka laa ɓɛɛ. Tɔ̀ɔ́ nɔng kpang, zang wisi wu paa tɔ. Nɔɔ pɛ̃ɛrɛ nɔng ɓɔɔ zang wɔɔ wu kagn ɓɛɛ. 
MRK.16.7	Nɔɔ dita nɔɔ daa kɔɔ Bituru, nɛɛ rɛɛ ɓeezung ɓɔɔ ri mantɛ vuu ka bii Yeesɔ kɔ doori nɛɛ, “Yeesɔ kɔ shɛ̃ɛ Galili shɔɔnang. Ri daa zi wu ka nɔngkɔ, naa ɓɔɔ wu kɔɔ ri ɓɛɛ.”
MRK.16.8	Vuu keɓe kpãa rɛɛ Marayamu ka yeti dɔɔli, bii ti zaa ri katɔ. A ri nwangkɛ, ri yuku, ri daayi. Ri ãa zang nyaa ka bii gbete kpang, ka ruu ɓɔɔ, ri kaa vɔrɔ ɓɛɛ.
MRK.16.9	[Yeesɔ seepaa tɔ nɛɛ sàa, ka lee ɓɔɔ nɔng gãntɛ tɔ gbete ka knti Diki Ɔ̃sɔnang zang Yahudi, nɛɛ gãndi zang zang, a naa nwang nyaa ka bii Marayamu Magadaliya, ɓɔɔ wu nwangsɛ suru shi kpang ka bii ɓiɓɛ manziti ɓɛɛ, kɔ shɔɔnang. 
MRK.16.10	A Marayamu daayi daa kɔɔ zang ɓɔɔ bɛ̀ɛ́ ri nwálɛ́ nɛɛ Yeesɔ ɓɛɛ kati. Marayamu daa ĩi ri, bɛ̀ɛ́ ri kaa nyavɔ doo naa. 
MRK.16.11	Ɓɔɔ ri tãayi nɛɛ nyaa Marayamu nɛɛ Yeesɔ doo ningkãari, nɛɛ Marayamu ti zi wu jĩng tɔ ka bii, ri tɔɔ, ruu keɓe ɓi niizang kpang.
MRK.16.12	Ka knti weɓe, Yeesɔ naa nwang nyaa kaa tɔkn nɛɛ bii naa ɓɔɔgn ka bìí zang ziti ɓɔɔ ri dũng knti ɓiɓɛ bɛ̀ɛ́ ri a nɛɛ Urushalima, ri daa ka jaa gari. 
MRK.16.13	A ri gbãayu ri daa kɔɔ rɛɛ ɓeezung. A rɛɛ ɓeezung tɔɔ, ruu keɓe ɓi niizang kpang.
MRK.16.14	Kaa nɛɛ knti, Yeesɔ naa nwang nyaa ka bii zang kopi tu gbete ɓɔɔ ri mantɛ vuu ka bii ɓiɓɛ, bɛ̀ɛ́ ri shaa doo vuu shaanang. A mangkɛ ri, ka ruu ɓɔɔ, ri shing danggn nɛɛ, wu doo ningkãari kpang ɓɛɛ. Ri ti kasɛ vuu ɓɔɔ zang ɓɔɔ ri zi wu tɔ, ri kɔɔ ri kpang ɓɛɛ. 
MRK.16.15	A kɔɔ ri tɔɔ, “Nɔɔ dita ka koo piti, nɔɔ daa rang zang piti, Ruu Tɔ̃ɔ Kpanti Laa. 
MRK.16.16	Zang ɓɔɔ nɛɛ tarɛ, nɛɛ shing danggn katɔ, a zang nɛɛ palɛ wu batizima, wukɔ naa walɛ suru bii ɓɔɔ waa nyaa kpang ɓɛɛ. Zang ɓɔɔ nɛɛ ti tãayi, a shing danggn kpang, Laa naa jɛ̃ɛ wukɔ ruu. 
MRK.16.17	Laa naa a zang ɓɔɔ ri shing danggn ka bii ɓiɓɛ naa vuu palɛnang ɓɔɔ zang zirɛ, zang mã naa ka danggn ditɔ. Ri naa nwangsɛ suru shi kpang nɛɛ nung mɛɛ. Ri ti naa rangkɛ yee nɛɛ nyaa koo ɓɔɔgn. 
MRK.16.18	Naa ri yi sɔkɔ nɛɛ naa, kɔ ri ɓoo zɔ̃pɔ ɓɔɔ nyɔ zang katɔ, palɛ ri vuu ɓɔɔ kpang. Ri naa shing naa ɓarɛ ka bii zang ɓɔɔ vuu palɛ ri katɔ, bii zang kɔnang, wu ti yaa ri nɔng.”
MRK.16.19	Kpanti Yeesɔ hangsɛ ri nyaa yee rannang tɔ, Laa tuu wu kaa ningkãari daa nɔng ka lapa. A daa nwáng ka naa nakn Kpanti Laa. 
MRK.16.20	A zang ɓɔɔ ri mantɛ vuu ka bii Yeesɔ ri daa kati, ri daa rang yee Laa kaa nɛɛ nɔng piti, piti. A Kpanti Yeesɔ ti palɛ shonang nɛɛ ri ning. Tusu zang nɛɛ yee ɓɔɔ zang ɓɔɔ ri mantɛ vuu ka bii ɓiɓɛ ri rangnɛ, ɓi niizang kɔ nwani. Ka ruu ɓɔɔ, zang zi ka vuu ɓɔɔ ri palɛ ɓɔɔ zang zirɛ zang mã naa ka danggn ɓɛɛ.]
LUK.1.1	N jee mɔɔ nyaa Dabang Tiyofilu. Mɔɔ zi tɔ nɛɛ zang dɔɔli ri bee vuu ɓɔɔ zang palɛ ka teteng ɓuru tɔ, 
LUK.1.2	naa ɓɔɔ ruu tãa ka nyaa zang ɓɔɔ ri rang yee Laa ɓɔɔ ri zi naa ɓɔɔ vuu keɓe gaayu nɛɛ jĩng ɓarɛ ɓɛɛ. 
LUK.1.3	Ka ruu nɔngkɔ, n pɛ̃ɛrɛ, n tɔɔ naa n bèé mɔɔ vuu keɓe, gbete, gbete, tɔ̃ɔ tɔ̃ɔ, wukɔ tɔ̃ɔ, ka ruu ɓɔɔ, n tãa tɔ, n ti kãa dĩiri ruu keɓe tɔ tɔ̃ɔ tɔ̃ɔ ɓɛɛ. 
LUK.1.4	Tɔ̀ɔ, mɔ́ɔ zi ruu ɓɔɔ niizang ka yuu vuu ɓɔɔ zang kɔɔ mɔɔ tɔ ɓɛɛ kati.
LUK.1.5	Ka diki ɓɔɔ Hiridu ro kpanti ka tipi Yahudi, zang ɓɔɔ dɔɔ vuu ka Gãa Laa ɓɔɔ kagn, zang ɓaa nung ɓiɓɛ nɛɛ Zakariya. Zakariya ɓi ka teteng zang vàá Abiya, ɓɔɔ ri dɔɔ vuu ka Gãa Laa, ɓɔɔ zang ɓaa ri nɛɛ nung Abiya ɓɛɛ. Yɔɔ keɓe gee jaa soro ka zɔ̃ng Haruna ɓɔɔ bɛ̀ɛ́ wukɔ zang bang zang ɓɔɔ ri dɔɔ vuu ka Gãa Laa ɓɛɛ. Zang ɓaa jaa soro bìí nɛɛ Alisabatu. 
LUK.1.6	Zakariya nɛɛ Alisabatu ri zang tɔ̃ɔ kɔ nandon, ka ruu ɓɔɔ, ri ɓaa shoo ka nyaa ɓɔɔ Laa dang ɓɛɛ nandon. 
LUK.1.7	A ri yi jaa kagn kpang, ka ruu ɓɔɔ, Alisabatu bɛ̀ɛ́ shìi tɔɔri ɓɛɛ. Sáa ɓarɛ bang tɔ kɔ nandon. 
LUK.1.8	Diki ɓɔɔ kagn Zakariya palɛ shonang ɓiɓɛ kana Gãa Laa, ka ruu ɓɔɔ, ɓi lɛ̀ɛ́ diki shonang palɛnang zang vàá Abiya kɔ ɓɛɛ. 
LUK.1.9	Zang Abiya ri zɔ̃́ng Zakariya, nɛɛ wu daa dɔ̀ɔ Laa vuu ɓɔɔ á sɛ̃ɛ tɔ̃ɔ tɔ̃ɔ ɓɛɛ ka Gãa Laa. Ka ruu ɓɔɔ, ɓɔɔ ri shaa laa naa ɓasidi, laa yi wukɔ ɓɛɛ.
LUK.1.10	Zakariya daa tɔ ka yeti Gãa Laa ka laa ɓɔɔ zang dɔ̀ɔ́ Laa vuu ɓɔɔ á sɛ̃ɛ tɔ̃ɔ tɔ̃ɔ ɓɛɛ. Zang dɔɔli ɓɔɔ ri kpalɛ zɔɔ ka biling ri gaa Laa kana. 
LUK.1.11	A zang nyaa shonang Laa ɓɔɔ ka lapa naa nwáng nyaa ka bii Zakariya, a shii ka nakn ka nɔng ɓɔɔ zang dɔɔ Laa vuu ɓɔɔ á sɛ̃ɛ tɔ̃ɔ tɔ̃ɔ kagn ɓɛɛ. 
LUK.1.12	Ɓɔɔ Zakariya zi wu, bii soo wu, a kaa vɔrɔ. 
LUK.1.13	A zang nyaa shonang Laa kɔɔ wu tɔɔ, “Mɔ́ɔ kaa vɔrɔ kpang Zakariya, Laa tãa vuu ɓɔɔ mɔɔ gaa ɓɛɛ tɔ. Soro ɓaaɓɛ Alisabatu yi mɔɔ jaa ditɔ zang varɛ, mɔ́ɔ ɓaa nung ɓiɓɛ nɛɛ Yɔhana. 
LUK.1.14	Mɔɔ naa tãa tĩnang ditɔ ka yeti ɓaaɓɛ dɔɔli. Zang dɔɔli ri ti naa tãa tĩnang ditɔ jong dɔɔli, ka ruu ɓɔɔ zang yi wu ɓɛɛ. 
LUK.1.15	Náa nwang zang bang ka tĩng Kpanti Laa. Naa ɓoo sàa ɓi kpang. Ti naa ɓoo vuu ɓɔɔ zã katɔ ɓɔɔ palɛ zang ɓi kpang. Suru Laa naa gaayu nwannang ka bii ɓiɓɛ bɛ̀ɛ́ wu doo ka yeti niiɓɛ. 
LUK.1.16	Wukɔ naa sɔɔrɔ zang Isirela dɔɔli ri naa dũng Kpanti Laa ɓarɛ. 
LUK.1.17	Wukɔ naa sɔ̀ɔ́ Yeesɔ tĩng, ka ruu ɓɔɔ, Laa naa a wu naa bannang, nɛɛ suru ɓiɓɛ, naa ɓɔ̀ɔ́ Iliya ɓɛɛ. Wu ti shing daa wujɛ, ri kasɛ ruu wujɛ ɓarɛ. Wu ti shing zang ɓɔɔ ri ɓaa shoo ka nyaa Laa kpang, ri ɓaa shoo ka nyaa Laa. Wu ti shing zang, zang nwang zang ɓɔɔ ri kpalɛ bii tɔ nɛɛ ri dũng kaa Laa ɓɛɛ.”
LUK.1.18	A Zakariya hɛ̃ɛ zang nyaa shonang Laa tɔɔ, “N zi bɛ̀ɛ́ nɛɛ vuu keɓe niizang viya? N kaa dabang, soro mɛɛ ti kpɛ̃ɛ tɔ.” 
LUK.1.19	A zang nyaa shonang Laa ɓɔɔ ka lapa kasɛ wu nyaa tɔɔ, “Nkɔ Jibirilu ɓɔɔ shíi ka tĩng Laa ɓɛɛ. Laa shong m nɛɛ n naa rang yee nɛɛ mɔɔ, nɛɛ n kɔɔ mɔɔ ruu tɔ̃ɔ keɓe. 
LUK.1.20	Ɓaa shoo ta mɔɔ tãayi, mɔɔ nwang kaa zang ɓɔɔ nyaa nɔɔ katɔ ɓɛɛ. Mɔɔ rang yee takpang diki ɓɔɔ vuu keɓe naa palɛ a nɛɛ mani, ka ruu ɓɔɔ, mɔɔ tà yee ɓɔɔ n kɔɔyi ɓɔɔ nwáng ditɔ ka diki ɓɔɔ Laa kasɛ ɓɛɛ kpang ɓɛɛ.” 
LUK.1.21	Zang ɓɔɔ ri ka biling, ri ti gã Zakariya ɓi kana. Ri ti rɛ̃rɛ kana, ka ruu ɓɔɔ, knti Zakariya bee tɔ ka yeti Gãa Laa ɓɛɛ. 
LUK.1.22	Ɓɔɔ nwang tɔ ka biling, kasɛ nɛɛ wu rang yee nɛɛ zang, zunung yee rannang takpang. A zang yisi ka yeti ɓarɛ nɛɛ Zakariya zi vuu ɓɔɔ tɔ ka yeti Gãa Laa. A rang zang yee kaa nɛɛ naa. A nwang zang ɓɔɔ nyaa ɓiɓɛ nɔɔ katɔ ɓɛɛ kati. 
LUK.1.23	A diki ɓɔɔ Zakariya palɛ shonang ka Gãa Laa naa waa nyaa, a naa gbãayu ka gãa ɓiɓɛ. 
LUK.1.24	Diki kaɓa naa ɓa tɔ, Alisabatu, Zakariya ɓeeso naa tuu jaa kati. Alisabatu waasɛ yuu ɓiɓɛ shala maani. Ka ruu ɓɔɔ, kɔɔyi tɔɔ, 
LUK.1.25	“Kpanti Laa kɔ palɛ m vuu keɓe, kɔsɔ m vuu ɓɔɔ tuu m yusɛ̃ɛ ka teteng zang tɔ kati.”
LUK.1.26	Shala ɓɔɔ Alisabatu tuu jaa, daa tɔ mangbete, Laa naa shong zang nyaa shonang ɓiɓɛ ɓɔɔ ka lapa ɓɔɔ zang ɓaa wu nɛɛ Jibirilu ɓɛɛ, ka gari ɓɔɔ zang ɓaa nɛɛ Nazara ka tipi Galili. 
LUK.1.27	Laa shong wu ka bii ja soo ɓɔɔ roo varɛ gn gn kpang, ɓɔɔ Yusufu zɔ̃ng Dawuda gee tɔ ɓɛɛ. Zang ɓaa nung ja soo kaɓa nɛɛ Marayamu. 
LUK.1.28	Zang nyaa shonang Laa ɓɔɔ ka Lapa arɛ naa kɔɔ wu tɔɔ, “N jee mɔɔ nyaa, zang ɓɔɔ Laa zɔ̃ng ka teteng zang soro ɓɛɛ. Laa ɓi nɛɛ mɔɔ ning.”
LUK.1.29	Ɓɔɔ Marayamu tãa naa weɓe, ruu kaɓa kpãa wu ka yeti dɔɔli. Marayamu gaa tɔɔsung rɛ̃rɛnang ka yeti ɓiɓɛ tɔɔ, ɓi lɛ̀ɛ́ nyaa jeenang vi nɔngkɔ viya? 
LUK.1.30	A zang nyaa shonang Kpanti Laa kɔɔ wu tɔɔ, “Mɔɔ kaa vɔrɔ kpang Marayamu, Laa tãa tĩnang ɓaaɓɛ dɔɔli. 
LUK.1.31	Mɔɔ naa tuu jaa ditɔ, mɔɔ yi zang varɛ. Mɔɔ naa ɓaa nung ɓiɓɛ nɛɛ Yeesɔ. 
LUK.1.32	Naa nwáng zang bang. Zang naa ɓaa wu nɛɛ Jaa Kpanti Laa. Kpanti Laa naa shing wu Kpanti ditɔ naa dabang ɓiɓɛ Dawuda. 
LUK.1.33	Naa roo Kpanti ka yuu zang Yahudi dòndòng. Kpanti ɓɔɔ wu naa rooyi, naa waa nyaa ɓi kpang.”
LUK.1.34	A Marayamu hɛ̃ɛ zang nyaa shonang Laa tɔɔ, “Wee n roo varɛ gn gn kpang ɓee, vuu keɓe naa nwáng biya?”
LUK.1.35	A zang nyaa shonang Laa kɔɔ wu tɔɔ, “Suru Laa naa a ditɔ ka bii ɓaaɓɛ. Náa bannang Laa naa zuu mɔɔ ditɔ. Ka ruu nɔngkɔ, jaa ɓɔɔ vuu shi kpang ɓi ka yeti ɓiɓɛ kpang kɔ mɔɔ naa yi ɓee, zang naa ɓaa wu nɛɛ Jaa Laa. 
LUK.1.36	Zirɛ ɓaazung Alisabatu ɓɔɔ kpɛ̃ɛ tɔ, tuu jaa tɔ, ka wee wu kpɛ̃ɛ tɔ ɓee. Alisabatu ɓɔɔ zang tɔɔ shii katɔ, tuu jaa tɔ shala daa lɛ̀ɛ́ mangbete. 
LUK.1.37	Vuu ɓɔɔ kpãa Laa palɛnang ɓi kagn kpang.” 
LUK.1.38	A Marayamu kasɛ nyaa tɔɔ, “Laa kɔ mãa m, vuu keɓe wu nwáng ta ka yuu mɛɛ naa ɓɔɔ mɔɔ kɔɔ ɓɛɛ.” A zang nyaa shonang Laa daayi, yaa wu kati.
LUK.1.39	Ka diki kaɓa, Marayamu kpalɛ bii, a seepaa, làabìi daanang ka gari ɓɔɔ ka tipi Yahudi ka nɔng ɓɔɔ kɔpɔ kagn gaagaa ɓɛɛ. 
LUK.1.40	Marayamu naa shɛ̃ɛ gari kaɓa tɔ, a naa daa ka gãa Zakariya, daa jee Alisabatu nyaa kati. 
LUK.1.41	Ɓɔɔ Alisabatu tãa nyaa ɓɔɔ Marayamu jee wu hn, jaa ɓɔɔ wu tuu ka yeti ruutu bii. A Suru Laa naa arɛ nwang ka yeti Alisabatu, 
LUK.1.42	a Alisabatu mɛɛ nyaa ka lapa nabm tɔɔ, “Ka teteng zang soro ɓɔɔ ka koolaa keɓe nandon, zang ɓɔɔ Laa a wu tĩnang tãanang ɓa ɓɔɔ wu a mɔɔ ɓɛɛ kagn kpang. A Laa ti á jaa ɓɔɔ mɔɔ naa yirɛ tĩnang tãanang tɔ. 
LUK.1.43	A ka ruu vi Laa yaa mɔɔ nàá Kpanti mɛɛ, nɛɛ mɔkɔ mɔɔ a ka bii mɛɛ jong viya? 
LUK.1.44	Ɓɔɔ n tãa nyaa ɓɔɔ mɔɔ jee m hn, jaa ɓɔɔ ka yeti mɛɛ tantɛ bii ruutunang. Ka ruu tĩnang ɓɔɔ wu tãa ɓɛɛ. 
LUK.1.45	Tĩnang tãanang ɓi ɓɔɔ ɓaaɓɛ ɓɔɔ mɔɔ shing danggn nɛɛ vuu ɓɔɔ Kpanti Laa kɔɔyi naa nwang ditɔ naa ɓɔɔ Laa kɔɔ ɓɛɛ.”
LUK.1.46	A Marayamu kɔɔyi tɔɔ,
LUK.1.46	“N dɔɔ Kpanti Laa kana yeti mɛɛ.
LUK.1.47	Suru bii mɛɛ tã̀á tĩnang ka ruu
LUK.1.47	Laa ɓɔɔ ta yuu mɛɛ ɓɛɛ.
LUK.1.48	Ka ruu ɓɔɔ, gn mɛɛ kɔng wu ɓɔɔ
LUK.1.48	n jaafoo ɓiɓɛ ɓɛɛ. Vuu ɓɔɔ gaayu
LUK.1.48	lɛɛkɔ keɓe, zang koolaa keɓe
LUK.1.48	nandon nɛɛ zang koo jaa knti ri
LUK.1.48	kɔɔ ditɔ nɛɛ Laa a m tĩnang
LUK.1.48	tãanang m tɔ.
LUK.1.49	Ka ruu vuu bang, bang ɓɔɔ Laa
LUK.1.49	ɓɔɔ wukɔ bang pàlɛ̀ m ɓɛɛ
LUK.1.49	Wukɔ Laa, shi kpang ɓi kagn
LUK.1.49	bii ɓiɓɛ kpang.
LUK.1.50	Gn zang ɓɔɔ ri a wu bannang,
LUK.1.50	ɓɔɔ ri alɛ ka koo keɓe nandon
LUK.1.50	kɔng wu katɔ.
LUK.1.51	Pálɛ́ vuu bang bang tɔ, nɛɛ naa
LUK.1.51	bannang ɓiɓɛ. Tántɛ́ vuu ɓɔɔ
LUK.1.51	zang ɓɔɔ ri tuu yuu ɓarɛ dɔɔli
LUK.1.51	ri rɛ̃rɛ ka yeti ɓarɛ ɓɛɛ tɔ.
LUK.1.52	Sɔ́ɔrɔ̀ rɛɛ kpanti bang, bang
LUK.1.52	yuu ka dii. Ti shing zang ɓɔɔ
LUK.1.52	ri sòo yuu ka dii ri nwang
LUK.1.52	zang bang.
LUK.1.53	Á zang ɓɔɔ vuu ka naa ɓarɛ
LUK.1.53	kpang, vuu tɔ̃ɔ tɔ̃ɔ tɔ gaagaa. A sɔ́ɔrɔ̀
LUK.1.53	zang ying naa waati.
LUK.1.54	A ti kpaa danggn nɛɛ wu naa
LUK.1.54	yǐ jaafoo ɓiɓɛ zang Isirela
LUK.1.54	naa ka bii,
LUK.1.55	naa ɓɔɔ wu a rɛɛ daa
LUK.1.55	ɓuru nyaa ka tĩng ɓɛɛ.
LUK.1.55	Nɛɛ gn dabang ɓuru Ibirayi nɛɛ
LUK.1.55	zɔ̃ng ɓiɓɛ, naa kɔng wu sasak koo
LUK.1.55	naa waa nyaa nɛɛ mani.”
LUK.1.56	Marayamu nwang nɛɛ Alisabatu shala taati, a naa gbãayu daa gari ɓiɓɛ.
LUK.1.57	Diki ɓɔɔ Alisabatu yí jaa kagn naa arɛ, a yi jaa kaa zang varɛ. 
LUK.1.58	A zang nyaa gãa ɓiɓɛ nɛɛ rɛɛ ɓeezung ri tãa nyaa tɔɔ Kpanti Laa pàlɛ̀ Alisabatu tɔ̃ɔ tɔ, a ri dɔɔ bii kaa jong.
LUK.1.59	Alisabatu yi jaa tɔ diki daa mantaati, a zang arɛ nɛɛ zang naa yèé jaa kaa shaa. A zang nɛɛ zang ɓaa jaa nung kaa nɛɛ Zakariya ka nung diiɓɛ. 
LUK.1.60	A nàá jaa kasɛ kpang. Nàá jaa tɔɔ zang ɓaa nung jaa nɛɛ Yɔhana.
LUK.1.61	Ri kɔɔ Alisabatu tɔɔ, “Zang ɓaaɓɛ ɓɔɔ zang ɓaa nung ɓiɓɛ nɛɛ Yɔhana kagn kpang.” 
LUK.1.62	A zang rang daa jaa yee kaa nɛɛ naa, nɛɛ wu kɔɔ zang nung ɓɔɔ zang ɓaa jaa nɛɛ mani ɓɛɛ.
LUK.1.63	Zakariya kɔɔ zang nɛɛ naa tɔɔ, zang a wu vuu ɓɔɔ zang bee vuu kagn ɓɛɛ. A bee kati nɛɛ, “Nung ɓiɓɛ ɓi Yɔhana.” Ɓɔɔ zang zi naa weɓe zang piti ri mã naa ka danggn. 
LUK.1.64	A nyaa Zakariya puu kati, gaa tɔɔsung yee rannang, a dɔɔ Laa. 
LUK.1.65	Ɓɔɔ zang nyaa gãa ɓarɛ ri zi naa weɓe, bii kaa ri vɔrɔ nandon. A zang ri rang ruu keɓe ka tipi Yahudi ɓɔɔ kɔpɔ kagn dɔɔli ɓɛɛ nandon. 
LUK.1.66	Zang piti ri tãa ruu keɓe, ri rɛ̃rɛ ka yuu ɓiɓɛ. Ri tɔɔ jaa keɓe naa nwang ɓi lɛ̀ɛ́ zang kiya? Ka ɓɔɔ ri zi tɔ nɛɛ Laa ɓi nɛɛ wu ning ɓɛɛ.
LUK.1.67	A Suru Laa a ka bii Zakariya daa Yɔhana, a Zakariya kɔɔ zang yee Laa kati tɔɔ,
LUK.1.68	“Ruu dɔ̀ɔ Kpanti Laa ɓɔɔ wukɔ
LUK.1.68	Làá zang Isirela ta, ka ruu
LUK.1.68	ɓɔɔ arɛ yi zang ɓiɓɛ naa ka bii, a ti
LUK.1.68	ta yuu ɓarɛ tɔ ɓɛɛ.
LUK.1.69	Ti a ruu zang ɓɔɔ lakɛ dɔɔli
LUK.1.69	tɔ, zɔ̃̌ng zang shonang ɓiɓɛ
LUK.1.69	kpanti Dawuda. Zang keɓe kɔ naa
LUK.1.69	ta yuu ɓuru
LUK.1.70	Laa palɛ tɔ naa ɓɔɔ wu kɔɔ
LUK.1.70	nɛɛ nyaa zang nyaa shonang
LUK.1.70	ɓiɓɛ ka tĩng tɛ̃ɛ tɛ̃ɛ ɓɛɛ.
LUK.1.71	Laa kɔɔyi tɔɔ, wu naa ta ruu ditɔ
LUK.1.71	nɛɛ naa zang ɓɔɔ ri shing jĩng
LUK.1.71	nɛɛ ruu kpang, nɛɛ naa zang
LUK.1.71	ɓɔɔ ri kasɛ ruu kpang ɓɛɛ.
LUK.1.72	Ti kɔɔyi nɛɛ gn daa ɓuru
LUK.1.72	naa kɔng wu katɔ, nɛɛ wu ti naa
LUK.1.72	palɛ vuu ɓɔɔ wu kɔɔ daa ɓuru
LUK.1.72	nɛɛ wu pàlɛ́ ri ɓɛɛ.
LUK.1.73	Vuu ɓɔɔ wu tũng daa ɓuru Ibirayi ɓɛɛ,
LUK.1.74	nɛɛ wu naa ta ruu ditɔ, nɛɛ naa zang
LUK.1.74	ɓɔɔ ri shing jĩng nɛɛ ruu kpang ɓɛɛ.
LUK.1.74	Tɔ̀ɔ, ruu walɛ gbalang ɓɔɔ ruu
LUK.1.74	pàlɛ́ wu shonang, ruu kaa vɔrɔ
LUK.1.74	kpang ɓɛɛ kati.
LUK.1.75	Ruu nwáng zang ɓɔɔ shi kpang
LUK.1.75	kagn yeti ɓuru kpang, ruu ti
LUK.1.75	palɛ vuu kaa naa ɓɔɔ Laa
LUK.1.75	kasɛ ɓɛɛ ka diki ɓɔɔ ruu doo
LUK.1.75	ningkãari ka koo keɓe nandon.”
LUK.1.76	A raa jĩng ka bii jaa rɛ̃ɛting
LUK.1.76	a kɔɔ jaa tɔɔ,
LUK.1.76	“Jaa mɛɛ, zang
LUK.1.76	naa ɓaa mɔɔ nɛɛ zang nyaa
LUK.1.76	shonang Laa, ka ruu ɓɔɔ,
LUK.1.76	mɔɔ naa sɔ̀ɔ́ Kpanti ɓɔɔ naa a ɓɛɛ tĩng,
LUK.1.76	mɔɔ pàlɛ́ wu gbalang ɓɛɛ.
LUK.1.77	Mɔkɔ naa tusu zang Laa, nɛɛ
LUK.1.77	Laa naa yàá ri gbalang vuu
LUK.1.77	shi kpang ɓarɛ ditɔ, tɔ̀ɔ, wu ta yuu ɓarɛ kati.
LUK.1.78	Ka ruu ɓɔɔ, gn zang kɔng Laa
LUK.1.78	ɓuru dɔɔli ɓɛɛ. Naa shong nyaa
LUK.1.78	nɛɛ zang ɓɔɔ naa ta yuu ɓuru
LUK.1.78	ɓɔɔ naa nwáng naa làa ɓɔɔ nwáng ɓɛɛ.
LUK.1.79	Wu yakɛ nɔng kati. Tɔ̀ɔ, zang
LUK.1.79	ɓɔɔ ri nwang ka nɔng ɓɔɔ tɔ̀ɔ katɔ,
LUK.1.79	nɛɛ zang ɓɔɔ ri nwang ka nɔng
LUK.1.79	vɔrɔ ɓɔɔ tɔ̀ɔ katɔ, ri zi nɔng kati.
LUK.1.79	Wukɔ naa tusu ruu gbalang ɓɔɔ
LUK.1.79	ruu nwang nɛɛ Laa waasɛ̃ ɓɛɛ.”
LUK.1.80	A jaa naa bangnɛ, a zũng danggn. Nwang ka jĩngti sasak diki ɓɔɔ wu naa nwang nyaa ka zang Isirela nandon a nɔng.
LUK.2.1	Ka diki kaɓa Kayisa Agɔsitu kpanti zang tipi Rooma, shong nyaa nɛɛ zang gã zang ɓɔɔ ka tipi ɓiɓɛ nandon. 
LUK.2.2	Zang gã̀ zang gngn ka tipi Rooma kpang. Zang gãnang keɓe wukɔ ɓɔɔ tĩng shɔɔnang bɛ̀ɛ́ Kiriniyu nwang gɔmna ka tipi Siriya. 
LUK.2.3	Zang ɓu daarɛ ka gari ɓarɛ nɛɛ tɔ̀ɔ, zang daa gã ri kati. 
LUK.2.4	Ka ruu nɔngkɔ, Yusufu seepaa nɛɛ gari Nazara ɓɔɔ ka tipi Galili ɓɛɛ, a daa ka gari ɓɔɔ zang yi Dawuda kagn, ɓɔɔ zang ɓaa nɛɛ Bɛtalami ka tipi Yahudi ɓɛɛ. Ka ruu ɓɔɔ, wu ɓi zɔ̃ng Dawuda ɓɛɛ. 
LUK.2.5	Yusufu daa nɛɛ ɓeeso Marayamu ɓɔɔ jaa ka yeti ɓɛɛ, nɛɛ tɔ̀ɔ, zang daa gã ri kati. 
LUK.2.6	Ɓɔɔ ri doo ka Bɛtalami, diki ɓɔɔ Marayamu yi jaa kagn naa arɛ, 
LUK.2.7	a yi jamari ɓiɓɛ kaa zang varɛ, leng wu nɛɛ sɛ̃ɛ fɔ̃ɔrɔ ɓɔɔ zang leng jaa rɛ̃ɛting nɛɛ mani ɓɛɛ. A wɔɔ wu ka yeti vuu ɓɔɔ zang tɛ̃ɛ vuu vaa vuu shaanang kagn ɓɛɛ. Ka ruu ɓɔɔ, ri walɛ gãa ɓɔɔ ri roo kagn ka nɔng ɓɔɔ zang shing zang zanti kpang ɓɛɛ.
LUK.2.8	Ka tipi kaɓa naabm, zang jagãng ri kagn nɔngkɔ. Ri roo ka dalɛ, ri gãng jĩng ka vuu vaa ɓarɛ nɛɛ zĩi. 
LUK.2.9	A zang nyaa shonang Laa ɓɔɔ ka lapa, naa nwang nyaa ka bii ɓarɛ, a nɔng yakɛnang Kpanti Laa naa yakɛ nɔng ɓɔɔ ri kagn, a ri kaa vɔrɔ. 
LUK.2.10	Zang nyaa shonang Laa ɓɔɔ ka lapa, kɔɔ ri tɔɔ, “Nɔɔ kaa vɔrɔ kpang, n atɛ nɔɔ ruu tɔ̃ɔ, ɓɔɔ a nɔɔ tĩnang tãanang dɔɔli, ɓɔɔ zang piti naa tãa tĩnang ɓiɓɛ ɓɛɛ. 
LUK.2.11	Zang yi nɔɔ zang ɓɔɔ naa ta yuu manɛ tɔ lɛɛkɔ ka gari ɓɔɔ zang yi Dawuda kagn ɓɛɛ. Wukɔ Kpanti Kirisi. 
LUK.2.12	Wee naa ɓɔɔ nɔɔ daa zi kagn ɓɛɛ. Nɔɔ daa zi jaa rɛ̃ɛting, zang leng ka sɛ̃ɛ fɔ̃ɔrɔ, zang wɔɔ ka yeti vuu ɓɔɔ zang tɛ̃̀ɛ́ vuu vaa vuu shaanang kagn ɓɛɛ.”
LUK.2.13	A ri tantɛ zang nyaa shonang Laa ɓɔɔ ka lapa keɓe zinang, nɛɛ zang nyaa shonang Laa ɓɔɔ ka lapa ɓɔɔgn gaagaa, ri dɔɔ Laa kana. Ri kɔ̀ɔ́yi nɛɛ, 
LUK.2.14	“Zang wu dɔɔ Kpanti Laa ɓɔɔ ka lapa kpala kpala ta. Zang ɓɔɔ Laa tãa tĩnang ɓarɛ katɔ ka tipi keɓe, ri ti tãa tĩnang nwannang ta.”
LUK.2.15	Ɓɔɔ zang nyaa shonang Laa ɓɔɔ ka lapa ri gbãayu tɔ ka lapa, zang jagãng naa kɔɔ zɔɔ tɔɔ, “Ruu daa nɔɔ ta ka Bɛtalami, ruu daa zi vuu kɔ palɛ, a Kpanti Laa kɔɔ ruu ɓɛɛ.”
LUK.2.16	Ka ruu nɔngkɔ, ri làabìi, ri daayi, ri daa ĩi rɛɛ Yusufu nɛɛ Marayamu nɛɛ jaa rɛ̃ɛting ɓɔɔ ri wɔɔ ka yeti vuu ɓɔɔ zang tɛ̃̀ɛ́ vuu vaa vuu shaanang kagn ɓɛɛ. 
LUK.2.17	Ɓɔɔ ri zi wu tɔ, ri kɔɔrɔ zang vuu ɓɔɔ zang nyaa shonang Laa ɓɔɔ ka lapa kɔɔ ri ka yuu jaa keɓe kati. 
LUK.2.18	Zang ɓɔɔ ri tãa vuu ɓɔɔ zang jagãng kaɓa ri kɔɔyi, ri mã naa ka danggn. 
LUK.2.19	A Marayamu shing ruu keɓe piti ka yeti ɓiɓɛ. A ti rɛ̃rɛ ka yuu vuu keɓe ka yeti ɓiɓɛ. 
LUK.2.20	Ɓɔɔ zang jagãng nɛɛ ri gbãa kaa yuu, ri a Laa bannang, ri dɔɔ wu, ka ruu vuu piti ɓɔɔ ri zirɛ a ri ti tãayi ɓɛɛ. Naa ɓɔɔ zang nyaa shonang Laa ɓɔɔ ka lapa kɔɔ ri ɓɛɛ.
LUK.2.21	Zang yi Yeesɔ tɔ diki daa tɔ mantaati, a zang arɛ nɛɛ zang naa yèé Yeesɔ kaa shaa ka naa ɓɔɔ ri palɛ ɓɛɛ. Zang yee wu shaa tɔ, a zang ɓaa wu nung kaa nɛɛ Yeesɔ. Nung ɓɔɔ zang nyaa shonang Laa ɓɔɔ ka lapa a wu, bɛ̀ɛ́ niiɓɛ tuu wu gn ka yeti kpang ɓɛɛ.
LUK.2.22	Diki ɓɔɔ rɛɛ Yusufu nɛɛ Marayamu ri daa dɔɔ Laa vuu naa ɓɔɔ Musa beeyi, nɛɛ tɔɔ ri sɔɔ bii ɓarɛ naa arɛ. A ri daa kaa nɛɛ wu ka Urushalima nɛɛ ri daa a wu Laa. 
LUK.2.23	Zang bee ka yeti labeenang Laa tɔɔ, “Jamari ɓɔɔ varɛ ɓɔ̀ɔ́ shɔnzang nɛɛ ɓɔɔ vuu vaa yirɛ piti, zang wu a Laa katɔ.” 
LUK.2.24	Rɛɛ Yusufu ri daa Urushalima, ka ruu ɓɔɔ, tɔ̀ɔ, ri daa dɔɔ Laa ning koro kɔ koro ziti naa ɓɔɔ Laa dang nyaa ɓɛɛ.
LUK.2.25	Ka diki kaɓa, yɔɔ ɓɔɔ kagn Urushalima, zang ɓaa wu nɛɛ Simiyon. Simiyon zang ɓɔɔ kasɛ Ruu Laa katɔ, a ti ɓaa shoo ka nyaa ɓɔɔ Laa dang ɓɛɛ tɔ̃ɔ tɔ̃ɔ. Bɛɛ Simiyon kaɓa gã ɓi diki ɓɔɔ Laa naa ta yuu zang Isirela ɓɛɛ. Suru Laa ɓi kagn bii ɓiɓɛ. 
LUK.2.26	Suru Laa ti kɔɔ wu nɛɛ wu zi Kirisi zang ɓɔɔ Laa tɔɔ arɛ naa ta yuu zang ka gbongkarɛ tɔɔ wu vɔrɛ. 
LUK.2.27	Suru Laa dɔ̃ɔ Simiyon ka laa kaɓa daa ka yeti Gãa Laa. Rɛɛ Yusufu ri a kaa nɛɛ Yeesɔ ka Gãa Laa, nɛɛ tɔɔ ri palɛ wu vuu ɓɔɔ labeenang Laa kɔɔ ɓɛɛ kati. 
LUK.2.28	A Simiyon ta jaa kaa naa ɓiɓɛ, a zãa Laa kati tɔɔ,
LUK.2.29	“Kpanti Laa, mɔɔ palɛ vuu ɓɔɔ
LUK.2.29	mɔɔ tɔɔ mɔɔ palɛ tɔ. Yeti jaafoo ɓaaɓɛ katɔ, yaa wu ta wu vɔrɛ.
LUK.2.30	Ka ruu ɓɔɔ, jĩng mɛɛ zi zang
LUK.2.30	ɓɔɔ naa ta yuu zang ɓaaɓɛ tɔ ɓɛɛ
LUK.2.31	Zang ɓɔɔ mɔɔ shingnɛ, nɛɛ
LUK.2.31	zang koolaa piti ri zi wu ɓɛɛ.
LUK.2.32	Wukɔ naa nwang nɔng yakɛnang ɓɔɔ
LUK.2.32	tusu zang ɓɔɔ ri zi kpang, vuu
LUK.2.32	ɓɔɔ mɔɔ kasɛ ɓɛɛ. Wu ti naa
LUK.2.32	shing zang, zang a zang ɓaaɓɛ
LUK.2.32	Isirela bannang.”
LUK.2.33	A diiɓɛ nɛɛ niiɓɛ ri mã naa ka danggn, ka ruu vuu ɓɔɔ Simiyon kɔɔ ka yuu ɓiɓɛ ɓɛɛ. 
LUK.2.34	Simiyon shìng ri naa ka yuu ɓarɛ, a gaa ri Laa kati. Kɔɔ Marayamu nàá Yeesɔ tɔɔ, “Laa zɔ̃ng jaa keɓe nɛɛ wu naa nwáng zang ɓɔɔ zang Isirela dɔɔli naa shaarɛ ka ruu ɓiɓɛ. Zang dɔɔli ti naa ta yuu ɓarɛ, ka ruu ɓiɓɛ. Wu ti naa nwáng zang ɓɔɔ zang rang wu katɔ ɓɛɛ. 
LUK.2.35	Tɔ̀ɔ, wu naa shing rɛ̃rɛnang ɓɔɔ ka yeti zang wu nwangsɛ bii kati. Yeti naa lasɛ mɔɔ, kɔng mɔɔ ka yeti naa ɓɔɔ zang ɓaa mɔɔ nɛɛ yere bang ɓɛɛ.”
LUK.2.36+LUK.2.37	Zang nyaa shonang Laa ɓɔɔ kagn zang soro, zang ɓaa wu nɛɛ Ana. Ana jaa Fanuwel ɓɔɔ ka zɔ̃ng Ashaa ɓɛɛ. Saa ɓiɓɛ ti daa laa dɛ̃ɛti tu dɛ̃ɛti. Nwáng nɛɛ ɓeevɛ saa manziti kɔ nwani, a nwang suvɔ kati. Daarɛ Gãa Laa nɛɛ laagɛ̃ nɛɛ zĩi diki diki, wu dɔɔ Laa. Wu ti gaa Laa, wu seng nyaalaa. 
LUK.2.38	Ka laa kaɓa, Anas arɛ naa zãa Laa, a rang zang ɓɔɔ ri gã naa ɓɔɔ Laa naa ta yuu zang Urushalima, ruu ka yuu jaa keɓe.
LUK.2.39	Yusufu nɛɛ Marayamu ri hangsɛ vuu ɓɔɔ labeenang Laa ɓɔɔ Musa beeyi kɔɔ ɓɛɛ palɛnang tɔ nandon, ri gbãayu ka gari ɓarɛ Nazara ɓɔɔ ka tipi Galili ɓɛɛ. 
LUK.2.40	A jaa naa bangnɛ, zũng danggn kati. Zũnang ka yeti ɓiɓɛ gaagaa. Laa tãa tĩnang vuu ɓɔɔ wu palɛ ɓɛɛ dɔɔli.
LUK.2.41	Sáa nɛɛ mɔɔ tɔ, daa Yeesɔ nɛɛ niiɓɛ ri daarɛ ka Urushalima, ka ruu nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ. 
LUK.2.42	Ɓɔɔ saa Yeesɔ daa tɔ kopi tu ziti, ri daa Urushalima kaa nɛɛ Yeesɔ naa ɓɔɔ ri dàarɛ́ ɓɛɛ. 
LUK.2.43	Nyaalaa waa nyaa tɔ, ri gbãayu kana gãa, a Yeesɔ nwáng ɓi kaa Urushalima ka nɔngkɔ. Diiɓɛ nɛɛ niiɓɛ ri zi kpang. 
LUK.2.44	Ri kɔɔ ɓarɛ nɛɛ naa Yeesɔ kagn teteng zang ɓarɛ. A ri naa gaa tɔɔsung Yeesɔ kãanang kaa nɛɛ laarang ka teteng rɛɛ ɓeezung nɛɛ rɛɛ ɓeesang. 
LUK.2.45	Ri ĩi wu kpang, ka ruu nɔngkɔ, ri gbãayu ka Urushalima tɔkn, ka nɔng ɓɔɔ ri kãa wu ɓɛɛ. 
LUK.2.46	Ri kãa wu diki taati, a ri naa ĩi wu ka Gãa Laa. Nwang tɔ ka teteng zang Yahudi ɓɔɔ ri tusu zang vuu ɓɛɛ. Ɓaa shoo ka yee ɓɔɔ ri rangkɛ, wu ti hɛ̃ɛlɛ ri ruu. 
LUK.2.47	Zang piti ɓɔɔ ri tãa vuu ɓɔɔ wu kɔɔyi, ri mã naa ka danggn, ka ruu zũnang ɓiɓɛ, nɛɛ nyaa ɓɔɔ wu kasɛ ɓɛɛ. 
LUK.2.48	Ɓɔɔ, diiɓɛ nɛɛ niiɓɛ ri zi wu naa weɓe, ri mã naa ka danggn, niiɓɛ hɛ̃ɛ tɔɔ, “Jaa, mɔɔ pálɛ̀ ruu nɔngkɔ ka ruu viya? Ruu kãa mɔɔ tɔ nɛɛ daaɓɛ, gbãng gbãng.”
LUK.2.49	A Yeesɔ kasɛ ri nyaa tɔɔ, “Nɔɔ kãa m ka ruu viya? Nɔɔ zi kpang nɛɛ n naa nwáng ka gãa Daa mɛɛ kpang ya?” 
LUK.2.50	Ri zi dĩiri nyaa ɓɔɔ wu kasɛ ri kpang.
LUK.2.51	A seepaa daa kaa nɛɛ ri ka Nazara. Ɓaa shoo ka nyaa ɓarɛ ning. A niiɓɛ shing ruu keɓe ka yeti ɓiɓɛ nandon. 
LUK.2.52	A Yeesɔ bang bii kati zũnang ɓiɓɛ ti daa kana nɛɛ tĩng. Laa ti tãa tĩnang vuu ɓɔɔ wu palɛ ɓɛɛ dɔɔli, a zang piti ri tãa tĩnang ɓiɓɛ doo nɔngkɔ.
LUK.3.1+LUK.3.2	Laa rang yee nɛɛ Yɔhana jaa Zakariya ka jĩngti, ka diki ɓɔɔ bɛ̀ɛ́ Pontu Bilatu kɔ gɔmna tipi Yahudi ɓɛɛ. Hiridu ɓi kaa gɔmna tipi Galili, a jaa daa ɓiɓɛ Filibu ɓi gɔmna tipi Ituriya nɛɛ tipi Tirakoniti. Lisaniya ɓi gɔmna tipi Abileni. Ka diki kaɓa, rɛɛ Anas nɛɛ Kayifa rikɔ kpanti zang ɓɔɔ ri dɔɔ vuu ka Gãa Laa ɓɛɛ. Ka diki kaɓa, Kayisa Taberiyu wukɔ zang bang rɛɛ tipi keɓe nɛɛ tipi Rooma nandon, daa saa kopi tu maani. 
LUK.3.3	Yɔhana daarɛ ka tipi ɓɔɔ ka nyaa rang Urudung nandon, kɔɔrɔ zang nɛɛ, “Nɔɔ yaa vuu shi kpang manɛ ta, nɔɔ kɔ̃sɔ yeti manɛ. N palɛ nɔɔ batizima, tɔ̀ɔ, Laa wu yàa nɔɔ gbalang vuu shi kpang manɛ kati.” 
LUK.3.4	Naa ɓɔɔ Ishaya zang nyaa shonang Laa bee ka yeti labeenang ɓiɓɛ ɓɛɛ. Ishaya beeyi tɔɔ,
LUK.3.4	“Zang tãa zang ɓɔɔ kagn, rang
LUK.3.4	yee Laa ka yeti waala tɔɔ,
LUK.3.4	‘Nɔɔ pàlɛ́ Kpanti Laa gbalang ta,
LUK.3.4	nɔɔ shiiri katɔ ɓororo, tɔ̀ɔ, wu ra kaa gn,
LUK.3.4	wu a ka bii zang ɓiɓɛ.
LUK.3.5	Zang wu zũuru guurang nandon, zang ti jili kɔpɔ nɛɛ jaa
LUK.3.5	gboonang ka tipi nandon. Zang ti shiiri gbalang ɓɔɔ lengke bii
LUK.3.5	katɔ ɓororo. Gbalang ɓɔɔ gɔgɔlɔ, zang ti palɛ tɔ̃ɔ tɔ̃ɔ.
LUK.3.6	Shɔnzang piti ri naa zi naa ɓɔɔ Laa naa ta yuu zang ditɔ.’ ”
LUK.3.7	A Yɔhana kɔɔ zang dɔɔli ɓɔɔ ri álɛ̀ nɛɛ wu palɛ ri batizima tɔɔ, “Sɔkɔ pudi kiɓi, ɓu wi kɔɔ nɔɔ nɛɛ nɔɔ yuu jĩng dannang ɓɔɔ Laa atɛ ɓɛɛ wiya? 
LUK.3.8	Nɔɔ palɛ vuu ɓɔɔ tusu zang nɛɛ nɔɔ kɔ̃sɔ yeti manɛ tɔ, nɔɔ yaa vuu shi kpang tɔ ɓɛɛ. Nɔ́ɔ kɔ̀ɔrɔ̀ manɛ nɛɛ, ‘Rùu ɓuru wujɛ Ibirayi kpang.’ N kɔɔ nɔɔ, Laa zunung ɓɔɔ wu pàlɛ́ Ibirayi zɔ̃ng nɛɛ tari kɔ ka tipi ɓee katɔ. 
LUK.3.9	Kãntang keɓe zang ɓaa nyaa kãasãng tɔ ka dimbang laa nandon. Laa ɓɔɔ nɛɛ ra jaa ɓɔɔ shi kpang, Zang dɔngnɛ, zang tasɛ ka yeti waa.”
LUK.3.10	A zang dɔɔli ɓɔɔ ri kpalɛ zɔɔ, ri hɛ̃ɛ Yɔhana tɔɔ, “A ruu pàlɛ ɓu kaa biya.”
LUK.3.11	A kasɛ ri nyaa tɔɔ, “Zang ɓɔɔ fɔ̃ɔrɔ ɓiɓɛ ziti, wu a zang ɓɔɔ fɔ̃ɔrɔ ɓiɓɛ kagn kpang, gbete. Zang ɓɔɔ vuu shaanang ɓiɓɛ kagn wu basɛ doo nɔngkɔ nɛɛ zang ɓɔɔ vuu shaanang ɓiɓɛ kagn kpang ɓɛɛ.” 
LUK.3.12	Zang ɓɔɔ ri ta saka tipi ri ti arɛ nɛɛ Yɔhana wu palɛ ri batizima. Ri hɛ̃ɛ Yɔhana tɔɔ, “Maalang rúu palɛ ɓu kaa viya?”
LUK.3.13	A kɔɔ ri tɔɔ, “Nɔ́ɔ ta saka tipi wu ɓa naa ɓɔɔ zang kɔɔ nɔɔ ɓɛɛ kpang.”
LUK.3.14	Sɔɔja ɓɔɔ ri ti hɛ̃ɛ wu nɛɛ, “A rúu palɛ ɓuru kaa viya?” Yɔhana ti kɔɔ ri tɔɔ, “Nɔɔ ta zang vuu nɛɛ ɓangge kpang. Nɔɔ suu sèé nɛɛ zang ri palɛ vuu shi kpang, kpang. Saka ɓɔɔ zang shu nɔɔ ɓɛɛ, wu daa nɔɔ katɔ.”
LUK.3.15	Bii shaa zang kana dɔɔli. Zang dɔɔli ri gaa tɔɔsung rɛ̃rɛnang ka yeti ɓarɛ nɛɛ, naa ɓu bɛ̀ɛ́ Yɔhana kɔ zang ɓɔɔ Laa naa shong ɓɛɛ ya? 
LUK.3.16	A Yɔhana kasɛ ri nyaa nandon tɔɔ, “N pàlɛ́ nɔɔ batizima m nɛɛ mii, zang ɓɔɔ naa a ka knti mɛɛ, ɓa m bannang katɔ. N daa naa ɓɔɔ n kãlɛ soo koodoo ɓiɓɛ kpang. Wukɔ naa pàlɛ́ nɔɔ batizima nɛɛ Suru Laa nɛɛ waa. 
LUK.3.17	Vuu ɓɔɔ wu naa hãlɛ̀ vuu nɛɛ mani kagn naa ɓiɓɛ. Naa kooro dadong ɓiɓɛ ditɔ, tɔ̀ɔ, wu kpalɛ jĩng vuu ɓiɓɛ ka bɔ̃nɔ. Wu yaa gãrɛ ɓiɓɛ, wu doo kaa nɛɛ waa ɓɔɔ ning ɓi kpang ɓɛɛ.”
LUK.3.18	Yɔhana tùsù zang vuu ɓɔɔ naa weɓe dɔɔli. A ti rang ri yee tɔ̃ɔ Laa. 
LUK.3.19+LUK.3.20	Kpanti Hiridu ɓɔɔ Yɔhana mangkɛ wu ka ruu Hirodiya soro jaa diiɓɛ, nɛɛ vuu shi kpang ɓɔɔ Hiridu palɛ dɔɔli ɓɛɛ. Ti naa palɛ vuu shi kpang ɓɔɔgn, kɔɔ zang nɛɛ zang daa loo Yɔhana ka sãa.
LUK.3.21	Yɔhana palɛ zang piti batizima tɔ, a naa pàlɛ̀ Yeesɔ kati. Ɓɔɔ Yeesɔ gàá Laa doo naa, lapa puu kati, 
LUK.3.22	a Suru Laa shooro kaa naa koro ka yuu ɓiɓɛ. A ri tãa yee nɛɛ lapa nɛɛ, “Mɔkɔ Jaa mɛɛ ɓɔɔ yeti mɛɛ kasɛ gbãng gbãng ɓɛɛ.”
LUK.3.23	Ɓɔɔ Yeesɔ gaa tɔɔsung shonang ɓiɓɛ palɛnang, bɛ̀ɛ́ saa ɓiɓɛ daa bmati tu kopi. Zang kɔ̀ɔ́ ɓi nɛɛ Yeesɔ jaa Yusufu
LUK.3.23	ɓɔɔ daa ɓiɓɛ Heli ɓɛɛ.
LUK.3.24	Heli ɓi kaa jaa Matata,
LUK.3.24	Matata ɓi jaa Leevi,
LUK.3.24	Leevi ɓi kaa jaa Meliki.
LUK.3.24	Meliki ɓi jaa Janayi
LUK.3.24	a Janayi ɓi kaa jaa Yusufu.
LUK.3.25	Yusufu ɓi ti jaa Matatiya,
LUK.3.25	Matatiya ɓi jaa Emo.
LUK.3.25	A Emo ɓi kaa jaa Nahum.
LUK.3.25	Nahum ɓi ti jaa Azaliya.
LUK.3.25	Azaliya ɓi jaa Najaya.
LUK.3.26	A Najaya ɓi jaa Mahata,
LUK.3.26	Mahata ɓi jaa Matatiya.
LUK.3.26	Matatiya ɓi jaa Shimeya.
LUK.3.26	Shimeya ɓi jaa Yosek,
LUK.3.26	Yosek ɓi ti jaa Joda.
LUK.3.27	A Joda ɓi jaa Yuwana,
LUK.3.27	Yuwana ɓi jaa Resa.
LUK.3.27	Resa ɓi ti jaa Zerubabe,
LUK.3.27	a Zerubabe ɓi jaa Shalitiyel,
LUK.3.27	Shalitiyel ɓi jaa Neri,
LUK.3.28	a Neri ɓi jaa Meliki,
LUK.3.28	Meliki ɓi jaa Adi.
LUK.3.28	Adi ɓi ti jaa Kosam,
LUK.3.28	a Kosam ɓi jaa Elimadam.
LUK.3.28	Elimadam ɓi jaa Eri,
LUK.3.29	Eri ɓi jaa Jashuwa,
LUK.3.29	a Jashuwa ɓi jaa Eliyiza,
LUK.3.29	Eliyiza ɓi ti jaa Jorim,
LUK.3.29	Jorim ɓi ti jaa Matata,
LUK.3.29	Matata ɓi ti jaa Leevi,
LUK.3.30	a Leevi ɓi jaa Simiyon.
LUK.3.30	Simiyon ɓi jaa Yahuda,
LUK.3.30	a Yahuda ɓi ti jaa Yusufu.
LUK.3.30	Yusufu ɓi jaa Jonam,
LUK.3.30	a Jonam ɓi jaa Eliyakim,
LUK.3.30	Eliyakim ɓi jaa Maliya.
LUK.3.31	Maliya ɓi ti jaa Mena.
LUK.3.31	Mena ɓi jaa Matata,
LUK.3.31	Matata ɓi jaa Natang.
LUK.3.31	Natang ɓi jaa Dawuda,
LUK.3.32	a Dawuda ɓi jaa Jeesi.
LUK.3.32	Jeesi ɓi ti jaa Obida.
LUK.3.32	Obida ɓi jaa Buwaza,
LUK.3.32	Buwaza ɓi jaa Salamuna.
LUK.3.32	Salamuna ɓi jaa Naashong,
LUK.3.33	a Naashong ɓi jaa Aminada,
LUK.3.33	Aminada ɓi ti jaa Adi,
LUK.3.33	Adi ɓi ti jaa Arama.
LUK.3.33	Arama ɓi jaa Heziron,
LUK.3.33	ɓi jaa Periza,
LUK.3.33	a Periza ɓi jaa Yahuda.
LUK.3.34	Yahuda ɓi jaa Yakubu,
LUK.3.34	Yakubu ɓi jaa Ishaaku,
LUK.3.34	Ishaaku jaa Ibirayi,
LUK.3.34	a Ibirayi ɓi jaa Tera.
LUK.3.34	Tera ɓi jaa Naaho,
LUK.3.35	a Naaho ɓi jaa Saruja.
LUK.3.35	Saruja ɓi jaa Riyu,
LUK.3.35	a Riyu ɓi jaa Pelek.
LUK.3.35	Pelek ɓi ti jaa Eba.
LUK.3.35	Eba ɓi jaa Sheela,
LUK.3.36	a Sheela ɓi jaa Kaana.
LUK.3.36	Kaana ɓi ti jaa Arafasa.
LUK.3.36	Arafasa ɓi jaa Sheem,
LUK.3.36	a Sheem ɓi jaa Nuhu.
LUK.3.36	Nuhu ɓi jaa Lamek,
LUK.3.37	Lamek ɓi jaa Mɛtusela,
LUK.3.37	Mɛtusela ɓi kaa jaa Ɛnɔk.
LUK.3.37	Ɛnɔk jaa Jared,
LUK.3.37	Jared ɓi jaa Mahalale,
LUK.3.37	a Mahalale ɓi ti jaa Kaana.
LUK.3.38	Kaana ɓi jaa Enosh.
LUK.3.38	Enosh ɓi jaa Shiitu,
LUK.3.38	a Shiitu ɓi ti jaa Adamu.
LUK.3.38	Adamu ɓi kaa ɓɔ̀ɔ́ Laa.
LUK.4.1	Ɓɔɔ Yeesɔ gbãayu kana nɛɛ Rang Urudung, nɛɛ Suru Laa ka bii ɓiɓɛ, a Suru Laa dɔ̃ wu ka waala. 
LUK.4.2	Sheetang gãsɛ wu ka waala kaɓa sasak diki laa ziti, nɛɛ wu palɛ vuu shi kpang. Ka diki kaɓa, shaa vuu ɓɔɔ ka nyaa kpang. A nyɔkɔ naa nyɔ wu kati.
LUK.4.3	A Sheetang kɔɔ wu tɔɔ, “Mɔkɔ nɛɛ Jaa Laa, kɔɔ tari keɓe ta, wu ri borodi.”
LUK.4.4	A Yeesɔ kasɛ wu nyaa tɔɔ, “Ruu Kpanti Laa kɔɔyi tɔɔ, ‘Wu vuu shaanang kɔ shing shɔnzang nwáng ningkãari kpang.’ ”
LUK.4.5	A Sheetang tuu wu, vang nɛɛ wu ka nɔng ɓɔɔ bee ka lapa ɓɛɛ, a tusu wu koolaa ɓɔɔ ka bm bm ɓɛɛ shàlok nandon. 
LUK.4.6	A kɔɔ wu tɔɔ, “N a mɔɔ naa ka yuu koolaa keɓe nɛɛ vuu ɓɔɔ ka yeti ɓarɛ nandon, ka ruu ɓɔɔ, zang a m tɔ ɓɛɛ. N ti a zang piti ɓɔɔ yeti mɛɛ kasɛ ɓɛɛ katɔ. 
LUK.4.7	Ka ruu nɔngkɔ, naa mɔɔ tang nɛɛ gutu, mɔɔ dɔɔ m, vuu keɓe piti naa nwang kaa ɓɔɔ ɓaaɓɛ.”
LUK.4.8	A Yeesɔ kasɛ wu nyaa tɔɔ, “Ruu Kpanti Laa kɔɔyi tɔɔ, ‘Shɔnzang wu dɔɔ Kpanti Laa ɓiɓɛ kɔ shɛ̃ɛning, nɛɛ wu ti bang wukɔ gbete.’ ”
LUK.4.9	A Sheetang tuu Yeesɔ daa nɛɛ wu ka Urushalima, a daa shing wu ka sɔ̃ngsɔ̃ng yuu Gãa Laa, a kɔɔ wu tɔɔ, “Mɔkɔ nɛɛ Jaa Laa, shɛ̃ɛ ta tipi nɛɛ nɔng kiɓi, 
LUK.4.10	ka ruu ɓɔɔ, ruu Kpanti Laa kɔɔyi tɔɔ, ‘Laa kɔ̀ɔ́ zang nyaa shonang ɓiɓɛ ɓɔɔ ka lapa ruu ditɔ ka yuu ɓaaɓɛ, ri naa ta mɔɔ ka naa ɓarɛ, ka gbalang.’ 
LUK.4.11	‘Mɔɔ nɛ̀ɛ́ nyɔ doo ɓaaɓɛ ka tari ɓɛɛ.’ ”
LUK.4.12	A Yeesɔ kasɛ wu nyaa tɔɔ, “Kpanti Laa ti kɔɔyi tɔɔ, ‘Zang ɓɔɔ wu gãsɛ Laa ɓɔɔ wukɔ Kpanti zang ɓɛɛ kpang.’ ”
LUK.4.13	Sheetang hangsɛ nyaa vuu ɓɔɔ wu kasɛ nɛɛ wu gãsɛ Yeesɔ nɛɛ mani tɔ nandon, a seepaa daayi, yaa Yeesɔ kaa gbongkarɛ.
LUK.4.14	Yeesɔ gbãayu ka Galili, naa vuu palɛnang Suru Laa nɛɛ wu ning. Nyaa ɓiɓɛ sãlɛ nɔng ka tipi kaɓa nandon.
LUK.4.15	Yeesɔ tusu zang vuu ka gãa zɔɔ kpalɛnang ɓarɛ, a zang ri dɔ̀ɔ́ wu dɔɔli.
LUK.4.16	A Yeesɔ naa a ka gari Nazara, nɔng ɓɔɔ wu bang kagn ɓɛɛ. Daa kaa naa ɓasidi ka gãa zɔɔ kpalɛnang zang Yahudi, ka Diki Ɔ̃sɔnang ɓarɛ. A seepaa kati nɛɛ wu gã Ruu Laa. 
LUK.4.17	A zang a wu labeenang Laa ɓɔɔ Ishaya zang nyaa shonang Laa bee ɓɛɛ, a kãlɛ, puuyi, a ka nɔng ɓɔɔ zang beeyi nɛɛ,
LUK.4.18	“Suru Kpanti Laa kagn bii mɛɛ,
LUK.4.18	Laa zɔ̃̀ng m nɛɛ n rang zang
LUK.4.18	ɓɔɔ vuu ka naa kpang yee tɔ̃ɔ
LUK.4.18	ɓiɓɛ. Shong m nɛɛ n kɔɔ
LUK.4.18	zang ɓɔɔ zang mã ri ka sãa,
LUK.4.18	nɛɛ zang yaa ri naa tɔ. Nɛɛ
LUK.4.18	n ti kɔɔ zang jĩng ringtang nɛɛ
LUK.4.18	ri zi nɔng ta. Nɛɛ n ti
LUK.4.18	yaa zang ɓɔɔ zang dang ri
LUK.4.18	jĩng ɓɛɛ, naa.
LUK.4.19	Nɛɛ n ti kɔɔ zang nɛɛ diki
LUK.4.19	ɓɔɔ Laa ta yuu zang ɓiɓɛ kagn a tɔ.”
LUK.4.20	A leng labeenang bìí kati a sɔ̀ɔrɔ̀ zang ɓɔɔ palɛ shonang ka gãa kaɓa, a raa tɔɔsung nwang ka tipi. Zang ɓɔɔ ri kpalɛ zɔɔ ka gãa zɔɔ kpalɛnang kaɓa, ri tɛ̃ɛ wu jĩng ka bii nandon. 
LUK.4.21	A kɔɔ ri kati tɔɔ, “Ruu Laa kɔ nɔɔ tãayi, n gã lɛɛkɔ ɓee, nwáng tɔ niizang.”
LUK.4.22	Zang piti rang vuu tɔ̃ɔ ka yuu ɓiɓɛ. A ri mã naa ka danggn ka ruu yee tɔ̃ɔ ɓɔɔ nwangnɛ nyaa ɓiɓɛ ɓɛɛ. A ri hɛ̃ɛyi tɔɔ, “Wee ɓu bɛɛ jaa Yusufu kpang ya?”
LUK.4.23	A kɔɔ ri tɔɔ, “N zi tɔ, nɔɔ naa kɔɔ m nyaa vuu jeenang keɓe ditɔ nɛɛ, ‘Zang bii masɛnang, wu masɛ bii ɓiɓɛ ta.’ Nɔɔ ti naa kɔɔ m ɓɔɔ ditɔ nɛɛ vuu ɓɔɔ mɔɔ palɛ ka Kafanahu ɓɔɔ ruu tãayi, palɛ ta ka gari kɔ zang yi mɔɔ kagn ɓee. 
LUK.4.24	A kɔɔyi tɔɔ, ‘N kɔɔ nɔɔ ruu ɓɔɔ niizang kɔ nwani, zang kasɛ zang nyaa shonang Laa ɓi jong ka gari ɓiɓɛ kpang.’
LUK.4.25	“Nɔɔ ɓaa shoo ta nɔɔ tãayi. Ka diki Iliya zang nyaa shonang Laa, Laa ku lapa, á zang mii lapa kpang, saa taati nɛɛ shala mangbete, ka ruu nɔngkɔ, nyɔkɔ bang naa nwang ka tipi kaɓa nandon. Suvɔ kagn Isirela dɔɔli, 
LUK.4.26	a Laa shong Iliya ka bii suvɔ ɓɔɔ ka gari Zarafa ɓɔɔ ka tipi Sidong ɓɛɛ. 
LUK.4.27	Ka diki Ilisha zang nyaa shonang Laa, zang vuu bii kagn tipi Isirela dɔɔli, a Laa masɛ zang gbete kagn teteng ɓarɛ kpang. Laa masɛ Naama yɔɔ Siriya kɔ gbete.”
LUK.4.28	Ɓɔɔ zang piti ɓɔɔ ri ka yeti gãa zɔɔ kpalɛnang zang Yahudi ri tãa naa weɓe, gnvɔ shàa ri dɔɔli. 
LUK.4.29	Ri seepaa, ri nwangsɛ wu nɛɛ yeti gari, ri shing wu ka tĩng, ri daa nɛɛ wu ka nyaa kɔpɔ ɓɔɔ ri rooro gãa ka yuu ɓiɓɛ ɓɛɛ, nɛɛ tɔɔ ri daa zĩi wu kaa guurang. 
LUK.4.30	A sɔɔ teteng ɓarɛ, yi gbalang ɓiɓɛ daa ɓiri.
LUK.4.31	Yeesɔ seepaa daa ka gari Kafanahu ɓɔɔ ka tipi Galili ɓɛɛ. Nwáng tɔ ka nɔngkɔ, a naa daa ka gãa zɔɔ kpalɛnang zang Yahudi ka Diki Ɔ̃sɔnang ɓarɛ, daa tusu ri vuu. 
LUK.4.32	A ri mã naa ka danggn, ka ruu naa ɓɔɔ wu tusu ri vuu ɓɛɛ. Tusu zang vuu, mɔɔ kɔ̀ɔ́ nɛɛ zi tɔ nɛɛ vuu ɓɔɔ wu kɔɔyi wukɔ niizang. 
LUK.4.33	Ka gãa zɔɔ kpalɛnang zang Yahudi kaɓa, zang ɓɔɔ suru shi kpang ka bii ɓiɓɛ kagn. A mɛɛ nyaa nabm ka lapa tɔɔ, 
LUK.4.34	“Ayii. Yeesɔ yɔɔ Nazara, ruu, ɓaaɓɛ hãa kagn nɛɛ ruu ya? Mɔɔ arɛ nɛɛ mɔɔ naa nyɔkɔ ruu katɔ ya? N zi mɔɔ tɔɔ, mɔkɔ zang shonang Laa ɓɔɔ a nɛɛ bii Laa ɓɛɛ.”
LUK.4.35	A Yeesɔ mangkɛ suru shi kpang tɔɔ, “Vɔ̃ nyaa ta, mɔɔ nwáng nɛɛ yeti ɓiɓɛ.” A suru shi kpang tuu wu, loo wu ka tipi ka jĩng zang piti. A nwangnɛ, yàa wu bii kati, palɛ wu vuu ɓɔɔ kpang.
LUK.4.36	Zang piti ɓɔɔ ri kpalɛ zɔɔ, ri mã naa ka danggn. Ri hɛ̃ɛlɛ zɔɔ tɔɔ, “Wee ɓi lɛ̀ɛ́ yee kiya? Mangkɛ suru shi kpang, kɔɔ ri nɛɛ ri nwang ta nɛɛ yeti zang, a ri nwangkɛ, ri yaa zang bii.” 
LUK.4.37	A nyaa Yeesɔ sãlɛ nɔng ka tipi kaɓa nandon.
LUK.4.38	A Yeesɔ seepaa yaa gãa zɔɔ kpalɛnang kaɓa, a daa ka gãa Siman, ka laa kaɓa, Siman ɓeekpeng ɓɔɔ yi soro ɓiɓɛ roo katɔ nɛɛ bii zaa wu katɔ. A ri gaa wu nɛɛ wu masɛ wu. 
LUK.4.39	A Yeesɔ daa ka bii Siman ɓeekpeng, a daa shii paa ka yuu ɓiɓɛ, a mangkɛ bii ɓɔɔ zaa wu kati, a bii yaa wu nɔng kati. A Siman ɓeekpeng seepaa kaa tantɛnang, kãa ri vuu shaanang.
LUK.4.40	Laa daa tɔ ka nyaa vàa, zang piti ɓɔɔ zang kɔnang ɓarɛ kagn, ri atɛ ri ka bii Yeesɔ. A Yeesɔ shĩli ri naa ka yuu nandon, a masɛ ri kati. 
LUK.4.41	A suru shi kpang ti nwangkɛ kaa nɛɛ bii zang dɔɔli. Ri mɛɛrɛ nyaa kana nɛɛ, “Mɔkɔ Jaa Laa.” A mangkɛ ri, kasɛ nɛɛ ri rang yee ka yuu ɓiɓɛ kpang, ka ruu ɓɔɔ, ri zi tɔ nɛɛ wukɔ Kirisi ɓɛɛ.
LUK.4.42	Yeesɔ seepaa kaa nɛɛ gãndi, a daa ka nɔng ɓɔɔ zang kagn kpang ɓɛɛ. A zang ri kãa Yeesɔ, ri kãa Yeesɔ, ri daa ĩi wu ka nɔng ɓɔɔ wu kagn ɓɛɛ. A ri gàa wu nɛɛ wu yaa tipi ɓarɛ kpang. 
LUK.4.43	A Yeesɔ kɔɔ ri tɔɔ, “Laa shong m nɛɛ n rang yee tɔ̃ɔ kpanti roonang ɓiɓɛ ka rɛɛ gari ɓɔɔgn jong.” 
LUK.4.44	A seepaa daayi daa rangkɛ zang yee Laa ka gãa zɔɔ kpalɛnang zang Yahudi ɓɔɔ ka tipi Yahudi ɓɛɛ nandon.
LUK.5.1	Diki ɓɔɔ kagn, Yeesɔ shii ka nyaa mii waapo Janesara, a zang ɓɔɔ ri kpalɛ zɔɔ ri màasɛ́ wu, ri kasɛ nɛɛ ri tãa yee Laa. 
LUK.5.2	A Yeesɔ raa jĩng zi tonsi ziti ɓɔ̀ɔ́ zang jaazĩi yinang ka nyaa mii waapo. Zang jaazĩi yinang kaɓa, ri nwang tɔ nɛɛ yeti tonsi, ri sɔɔ kaa jang jaazĩi ɓarɛ. 
LUK.5.3	A Yeesɔ shɛ̃ɛ ka yeti tonsi ɓɔɔ gbete. Tonsi ɓɔɔ wu shɛ̃ɛ ka yeti ɓiɓɛ kaɓa, ɓi ɓɔɔ Siman. A Yeesɔ kɔɔ Siman tɔɔ, wu dɔ̃ tonsi nɛɛ nyaa rang, wu daa nɛɛ mani ka yeti mii tɔkɔlɔng. A Yeesɔ nwang ka yeti tonsi, tusu zang ɓɔɔ ri kpalɛ zɔɔ vuu kana nɛɛ nɔngkɔ.
LUK.5.4	Ɓɔɔ Yeesɔ hangsɛ nyaa yee rannang tɔ, a kɔɔ Siman tɔɔ, “Zaa tonsi ta, mɔɔ daa nɛɛ mani ka nɔng ɓɔɔ mii bee katɔ ɓɛɛ. Nɔɔ tɛ̃ɛ jang jaazĩi ka mii, tɔɔ nɔɔ yi jaazĩi kati.”
LUK.5.5	A Siman kasɛ Yeesɔ nyaa tɔɔ, “Dabang, ruu dang jĩng tɔ nɛɛ zĩi sasak, ruu walɛ vuu kpang, n tɛ̃ɛ jang keɓe, ka ruu ɓɔɔ, mɔkɔ kɔɔyi ɓɛɛ.” 
LUK.5.6	Ɓɔɔ ri tɛ̃ɛ jang jaazĩi tɔ, ri raa jaazĩi kaa gaagaa, jang ɓarɛ nɛɛ wu lɔɔsɔ kaa tɔ. 
LUK.5.7	A ri ɓaa nyaa ka rɛɛ ɓeesang ɓɔɔ ri ka yeti tonsi ɓɔɔ gbete, nɛɛ ri naa yi ri naa kaa jong bii. A ri arɛ ri naa see jaazĩi. Jaazĩi bìí wisi nyaa tonsi ziti kaɓa kaa nandon. Tonsi ɓarɛ yaa tɔkɔlɔng nɛɛ wu ɔ̃ɔ kaa yeti mii. 
LUK.5.8	Ɓɔɔ Siman Bituru zi naa weɓe, tang nɛɛ gutu ka tĩng Yeesɔ tɔɔ, “N zɔ̃ɔrɔ mɔɔ katɔ Kpanti, daa ɓaa ta, mɔɔ yaa m, ka ruu ɓɔɔ, n m zang ɓɔɔ palɛ vuu shi kpang ɓɛɛ.”
LUK.5.9	Ka ruu ɓɔɔ, Siman nɛɛ zang ɓɔɔ ri nɛɛ wu, ri mã naa ka danggn ka ruu jaazĩi ɓɔɔ ri yi ɓɛɛ. 
LUK.5.10	Rɛɛ Siman ɓeesang, rɛɛ Yakub nɛɛ Yɔhana wujɛ Zebedi, ri mã naa ka danggn doo nɔngkɔ. A Yeesɔ kɔɔ Siman tɔɔ, “Mɔ́ɔ kaa vɔrɔ kpang, kãntang keɓe mɔɔ nwang ɓaa tɔ̀ɔ́ zang ɓɔɔ yi jaazĩi kpang, mɔɔ nwáng ɓaa kaa zang ɓɔɔ ɓaa zang nyaa nɛɛ ri a ka bii mɛɛ ɓɛɛ.”
LUK.5.11	Ri nwangsɛ tonsi tɔ ka nyaa gãnggãng, a ri yaa vuu ɓarɛ piti, ri dũng Yeesɔ.
LUK.5.12	Diki ɓɔɔgn, Yeesɔ daa yeti gari ɓɔɔ ɓɛɛ, a yɔɔ ɓɔɔ vuu bii shaa wu dɔɔli kagn nɔngkɔ. Ɓɔɔ zi Yeesɔ hn, arɛ naa tang ka tĩng ɓiɓɛ, a gaa wu tɔɔ, “Dabang, naa mɔɔ kasɛ katɔ, mɔɔ masɛ m katɔ.”
LUK.5.13	A Yeesɔ dĩi naa ɓiɓɛ lee wu, a kɔɔ wu tɔɔ, “N kasɛ tɔ, vuu bii ɓaaɓɛ wu waa nyaa ta.” A vuu bii yaa yɔɔ nɔng kaa tantɛnang. 
LUK.5.14	Yeesɔ shaarɛ wu nyaa tɔɔ, “Mɔɔ daa kɔɔ zang ɓɔɔ kpang. Daa sasak, mɔɔ daa tusu zang ɓɔɔ dɔɔ Laa vuu bii ɓaaɓɛ. Mɔɔ ti dɔɔ Kpanti Laa vuu ɓɔɔ Musa dang nyaa ɓɛɛ, tɔɔ zang ri zi kagn nɛɛ vuu bii ɓaaɓɛ waa nyaa tɔ.”
LUK.5.15	A nyaa Yeesɔ sãlɛ nɔng ɓi doo nɛɛ mani. Zang kpalɛ zɔɔ ka bii ɓiɓɛ gaagaa nɛɛ zang naa tãa yee ɓiɓɛ, nɛɛ tɔ̀ɔ, wu ti màsɛ̀ ri kɔnang ɓarɛ. 
LUK.5.16	A Yeesɔ naa yaa nɔng kaɓa daa ka jĩngti, daa gaa Laa naa ɓasidi ɓɛɛ.
LUK.5.17	Diki ɓɔɔ kagn, Yeesɔ tusu zang vuu kana, a zang Farisi nɛɛ zang ɓɔɔ ri zi labeenang Laa dɔɔli ɓɔɔ alɛ nɛɛ gari piti ɓɔɔ ka tipi Galili, nɛɛ Yahudi, a ɓɔɔ gari Urushalima nandon, ri nwáng kagn nɔngkɔ. A Laa a Yeesɔ naa ɓɔɔ wu màsɛ́ zang kɔnang nɛɛ mani kati. 
LUK.5.18	Ka diki kaɓa, zang ri tuu zang ɓɔɔ bii vɔ katɔ ɓɔɔ ri ta ka laa nɛɛ ri atɛ wu ka tĩng Yeesɔ, 
LUK.5.19	a ri walɛ gbalang ɓɔɔ ri daa nɛɛ wu ka bii Yeesɔ kaa takpang, ka ruu zang ɓɔɔ ri kpalɛ zɔɔ gaagaa ɓɛɛ. A ri vangnɛ, ri puu nɔng ka yuu sãa lapa, ri yaa wu naa kaa nɛɛ laa ɓɔɔ ri ta wu kagn, ri shing wu ka teteng zang ɓɔɔ ri kpalɛ zɔɔ ɓɛɛ, ka tĩng Yeesɔ. 
LUK.5.20	Ɓɔɔ Yeesɔ zi naa ɓɔɔ zang kaɓa ri shing danggn ka bii Kpanti Laa, a kɔɔ zang ɓɔɔ bii vɔ katɔ tɔɔ, “Masang, n yaa mɔɔ gbalang vuu shi kpang ɓaaɓɛ tɔ.”
LUK.5.21	A zang ɓɔɔ ri tusu zang vuu, nɛɛ zang Farisi ri gaa tɔɔsung ruu hɛ̃ɛlɛnang kaa naa ɓarɛ tɔɔ, “Yɔɔ kɔ rang yee shi kpang ka yuu Laa ɓee ɓu wiya? Ɓi Laa kɔ gbete yaa zang gbalang vuu shi kpang ɓɔɔ zang palɛ ɓɛɛ.”
LUK.5.22	Yeesɔ ti zi vuu ɓɔɔ ri rɛ̃rɛ ka yeti ɓarɛ ɓi tɔ. A hɛ̃ɛ ri tɔɔ, “Nɔɔ rɛ̃rɛ nɔngkɔ, ka ruu viya? 
LUK.5.23	Ɓɔɔ zang kɔɔ nɛɛ, ‘Zang yaa mɔɔ gbalang vuu shi kpang ɓaaɓɛ tɔ.’ Nɛɛ ɓɔɔ zang kɔɔ nɛɛ, ‘Seepaa ta mɔɔ rarɛ.’ Ɓu wi kpãa kpang ka teteng yee ziti keɓe wiya? 
LUK.5.24	N masɛ yɔɔ keɓe ditɔ, tɔ̀ɔ, nɔ́ɔ zi kati nɛɛ, zang a Jaa Shɔnzang naa tɔ ka koo keɓe, nɛɛ wu yaa zang gbalang vuu shi kpang ɓarɛ.” A kɔɔ yɔɔ ɓɔɔ bii vɔ katɔ tɔɔ, “N kɔɔ mɔɔ, seepaa ta mɔɔ tuu laa ɓɔɔ zang ta mɔɔ kagn mɔɔ daa gãa.”
LUK.5.25	A yɔɔ ɓɔɔ bii vɔ katɔ, seepaa kaa tantɛnang ka jĩng zang, a see laa ɓɔɔ zang tà wu kagn, a daa gãa kati. Dɔɔ Laa kana gbalang. 
LUK.5.26	Zang piti ri mã naa ka danggn, a ri dɔɔ Laa kati. Bii kaa ri vɔrɔ, ri tɔɔ, “Ruu zi vuu ɓɔɔ naa ɓɔɔgn lɛ̀ɛ́ tɔ.”
LUK.5.27	Yeesɔ masɛ zang ɓɔɔ bii vɔ katɔ tɔ, a seepaa daanang kati. Daa kana, a zi yɔɔ ɓɔɔ ta saka tipi ɓɔɔ zang ɓaa wu nɛɛ Leevi nwang tɔ ka yeti gãa saka tipi tanang. A kɔɔ wu tɔɔ, “Dũng m ta.” 
LUK.5.28	A Leevi yaa vuu piti seepaa, dũng wu kati.
LUK.5.29	Leevi daa palɛ vuu shaanang ka zɔ̃ng zɔ̃ng, ka gãa ɓiɓɛ, ka ruu Yeesɔ. Ka teteng zang kɔ shaa vuu shaanang ɓa, zang saka tipi tanang kagn nɔngkɔ gaagaa. Ri shaa vuu shaanang kana nɛɛ Yeesɔ. 
LUK.5.30	Zang Farisi nɛɛ zang ɓɔɔ ri tusu zang vuu, ɓɔɔ ri doo zang Farisi kɔ, ri hɛ̃ɛlɛ zang ɓɔɔ ri mantɛ vuu ka bii Yeesɔ kana nɛɛ, “Ka ruu vi, nɔɔ shaa vuu shaanang nɔɔ ti ɓooro vuu nɛɛ zang saka tipi tanang nɛɛ zang ɓɔɔ ri dũng nyaa ɓɔɔ Laa dang ɓɛɛ kpang kɔ doori viya?”
LUK.5.31	A Yeesɔ kasɛ ri nyaa tɔɔ, “Zang ɓɔɔ bii kɔ̀ng ri kpang, ri daa bii zang ɓɔɔ pàlɛ́ zang kɔnang ɓi kpang. Ɓi zang ɓɔɔ bii kɔng ri katɔ kɔ ri daa shɛ̃ɛning. 
LUK.5.32	N arɛ nɛɛ n naa ɓaa nyaa ka zang tɔ̃ɔ nɛɛ ri kɔ̃sɔ yeti ɓarɛ kpang. N arɛ nɛɛ n naa ɓaa nyaa m ka zang ɓɔɔ ri dũng nyaa ɓɔɔ Laa dang kpang ɓɛɛ, tɔ̀ɔ, ri yaa vuu shi kpang, ri kɔ̃sɔ yeti kati.”
LUK.5.33	A zang kaɓa ri ti hɛ̃ɛ wu tɔɔ, “Zang ɓɔɔ ri mantɛ vuu ka bii Yɔhana, nɛɛ ɓɔ̀ɔ́ zang Farisi, ri seng nyaalaa ɓarɛ katɔ nɛɛ Laa gaanang piti, a ɓɔɔ ɓaaɓɛ ri sèng ɓarɛ kpang, ka ruu viya?”
LUK.5.34	Yeesɔ kasɛ ri nyaa tɔɔ, “Sinyɛ ɓeevɛ ɓeesang ri seng nyaalaa ka diki ɓɔɔ sinyɛ ɓeevɛ doo nɛɛ ri ɓɛɛ ya? Ri sèng kpang. 
LUK.5.35	Diki ɓɔɔ zang naa tuu sinyɛ ɓeevɛ a doo naa, tɔ̀ɔ, ri naa seng nyaalaa kati.”
LUK.5.36	A ràng ri nyaa vuu jeenang kati tɔɔ, “Zang lɔɔsɔ fɔ̃ɔrɔ shɔɔ ɓi jong, zang lu fɔ̃ɔrɔ ɓɔɔ gbaala nɛɛ mani kpang. Ka ruu ɓɔɔ, naa zang palɛ nɔngkɔ, zang làsɛ́ fɔ̃ɔrɔ shɔɔ ɓi katɔ ɓɛɛ. Sɛ̃ɛ fɔ̃ɔrɔ ɓɔɔ shɔɔ kaɓa naa daa zɔɔ ɓi tɔ nɛɛ fɔ̃ɔrɔ ɓɔɔ gbaala kaɓa kpang. 
LUK.5.37	Zang ti tɛ̃ɛ saa shɔɔ ɓi jong ka yeti zàáng gbaala ɓɔɔ zang palɛ nɛɛ koo ɓɛɛ kpang. Naa zang tɛ̃ɛyi, sãa zàáng ɓi katɔ. Saa ti tɛ̃ɛ ka tipi. Koo bìí ti làsɛ́ katɔ. 
LUK.5.38	Zang tɛ̃ɛ saa shɔɔ ɓi doo ka zàáng ɓɔɔ shɔɔ kɔ doori. 
LUK.5.39	Zang ɓɔɔ nɛɛ ɓoo saa gbaala ɓi tɔ, kasɛ ɓɔɔ shɔɔ ɓi takpang. Kɔ̀ɔ́ ɓi nɛɛ, ‘Ɓɔɔ gbaala kɔ tɔ̃ɔ.’ ”
LUK.6.1	Ka Diki Ɔ̃sɔnang ɓɔɔ kagn, Yeesɔ sɔ̀ɔ gbalang ɓɔɔ tɛɛ yeti jaa zee, a zang ɓɔɔ ri mantɛ vuu ka bii ɓiɓɛ, ri lɔɔrɔ yuu zee, ri shaatɛ ka naa ɓarɛ, ri shaayi. 
LUK.6.2	Ɓɔɔ zang Farisi ri zi naa weɓe, ri hɛ̃ɛyi, ri tɔɔ, “Nɔɔ ɓá nyaa ɓɔɔ Laa dang ka ruu vi, nɔɔ palɛ shonang ka Diki Ɔ̃sɔnang viya?”
LUK.6.3	A Yeesɔ kasɛ ri nyaa tɔɔ, “Nɔɔ gã vuu ɓɔɔ Dawuda palɛ ka diki ɓɔɔ nyɔkɔ nyɔ wu, nɛɛ zang ɓɔɔ ri dũng wu ɓɛɛ gngn kpang ya? 
LUK.6.4	Naa ɓɔɔ daa ka yeti Gãa Laa, daa tuu borodi ɓɔɔ zang dang nyaa nɛɛ zang ɓɔɔ ri dɔɔ Laa vuu ka Gãa Laa kɔ ri shaa shɛ̃ɛning. A shaa nɛɛ zang ɓɔɔ ri nɛɛ wu kpang ya?”
LUK.6.5	A hangsɛ nyaa ruu tɔɔ, “Jaa shɔnzang kɔ kpanti Diki Ɔ̃sɔnang.”
LUK.6.6	Ka Diki Ɔ̃sɔnang ɓɔɔ kagn, Yeesɔ tusu zang vuu ka yeti gãa zɔɔ kpalɛnang ɓarɛ. Ka yeti gãa kaɓa, zang ɓɔɔ naa nakn ɓiɓɛ ɓakɛ katɔ kagn nɔngkɔ. 
LUK.6.7	Zang Farisi nɛɛ zang ɓɔɔ ri tusu zang vuu, ri tɛ̃̀ɛ wu jĩng ka bii, nɛɛ tɔ̀ɔ, ri zirɛ naa masɛ zang katɔ ka Diki Ɔ̃sɔnang ya. Tɔ̀ɔ, ri walɛ gbalang ɓɔɔ ri naa jɛ̃ɛ wu ruu ɓɛɛ kati. 
LUK.6.8	Yeesɔ ti zi vuu ɓɔɔ ri rɛ̃rɛ ka yeti ɓarɛ ɓi tɔ. A kɔɔ yɔɔ ɓɔɔ naa ɓakɛ katɔ tɔɔ, “Arɛ mɔɔ shii ka nihn.” A yɔɔ seepaa a ka bii Yeesɔ. 
LUK.6.9	A Yeesɔ kɔɔ zang tɔɔ, “Ń hɛ̃ɛ nɔɔ karɛ, ‘Ruu Laa ɓɔɔ Musa beeyi, kasɛ katɔ nɛɛ ruu pàlɛ̀ zang tɔ̃ɔ ka Diki Ɔ̃sɔnang ya, kɔ nɛɛ ruu palɛ vuu shi kpang? Nɛɛ ruu masɛ zang ya, kɔ nɛɛ ruu nyɔ zang vɔrɔ katɔ kɔ jong?’ ” 
LUK.6.10	A Yeesɔ pɛ̃ɛrɛ zang ɓɔɔ ri kiiri wu nyaa ka teteng ɓɛɛ nandon, a kɔɔ yɔɔ ɓɔɔ naa ɓakɛ katɔ tɔɔ, “Dĩi naa ɓaaɓɛ ta.” A yɔɔ dĩi naa, a naa ɓiɓɛ nwang tɔ̃ɔ kaa nɔng tɔkn.
LUK.6.11	Gnvɔ shaa rɛɛ Farisi nɛɛ zang ɓɔɔ ri tusu zang vuu, ri daa hɛ̃ɛlɛ zɔɔ naa vuu ɓɔɔ ri palɛ Yeesɔ ɓɛɛ.
LUK.6.12	Ka diki kaɓa, Yeesɔ naa daa Laa gaanang ka kɔpɔ. Yeesɔ gàa Laa nɛɛ zĩi sasak, nɔng gãntɛ nɛɛ mani. 
LUK.6.13	Nɔng naa gãntɛ tɔ, a naa ɓaa nyaa ka zang ɓɔɔ ri mantɛ vuu ka bii ɓiɓɛ, a shɛ̃ɛrɛ zang kopi tu ziti a tɔɔ nɛɛ ri ɓarɛ kaa zang shonang ɓiɓɛ. Zang shonang ɓɔɔ Yeesɔ shɛ̃ɛrɛ kaɓa, zang ɓaa ri nɛɛ, 
LUK.6.14	Siman ɓɔɔ Yeesɔ naa a wu nung nɛɛ Bituru ɓɛɛ, nɛɛ jaa niiɓɛ Anduru. A ɓɔɔ Yakub nɛɛ Yɔhana nɛɛ Filibu, nɛɛ Batolomi, 
LUK.6.15	nɛɛ Matiyu, nɛɛ Tooma, nɛɛ Yakub jaa Alifaya, nɛɛ Siman ɓɔɔ kasɛ nɛɛ tipi ɓarɛ wu gbãayu nɛɛ knti kpang ɓɛɛ 
LUK.6.16	nɛɛ Yahuda jaa Yakub, a ɓɔɔ Yahuda Isikariyoti ɓɔɔ naa nyɔ yuu Yeesɔ ɓɛɛ.
LUK.6.17	Yeesɔ shooro tɔ nɛɛ kɔpɔ nɛɛ zang ɓɔɔ wu shɛ̃ɛrɛ ri, a daa shii ka nyɛlɛ. Zang ɓɔɔ ri mantɛ vuu ka bii ɓiɓɛ dɔɔli, nɛɛ zang dɔɔli ɓɔɔ ri alɛ nɛɛ tipi Yahudi, nɛɛ gari Urushalima, a ɓɔɔ zang ɓɔɔ ri alɛ nɛɛ gari Taya nɛɛ Sidong ɓɔɔ ka nyaa waapo ɓɛɛ. Ri arɛ nɛɛ ri naa tãa yee Laa ɓɔɔ wu rangnɛ, nɛɛ wu ti màsɛ̀ ri kɔnang ɓarɛ. 
LUK.6.18	A Yeesɔ ti masɛ zang ɓɔɔ suru shi kpang ka bii ɓarɛ kaa jong. 
LUK.6.19	Zang ɓɔɔ ri kpalɛ zɔɔ ɓɛɛ ri kasɛ nɛɛ ri lee Yeesɔ naa ka bii, ka ruu ɓɔɔ, naa zang masɛnang nwangkɛ nɛɛ bii ɓiɓɛ, masɛ zang ɓɛɛ.
LUK.6.20	Yeesɔ tuu jĩng pɛ̃ɛrɛ zang ɓɔɔ ri mantɛ vuu ka bii ɓiɓɛ, a kɔɔ ri nɛɛ:
LUK.6.20	“Tĩnang tãanang ɓi ɓɔɔ manɛ, ɓɔɔ vuu ka naa manɛ kpang ɓɛɛ. Ka ruu ɓɔɔ, Laa naa a nɔkɔ vuu tɔ̃ɔ ɓɔɔ wu a zang ɓɔɔ ri ta wu nɛɛ wukɔ Kpanti ɓɛɛ. 
LUK.6.21	Tĩnang tãanang ɓi ɓɔɔ manɛ, ɓɔɔ nyɔkɔ nyɔ nɔɔ katɔ kãntang keɓe ɓɛɛ, Laa naa a nɔɔ vuu shaanang ɓɔɔ yi nɔɔ buru ɓɛɛ ditɔ.
LUK.6.21	“Tĩnang tãanang ɓi ɓɔɔ manɛ ɓɔɔ nɔɔ kaa nyavɔ kãntang keɓe ɓɛɛ, ka ruu ɓɔɔ, nɔɔ naa laarɛ ditɔ ɓɛɛ. 
LUK.6.22	Tĩnang tãanang ɓi ɓɔɔ manɛ kɔ, naa zang kasɛ ruu manɛ kpang, zang bɛ̃ɛ nɔɔ, zang dãa nɔɔ, zang kɔɔ nɛɛ nɔɔ shi kpang, ka ruu Jaa Shɔnzang. 
LUK.6.23	Zang nɛɛ palɛ nɔɔ tɔ naa weɓe, nɔɔ dɔɔ bii katɔ. Nɔɔ ti tãa tĩnang, ka ruu ɓɔɔ, Kpanti Laa shing nɔɔ vuu ɓɔɔ kagn bang ka lapa ɓɛɛ. Daa ɓarɛ pàlɛ́ zang nyaa shonang Laa doo nɔngkɔ ka tĩng. 
LUK.6.24	Jĩng dannang kagn yuu manɛ, ɓɔɔ vuu naa manɛ kagn ɓɛɛ, ka ruu ɓɔɔ, nɔɔ walɛ tĩnang tãanang manɛ tɔ ɓɛɛ. 
LUK.6.25	Jĩng dannang kagn yuu manɛ, ɓɔɔ buru manɛ puu katɔ kãntang keɓe ɓɛɛ, nyɔkɔ naa nyɔ nɔɔ ditɔ.
LUK.6.25	“Jĩng dannang kagn yuu manɛ ɓɔɔ nɔɔ laarɛ katɔ kãntang keɓe, ka ruu ɓɔɔ, yeti manɛ naa lasɛ ditɔ gbãng gbãng, nɔɔ ti naa kaa nyavɔ ditɔ dɔɔli ɓɛɛ.
LUK.6.26	“Jinang dannang kagn yuu ɓaaɓɛ, naa zang piti rang yee tɔ̃ɔ ka yuu ɓaaɓɛ, ka ruu ɓɔɔ, ri rang yee tɔ̃ɔ doo nɔngkɔ ka yuu zang ɓɔɔ ri nwãarɛ zang nɛɛ ri zang nyaa shonang Laa ɓɛɛ.
LUK.6.27	“N kɔ̀ɔ́ nɔɔ, ɓɔɔ nɔɔ tãa ruu kɔ n rang ɓɛɛ katɔ ɓɛɛ. Nɔ́ɔ kasɛ ruu zang ɓɔɔ nɔɔ shing jĩng nɛɛ ri kpang katɔ. Nɔɔ ti palɛ zang ɓɔɔ ri kasɛ ruu manɛ kpang tɔ̃ɔ katɔ. 
LUK.6.28	Nɔɔ gaa Laa ka ruu zang ɓɔɔ ri rang yee shi kpang ka yuu manɛ, nɛɛ zang ɓɔɔ ri dang nɔɔ jĩng ɓɛɛ. 
LUK.6.29	Zang ɓɔɔ nɛɛ nyɔ nɔɔ ka kashoo dang gbete, nɔɔ raa wu dang gbete, wu ti nyɔrɛ. Zang ɓɔɔ nɛɛ ti ta fɔ̃ɔrɔ bang ɓaaɓɛ, ɓɔɔ mɔɔ hãa nɛɛ biling, mɔɔ ti zãa wu ɓɔɔ tɔkɔlɔng ɓɔɔ mɔɔ hãa nɛɛ tĩng kpang. 
LUK.6.30	Zang ɓɔɔ nɛɛ gaa vuu ka naa ɓaaɓɛ, mɔɔ zãa wu kpang. Zang ɓɔɔ nɛɛ ti tuu vuu ɓaaɓɛ, mɔɔ hɛ̃ɛyi nɛɛ zang sɔɔrɔ mɔɔ kpang. 
LUK.6.31	Vuu ɓɔɔ nɔɔ kasɛ nɛɛ zang ri palɛ nɔɔ, nɔɔ pàlɛ̀ ri doo nɔngkɔ.
LUK.6.32	“Naa nɔɔ kasɛ ruu zang ɓɔɔ ri kasɛ ruu manɛ kɔ shɛ̃ɛning, nɔɔ naa walɛ ɓu vi ka bii Kpanti Laa viya? Ka ruu ɓɔɔ, zang ɓɔɔ ri dũng Kpanti Laa kpang, ri kàsɛ́ ruu zang ɓɔɔ kasɛ ruu ɓarɛ katɔ ɓɛɛ. 
LUK.6.33	Naa nɔɔ pàlɛ̀ zang ɓɔɔ pàlɛ́ nɔɔ tɔ̃ɔ kɔ tɔ̃ɔ shɛ̃ɛning, nɔɔ naa walɛ vi ka naa Laa viya? Zang ɓɔɔ ri dũng Laa kpang ri palɛ doo nɔngkɔ. 
LUK.6.34	Naa nɔɔ a zang ɓɔɔ nɔɔ zi tɔ nɛɛ ri naa sɔɔrɔ nɔɔ vuu manɛ katɔ kɔ, nyaa kɔ́pɔ́ shɛ̃ɛning, nɔɔ naa walɛ vi ka naa Kpanti Laa viya? Zang ɓɔɔ dũng Laa kpang, ri a zang ɓɔɔ ri dũng Laa kpang kɔ doori nyaa kɔ́pɔ́, nɛɛ tɔ̀ɔ, ri naa ta kaa doo nɔngkɔ tɔkn. 
LUK.6.35	Nɔɔ kasɛ ruu zang ɓɔɔ ri shing jĩng nɛɛ nɔɔ kpang katɔ. Nɔɔ palɛ ri tɔ̃ɔ. Nɔ́ɔ ti a zang vuu nyaa kɔ́pɔ́ nɛɛ zang wu naa sɔɔrɔ nɔɔ tɔkn kpang. Tɔ̀ɔ, nɔ́ɔ naa walɛ vuu ɓɔɔ Laa shing nɔɔ ɓɛɛ kati. Nɔ́ɔ ti naa nwáng wujɛ Kpanti Laa kati. Ka ruu ɓɔɔ, gn zang ɓɔɔ zãa wu kpang, nɛɛ zang ɓɔɔ yeti ɓarɛ shi kpang kɔng wu katɔ ɓɛɛ. 
LUK.6.36	Gn zang wu kɔng nɔɔ katɔ, naa ɓɔɔgn zang kɔng Daa manɛ ɓɛɛ.
LUK.6.37	“Nɔ́ɔ jɛ̃̀ɛ zang ruu kpang, Kpanti Laa wu ti naa jɛ̃ɛ nɔɔ ruu kpang kɔ doori. Nɔ́ɔ kɔɔ kpang nɛɛ zang keɓe palɛ vuu shi kpang tɔ kpang. Tɔɔ Kpanti Laa wu ti naa kɔɔ kaa takpang nɛɛ nɔɔ palɛ vuu shi kpang tɔ kpang. Nɔɔ yaa zang gbalang vuu shi kpang ɓɔɔ zang palɛ nɔɔ ɓɛɛ katɔ, tɔ̀ɔ Laa wu ti naa yaa nɔɔ gbalang vuu shi kpang ɓɔɔ nɔɔ palɛ ɓɛɛ. 
LUK.6.38	Nɔɔ a zang vuu katɔ, Laa naa a nɔɔ ditɔ jong. Ɓɔɔ nɔɔ ta ka naa Laa, naa yi nyaa waka katɔ tɔ̃ɔ tɔ̃ɔ, zang naa zĩiti, zang ĩi naa kagn. Zang wu ti tɛ̃ɛ ɓɔɔ tɔkn wu kãng ka tipi, tɔɔ zang wu a nɔɔ kati. Ka ruu ɓɔɔ, waka ɓɔɔ nɔɔ mã zang vuu nɛɛ mani, Laa naa mã nɔɔ doo nɛɛ wukɔ ɓɛɛ.”
LUK.6.39	A Yeesɔ ti rang ri yee nɛɛ nyaa vuu jeenang tɔɔ, “Zang jĩng ringtang, yi zang jĩng ringtang labalang ɓɔ̀ɔ ri ya? Ri dàa gɔlɔ zɔɔ ka yeti too kpang ya? 
LUK.6.40	Zang ɓɔɔ mantɛ vuu, ɓa zang ɓɔɔ tusu wu vuu ɓi kpang. Nɛɛ mantɛ vuu tɔ piti, naa nwang ɓi kaa doo naa zang ɓɔɔ tusu wu vuu kɔ.
LUK.6.41	“Mɔɔ shíng jĩng ka zũng laa ɓɔɔ ka jĩng ɓaazung kɔ shɛ̃ɛning, mɔɔ yee laa ɓaa ka lawaa bang ɓɔɔ ka jĩng ɓaaɓɛ kpang ka ruu viya? 
LUK.6.42	A mɔɔ kɔɔ ɓaazung ɓu kaa biya nɛɛ, ‘Manzung, n kaaɓi, n sha mɔɔ zũng laa tɔkɔlɔng kɔ ka jĩng ɓaaɓɛ ɓi.’ A mɔɔ ti zi lawaa bang ɓɔɔ ka jĩng ɓaaɓɛ ɓi kpang viya? Zang ɓɔɔ nwãarɛ zang nɛɛ vuu palɛnang ɓɛɛ, nwangsɛ lawaa bang ɓɔɔ ka jĩng ɓaaɓɛ gbongkarɛ, tɔ̀ɔ, mɔɔ zi nɔng kaa tɔ̃ɔ, mɔɔ sha zũng laa ɓɔɔ ka jĩng ɓaazung kati.
LUK.6.43	“Láa ɓɔɔ tɔ̃ɔ ra jaa ɓɔɔ shi kpang ɓi kpang. A laa ɓɔɔ shi kpang ti ra jaa ɓɔɔ tɔ̃ɔ ɓi kpang kɔ doori. 
LUK.6.44	Zang zi laa nung ɓi ka jaa ɓɔɔ wu ra ɓɛɛ. Zang hãa mangɔrɔ ɓɔɔ ka laa kaashiyaawo ya? Zang ti hãa jaa sĩiri katɔ ka bii kɔkɔ gbantang ya? 
LUK.6.45	Shɔnzang ɓi doo nɔngkɔ. Zang tɔ̃ɔ nwangsɛ ɓi doo vuu tɔ̃ɔ ɓɔɔ ka yeti ɓiɓɛ kɔ. A zang shi kpang ti nwangsɛ ɓi doo vuu shi kpang ɓɔɔ ka yeti ɓiɓɛ kɔ. Ka ruu ɓɔɔ, vuu ɓɔɔ nwang nɛɛ nyaa shɔnzang piti, a ɓi nɛɛ yeti ɓiɓɛ ɓɛɛ.
LUK.6.46	“Ka ruu vi, nɔɔ ɓaarɛ m nɛɛ ‘Kpanti, Kpanti,’ a nɔɔ palɛ vuu ɓɔɔ n kɔɔ nɔɔ kpang viya? 
LUK.6.47	Zang piti ɓɔɔ a ka bii mɛɛ, ɓaa shoo ka yee ɓɔɔ n rangnɛ, a ti palɛ vuu ɓɔɔ n kàsɛ̀, ń tusu nɔɔ naa ɓɔɔ zang kaɓa nwang ɓɛɛ. 
LUK.6.48	Zang kaɓa nwang naa zang ɓɔɔ tɔɔ wu mãa gãa, a shu too, loo doo gãa ka yuu pɛngkɛ tɔ̃ɔ tɔ̃ɔ ɓɛɛ. Diki ɓɔɔ mii rang kpayi, nyɔ ka bii gãa, palɛ gãa vuu ɓɔɔ kpang, ka ruu ɓɔɔ, zang mãa tɔ̃ɔ tɔ̃ɔ ɓɛɛ. 
LUK.6.49	A zang ɓɔɔ tãa yee mɛɛ, a palɛ vuu ɓɔɔ n kɔɔ ɓɛɛ kpang, nwang naa zang ɓɔɔ shu too gãa ka takpang ɓɛɛ. Loo doo gãa ɓiɓɛ ka tipi waati. Diki ɓɔɔ mii rang kpayi nyɔ ka bii gãa, gãa kaɓa tantɛ watɛnang. Watɛnang ɓiɓɛ shing baabii kagn kɛɛm.”
LUK.7.1	Yeesɔ hangsɛ zang nyaa vuu keɓe kɔɔnang tɔ ka shoo zang nandon, a naa seepaa daa ka Kafanahu. 
LUK.7.2	Yɔɔ zang bang sɔɔja Rooma ɓɔɔ kagn nɔngkɔ. Kɔnang yi zang shonang ɓiɓɛ ɓɔɔ wu kasɛ wu dɔɔli ɓɛɛ. Kɔnang ɓiɓɛ bang dɔɔli, nɛɛ wu vɔrɛ yaa kaa tɔkɔlɔng. 
LUK.7.3	A yɔɔ zang bang sɔɔja kaɓa naa tãa nyaa Yeesɔ, a shong zang bang bang zang Yahudi, nɛɛ ri daa gaa Yeesɔ nɛɛ wu naa màsɛ̀ wu zang shonang ɓiɓɛ. 
LUK.7.4	A zang bang bang zang Yahudi naa a ka bii Yeesɔ. A ri bakɛ wu gbãng gbãng, ri kɔɔ wu tɔɔ, “Yɔɔ keɓe daa naa ɓɔɔ mɔɔ pàlɛ́ wu vuu keɓe tɔ. 
LUK.7.5	Ka ruu ɓɔɔ, kasɛ ruu zang ɓuru dɔɔli ɓɛɛ. Wukɔ ti mãa ruu gãa zɔɔ kpalɛnang ɓuru.”
LUK.7.6	A Yeesɔ dàa kaa nɛɛ ri. Ɓɔɔ yɔɔ sɔɔja zirɛ Yeesɔ a kana naabm, a shong rɛɛ ɓeesang nɛɛ ri daa kɔɔ wu nɛɛ, “Dabang, mɔɔ kpãa yuu ɓaaɓɛ kpang. Ka ruu ɓɔɔ, n daa naa ɓɔɔ mɔɔ a ka gãa mɛɛ kpang ɓɛɛ. 
LUK.7.7	N ti daa naa ɓɔɔ n a ka bii ɓaaɓɛ kpang. Rang yee kɔ shɛ̃ɛning, kɔnang wu yaa zang shonang mɛɛ bii. 
LUK.7.8	Ka ruu ɓɔɔ, n m doo ka naa zang kɔ ɓɛɛ. Zang sɔɔja ɓɔɔ ri ti kagn naa mɛɛ. Naa n kɔɔ ɓɔɔ gbete nɛɛ ‘Dita,’ daa katɔ. Naa n ti kɔɔ ɓɔɔ gbete nɛɛ ‘Arɛ,’ ti a katɔ. Naa n ti kɔɔ zang shonang mɛɛ nɛɛ ‘palɛ vuu keɓe,’ ti palɛ katɔ.”
LUK.7.9	Ɓɔɔ Yeesɔ tãa yee kaɓa naa weɓe, mã naa ka danggn. A raa jĩng kɔɔ zang ɓɔɔ ri dũuru wu gaagaa tɔɔ, “N kɔɔ nɔɔ, n zi zang Isirela ɓɔɔ shing danggn ka bìí mɛɛ gngn naa zang keɓe kpang.” 
LUK.7.10	Ɓɔɔ zang ɓɔɔ yɔɔ sɔɔja shong ri ka bìí Yeesɔ naa gbãayu ka gãa, ri zirɛ vuu yaa zang shonang yɔɔ sɔɔja nɔng tɔ.
LUK.7.11	Ka knti vuu keɓe, Yeesɔ naa tantɛ kaa daanang ka gari ɓɔɔ zang ɓaa nɛɛ Naying ɓɛɛ. Zang ɓɔɔ mantɛ vuu ka bii ɓiɓɛ nɛɛ zang ɓɔɔ ri kpalɛ zɔɔ gaagaa ri daa nɛɛ wu ning. 
LUK.7.12	Yeesɔ a tɔ ka nyaa gãa gari naabm, a ɓee zang yuu ri túu vɔrɔ jaa suvɔ ɓɔɔ kagn gari ka kaɓa. Suvɔ kaɓa ti dũuru ri kana knti, nɛɛ zang gari ɓɔɔ ri kpalɛ zɔɔ gaagaa ka bii ɓiɓɛ ɓɛɛ. Yɔɔ ɓɔɔ vɔ kaɓa wukɔ jaa suvɔ kaɓa gbete. 
LUK.7.13	Ɓɔɔ Yeesɔ zi suvɔ ɓɔɔ jaa ɓiɓɛ vɔrɛ, gn ɓiɓɛ kɔng wu, a kɔɔ wu tɔɔ, “Mɔɔ kaa kpang.” 
LUK.7.14	A Yeesɔ arɛ naa lee naa ka laa ɓɔɔ zang tuu vɔrɔ kagn ɓɛɛ. Zang ɓɔɔ ri tuu vɔrɔ ri shii kaa kikiri. A kɔɔ vɔrɔ tɔɔ, “Jasang, n kɔ̀ɔ́ mɔɔ seepaa ta.” 
LUK.7.15	A yɔɔ ɓɔɔ vɔ tɔ seepaa, a gaa tɔɔsung yee rannang kati. A Yeesɔ yi wu a niiɓɛ kati.
LUK.7.16	Zang ɓɔɔ ri kpalɛ zɔɔ gaagaa ɓɛɛ, ri kaa vɔrɔ kaa nandon. A ri dɔɔ Laa ri tɔɔ, “Zang nyaa shonang Laa ɓɔɔ bang nwang nyaa lɛ̀ɛ́ tɔ ka teteng ɓuru. Laa a lɛ̀ɛ́ tɔ, nɛɛ wu ta yuu zang ɓiɓɛ.”
LUK.7.17	Nyaa Yeesɔ sãlɛ nɔng, ka ruu vuu kɔ wu palɛ ɓee ka tipi Yahudi nandon nɛɛ tipi ɓɔɔ naabm nɛɛ Yahudi ɓɛɛ nandon.
LUK.7.18	Zang ɓɔɔ ri mantɛ vuu ka bii Yɔhana ri kɔɔ wu ruu ka yuu vuu keɓe nandon. 
LUK.7.19	A Yɔhana ɓaa nyaa ka zang ɓɔɔ ri mantɛ vuu ka bii ɓiɓɛ ziti, a shong ri ka bii Yeesɔ. Yɔhana tɔɔ, ri daa hɛ̃ɛ Yeesɔ nɛɛ, “Wukɔ zang ɓɔɔ zang tɔɔ naa a ɓɛɛ ya? Kɔ, ruu gãng jĩng ka zang ɓɔɔgn?”
LUK.7.20	A zang ɓɔɔ Yɔhana shongnɛ naa a ka bii Yeesɔ. Ri kɔɔ wu tɔɔ, “Yɔhana ɓɔɔ palɛ zang batizima shong ruu ka bii ɓaaɓɛ, tɔ́ɔ ruu hɛ̃ɛ mɔɔ nɛɛ, ‘Mɔkɔ zang ɓɔɔ zang tɔɔ naa a ɓɛɛ ya kɔ ruu gãng jĩng ka zang ɓɔɔgn?’ ”
LUK.7.21	Ka laa kaɓa, Yeesɔ masɛ zang ɓɔɔ kɔnang ɓarɛ ka zɔ̃ng zɔ̃ng ɓɛɛ dɔɔli. A ti nwangsɛ suru shi kpang nɛɛ bii zang dɔɔli. A ti masɛ zang jĩng ringtang, ri zi nɔng kati. 
LUK.7.22	Yeesɔ kasɛ ri nyaa tɔɔ, “Nɔɔ dita nɔɔ daa kɔɔ Yɔhana vuu ɓɔɔ nɔɔ zi ɓɛɛ, nɛɛ vuu ɓɔɔ nɔɔ tãa ɓɛɛ. Zang jĩng ringtang ri zi nɔng kana. Zang ɓɔɔ ri kàa katɔ ri ti ra kana. Kɔnang zang vuu bii ti yaa ri nɔng tɔ. Zang shoo gbooto ri ti tãa nɔng kana. N ti wisi zang ɓɔɔ ri vɔ katɔ paa, a zang ti rǎng zang ɓɔɔ vuu ka naa kpang ruu tɔ̃ɔ Laa kana. 
LUK.7.23	Tĩnang tãanang ɓi ɓɔɔ zang ɓɔɔ ri yaa danggn naa ka ruu vuu ɓɔɔ n palɛ kpang ɓɛɛ.”
LUK.7.24	Zang ɓɔɔ Yɔhana shongnɛ ri daa tɔ, Yeesɔ naa gaa tɔɔsung ɓɔɔ wu kɔɔ zang ɓɔɔ ri kpalɛ zɔɔ ka bii ɓiɓɛ ruu Yɔhana kati tɔɔ. “Nɔɔ daa ɓu vi zinang ka waala viya? Lagaa ɓɔɔ jasung zĩiti ɓɛɛ ya? 
LUK.7.25	Nɛɛ nɔngkɔ kpang, nɔɔ daa ɓu vi zinang viya? Nɔɔ daa ka ruu zang ɓɔɔ hãa fɔ̃ɔrɔ tɔ̃ɔ, tɔ̃ɔ ɓɛɛ ya? Zang ɓɔɔ ri hã̀alɛ́ fɔ̃ɔrɔ tɔ̃ɔ tɔ̃ɔ, ri ti tãa tĩnang vuu naa ɓarɛ ɓɔɔ gaagaa, ri nwalɛ ɓarɛ ka dàbang kpanti. 
LUK.7.26	A nɔɔ daa ɓu vi zinang viya? Zang nyaa shonang Laa ya? Nɔngkɔ, n kɔ̀ɔ́ nɔɔ, zang nyaa shonang Laa kɔ a ɓa zang nyaa shonang Laa ɓi kaa tɔ. 
LUK.7.27	Wee zang nyaa shonang Laa ɓɔɔ zang bee ruu ɓiɓɛ ka labeenang Laa kɔ. ‘Laa kɔɔyi tɔɔ, N shong zang nyaa shonang mɛɛ ditɔ ka tĩng ɓaaɓɛ, wu naa palɛ mɔɔ gbalang.’ 
LUK.7.28	N kɔɔ nɔɔ ka teteng zang piti ɓɔɔ zang soro yiki ka koo keɓe zang ɓɔɔ ɓa Yɔhana ɓɔɔ palɛ zang batizima kagn gbete kpang. A zang ɓɔɔ wukɔ tɔkɔlɔng ka teteng zang ɓɔɔ ri ka nɔng ɓɔɔ Laa roo Kpanti ɓa wu bannang katɔ.”
LUK.7.29	Zang ɓɔɔ ri kpalɛ zɔɔ piti, nɛɛ ɓɔɔ ri ta saka tipi, ri tãa ruu keɓe. Ri dɔɔ Laa ka ruu ɓɔɔ Yɔhana palɛ ri batizima ɓɛɛ. 
LUK.7.30	A zang Farisi nɛɛ zang ɓɔɔ ri zi labeenang Laa dɔɔli, ri bɛ̃ɛ vuu ɓɔɔ Laa kasɛ nɛɛ ri palɛ ɓɛɛ tɔ nɛɛ Yɔhana wu pàlɛ̀ ri batizima kpang.
LUK.7.31	Yeesɔ ti kɔɔ ri tɔkn tɔɔ, “N gãsɛ zang koo jaa knti keɓe ɓu nɛɛ viya? 
LUK.7.32	Ri nwang naa wujɛ ɓɔɔ ri nwalɛ ka lumang, ri ɓaarɛ nyaa ka zɔɔ ɓɛɛ. Ri kɔɔyi nɛɛ, ‘Ruu jee nɔɔ leere, nɔɔ sɔ dãng kpang. Ruu ti ɓaa nyaavaa, nɔɔ kaa nyavɔ kpang.’ 
LUK.7.33	Yɔhana ɓɔɔ palɛ zang batizima arɛ, shaa vuu shaanang kpang, ti ɓoo sàa kpang. Nɔɔ tɔɔ, ‘Suru shi kpang kagn bii ɓiɓɛ’. 
LUK.7.34	A Jaa Shɔnzang arɛ, shaa vuu shaanang katɔ, ti ɓoo katɔ. Nɔɔ ti kɔɔyi nɛɛ, ‘Nɔɔ zi zang nyɔkɔ keɓe, ɓi ti zang ɓɔɔ ɓoo saa dɔɔli ɓɛɛ. Yi wusang ɓi nɛɛ zang ɓɔɔ ri ta saka tipi nɛɛ zang ɓɔɔ ri doo zang ɓɔɔ ri palɛ vuu shi kpang kɔ ɓɛɛ.’ 
LUK.7.35	Zũnang ɓɔɔ Laa a zang, tusu bii ka vuu tɔ̃ɔ ɓɔɔ zang palɛ ɓɛɛ.”
LUK.7.36	Yɔɔ Farisi ɓɔɔ kagn ɓaa Yeesɔ nyaa nɛɛ wu daa shaa vuu shaanang nɛɛ wu ka gãa ɓiɓɛ. A Yeesɔ daa gãa yɔɔ Farisi kaɓa kati, daa nwang ka nɔng ɓɔɔ zang shaa vuu shaanang ɓɛɛ. 
LUK.7.37	Jaa soro ɓɔɔ palɛ vuu shi kpang kagn gari kaɓa. Ɓɔɔ tãa nyaa nɛɛ Yeesɔ shaa vuu shaanang ka gãa zang Farisi kaɓa, seepaa, tuu nung ɓɔɔ á sɛ̃ɛ tɔ̃ɔ tɔ̃ɔ ɓɛɛ. Zang sú nung bìí ka zàáng ɓɔɔ zang palɛ nɛɛ tari ɓɔɔ kɔlɔ katɔ ɓɛɛ. A nɛɛ mani ka bii Yeesɔ. 
LUK.7.38	A naa shii ka knti Yeesɔ ka doo ɓiɓɛ naabm, kaa kana, miiri ɓiɓɛ ti shili kana doo Yeesɔ. A ti alɛ miiri ɓɔɔ shili ka doo Yeesɔ kaa nɛɛ suuyuu ɓiɓɛ. Tɔ̃kɔ doo Yeesɔ, a tungku nung ɓɔɔ wu a nɛɛ mani kagn. 
LUK.7.39	Ɓu doo ɓɔɔ zang Farisi ɓɔɔ ɓaa Yeesɔ nyaa zi naa weɓe, kɔɔ ka yeti ɓiɓɛ tɔɔ, “Naa yɔɔ keɓe nɛɛ zang nyaa shonang Laa, nɛɛ zi jaa soro kɔ lee wu naa ka bii ɓɛɛ tɔ. Nɛɛ ti zi naa nwannang jaa soro keɓe tɔ, ka ruu ɓɔɔ, jaa soro keɓe ɓi zang ɓɔɔ palɛ vuu shi kpang ɓɛɛ.”
LUK.7.40	A Yeesɔ kɔɔ wu tɔɔ, “Siman vuu ɓɔɔ, n tɔɔ n kɔɔ mɔɔ kagn.” A Siman kasɛ wu nyaa tɔɔ, “Ɓu viya, maalang?”
LUK.7.41	Yeesɔ tɔɔ, “Yɔɔ ɓɔɔ kagn a zang ziti saka nyaa kɔ́pɔ́. Zang gbete ta saka dinari laa maani, dakn maani. Ɓɔɔ gbete ta laa ziti tu kopi. 
LUK.7.42	Zang kɔ ri ta saka ka naa yɔɔ ɓa, ri walɛ saka ɓɔɔ ri sɔɔrɔ yɔɔ takpang, a yɔɔ yàa ri saka ɓɔɔ ri talɛ ɓɛɛ nandon. Ka teteng zang ziti kaɓa, zang ɓɔɔ naa kasɛ yɔɔ keɓe dɔɔli ɓu wiya?”
LUK.7.43	Siman kasɛ wu nyaa tɔɔ, “Zang ɓɔɔ yɔɔ yaa wu saka dɔɔli ɓɛɛ.” Yeesɔ kɔɔ wu tɔɔ, “Mɔɔ kasɛ nyaa tɔ tɔ̃ɔ.” 
LUK.7.44	A Yeesɔ raa jĩng pɛ̃ɛrɛ jaa soro, a kɔɔ Siman tɔɔ, “Mɔɔ zi jaa soro keɓe tɔ waa? N a ka gãa ɓaaɓɛ, mɔɔ a m mii ɓɔɔ n sɔɔ doo nɛɛ mani ɓɛɛ kpang. Jaa soro keɓe kɔ sɔɔ m doo nɛɛ miiri ɓiɓɛ, a ti alɛ nɛɛ suuyuu ɓiɓɛ. 
LUK.7.45	Mɔɔ ti tɔ̃kɔ kashĩi nyaa mɛɛ kpang, a ɓu doo ɓɔɔ n a ka gãa ɓaaɓɛ jaa soro keɓe yaa doo mɛɛ tɔ̃kɔnang gn kpang. 
LUK.7.46	Mɔɔ ti tũuru nung ka yuu mɛɛ kpang, jaa soro keɓe tũuru m nung ka doo mɛɛ. 
LUK.7.47	Ka ruu nɔngkɔ, n kɔɔ mɔɔ, zang yaa wu gbalang vuu shi kpang ɓiɓɛ ɓɔɔ dɔɔli tɔ, ka ruu ɓɔɔ tusu nɛɛ wu kasɛ m dɔɔli ɓɛɛ. Zang ɓɔɔ zang yaa wu gbalang tɔkɔlɔng, kasɛ ruu zang ɓi tɔkɔlɔng.”
LUK.7.48	A kɔɔ jaa soro tɔɔ, “N yaa mɔɔ gbalang vuu shi kpang ɓaaɓɛ tɔ.”
LUK.7.49	A zang ɓɔɔ ri nwáng nɛɛ wu ka nɔng vuu shaanang, ri gaa tɔɔsung yee rangkɛnang ka naa ɓarɛ tɔɔ, “Wee ɓu yɔɔ ki, kɔɔyi nɛɛ wu yaa zang gbalang vuu shi kpang ɓarɛ tɔ wiya?”
LUK.7.50	A Yeesɔ kɔɔ jaa soro kaɓa tɔɔ, “Danggn ɓɔɔ mɔɔ shing ka bii mɛɛ, a mɔɔ suru bii ɓɔɔ waa nyaa kpang tɔ. Dita waasɛ̃.”
LUK.8.1	Knti bee kpang, Yeesɔ naa seepaa nɛɛ nɔng kaɓa, daarɛ ka rɛɛ gari bang bang nɛɛ ɓɔɔ tɔkɔlɔng, tɔkɔlɔng. Rang zang yee tɔ̃ɔ Laa. Kɔɔ zang ruu tɔ̃ɔ ka yuu Kpanti ɓɔɔ Laa naa roo ɓɛɛ. Daarɛ nɛɛ zang kopi tu ziti ɓɔɔ ri mantɛ vuu ka bii ɓiɓɛ ning. 
LUK.8.2	A ɓɔɔ zang soro ɓɔɔ wu nwangsɛ suru shi kpang ka bii ɓarɛ, nɛɛ zang soro ɓɔɔ wu màsɛ̀ ri kɔnang ɓɔɔ yiki ri ɓɛɛ. Zang soro kaɓa ɓi rɛɛ Marayamu ɓɔɔ Zang ɓaa nɛɛ Magadaliya, ɓɔɔ Yeesɔ nwangsɛ suru shi kpang manziti nɛɛ bii ɓiɓɛ ɓɛɛ. 
LUK.8.3	Nɛɛ Yuwana soro Kuza ɓɔɔ palɛ shonang ka dabang Kpanti Hiridu ɓɛɛ, nɛɛ Susana, a ɓɔɔ zang soro ɓɔɔgn gaagaa, ɓɔɔ ri see vuu naa ɓarɛ, ri kãa Yeesɔ nɛɛ zang ɓɔɔ ri mantɛ vuu ka bii ɓiɓɛ vuu shaanang nɛɛ mani ɓɛɛ.
LUK.8.4	Zang kpalɛ tɔ ka bii Yeesɔ gaagaa, a zang ɓɔɔ ti alɛ doo naa nɛɛ gari ɓarɛ. A Yeesɔ rang ri yee nɛɛ nyaa vuu jeenang.
LUK.8.5	Yeesɔ kɔɔ ri tɔɔ, “Zang ɓɔɔgn nwangnɛ nɛɛ wu daa vang jĩng vuu ka jaa ɓiɓɛ. Vang jĩng vuu kana, a jĩng vuu ɓɔɔ shili ka gbalang, a zang naalɛ kaa nɛɛ doo. Jaaning ri ti naa arɛ ri yakɛ. 
LUK.8.6	Jĩng vuu ɓɔɔ ri shili ka yuu tipi pɛngkɛ, a ri takɛ. Ri bangkɛ kana, a ri naa tɔɔrɔ, ri waatɛ. Ka ruu ɓɔɔ tipi yà kpang ɓɛɛ. 
LUK.8.7	Jĩng vuu ɓɔɔ ri ti shili ka nɔng ɓɔɔ kɔkɔ kagn gaagaa ɓɛɛ, a ri takɛ. Ri bangkɛ kana nɛɛ kɔkɔ ning, a kɔkɔ naa bangkɛ mulu ri. 
LUK.8.8	Jĩng vuu ɓɔɔ ri shili ka tipi tɔ̃ɔ. Ri bangkɛ ri tasɛ yuu. Ri shing jĩng gaagaa, ɓa ɓɔɔ tĩng shɔɔnang katɔ dakn laa maani.” Ɓɔɔ wu kɔɔ tɔ naa weɓe, a naa kɔɔ ri nabm tɔɔ, “Zang ɓɔɔ shoo ɓiɓɛ nɛɛ kagn wu tãayi.”
LUK.8.9	A zang ɓɔɔ ri mantɛ vuu ka bii ɓiɓɛ, naa hɛ̃ɛ wu dĩiri yee ɓɔɔ wu rang nɛɛ nyaa vuu jeenang ɓɛɛ kati. 
LUK.8.10	A Yeesɔ kɔɔ ri tɔɔ, “Ruu ɓɔɔ zang waasɛ katɔ ka yuu Kpanti ɓɔɔ Laa rooyi, Laa a nɔkɔ naa zinang. A ɓɔɔ zang ɓɔɔgn, n rang ri yee ɓi nɛɛ nyaa vuu jeenang, ka ruu ɓɔɔ ri shu jĩng nɛɛ ri pɛ̃ɛrɛ vuu, ri zi kpang ɓɛɛ. Ri ɓaa shoo nɛɛ ri tãayi, ri ti zi vuu ɓɔɔ kagn kpang ɓɛɛ.”
LUK.8.11	Yeesɔ kɔɔyi tɔɔ, “Dĩiri nyaa vuu jeenang keɓe. Jĩng vuu keɓe, ɓi ruu Kpanti Laa. 
LUK.8.12	Jĩng vuu ɓɔɔ shili ka gbalang nwang ɓi kaa naa zang ɓɔɔ ri tãa ruu Kpanti Laa a Sheetang kpanti suru shi kpang, arɛ naa zɔ̃ng Ruu Laa ɓɔɔ ri tãa ɓɛɛ, nɛɛ ka ruu ɓɔɔ ri nɛɛ shing danggn ka bii Laa, ri walɛ suru bii ɓɔɔ waa nyaa kpang ɓɛɛ. 
LUK.8.13	Jĩng vuu ɓɔɔ shili ka yuu tipi pɛngkɛ, nwang naa zang ɓɔɔ ri tãa Ruu Laa, a ri ta nɛɛ yeti gbete ɓɛɛ. A ri nwang ɓarɛ naa jĩng vuu ɓɔɔ ɓaa dĩiri tɔ̃ɔ tɔ̃ɔ kpang ɓɛɛ. Ri shing danggn ɓarɛ ka naa lapa kɔ shɛ̃ɛning. Ri yaa gbalang Laa ka diki ɓɔɔ zang gãsɛ danggn ɓarɛ ɓɔɔ ri shing ka bii Laa ɓɛɛ. 
LUK.8.14	Jĩng vuu ɓɔɔ ri shili ka teteng kɔkɔ, ri nwang naa zang ɓɔɔ ri tãa Ruu Laa ɓɛɛ. Ri dũng kana, a rɛ̃rɛnang ka yuu vuu ɓɔɔ ka koo keɓe, nɛɛ vuu naa kasɛnang naa mulu Ruu Laa ɓɔɔ ri tãayi. A Ruu Laa ɓɔɔ ri tãayi nwang ri vuu ɓɔɔ kaa takpang. 
LUK.8.15	Jĩng vuu ɓɔɔ ri shili ka tipi tɔ̃ɔ, nwang kaa naa zang ɓɔɔ tãa Ruu Laa ɓɛɛ. Ri tarɛ, ri shing ka yeti ɓarɛ, ri mã danggn, a ri naa nwang kaa naa jĩng vuu ɓɔɔ bangnɛ ra jaa gaagaa ɓɛɛ.
LUK.8.16	“Zang mang waa zàáng sɔɔ ɓi jong, zang zuu nɛɛ gãntang kpang. Zang ti shing ka dii latãng kpang. Zang nɛɛ mang waa zàáng sɔɔ tɔ, zang shing ɓi ka yuu vuu lapa kɔ jong, tɔ̀ɔ, wu yakɛ zang ɓɔɔ kasɛ nɛɛ wu tu ka yeti gãa nɔng kati.
LUK.8.17	“Vuu ɓɔɔ zang waasɛ katɔ ɓɔɔ Laa naa nwangsɛ kpang, ɓi kagn kpang. Vuu ɓɔɔ zang ti zi kpang, Laa naa nwangsɛ ditɔ, zang zirɛ.
LUK.8.18	“Ka ruu nɔngkɔ, nɔɔ gãng jĩng ka naa ɓɔɔ nɔɔ tãa yee Laa ɓɛɛ ning. Nɔɔ gãng jĩng kagn, ka ruu ɓɔɔ zang ɓɔɔ vuu ɓiɓɛ kagn, zang naa gisi wu ɓɔɔgn ditɔ. A zang ɓɔɔ vuu ɓiɓɛ tɔkɔlɔng, zang naa ta ɓɔɔ tɔkɔlɔng ɓɔɔ wu shing danggn kagn, ka naa ɓiɓɛ ditɔ.”
LUK.8.19	A nàá Yeesɔ nɛɛ rɛɛ jaa niiɓɛ naa a ka bii ɓiɓɛ, a ri walɛ gbalang daanang bii ɓiɓɛ naabm kaa takpang, ka ruu zang ɓɔɔ ri kpalɛ zɔɔ ka bii ɓiɓɛ gaagaa ɓɛɛ. 
LUK.8.20	A zang ɓɔɔgn kɔɔ wu tɔɔ, “Naaɓɛ nɛɛ rɛɛ jaa naaɓɛ ri shi ka biling, ri kasɛ nɛɛ ri rang yee nɛɛ mɔɔ.”
LUK.8.21	A kasɛ ri nyaa tɔɔ, “Nàá mɛɛ nɛɛ rɛɛ jaa nàá mɛɛ ɓi zang ɓɔɔ ri tãa Ruu Laa, a ri ti palɛ vuu ɓɔɔ Ruu Laa kɔɔ ɓɛɛ.”
LUK.8.22	Diki ɓɔɔgn, Yeesɔ vang tonsi nɛɛ zang ɓɔɔ ri mantɛ vuu ka bii ɓiɓɛ, a kɔɔ ri tɔɔ, “Ruu ta nɔɔ rang ta, ruu daa nɔɔ nyaa rang ɓɔɔ dang.” A ri seepaa daanang kati. 
LUK.8.23	Ri daa kana yeti tonsi, a hingro yi Yeesɔ kati. A jasung bang naa seepaa rannang ka yuu waapo. Mii a kana yeti tonsi, tonsi nɛɛ wu ɔ̃ɔ kaa tɔ, 
LUK.8.24	a zang ɓɔɔ ri mantɛ vuu ka bii Yeesɔ, ri daa hingsi wu. Ri tɔɔ, “Dabang Dabang, ruu ɔ̃ɔ kana.” A Yeesɔ seepaa mangkɛ jasung nɛɛ mii ɓɔɔ ri gɔnsɔ zɔɔ ɓɛɛ. A mii kàa kati, jasung ti voo nyaa kaa jong. 
LUK.8.25	Yeesɔ hɛ̃ɛ zang ɓɔɔ ri mantɛ vuu ka bii ɓiɓɛ tɔɔ, “Danggn ɓɔɔ nɔɔ shing ka bii mɛɛ kaa kiya?” Ri kaa vɔrɔ, ri ti mã naa ka danggn. Ri hɛ̃ɛlɛ zɔɔ ka naa ɓarɛ tɔɔ, “Wee ɓi lɛ̀ɛ́ zang viya? Jasung nɛɛ mii, ri ɓaa shoo ka nyaa ɓiɓɛ wiya?”
LUK.8.26	Ri ta rang tɔ, a ri naa a ka tipi Ganasara ɓɔɔ ka paa ɓɔɔ laa nwangnɛ mani, raa zɔɔ jĩng nɛɛ Galili ɓɛɛ. 
LUK.8.27	Ɓɔɔ Yeesɔ nwang nɛɛ yeti tonsi hn, a zang gbete ɓɔɔ suru shi kpang ka bii ɓiɓɛ, nwang nɛɛ gari kaɓa, arɛ naa ɓee wu yuu kati. Diki ɓɔɔ yɔɔ kaɓa hãa fɔ̃ɔrɔ ka bii kpang bee tɔ. Ti roo gãa kpang. Roo ɓi ka nɔng yuu sàa. 
LUK.8.28	Ɓɔɔ wu zi Yeesɔ hn, mɛɛ nyaa ka lapa, a tang ka tĩng ɓiɓɛ. Mɛɛrɛ nyaa kana nabm, nɛɛ “Mɔɔ kãa vi ka bìí mɛɛ viya? Yeesɔ Jaa Kpanti Laa. N zɔ̃ɔrɔ mɔɔ katɔ, mɔɔ dang m jĩng kpang.” 
LUK.8.29	Ka ruu ɓɔɔ, Yeesɔ kɔɔ suru shi kpang tɔɔ, nɛɛ wu nwáng ta, wu yaa yɔɔ bii ɓɛɛ. Suru shi kpang keɓe yuku wu paa ka bii dɔɔli. Zang mã wu nɛɛ soo saka nɛɛ lengtaa, nɛɛ tɔɔ zang gãng jĩng ka wu ɓɛɛ. A dɔlɔ saka nɛɛ lengtaa kaɓa katɔ, wu ti daarɛ ka jĩngti naa ɓɔɔ suru shi kpang tasɛ wu naa ɓɛɛ.
LUK.8.30	A Yeesɔ hɛ̃ɛ wu tɔɔ, “Zang ɓaa nung ɓaaɓɛ nɛɛ viya?” A kasɛ nyaa tɔɔ, “Zang ɓaa m nɛɛ ‘Dɔɔli.’ ” Kɔɔ nɔngkɔ ka ruu ɓɔɔ suru shi kpang kagn bii ɓiɓɛ dɔɔli ɓɛɛ. 
LUK.8.31	A suru shi kpang kaɓa, ri gaa Yeesɔ nɛɛ wu dɔ̃ɔ ri ka nɔng ɓɔɔ Laa palɛ ka ruu zang shi kpang, kpang.
LUK.8.32	Ka laa kaɓa, gãnya ɓɔɔ ri shaa kagn doo kɔpɔ ka nɔngkɔ. A suru shi kpang ri gàa Yeesɔ nɛɛ wu yaa ri, ri tu ka bii gãnya. A Yeesɔ yáa ri kati. 
LUK.8.33	A suru shi kpang kaɓa ri nwangkɛ nɛɛ bii yɔɔ, ri daa hãlɛ nyaa ka bii gãnya. A gãnya kɔ gaagaa ɓa, yuku ri sɔɔ gbalang nyaa rang ɓɔɔ hɛ̃ɛrɛ ɓɛɛ. Ri daa ɔ̃ɔrɔ ka yeti mii nandon, a ri vɔlɔ.
LUK.8.34	Ɓɔɔ zang ɓɔɔ ri gã gãnya zi vuu ɓɔɔ palɛ naa weɓe, ri yuku, ri daa kɔɔrɔ zang ruu keɓe ka gari kaɓa, nɛɛ gari tɔkɔlɔng ɓɔɔ ka tipi kaɓa ɓɛɛ. 
LUK.8.35	A zang nwangkɛ, nɛɛ ri daa zi vuu ɓɔɔ palɛ ɓɛɛ. Ri a tɔ, ka bii Yeesɔ, ri zi yɔɔ ɓɔɔ suru shi kpang nwangnɛ bii ɓiɓɛ, nwang tɔ ka tĩng Yeesɔ. Hãa fɔ̃ɔrɔ tɔ̃ɔ ka bii, suru bii ɓiɓɛ ti sɔɔ tɔ ka bii ɓiɓɛ tɔkn. A zang ɓɔɔ ri kpalɛ zɔɔ ka bii Yeesɔ ri kaa vɔrɔ kati. 
LUK.8.36	Zang piti ɓɔɔ ri zi jĩng bii, ri kɔɔ zang naa ɓɔɔ Yeesɔ masɛ yɔɔ ɓɔɔ bɛ̀ɛ́ suru shi kpang ka bii ɓiɓɛ ɓɛɛ kati. 
LUK.8.37	A zang tipi Ganasara nandon ri bakɛ Yeesɔ nɛɛ wu dita, ka ruu ɓɔɔ ri kaa vɔrɔ dɔɔli ɓɛɛ. A Yeesɔ vang tonsi gbãayu kati. 
LUK.8.38	A yɔɔ ɓɔɔ suru shi kpang nwangnɛ bii ɓiɓɛ, gàa Yeesɔ tɔɔ, wu daa nɛɛ wu ning. Yeesɔ kasɛ kpang, a kɔɔ wu tɔɔ, 
LUK.8.39	“Gbãayu ta gari ɓaaɓɛ, mɔɔ daa kɔɔrɔ zang vuu ɓɔɔ Laa pàlɛ̀ mɔɔ ɓɛɛ.” A yɔɔ daayi, daa kɔɔrɔ zang vuu ɓɔɔ Yeesɔ pàlɛ̀ wu ɓɛɛ, kaa nɛɛ nɔng piti, piti ka gari.
LUK.8.40	Yeesɔ naa gbãayu tɔ ka nyaa rang dang tɔkn, zang ɓɔɔ ri kpalɛ zɔɔ gaagaa ri tãa tĩnang dɔɔli, a ri ta wu kati. Ka ruu ɓɔɔ, bɛ̀ɛ́ ri gã wu katɔ nandon ɓɛɛ. 
LUK.8.41	A zang ɓɔɔ zang ɓaa wu nɛɛ Yayiru, arɛ naa tang ka tĩng ɓiɓɛ, bakɛ wu nɛɛ wu daa ka yeti gãa ɓiɓɛ. Yayiru kaɓa ɓi zang bang ka gãa zɔɔ kpalɛnang. 
LUK.8.42	Yayiru bakɛ Yeesɔ, ka ruu jaa gbete ɓiɓɛ ɓɔɔ zang soro, ɓɔɔ saa ɓiɓɛ kopi tu ziti vɔ kana. Yeesɔ daa kana gbalang, a zang ɓɔɔ ri kpalɛ zɔɔ ri màasɛ́ wu kati. 
LUK.8.43	A jaa soro ɓɔɔ zĩi kpaa wu daa saa kopi tu ziti, zang ɓɔɔ zunung wu masɛnang kagn kpang 
LUK.8.44	á nɛɛ knti, naa lee naa ka nyaa fɔ̃ɔrɔ Yeesɔ. A zĩi ɓɔɔ kpaa wu dɔng kaa tantɛnang. 
LUK.8.45	A Yeesɔ hɛ̃ɛyi tɔɔ, “Ɓu wi lee m naa ka bii wiya?” Ɓɔɔ zang piti ri laa nyaa tɔ, nɛɛ ri zi kpang, Bituru naa kɔɔ Yeesɔ kati tɔɔ “Dabang, mɔɔ hɛ̃ɛ nɔngkɔ, ka ruu viya? Mɔɔ zi kpang nɛɛ zang kɔ ri kiiri mɔɔ nyaa ka teteng rikɔ màasɛ́ mɔɔ kpang ya?”
LUK.8.46	Yeesɔ ti kɔɔ tɔkn tɔɔ, “Zang ɓɔɔ lee m naa kagn bii, ka ruu ɓɔɔ, n zi naa zang masɛnang ɓɔɔ Laa a m nwang tɔ nɛɛ bii mɛɛ ɓɛɛ.” 
LUK.8.47	A jaa soro ɓɔɔ lee Yeesɔ naa ka bii, zi tɔ nɛɛ zang zi vuu ɓɔɔ wu palɛ tɔ, a arɛ, bii zaa wu kana, a naa tang ka tĩng Yeesɔ. A kɔɔ vuu ɓɔɔ palɛ, wu lee Yeesɔ naa ka bii ɓɛɛ, ka shoo zang nandon nɛɛ naa ɓɔɔ zĩi dɔng kaa tantɛnang ɓɛɛ. 
LUK.8.48	A Yeesɔ kɔɔ jaa soro kaɓa tɔɔ, “Man jaa, danggn ɓɔɔ mɔɔ shing ka bii mɛɛ masɛ mɔɔ tɔ, daa waasɛ̃.”
LUK.8.49	Ɓɔɔ Yeesɔ rang yee doo naa ka nyaa, zang gbete a nɛɛ gãa yɔɔ zang bang gãa zɔɔ kpalɛnang kaɓa, naa kɔɔ wu tɔɔ, “Jaa ɓaaɓɛ vɔ tɔ, mɔɔ gboro maalang takpang.”
LUK.8.50	Yeesɔ tãa kati, a kɔɔ Yayiru tɔɔ, “Mɔɔ kaa vɔrɔ kpang, shing ɓaa danggn kɔ shɛ̃ɛning ka bii mɛɛ, suru jaa a ɓi ditɔ ka bii ɓiɓɛ tɔkn.”
LUK.8.51	Yeesɔ naa shɛ̃ɛ gãa Yayiru tɔ, kasɛ nɛɛ zang ɓɔɔ wu daa nɛɛ wu ka yeti gãa kpang, daa nɛɛ rɛɛ Bituru nɛɛ Yɔhana nɛɛ Yakub, nɛɛ daa jaa, nɛɛ nàá jaa kɔ shɛ̃ɛning. 
LUK.8.52	Zang ɓɔɔ ri ka nɔng nandon ri kaa ɓarɛ kana, zang ɓɔɔ ri ti ku naa yuu ka ruu jaa ɓɔɔ vɔ ɓɛɛ. A Yeesɔ kɔɔ ri tɔɔ, “Nɔ́ɔ kaa kpang, vɔ ɓi ka takpang, roo ɓi katɔ waati.”
LUK.8.53	A ri laarɛ wu, ka ruu ɓɔɔ, ri zi tɔ nɛɛ jaa vɔ ɓi tɔ ɓɛɛ. 
LUK.8.54	A Yeesɔ yi jaa ka naa, a ɓaa jaa nyaa, a kɔɔ wu tɔɔ, “Jaa seepaa ta.” 
LUK.8.55	A suru bii jaa gbãayu ka bii ɓiɓɛ ka nɔng tɔkn. A jaa seepaa kaa tantɛnang. A Yeesɔ kɔɔ ri kati tɔɔ, “Nɔɔ a wu vuu ta wu shaayi.” 
LUK.8.56	Daa jaa nɛɛ nàá jaa ri mã naa ka danggn. Yeesɔ kɔɔ ri tɔɔ, ri kɔɔ zang ɓɔɔ vuu kɔ wu palɛ ɓɛɛ kpang.
LUK.9.1	Yeesɔ ɓaa nyaa ka zang ɓɔɔ ri mantɛ vuu ka bìí ɓiɓɛ kopi tuu ziti ka nɔng gbete, a á ri naa suru shi kpang nandon nwangsɛnang nɛɛ zang kɔnang masɛnang. 
LUK.9.2	A shong ri nɛɛ ri dita ri daa rang zang yee Kpanti roonang Laa nɛɛ ri ti masɛ zang kɔnang. 
LUK.9.3	A kɔɔ ri tɔɔ, “Nɔ́ɔ tuu vuu zanti daanang ka naa kpang. Nɔ́ɔ tuu labalang nɛɛ duku nɛɛ vuu shaanang nɛɛ saka ka naa kpang. Nɔ́ɔ ti hãa fɔ̃ɔrɔ ziti ka bii kpang. 
LUK.9.4	Gãa ɓɔɔ nɔɔ hãa nyaa kagn, nɔɔ nwang ka nɔngkɔ, diki ɓɔɔ nɔɔ dɔ̃sɔ ka nɔng ɓɔɔgn wu a nɔng. 
LUK.9.5	Nɔng ɓɔɔ zang nɛɛ ta nɔɔ kpang, nɔɔ nɛɛ daa kaa tɔ, nɔ́ɔ waa zũng tapuru ɓɔɔ ka doo manɛ katɔ. Tɔ̀ɔ, wu nwang vuu ɓɔɔ zang zi kagn nɛɛ ruu manɛ hãa ɓi tɔɔgn nɛɛ ri kpang ɓɛɛ. Nɛɛ Laa naa jee ri ruu ditɔ.”
LUK.9.6	A ri seepaa, ri daarɛ ka rɛɛ gari tɔkɔlɔng, tɔkɔlɔng nandon. Ri rangkɛ zang yee Laa, a ri ti masɛ zang kɔnang ka nɔng ɓɔɔ ri daarɛ ɓɛɛ nandon.
LUK.9.7	Ɓɔɔ Hiridu kpanti Galili tãa nyaa vuu ɓɔɔ zang palɛ, kpãa wu ka yeti dɔɔli. Ka ruu ɓɔɔ, zang ɓɔɔ ri kɔɔyi nɛɛ Laa wisi Yɔhana ɓɔɔ palɛ zang batizima paa tɔ tɔkn nɛɛ sàa. 
LUK.9.8	A zang ɓɔɔ ri ti kɔɔyi nɛɛ Iliya nwang nyaa tɔ tɔkn. Zang ɓɔɔ ri kɔɔyi nɛɛ Laa wisi zang nyaa shonang ɓiɓɛ ɓɔɔ gbete ɓɔɔ ka tĩng tɛ̃ɛ tɛ̃ɛ paa tɔ nɛɛ sàa tɔkn. 
LUK.9.9	Hiridu tɔɔ, “N dɔng yuu Yɔhana tɔ, ɓi kaa wi palɛ vuu kɔ n tãa nyaa ɓɛɛ wiya?” A kãa gbalang ɓɔɔ ri ĩi zɔɔ nɛɛ Yeesɔ kati.
LUK.9.10	Zang ɓɔɔ ri mantɛ vuu ka bii Yeesɔ kopi tu ziti naa gbãayu kɔɔ wu vuu piti ɓɔɔ ri palɛ ɓɛɛ. A Yeesɔ see rikɔ shɛ̃ɛning daa nɛɛ ri ka gbalang gari ɓɔɔ zang ɓaa nɛɛ Bɛsɛda ɓɛɛ. 
LUK.9.11	Ɓɔɔ zang ɓɔɔ ri kpalɛ zɔɔ gaagaa ri tãa nyaa nɔng ɓɔɔ Yeesɔ daayi, ri dũuru knti ɓiɓɛ kati. Ri naa shɛ̃ɛ nɔng ɓɔɔ Yeesɔ kagn ɓɛɛ tɔ, a Yeesɔ jee ri nyaa, a rang ri yee Kpanti roonang Laa kati. A ti masɛ zang ɓɔɔ kɔnang yiki ri katɔ ɓɛɛ.
LUK.9.12	Ka diki kaɓa nɛɛ laarang, zang ɓɔɔ ri mantɛ vuu ka bii ɓiɓɛ kopi tu ziti, ri naa arɛ, ri kɔɔ wu tɔɔ, “Yaa zang naa ta, zang wu daarɛ ka gari ɓɔɔ bang nɛɛ ɓɔɔ tɔkɔlɔng ɓɔɔ ka nihn naabm, zang ɓu wu daa kãa vuu shaanang ɓiɓɛ nɛɛ nɔng roonang, ka ruu ɓɔɔ gãa ka nihn kpang ɓɛɛ.”
LUK.9.13	A kasɛ ri nyaa tɔɔ, “Nɔkɔ nɔ́ɔ a ri vuu shaanang.” Ri kasɛ wu nyaa tɔɔ, “Borodi ɓuru yaa kaa maani nɛɛ jaazĩi ziti kɔ nwani. Mɔɔ kasɛ nɛɛ ruu daa hoo zang kɔ kpalɛ zɔɔ gaagaa ɓee vuu shaanang ya?” 
LUK.9.14	(Zang varɛ ɓɔɔ ka nɔng kaɓa daa labang maani katɔ.) A Yeesɔ kɔɔ zang ɓɔɔ ri mantɛ vuu kaa bii ɓiɓɛ tɔɔ, “Nɔɔ kusu zang ta laa ziti tu kopi, laa ziti tu kopi, ri nwalɛ ka tipi.”
LUK.9.15	A zang ɓɔɔ ri mantɛ vuu ka bii Yeesɔ, ri kusu zang kaa naa ɓɔɔ Yeesɔ kɔɔ ri ɓɛɛ. A ri kɔɔ zang, zang ri nwalɛ ka tipi. 
LUK.9.16	A tuu borodi maani kɔ nɛɛ jaazĩi ɓa, tuu jĩng ka lapa, a zãa Laa, shalɛ, a basɛ zang ɓɔɔ ri mantɛ vuu ka bii ɓiɓɛ ɓɛɛ, nɛɛ ri alɛ zang ta. 
LUK.9.17	Zang shaayi, buru ɓarɛ yirɛ, a zang ɓɔɔ ri mantɛ vuu ka bii ɓiɓɛ ri kpalɛ ɓɔɔ zang yaarɛ knti sàáng kopi tu ziti.
LUK.9.18	Diki ɓɔɔ kagn Yeesɔ gaa Laa kana, a zang ɓɔɔ ri mantɛ vuu ka bii ɓiɓɛ ri kagn nɔngkɔ. Hangsɛ nyaalaa gaanang tɔ, a hɛ̃ɛ ri tɔɔ, “Zang ri kɔɔ ɓu nɛɛ nkɔ wiya?”
LUK.9.19	Ri kasɛ wu nyaa tɔɔ, “Zang ɓɔɔ ri kɔɔ ɓarɛ nɛɛ mɔkɔ Yɔhana ɓɔɔ palɛ zang batizima ɓɛɛ. Zang ɓɔɔ ri ti kɔɔyi nɛɛ mɔkɔ Iliya. Zang ɓɔɔ ri kɔɔyi nɛɛ, mɔɔ zang nyaa shonang Laa ɓɔɔ gbete ɓɔɔ ka tĩng tɛ̃ɛ tɛ̃ɛ ɓɛɛ. Laa wisi wukɔ paa nɛɛ saa.”
LUK.9.20	A hɛ̃ɛ ri tɔɔ, “A nɔɔ kɔɔ manɛ nɛɛ nkɔ wiya?” A Bituru kasɛ nyaa tɔɔ, “Mɔkɔ Kirisi. Zang ɓɔɔ Laa tɔ naa a ɓɛɛ.”
LUK.9.21	A Yeesɔ shaarɛ ri nyaa tɔɔ, ri kɔɔ zang ɓɔɔ kpang.
LUK.9.22	A ti kɔɔ ri tɔɔ, “Jaa shɔnzang naa dang jĩng ditɔ dɔɔli. Zang bang, bang zang Yahudi, nɛɛ zang bang bang zang ɓɔɔ ri dɔɔ vuu ka Gãa Laa, nɛɛ zang ɓɔɔ ri tusu zang vuu, ri ti bɛ̃ɛ wu, ri nyɔ wu vɔrɔ. Laa naa wisi wu paa ka lee ɓɔɔ diki daa taati ɓɛɛ.”
LUK.9.23	A kɔɔ zang tɔɔ, “Zang ɓɔɔ nɛɛ tɔɔ wu dũng m, wu yaa yuu ɓiɓɛ kasɛnang ta, wu ta jĩng dannang ɓɔɔ a ka ruu nung mɛɛ diki, diki wu dũng m. 
LUK.9.24	Ka ruu ɓɔɔ, zang ɓɔɔ kasɛ nɛɛ wu ta yuu ɓiɓɛ loo ɓi katɔ kɔ jong ɓɛɛ. A zang ɓɔɔ loo yuu ɓiɓɛ ka ruu mɛɛ naa walɛ ɓi katɔ kɔ jong ɓɛɛ. 
LUK.9.25	Naa shɔnzang wàlɛ̀ vuu ɓɔɔ ka koo keɓe nandon a loo suru bii ɓiɓɛ, vuu keɓe nwǎng wu ɓu viya? 
LUK.9.26	Zang ɓɔɔ tuuru yusɛ̃ɛ mɛɛ, nɛɛ ɓɔɔ yee mɛɛ, Jaa Shɔnzang naa tuuru yusɛ̃ɛ ɓiɓɛ ɓi doo nɔngkɔ, ka diki ɓɔɔ wu a ka naa bannang ɓiɓɛ, nɛɛ ɓɔ̀ɔ́ Daa ɓiɓɛ, nɛɛ ɓɔ̀ɔ́ zang nyaa shonang Laa ɓɔɔ ka lapa ɓɛɛ. 
LUK.9.27	N kɔ̀ɔ́ nɔɔ ruu ɓɔɔ niizang kɔ nwani, zang ɓɔɔ ri kagn teteng zang kɔ ka nihn ɓee ri vɔ kpang. Ri zi kpanti ɓɔɔ Laa roo ɓɛɛ gbongkarɛ.”
LUK.9.28	Diki mantaati ɓa tɔ, a Yeesɔ naa vang kɔpɔ daa gaa Laa. Daa nɛɛ rɛɛ Bituru nɛɛ Yɔhana nɛɛ Yakub kɔ shɛ̃ɛning. 
LUK.9.29	Gaa Laa doo naa, a waa nyaating ɓiɓɛ risi kaa naa ɓɔɔgn. Fɔ̃ɔrɔ ɓiɓɛ nwang kaa puru shãa shãa. 
LUK.9.30	A zang ziti, Musa nɛɛ Iliya ri nwang nyaa, ri rang yee kana nɛɛ wu. 
LUK.9.31	Ri nwang nyaa bii ɓarɛ kɔlɔ katɔ, a ri rang yee nɛɛ wu ka naa ɓɔɔ wu naa vɔ ka Urushalima ɓɛɛ. 
LUK.9.32	A Bituru nɛɛ zang ɓɔɔ ri nɛɛ wu hingro kpiti ri jĩng tɔ, ɓɔɔ ri hingsi jĩng ri zi Yeesɔ ka bannang ɓiɓɛ, nɛɛ zang ɓɔɔ ri shiiri nɛɛ wu ɓɛɛ. 
LUK.9.33	Ɓɔɔ zang ziti kaɓa seepaa daanang tɔ, Bituru kɔɔ Yeesɔ tɔɔ, “Dabang, wee ruu ka nihn, wukɔ tɔ̃ɔ. Rúu kaaɓi ruu waa kúutu taati, ɓɔɔ ɓaaɓɛ gbete, ɓɔɔ Musa gbete, a ɓɔɔ Iliya ti gbete.” (A Bituru zi vuu ɓɔɔ wu kɔɔ keɓe ɓi kpang.)
LUK.9.34	Bituru kɔɔ ruu kaɓa doo naa nyaa, sãmbong arɛ naa zuu ri, a ri kaa vɔrɔ, ka ruu ɓɔɔ sãmbong zuu ri kana ɓɛɛ. 
LUK.9.35	Ri tãa yee nɛɛ yeti sãmbong tɔɔ, “Wee Jaa Mɛɛ ɓɔɔ N zɔ̃ng ɓɛɛ kɔ, nɔɔ ɓaa shoo ka nyaa ɓiɓɛ ning.”
LUK.9.36	Ri tãa yee tɔ naa weɓe, a ri naa zi Yeesɔ kaa bm. Zang ɓɔɔ ri mantɛ vuu ka bii Yeesɔ taati kaɓa, ri shing ruu keɓe ka yeti ɓarɛ. Ka diki kaɓa ri kɔɔ zang gbete vuu ɓɔɔ ri zi ɓɛɛ kpang.
LUK.9.37	Yeesɔ nɛɛ zang ɓɔɔ ri mantɛ vuu ka bii ɓiɓɛ ɓɔɔ taati ri shooro tɔ nɛɛ kɔpɔ nɛɛ gãndi, a zang ɓɔɔ ri kpalɛ zɔɔ gaagaa naa ɓee wu yuu kati. 
LUK.9.38	Zang ɓɔɔ kagn teteng zang ɓɔɔ ri kpalɛ zɔɔ mɛ́ɛ nyaa kana nɛɛ, “Maalang, n gaa mɔɔ katɔ, gn jaa gbete mɛɛ wu kɔng mɔɔ jong. 
LUK.9.39	Suru shi kpang keɓe nɛɛ mã wu tɔ, mɛɛrɛ nyaa tantɛnang. Wu ti mãrɛ, puru wu puu nɛɛ nyaa dung dung. Dang wu jĩng sasak, yaa wu naa pati kpang. 
LUK.9.40	N gàa zang ɓɔɔ ri mantɛ vuu ka bii ɓaaɓɛ n tɔɔ ri nwangsɛ suru shi kpang keɓe ri zunung kpang.”
LUK.9.41	Yeesɔ kɔɔyi tɔɔ, “zang koo jaa knti keɓe, nɔɔ shi kpang. Nɔɔ shing danggn ka bii Laa rɛ̃rɛkɛ. Nɔɔ nɛɛ n nwang nɛɛ nɔɔ saa nɛya? Nɔɔ nɛɛ n mã danggn nɛɛ nɔɔ saa nɛya? Atɛ m jaa ɓaaɓɛ ta.”
LUK.9.42	Ɓɔɔ jaa a kana, suru shi kpang tuu wu loo ka tipi, a mã kati. Yeesɔ mangkɛ suru shi kpang, a suru shi kpang nwangnɛ, a sɔɔrɔ daa jaa, jaa ɓiɓɛ kati. 
LUK.9.43	Zang ɓɔɔ ri ka nɔngkɔ piti, ri mã naa ka danggn ka ruu vuu piti ɓɔɔ Laa palɛ ɓɛɛ.
LUK.9.43	Ɓɔɔ zang ri mã naa doo ka danggn, ka ruu vuu ɓɔɔ, wu palɛ ɓɛɛ. Yeesɔ kɔɔ zang ɓɔɔ ri mantɛ vuu ka bìí ɓiɓɛ tɔɔ, 
LUK.9.44	“Nɔɔ ɓaa shoo ta nɔɔ tãa vuu ɓɔɔ n kɔɔ nɔɔ ɓɛɛ, tɔɔ danggn wu ning nɔɔ kaa takpang. Ka ruu ɓɔɔ zang ɓɔɔ naa tuu Jaa Shɔnzang ditɔ, a zang ɓɔɔgn ri nyɔ wu vɔrɔ ɓɛɛ.” 
LUK.9.45	Ri zi dĩiri ruu kɔ wu kɔɔ ri ɓee kpang, ka ruu ɓɔɔ Laa waasɛ ri katɔ ɓɛɛ, kasɛ nɛɛ ri zi kpang. Ri tɔɔ ri hɛ̃ɛ wu dĩiri ruu keɓe, a ri kaa vɔrɔ.
LUK.9.46	A zang ɓɔɔ ri mantɛ vuu ka bii ɓiɓɛ ri gaa tɔɔsung nyaa laanang ka yuu zang ɓɔɔ naa nwáng zang bang ka teteng ɓarɛ ɓɛɛ. 
LUK.9.47	Yeesɔ zi vuu ɓɔɔ ri rɛ̃rɛ ka yeti ɓarɛ ɓi tɔ. Ka ruu nɔngkɔ, tuu jaa tɔkɔlɔng shii wu nɛɛ doo ka tĩng ɓiɓɛ. 
LUK.9.48	A kɔɔ ri tɔɔ, “Zang piti ɓɔɔ ta jaa keɓe, ka ruu mɛɛ ta ɓi nkɔ. Zang ɓɔɔ nɛɛ ta m, ta zang ɓɔɔ shong m ɓɛɛ. Ka ruu ɓɔɔ zang ɓɔɔ shing gn nɛɛ wu ɓi zang bang kpang ka teteng manɛ, wukɔ zang bang manɛ.”
LUK.9.49	Yɔhana kɔɔ wu tɔɔ, “Dabang, ruu zi zang ɓɔɔ kagn nwangsɛ suru shi kpang nɛɛ nung ɓaaɓɛ, a ruu zãa wu. Ka ruu ɓɔɔ, dũng knti ɓaaɓɛ ɓi nɛɛ ruu kpang ɓɛɛ.”
LUK.9.50	A Yeesɔ kɔɔ wu tɔɔ, “Nɔ́ɔ zãa wu kpang, ka ruu ɓɔɔ, zang ɓɔɔ bɛ̃ɛ ruu ɓuru kpang, ɓi doo zang ɓuru kɔ ɓɛɛ.”
LUK.9.51	Ɓɔɔ diki ɓɔɔ Yeesɔ gbãayu daa lapa yaa kaa tɔkɔlɔng, Yeesɔ shing jĩng daanang kaa Urushalima. 
LUK.9.52	A shong zang ɓɔɔ ɓɛɛ ka tĩng. A zang shonang kaɓa ri daa hãa nyaa ka gari zang Samariya ɓɔɔ gbete. Ri nɛɛ ri shĩili wu nɔng roonang. 
LUK.9.53	A zang gari kaɓa ri kasɛ nɛɛ Yeesɔ wu a ka yeti gari ɓarɛ kpang. Ka ruu ɓɔɔ, ri zi tɔ nɛɛ Yeesɔ shing jĩng ɓi kaa Urushalima daanang ɓɛɛ. 
LUK.9.54	Ɓɔɔ Yakub nɛɛ Yɔhana ɓɔɔ ri mantɛ vuu ka bii Yeesɔ ri zi naa weɓe, ri hɛ̃ɛ Yeesɔ tɔɔ, “Dabang mɔɔ kasɛ tɔ ruu gaa Laa, wu shong waa nɛɛ lapa, wu shaa ri ya?”
LUK.9.55	A Yeesɔ raa jĩng mangkɛ ri. 
LUK.9.56	A sha kaa nɛɛ zang ɓɔɔ ri mantɛ vuu ka bii ɓiɓɛ, ri daa ka gari ɓɔɔgn.
LUK.9.57	Ri daa kana gbalang, a zang ɓɔɔgn gbete kɔɔ wu tɔɔ, “N dũng knti ɓaaɓɛ n daa nɛɛ mɔɔ ka nɔng ɓɔɔ mɔɔ daa ɓɛɛ piti.”
LUK.9.58	A Yeesɔ kɔɔ wu tɔɔ, “Yeng rɛɛ yaka jĩngti kagn, a saara jaaning ti kagn, a gãa ɓɔɔ Jaa shɔnzang roo ɓi kagn kpang.” 
LUK.9.59	A kɔɔ zang ɓɔɔ ɓɛɛ tɔɔ, “Dũng m ta.” A zang kaɓa kasɛ wu nyaa tɔɔ, “Dabang, ya m ta, n gbãa daa mɛɛ ka gbongkarɛ, tɔɔ, n naa dũng mɔɔ.”
LUK.9.60	A Yeesɔ kɔɔ wu tɔɔ, “Dũng m ɓaaɓɛ. Yaa zang ɓɔɔ ri walɛ suru bii ɓɔɔ waa nyaa kpang gn kpang ri gbãa zɔɔ ka naa ɓarɛ. Daa ɓaari mɔɔ daa kɔɔrɔ zang Ruu Tɔ̃̀ɔ́ Kpanti roonang Laa.”
LUK.9.61	Zang ɓɔɔgn ti kɔɔ wu tɔɔ, “N dũng mɔɔ katɔ Dabang, yaa m ka gbongkarɛ n daa jee zang ɓɔɔ ri ka gãa mɛɛ nyaa.”
LUK.9.62	Yeesɔ kɔɔ wu tɔɔ, “Shɔnzang ɓɔɔ gaayu shonang Laa palɛnang a nwãa jĩng ka knti, daa naa ɓɔɔ wu daa ka nɔng ɓɔɔ Laa roo Kpanti kpang.”
LUK.10.1	Ka knti vuu keɓe Yeesɔ zɔ̃ngkɔ zang laa taati tu kopi a ɓakɛ ri ziti, ziti, a shongko ri ka rɛɛ gari nɛɛ nɔng piti, piti ɓɔɔ wu naa daarɛ ɓɛɛ. 
LUK.10.2	A kɔɔ ri tɔɔ, “Zee daa naa yeenang tɔ, a zang yeenang haa kaa takpang. Nɔɔ gaa Kpanti Laa ɓɔɔ wukɔ zang jaa ɓɛɛ ta, wu shong zang zee yeenang ka jaa ɓiɓɛ. 
LUK.10.3	Nɔɔ dita, n shong nɔɔ naa mɛ̀ɛrɛ́ ka teteng zaa wisi. 
LUK.10.4	Nɔ́ɔ tuu duku saka tɛ̃ɛnang nɛɛ duku zanti daanang, nɛɛ koodoo ɓɔɔ, ka naa kpang. Nɔ́ɔ ti suukãng ka nɔng ɓɔɔ nɔɔ jee zang nyaa ka gbalang kpang. 
LUK.10.5	Gãa ɓɔɔ nɔɔ hãa nyaa kagn piti, nɔɔ jee zang nyaa nɛɛ, ‘Nɔɔ nwang tɔ̃ɔ.’ 
LUK.10.6	Naa zang ɓɔɔ shing jĩng ka nwannang tɔ̃ɔ nɛɛ kagn gãa kaɓa, naa nwang ditɔ naa ɓɔɔ nɔɔ kɔɔ ɓɛɛ. Naa zang kaɓa kagn kpang naa nwang nɔngkɔ kpang. 
LUK.10.7	Nɔɔ nwang ka gãa gbete kaɓa kɔ, nɔ́ɔ shaa vuu, nɔ́ɔ ti ɓoo mii ɓoonang ɓɔɔ ri a nɔɔ ɓɛɛ. Ka ruu ɓɔɔ, zang sɔ̀ɔrɔ́ zang shonang doo ɓi katɔ ɓɛɛ. Nɔ́ɔ dɔ̃sɔ gãa kpang. 
LUK.10.8	Gari ɓɔɔ nɔɔ hãa nyaa kagn piti, zang nɛɛ ta nɔɔ katɔ, nɔɔ shaa vuu piti ɓɔɔ ri a nɔɔ ɓɛɛ. 
LUK.10.9	Nɔɔ masɛ zang kɔnang ɓɔɔ ka yeti gari kaɓa katɔ. Nɔɔ ti kɔɔ ri nɛɛ, ‘Diki ɓɔɔ Laa roo Kpanti a tɔ kaa naabm.’ 
LUK.10.10	Gari ɓɔɔ nɔɔ daa kagn, zang gari kaɓa nɛɛ ta nɔɔ kpang, nɔɔ sɔɔrɔ boo gãa ɓarɛ, nɔɔ kɔɔrɔ ri nɛɛ, 
LUK.10.11	‘Rùu wàa nɔɔ tapuru gari manɛ ɓɔɔ ka doo ɓuru tɔ, tɔɔ zang zi kati nɛɛ Laa naa jɛ̃ɛ nɔɔ ruu ditɔ’. Danggn wu ning nɔɔ kpang, Kpanti roonang Laa a naabm tɔ. 
LUK.10.12	N kɔ̀ɔ́ nɔɔ, ka diki ɓɔɔ Laa naa jɛ̃ɛ zang ruu, jĩng dannang zang gari kaɓa naa ɓa ɓɔɔ zang gari Sɔɔdom katɔ.
LUK.10.13	“Jĩng dannang kagn yuu ɓaaɓɛ gari Korazing. Jĩng dannang kagn yuu ɓaaɓɛ gari Bɛsɛda, ka ruu ɓɔɔ shonang bang kɔ n palɛ nɔɔ ɓee n nɛɛ palɛ nɔngkɔ ka gari Taya nɛɛ Sidong, ri nɛɛ yaa vuu shi kpang ɓarɛ tɔ, ri nɛɛ kɔ̃sɔ yeti tɔ doo tɛ̃ɛ tɛ̃ɛ. Ri nɛɛ hãa sɛ̃ɛ fɔ̃ɔrɔ tɔ, ri nɛɛ tɛ̃ɛ pũngku tɔ ka yuu ɓarɛ. Tɔ̀ɔ, zang zi kaa gn nɛɛ ri ràa vuu shi kpang ɓarɛ yuu knti tɔ. 
LUK.10.14	Ka diki ɓɔɔ Laa naa jɛ̃ɛ zang ruu, Laa naa dang nɔɔ jĩng ɓa ɓɔɔ zang rɛɛ gari Taya nɛɛ Sidong katɔ. 
LUK.10.15	Zang gari Kafanahu, nɔkɔ naa ɓa rɛɛ gari ɓɔɔ nandon nɛɛ bannang ya? Kpang, Laa naa tasɛ nɔɔ ka waa kɔ jong.”
LUK.10.16	A kɔɔ zang ɓɔɔ ri mantɛ vuu ka bii ɓiɓɛ tɔɔ, “Zang ɓɔɔ nɛɛ ɓaa shoo ka nyaa manɛ, ɓaa shoo ka nyaa mɛɛ kɔ. Zang ɓɔɔ nɛɛ ti bɛ̃ɛ nɔɔ bɛ̃ɛ ɓi nkɔ. Zang ɓɔɔ nɛɛ ti bɛ̃ɛ m, bɛ̃ɛ ɓi zang ɓɔɔ shong m ɓɛɛ.”
LUK.10.17	Zang ɓɔɔ laa taati tu kopi tu ziti ri gbãayu. Ri kɔɔ Yeesɔ tɔɔ, “Dabang suru shi kpang ri ti ɓáa shoo ka nyaa ɓuru katɔ, ruu nɛɛ kɔɔ ri ruu tɔ ka nung ɓaaɓɛ ɓɛɛ.”
LUK.10.18	A kɔɔ ri tɔɔ, “N zi sheetang watɛ nɛɛ lapa naa shala ɓɔɔ mang takoti ɓɛɛ. 
LUK.10.19	Nɔɔ zirɛ n a nɔɔ naa tɔ, nɔɔ ra ka yuu sɔkɔ nɛɛ gbuuri. Nɔɔ ti ɓa zang ɓɔɔ shing jĩng nɛɛ zang kpang yuu katɔ. Vuu ɓɔɔ kpaa nɔɔ naa ka bii kpang. 
LUK.10.20	Nɔ́ɔ tãa tĩnang ka ruu ɓɔɔ suru shi kpang ɓaa shoo ka nyaa manɛ kpang. Nɔɔ tãa tĩnang manɛ, ka ruu ɓɔɔ, zang bee nung manɛ tɔ ka lapa ɓɛɛ.”
LUK.10.21	Ka laa kaɓa, Yeesɔ dɔ̀ɔ Laa kati ka ruu tĩnang tãanang ɓɔɔ suru Laa a wu ɓɛɛ. A kɔɔyi tɔɔ, “N zãa mɔɔ tɔ Dada, Kpanti lapa nɛɛ tipi ka ruu ɓɔɔ, vuu ɓɔɔ mɔɔ wàasɛ̀ zang ɓɔɔ ri zũng katɔ, mɔɔ naa tusu zang ɓɔɔ ri zi vuu kpang ɓɛɛ. Nɔngkɔ Dada, wee naa ɓɔɔ mɔɔ kasɛ nɛɛ mɔɔ palɛ ɓɛɛ kɔ.
LUK.10.22	“Daa mɛɛ a m vuu piti tɔ ka naa. A zang ɓɔɔ zi Jaa kagn gbete kpang. Daa kɔ zi wu gbete. Zang ɓɔɔ ti zi Daa kagn gbete kpang, Jaa kɔ zi wu gbete nɛɛ shɔnzang piti ɓɔɔ Jaa kasɛ nɛɛ wu tusu wu Daa ɓɛɛ.”
LUK.10.23	A raa jĩng kɔɔ zang ɓɔɔ ri mantɛ vuu ka bii ɓiɓɛ nɛɛ nwĩiri tɔɔ, “Tĩnang tãanang ɓi ɓɔɔ zang ɓɔɔ zi vuu ɓɔɔ nɔɔ zi ɓɛɛ. 
LUK.10.24	N kɔ̀ɔ́ nɔɔ zang nyaa shonang Laa nɛɛ rɛɛ kpanti, ri kasɛ nɛɛ ri zi vuu kɔ nɔɔ zi ɓee, a ri zi kpang. Ri nɛɛ ri tãa vuu kɔ nɔɔ tãa ɓee, ri ti tãa kpang.”
LUK.10.25	A yɔɔ ɓɔɔ zi labeenang Laa ɓɔɔ Musa bee ɓɛɛ dɔɔli, seepaa nɛɛ wu gãsɛ Yeesɔ. Hɛ̃ɛ Yeesɔ tɔɔ, “Maalang, naa n palɛ ɓu bɛ̀ɛ vi, n walɛ suru bii ɓɔɔ waa nyaa kpang ɓɛɛ viya?”
LUK.10.26	A Yeesɔ kasɛ wu nyaa tɔɔ, “Labeenang Laa ɓɔɔ Musa beeyi, kɔɔ nɛɛ viya? Ɓɔɔ mɔɔ gãrɛ kɔɔ nɛɛ viya?”
LUK.10.27	Kasɛ Yeesɔ nyaa tɔɔ, “Labeenang Laa tɔɔ, ‘Zang wu kasɛ Kpanti Laa ɓɔɔ wukɔ Kpanti zang nɛɛ yeti gbete, nɛɛ suru bii zang piti, nɛɛ kaka zang piti, nɛɛ rɛ̃rɛnang zang piti.’ Nɛɛ ‘Zang ti kasɛ ruu ɓeezung doo naa ɓɔɔ zang kasɛ bii zang ɓɛɛ kɔ.’ ”
LUK.10.28	A Yeesɔ kɔɔ wu tɔɔ, “Mɔɔ kasɛ nyaa tɔ tɔ̃ɔ. Palɛ veɓe kɔ, mɔɔ walɛ suru bii ɓɔɔ waa nyaa kpang ditɔ.”
LUK.10.29	A yɔɔ kasɛ nɛɛ tɔɔ zang kɔɔ nɛɛ wu zang tɔ̃ɔ, a hɛ̃ɛ tɔɔ, “Ɓu wi manzung wiya?” 
LUK.10.30	Yeesɔ kasɛ wu nyaa kati tɔɔ, “Zang ɓɔɔgn seepaa nɛɛ gari Urushalima nɛɛ wu daa ka gari Jeriko. Daa kana, a zang ɓɔɔ ri ta zang vuu nɛɛ ɓangge ri nɔ̀ɔ wu ka gbalang. Ri nyɔ wu ri talɛ vuu ɓiɓɛ, ri daayi, ri yaa wu ka nɔngkɔ nung vɔrɔ gbete. 
LUK.10.31	Zang ɓɔɔ dɔɔ vuu ka Gãa Laa sɔɔ gbalang kaɓa a naa kpaa jĩng ka wu ka tipi. Ɓu doo ɓɔɔ zi wu naa weɓe, kusu waala daayi. 
LUK.10.32	Zang zɔ̃ng Leevi ɓɔɔ palɛ shonang ka Gãa Laa ti arɛ, naa kpaa jĩng ka wu. A ti kusu waala doo nɔngkɔ, daayi, yaa wu.
LUK.10.33	“A yɔɔ Samariya ɓɔɔ tɔ̀ɔ wu daa zanti sɔɔ gbalang kaɓa, arɛ naa kpaa jĩng ka wu ka tipi, a gn ɓiɓɛ kɔng wu. 
LUK.10.34	A daa ka bii ɓiɓɛ daa sɔɔ wu nyaa vuu waa, nwãa nung kagn, a kãng kati. A tuu wu, shing wu ka dakn seesaa ɓiɓɛ a daa kaa nɛɛ wu ka gãa ɓɔɔ zang zanti ɔ̃sɔ kagn ɓɛɛ, a gãng jĩng ka wu ka nɔngkɔ. 
LUK.10.35	Nɔng naa gãntɛ, a sèe saka ɓɔɔ zang ɓaa nɛɛ dinari ɓɛɛ ziti, a zang gãa, a kɔɔ wu tɔɔ, ‘Yi m zang kɔnang keɓe naa jong ka bii. Vuu ɓɔɔ mɔɔ nɛɛ ningsi ka yuu ɓiɓɛ piti, n nɛɛ naa gbãayu tɔ, ń naa sɔ̀ɔrɔ̀ mɔɔ.’ ”
LUK.10.36	A Yeesɔ hɛ̃ɛ yɔɔ ɓɔɔ zi labeenang Laa dɔɔli kaɓa tɔɔ, “Ɓu wi ka teteng zang taati kaɓa ɓɔɔ tusu nɛɛ wukɔ ɓeezung yɔɔ ɓɔɔ zang ɓɔɔ ri ta zang vuu nɛɛ ɓangge ri nyɔ wu ka gbalang kaɓa wiya?”
LUK.10.37	A yɔɔ ɓɔɔ zi labeenang Laa dɔɔli kasɛ wu nyaa tɔɔ, “Yɔɔ Samariya ɓɔɔgn yɔɔ kɔng wu ɓɛɛ.” A Yeesɔ risi nyaa kɔɔ wu tɔɔ, “Dita mɔɔ daa palɛ jong naa yɔɔ Samariya kaɓa.”
LUK.10.38	Yeesɔ ri daa kana gbalang nɛɛ zang ɓɔɔ ri mantɛ vuu ka bii ɓiɓɛ a naa hãa nyaa ka jaa gari. A jaa soro ɓɔɔ zang ɓaa wu nɛɛ Mata, ta wu zanti ka yeti gãa ɓiɓɛ. 
LUK.10.39	Jaa nàá Mata ɓɔɔ zang ɓaa nɛɛ Marayamu nwang ka tĩng Yeesɔ tãa vuu ɓɔɔ wu tusu ɓɛɛ. 
LUK.10.40	A Mata nwãa bii ɓi nɛɛ shonang palɛnang. A arɛ naa kɔɔ Yeesɔ tɔɔ, “Dabang, mɔɔ yee laa ɓaa ka ɓɔɔ jaa nàá mɛɛ yàa m shonang ka bm ɓɛɛ kpang ya? Kɔɔ wu ta nɛɛ wu yi m naa ka shonang.”
LUK.10.41	A Yeesɔ kasɛ wu nyaa tɔɔ, “Mata, mɔɔ rɛ̃rɛ, a bii ti nwãa mɔɔ ka ruu vuu dɔɔli. 
LUK.10.42	Vuu ɓɔɔ zang kasɛ ɓi gbete kɔ nwani. Marayamu ya ɓɔɔ tɔ̃ɔ ɓi tɔ. Zang ɓɔɔ ta kagn nɛɛ naa ɓiɓɛ tɔkn kpang.”
LUK.11.1	Diki ɓɔɔ kagn Yeesɔ gaa Laa ka nɔng ɓɔɔ ɓɛɛ. Hangsɛ nyaa tɔ, a zang gbete ka teteng zang ɓɔɔ ri mantɛ vuu ka bii ɓiɓɛ arɛ naa kɔɔ wu tɔɔ, “Dabang, kpɛ̃ɛrɛ ruu naa ɓɔɔ ruu gaa Laa jong, naa ɓɔɔ Yɔhana kpɛ̃ɛrɛ zang ɓɔɔ ri mantɛ vuu ka bii ɓiɓɛ ɓɛɛ.” 
LUK.11.2	A Yeesɔ kɔɔ ri tɔɔ, “Nɔɔ nɛɛ gaa Laa, nɔɔ kɔɔ nɛɛ, ‘Daa ɓuru Laa, zang wu dɔɔ nung tɔ̃ɔ ɓaaɓɛ ta. Zang zirɛ nɛɛ mɔkɔ Kpanti. 
LUK.11.3	A ruu vuu shaanang ɓɔɔ ruu shaa ɓɛɛ jɔng diki diki. 
LUK.11.4	Yaa ruu gbalang vuu shi kpang ɓuru katɔ, naa ɓɔɔ ruu yàá zang ɓɔɔ ri palɛ ruu vuu shi kpang ɓɛɛ. Mɔɔ yaa Sheetang wu gãsɛ ruu nɛɛ vuu ɓɔɔ ɓa kaka ɓuru katɔ ɓɛɛ kpang.’ ”
LUK.11.5	A kɔɔ ri tɔɔ, “Naa zang gbete ka teteng manɛ, daa ka bii ɓeesang nɛɛ gãmbang zĩi, nɛɛ wu a wu borodi jong taati, 
LUK.11.6	ka ruu ɓɔɔ, ɓeesang ɓɔɔ a zanti shɛ̃ɛ gãa nɛɛ zĩi, vuu ɓɔɔ wu a wu kpang. 
LUK.11.7	Ɓeesang ɓɔɔ ka yeti jaka kasɛ wu nyaa nɛɛ, ‘Mɔ́ɔ kpãa m kpang, kãntang keɓe, n ku nyaa gãa tɔ. Wujɛ mɛɛ ti rooro tɔ, n zunung ɓɔɔ n seepaa n a mɔɔ vuu ɓɔɔ takpang.’ 
LUK.11.8	N kɔ̀ɔ́ nɔɔ ruu ɓɔɔ niizang kɔ nwani, naa seepaa a wu borodi doo ka ruu ɓɔɔ wu ɓeesang kpang, sèépaa ditɔ, á wu gaagaa naa ɓɔɔ wu kasɛ ɓɛɛ, ka ruu tĩng ɓɔɔ yɔɔ yi ɓɛɛ.
LUK.11.9	“Ka ruu nɔngkɔ, n kɔ̀ɔ́ nɔɔ, nɔɔ gaa ta, Laa a nɔɔ katɔ. Nɔɔ kãa ta, nɔɔ ĩi katɔ. Nɔɔ ti ɓaa nyaa ta, Laa kasɛ nɔɔ nyaa katɔ. 
LUK.11.10	Ka ruu ɓɔɔ, zang ɓɔɔ gaayi, Laa a wu katɔ. Zang ɓɔɔ kãayi, ti ĩi katɔ. A zang ɓɔɔ nɛɛ ɓaa nyaa, Laa kasɛ wu nyaa katɔ ɓɛɛ. 
LUK.11.11	Ɓi dáa kiya ka teteng manɛ, naa jaa ɓiɓɛ ɓɔɔ varɛ gaa jaazĩi ka naa ɓiɓɛ, tuu sɔkɔ kɔ jong a wu ka nung jaazĩi wiya? 
LUK.11.12	Kɔ naa jaa gaa angkn, wu a jaa gbuuri wiya? 
LUK.11.13	Ɓɔɔ nɔɔ shi kpang, nɔɔ zunung ɓɔɔ nɔɔ a wujɛ manɛ vuu tɔ̃ɔ katɔ ka tansi Daa manɛ Laa ɓɔɔ ka lapa ɓɛɛ ya? Zunung ɓɔɔ wu a zang ɓɔɔ ri gaa wu suru tɔ̃ɔ kpang ya?”
LUK.11.14	Yeesɔ nwangsɛ suru shi kpang nɛɛ bii zang ɓɔɔ nyaa nɔɔ katɔ, a suru shi kpang naa nwangnɛ. Zang ɓɔɔ nyaa nɔɔ katɔ naa rang yee kati. Zang ɓɔɔ ri kpalɛ zɔɔ nandon ri mã naa ka danggn. 
LUK.11.15	A zang ɓɔɔ ri kɔɔ ɓarɛ tɔɔ, nwangsɛ suru shi kpang nɛɛ naa ɓɔɔ Bahazabu, kpanti suru shi kpang a wu ɓɛɛ.
LUK.11.16	Zang ɓɔɔ ri gãsɛ wu. Ri hɛ̃ɛ wu tɔɔ, “Tusu ruu vuu ɓɔɔ ruu zi kagn nɛɛ mɔɔ ɓaa zang ɓɔɔ Laa shong ɓɛɛ.” 
LUK.11.17	Yeesɔ ti zi vuu ɓɔɔ ri rɛ̃rɛ ka yeti ɓarɛ ɓi tɔ, a kɔɔ ri tɔɔ, “Zang ɓɔɔ kpanti ɓarɛ gbete ri nɛɛ basɛ yuu ɓarɛ, ri nɛɛ gaa nyaa nɛɛ zɔɔ, ri shaarɛ ɓarɛ kaa tɔ. Zang ɓɔɔ ka yeti gãa gbete ri nɛɛ ti basɛ yuu ɓarɛ, ri shaarɛ kaa tɔ. 
LUK.11.18	Naa sheetang basɛ yuu ɓiɓɛ, kpanti roonang ɓiɓɛ nwang biya? N kɔ̀ɔ́ ruu keɓe, ka ruu ɓɔɔ, nɔɔ kɔɔyi nɛɛ n nwangsɛ suru shi kpang nɛɛ naa ɓɔɔ Bahazabu a m ɓɛɛ, ɓɛɛ. 
LUK.11.19	Naa n nwangsɛ suru shi kpang nɛɛ naa ɓɔɔ Bahazabu a m, zang ɓɔɔ ri dũng nɔɔ, ri nwangsɛ ɓarɛ kaa nɛɛ viya? Ka ruu nɔngkɔ, rikɔ naa nwang zang ɓɔɔ naa jɛ̃ɛ nɔɔ ruu ɓɛɛ. 
LUK.11.20	N nɛɛ nwangsɛ suru shi kpang nɛɛ naa Laa, Kpanti ɓɔɔ Laa rooyi, a tɔ ka teteng manɛ.
LUK.11.21	“Zang ɓɔɔ lakɛ dɔɔli nɛɛ see vuu waa ɓiɓɛ tɔ, nɛɛ wu gã gãa ɓiɓɛ, zang ɓɔɔ yi naa ɓi tɔ̀ɔ́ ka vuu ɓiɓɛ kpang. 
LUK.11.22	Zang ɓɔɔ ɓa wu kaka katɔ nɛɛ gàa nyaa nɛɛ wu, a nɛɛ ti ɓa wu kaka, sèé vuu waa ɓɔɔ zang keɓe shing danggn kagn ɓɛɛ nandon, tɔ̀ɔ, wu basɛ vuu ɓɔɔ yɔɔ kpalɛ ɓɛɛ kaa nandon.
LUK.11.23	“Shɔnzang ɓɔɔ ɓang ɓi nɛɛ n kpang, wukɔ zang ɓɔɔ kasɛ ruu mɛɛ kpang ɓɛɛ. Zang ɓɔɔ nɛɛ ti kpalɛ zang nɛɛ n kpang, tantɛ ɓi katɔ kɔ jong.
LUK.11.24	“Suru shi kpang nɛɛ nwang tɔ nɛɛ bii zang. Daayi, kãarɛ nɔng Ɔ̃sɔnang ka nɔng ɓɔɔ mii kagn kpang ɓɛɛ. Nɛɛ ĩi kpang, wu kɔɔ kati nɛɛ, ‘N gbãayu kaa gãa gbaala mɛɛ tɔkn.’ 
LUK.11.25	Nɛɛ arɛ, nɛɛ naa ĩi gãa, zang kooro katɔ, a zang ti shĩili vuu katɔ nyaa kiiri. 
LUK.11.26	Gbãayu daa atɛ suru shi kpang ɓɔɔgn, manziti, ɓɔɔ ɓa wu shi kpang palɛnang katɔ ɓɛɛ, tɔ̀ɔ, ri naa nwang kaa gãa kaɓa. Nwannang zang kaɓa naa lasɛ ɓa ɓɔɔ tĩng shɔɔnang ɓi kaa tɔ.”
LUK.11.27	Ɓɔɔ Yeesɔ kɔ̀ɔ́ ruu doo naa, jaa soro gbete ka teteng zang dɔɔli ɓɔɔ ri kpalɛ zɔɔ, mɛɛ nyaa ka lapa, kɔɔ wu tɔɔ, “Tĩnang tãanang ɓi ɓɔɔ jaa soro ɓɔɔ yi mɔɔ, a ti a mɔɔ mii danggn ɓiɓɛ ɓɛɛ.”
LUK.11.28	Yeesɔ kasɛ wu nyaa tɔɔ, “Tĩnang tãanang ɓi ɓɔɔ zang ɓɔɔ ri tãa Ruu Laa, ri shing ka yeti ɓarɛ ɓɛɛ kɔ jong.”
LUK.11.29	Zang dɔɔli ri álɛ̀ kana gń tɔkn, a Yeesɔ kɔɔ ri tɔɔ, “Zang koo jaa knti keɓe, ri ɓarɛ zang ɓɔɔ shi kpang ɓɛɛ. Ri kasɛ vuu ɓɔɔ zang zirɛ zang mã naa ka danggn ɓɛɛ. Zang ti pàlɛ̀ ri kpang. Zang tusu ri ɓɔ̀ɔ́ Yunana kɔ shɛ̃ɛning. 
LUK.11.30	Jaa Shɔnzang naa nwǎng zang koo jaa knti keɓe vuu ɓɔɔ zang zirɛ zang mã naa ka danggn ɓi doo naa ɓɔɔ Yunana nwàng zang gari Ninivi ɓɛɛ kɔ. 
LUK.11.31	Zang soro ɓɔɔ roo kpanti ka Sheeba naa seepaa ditɔ, wu dɔng zang koo jaa knti keɓe ruu, ka diki ɓɔɔ Laa naa jɛ̃ɛ zang ruu ɓɛɛ. Ka ruu ɓɔɔ, a nɛɛ koolaa ɓɔɔgn kpala kpala nɛɛ wu naa tãa zũnang kpanti Sulemanu ɓɛɛ. N kɔɔ nɔɔ, zang ɓɔɔ ɓa kpanti Sulemanu katɔ kagn nihn. 
LUK.11.32	Zang gari Ninivi naa seepaa ditɔ, ri dɔng zang koo jaa knti keɓe ruu, ka diki ɓɔɔ Laa naa jɛ̃ɛ zang ruu ɓɛɛ. Ka ruu ɓɔɔ, ri yaa vuu shi kpang ɓarɛ, ri kɔ̃sɔ yeti, ka diki ɓɔɔ Yunana rang ri Ruu Laa ɓɛɛ. N kɔ̀ɔ́ nɔɔ, zang ɓɔɔ ɓa Yunana bannang katɔ kagn nihn.
LUK.11.33	“Zang ɓɔɔ kagn mang waa zàáng sɔ̀ɔ, wu zuu nɛɛ gãntang kpang. Shing ɓi yuu vuu lapa kɔ jong, tɔ̀ɔ, zang ɓɔɔ ri tu ka yeti gãa, ri zi nɔng kati. 
LUK.11.34	Jĩng ɓaaɓɛ kɔ waa zàáng sɔɔ bii ɓaaɓɛ. Jĩng ɓaaɓɛ nɛɛ tɔ̃ɔ, bii ɓaaɓɛ yakɛ katɔ nandon. Jĩng ɓaaɓɛ nɛɛ tɔ̃ɔ kpang, bii ɓaaɓɛ tɔ̀ɔ ɓi katɔ nandon. 
LUK.11.35	Ka ruu nɔngkɔ, pálɛ́ tɔ̃ɔ, ka ruu ɓɔɔ, nɔng yakɛnang ɓɔ̀ɔ́ bii ɓaaɓɛ nɛ̀ɛ́ tɔɔyi ɓɛɛ. 
LUK.11.36	Bii ɓaaɓɛ nɛɛ yakɛ katɔ kɔ shɛ̃ɛning, naa yakɛ bii ɓaaɓɛ katɔ nandon, naa ɓɔɔ waa zàáng sɔɔ yakɛ mɔɔ nɔng ɓɛɛ.”
LUK.11.37	Yeesɔ hangsɛ nyaa yee rannang tɔ, a yɔɔ Farisi ɓaa wu nyaa kati nɛɛ wu daa shaa vuu shaanang ka gãa ɓiɓɛ. A daayi, daa nwang ka nɔng vuu shaanang ka gãa yɔɔ. 
LUK.11.38	Yɔɔ Farisi mã naa ka danggn, ka ɓɔɔ wu zirɛ nɛɛ Yeesɔ sɔɔ naa ka gbongkarɛ, shaa vuu shaanang kpang ɓɛɛ. 
LUK.11.39	A Kpanti Yeesɔ kɔɔ wu tɔɔ, “Ɓɔɔ nɔɔ Farisi, nɔɔ sɔ̀ɔ́ dakn waka nɛɛ dakn gbanti kɔ shɛ̃ɛning, a yeti manɛ ɓi zang mulunang kɔ nɛɛ yeti lanang shɛ̃ɛning. 
LUK.11.40	Ɓɔɔ nɔɔ shoko ɓɛɛ, nɔɔ zi kpang nɛɛ Laa ɓɔɔ palɛ biling, wukɔ palɛ yeti doori kpang ya? 
LUK.11.41	Nɔɔ a zang ɓɔɔ vuu ka naa ɓarɛ kpang ɓɛɛ, vuu ɓɔɔ ka yeti waka manɛ ɓɛɛ. Vuu manɛ piti nwang ditɔ tɔ̃ɔ tɔ̃ɔ.
LUK.11.42	“Jĩng dannang kagn yuu manɛ Farisi, ka ruu ɓɔɔ, nɔɔ zɔ̃ng Laa vuu gbete ka teteng vuu kopi ɓɔɔ nɔɔ walɛ naa rɛɛ zitaa nɛɛ siteng nɛɛ vuu ɓɔɔ zang tɛ̃́ɛ ka yɔkɔ naa weɓe piti. A nɔɔ yaa ruu vuu tɔ̃ɔ ɓɔɔ nɔɔ palɛ zang ɓɛɛ, nɛɛ ruu naa ɓɔɔ rúu kasɛ Laa ɓɛɛ. Nɔɔ nɛ̀ɛ́ palɛ vuu keɓe nandon, nɔɔ yaa ɓɔɔ kpang.
LUK.11.43	“Jĩng dannang kagn yuu manɛ Farisi. Ka ruu ɓɔɔ, nɔɔ kasɛ nɔng nwannang ɓɔɔ tɔ̃ɔ tɔ̃ɔ ka gãa zɔɔ kpalɛnang, nɛɛ nɔɔ ti kasɛ nɛɛ zang jee nɔɔ nyaa, zang a nɔɔ bannang kagn ka lumang ɓɛɛ. 
LUK.11.44	Jĩng dannang kagn yuu manɛ, ka ruu ɓɔɔ, nɔɔ nwang naa yuu saa, ɓɔɔ zang zi kpang, zang ra ka yuu ɓiɓɛ ɓɛɛ.”
LUK.11.45	Zang ɓɔɔ tusu zang Labeenang Laa kɔɔ wu tɔɔ, “Maalang, mɔɔ lasɛ ruu yeti katɔ kɔ doori nɛɛ vuu kɔ mɔɔ kɔɔ ɓɛɛ.”
LUK.11.46	A Yeesɔ kasɛ wu nyaa tɔɔ, “Jĩng dannang kagn yuu manɛ, ɓɔɔ nɔɔ tusu zang Labeenang Laa ɓɛɛ, ka ruu ɓɔɔ, nɔɔ ĩi zang vuu ɓɔɔ kpãa nyaa tuunang katɔ, nɔɔ lee naa manɛ ɓi kagn naa ɓɔɔ nɔɔ yi zang naa tuunang kpang ɓɛɛ. 
LUK.11.47	Jĩng dannang kagn yuu manɛ, ka ruu ɓɔɔ, nɔɔ mãarɛ yuu sàá zang nyaa shonang Laa ɓɔɔ daa manɛ ri nyɔkɔ ɓɛɛ. 
LUK.11.48	Nɔɔ kasɛ vuu ɓɔɔ dabang manɛ ri palɛ ɓɛɛ tɔ, ka ruu ɓɔɔ, ri nyɔkɔ zang nyaa shonang Laa, a nɔɔ mãarɛ manɛ kaa yuu sàa ɓarɛ. 
LUK.11.49	Laa rang yee ka yeti zũnang ɓiɓɛ tɔɔ, ‘N shong ri zang nyaa shonang nɛɛ zang ɓɔɔ n shɛ̃ɛrɛ ri katɔ ɓɛɛ ditɔ. Ri naa nyɔkɔ ɓɔɔ vɔrɔ, ri ti dang ɓɔɔ jĩng.’ 
LUK.11.50	Ka ruu nɔngkɔ, zang naa dǎng zang koo jaa knti keɓe kɔ jĩng, ka ruu zang nyaa shonang Laa ɓɔɔ zang nyɔ ri vɔrɔ ɓɛɛ, doo nɛɛ diki ɓɔɔ Laa gaayu koo keɓe mãanang, ɓɛɛ. 
LUK.11.51	Zang nyaa shonang Laa ɓɔɔ gaayu ka bii Habila a nɛɛ mani ka bii Zakariya ɓɔɔ zang nyɔ ka teteng nɔng ɓɔɔ zang dɔɔ Laa vuu kagn nɛɛ Gãa Laa ɓɛɛ. N kɔ̀ɔ́ nɔɔ zang naa dang zang koo jaa knti keɓe kɔ jĩng.
LUK.11.52	“Jĩng dannang kagn yuu manɛ, zang ɓɔɔ tusu zang labeenang Laa ɓɛɛ. Ka ruu ɓɔɔ, nɔɔ ta zang gbalang Ruu Laa zinang, a nɔɔ ti dũ̀ng gbalang kaɓa kpang ɓɛɛ. Nɔɔ yaa zang ɓɔɔ ri kasɛ daanang katɔ gbalang kpang.”
LUK.11.53	Yeesɔ yaa nɔng kaɓa, a Farisi nɛɛ zang ɓɔɔ ri tusu zang labeenang Laa ri gaa tɔɔsung yee rannang kaa nɛɛ wu nɛɛ tɔɔ gnvɔ nɛɛ shaa wu tɔ wu rang yee kaa yuu vuu dɔɔli. Ri hɛ̃ɛlɛ wu vuu ka yuu vuu gaagaa. 
LUK.11.54	Ri kasɛ nɛɛ tɔɔ ri yi wu kaa yee ɓɔɔ wu rang ɓɛɛ.
LUK.12.1	Zang ri kpalɛ zɔɔ ɓarɛ tɔ labang gaagaa, nɔng doo naanang kagn kpang. Ri vãlɛ kaa yuu zɔɔ. A Yeesɔ gaa tɔɔsung yee rannang kaa nɛɛ zang ɓɔɔ ri mantɛ vuu ka bii ɓiɓɛ kɔ shɔɔnang tɔɔ, “Nɔɔ gãng jĩng ka yisi zang Farisi. Yisi ɓarɛ ɓi nwãarɛnang ɓɔɔ ri nwãarɛ zang nɛɛ vuu palɛnang ɓɛɛ. 
LUK.12.2	Vuu ɓɔɔ zang kɔɔ nɛɛ nwĩiri ɓɔɔ Laa naa nwangsɛ kpang, ɓi kagn kpang. Vuu ɓɔɔ zang waasɛ katɔ, ɓɔɔ Laa naa nwangsɛ kpang, ɓi kagn kpang. 
LUK.12.3	Ka ruu nɔngkɔ, nyaa ɓɔɔ zang ɓɔɔlɔ katɔ, zang naa tãa ɓi ditɔ piti. Nɔɔ nɛɛ rang zang katɔ ka yeti gãa nɛɛ nwĩiri, zang naa kɔɔ zang nimbang ditɔ nandon.
LUK.12.4	“Masang, n kɔɔ nɔɔ, nɔɔ kaa vɔrɔ zang ɓɔɔ ri nyɔ gãmpãng bii kɔ shɛ̃ɛning a ri zunung vuu ɓɔɔ palɛnang tɔ̀ɔ́ nɛɛ knti kpang ɓɛɛ kpang. 
LUK.12.5	N tusu nɔɔ zang ɓɔɔ nɔɔ kaa vɔrɔ ɓiɓɛ katɔ. Nɔɔ kaa vɔrɔ Laa ɓɔɔ nɛɛ nyɔ gãmpãng bii tɔ, zunung ɓɔɔ wu tasɛ ka waa katɔ ɓɛɛ. Niizang n kɔɔ nɔɔ, nɔɔ kaa vɔrɔ ɓiɓɛ kɔ.
LUK.12.6	“Zang mãlɛ́ jaaning tɔkɔsisi maani, wu kɔpɔ ziti kpang ya? Laa sùu gbete kagn teteng ɓarɛ kpang. 
LUK.12.7	Nɔɔ zi kpang ya? Naa doo suuyuu ɓɔɔ ka yuu manɛ ɓɛɛ, Laa gã katɔ nandon. Nɔɔ kaa vɔrɔ kpang, nɔɔ ɓa tɔkɔsisi katɔ.
LUK.12.8	“N ti kɔɔ nɔɔ zang ɓɔɔ nɛɛ ta m ka jĩng zang nɛɛ wu ɓi ɓɔɔ mɛɛ, Jaa Shɔnzang naa kɔɔ doo nɔngkɔ, ka tĩng zang nyaa shonang Laa ɓɔɔ ka lapa nɛɛ wu ɓi zang ɓiɓɛ kɔ niizang. 
LUK.12.9	Zang ɓɔɔ nɛɛ laa nyaa mɛɛ ka tĩng zang, n naa laa nyaa ɓiɓɛ doo katɔ kɔ ka tĩng zang nyaa shonang Laa ɓɔɔ ka lapa ɓɛɛ.
LUK.12.10	“Zang piti ɓɔɔ rang yee shi kpang, ka yuu Jaa Shɔnzang, Laa yaa wu gbalang katɔ. Zang ɓɔɔ rang yee shi kpang ka yuu Suru Laa, Laa yaa wu gbalang ɓi kpang.
LUK.12.11	“Zang nɛɛ atɛ nɔɔ tɔ, nɛɛ zang jɛ̃ɛ nɔɔ ruu ka gãa zɔɔ kpalɛnang zang Yahudi, kɔ ka bii gɔmna, kɔ bii zang bang bang ɓɔɔ ri yiti tipi ɓɛɛ, nɔɔ rɛ̃rɛ ka ruu naa ɓɔɔ, nɔɔ daa kasɛ zang nyaa, nɛɛ naa vuu ɓɔɔ nɔɔ daa kɔɔ ɓɛɛ kpang. 
LUK.12.12	Ka ruu ɓɔɔ, Suru Laa naa tusu nɔɔ vuu ɓɔɔ nɔɔ kɔɔ ɓɛɛ ditɔ ka laa kaɓa ɓɛɛ.”
LUK.12.13	Zang gbete ka teteng zang ɓɔɔ gaagaa kaɓa, kɔɔ Yeesɔ tɔɔ, “Maalang, kɔɔ manzung nɛɛ wu basɛ vuu vɔ ta nɛɛ n.”
LUK.12.14	A Yeesɔ kasɛ wu nyaa tɔɔ, “Masang, ɓu wi shing m zang ɓɔɔ jɛ̃ɛ zang ruu, kɔ zang ɓɔɔ basɛ nɔɔ vuu ɓɛɛ wiya?” 
LUK.12.15	A kɔɔ zang ɓɔɔ ri kpalɛ zɔɔ nandon tɔɔ, “Nɔɔ palɛ tɔ̃ɔ, nɔɔ gãng jĩng, ka jĩng shinnang ka vuu naa ning. Ka ruu ɓɔɔ, zang gãsɛ suru bii shɔnzang nɛɛ vuu naa ɓiɓɛ ɓɔɔ gaagaa kpang ɓɛɛ.”
LUK.12.16	A kɔɔ ri ruu kaa nɛɛ nyaa vuu jeenang tɔɔ, “Zang vuu naa ɓɔɔ kagn, lang jaa, a walɛ vuu shaanang dɔɔli. 
LUK.12.17	A rɛ̃rɛ ka yeti ɓiɓɛ tɔɔ, ‘N palɛ biya? Nɔng ɓɔɔ n tɛ̃ɛ vuu gbaa mɛɛ kagn ɓɛɛ kpang.’ 
LUK.12.18	A kɔɔyi tɔɔ, ‘N zi vuu ɓɔɔ n palɛ ɓɛɛ tɔ. N jili bɔ̃nɔ mɛɛ ka tipi, n mã́arɛ̀ ɓɔɔgn bang bang. Tɔ̀ɔ, n kpalɛ vuu gbaa mɛɛ nɛɛ vuu naa mɛɛ kagn nandon.’ 
LUK.12.19	Tɔ̀ɔ, n kɔɔ bii mɛɛ kati nɛɛ, ‘Mɔɔ walɛ vuu tɔ̃ɔ tɔ̃ɔ ɓɔɔ mɔɔ kasɛ ɓɛɛ tɔ, nung saa gaagaa. Nwang ta mɔɔ shaa vuu shaanang, mɔɔ ɓoo ɓɔɔ ɓoonang, mɔɔ tãa tĩnang kati.’ 
LUK.12.20	A Laa naa kɔɔ yɔɔ tɔɔ, ‘Shoko kiɓi, lɛ̀ɛ́kɔ nɛɛ zĩi keɓe, mɔɔ vɔ kaa tɔ. Vuu kɔ mɔɔ shĩ̀lí ɓɛɛ, naa raa ɓu kaa ɓɔɔ wiya?’ ”
LUK.12.21	A Yeesɔ hangsɛ yee ɓiɓɛ kaa tɔɔ, “Zang ɓɔɔ ri kpàlɛ̀ yuu ɓarɛ vuu naa, a ka tĩng Laa, vuu naa ɓarɛ kagn kpang, ri naa nwang ɓarɛ doo naa yɔɔ kɔ doori.”
LUK.12.22	A Yeesɔ kɔɔ zang ɓɔɔ ri mantɛ vuu ka bii ɓiɓɛ tɔɔ, “Ka ruu nɔngkɔ, n kɔɔ nɔɔ, nɔ́ɔ nyɔ yuu manɛ nɛɛ rɛ̃rɛnang, ka ruu vuu ɓɔɔ nɔɔ naa shaayi, nɛɛ ruu fɔ̃ɔrɔ ɓɔɔ nɔɔ hãa ka bii ɓɛɛ kpang. 
LUK.12.23	Ka ruu ɓɔɔ, suru bii shɔnzang ɓa vuu shaanang katɔ ɓɛɛ. Bii shɔnzang ti ɓa fɔ̃ɔrɔ katɔ ɓɛɛ. 
LUK.12.24	Nɔɔ zi rɛɛ gãgãa karɛ. Ri lang jaa kpang, ri ti yee zee jong kpang. Gòoto vuu tɛ̃ɛnang ɓarɛ ɓi kagn nɛɛ bɔ̃nɔ kpang. Laa a ri vuu shaanang katɔ. Nɔɔ ɓaa jaaning katɔ. 
LUK.12.25	Zang ɓɔɔ kagn teteng manɛ ɓɔɔ zunung ɓɔɔ wu gisi yuu ɓiɓɛ diki katɔ ka ruu rɛ̃rɛnang ɓɔɔ wu rɛ̃rɛ ɓɛɛ ya? 
LUK.12.26	A nɔɔ nɛɛ zunung vuu ɓɔɔ tɔkɔlɔng naa weɓe palɛnang kpang, nɔɔ rɛ̃rɛ ka ruu rɛɛ vuu ɓɔɔ ɓɛɛ, ka ruu viya? 
LUK.12.27	Nɔɔ zi mangwaa ɓɔɔ ri bangkɛ ɓɛɛ karɛ. Ri palɛ wu shonang kpang, ri ti see fɔ̃ɔrɔ kpang. Naa doo kpanti Sulemanu nɛɛ vuu naa ɓiɓɛ piti, fɔ̃ɔrɔ ɓiɓɛ ɓɔɔ shirɛ, daa doo mangwaa keɓe kpang. 
LUK.12.28	Laa nɛɛ gbarɛ wisi kɔ zang zi lɛɛkɔ, ɓuru zang dɔɔ kaa nɛɛ waa ɓee, a nɔɔ fɔ̃ɔrɔ ɓɔɔ nɔɔ hãa ka bii ɓɛɛ kpang ya? Nɔɔ shing danggn ka bii Laa kpang ka ruu viya?
LUK.12.29	“Nɔ́ɔ nyɔ yuu manɛ nɛɛ nɔɔ rɛ̃rɛ ka ruu vuu ɓɔɔ nɔɔ shaayi, nɛɛ vuu ɓɔɔ nɔɔ ɓoo ɓɛɛ kpang. 
LUK.12.30	Zang ɓɔɔ ri dũ̀ng Laa kpang ka koo keɓe, ri shing jĩng ka vuu keɓe kɔ. Daa manɛ zi ɓi tɔ nɛɛ nɔɔ kasɛ veɓe katɔ. 
LUK.12.31	Nɔɔ shíng danggn ka kpanti ɓɔɔ Laa roo ɓɛɛ kɔ jong. A nɔɔ vuu keɓe ditɔ kagn nandon.
LUK.12.32	“Wee nɔɔ rukutu ɓee, nɔ́ɔ kaa vɔrɔ kpang, Daa manɛ kasɛ tɔ nɛɛ nɔɔ roo kpanti nɛɛ wu ka nɔng ɓɔɔ wu naa roo kpanti ɓɛɛ. 
LUK.12.33	Nɔɔ mãlɛ́ vuu naa manɛ ta, nɔɔ a zang ɓɔɔ vuu ka naa kpang ɓɛɛ saka. Nɔɔ kpalɛ yuu manɛ vuu ɓɔɔ lasɛ kpang, ka nɔng Laa. Ka nɔng ɓɔɔ shaarɛ kpang, shɔngɓɔ daa ɓɔɔ kpang, tuuru ri ti daa lasɛ kpang ɓɛɛ. 
LUK.12.34	Ka ruu ɓɔɔ, shɔnzang shing gn ɓi doo ka nɔng ɓɔɔ wu kpalɛ vuu ɓiɓɛ kagn kɔ doori ɓɛɛ.
LUK.12.35	“Nɔɔ kpalɛ bii tɔ̃ɔ tɔ̃ɔ, nɔɔ ti mang waa zàáng sɔɔ manɛ katɔ. 
LUK.12.36	Naa zang shonang ɓɔɔ ri gã dabang ɓarɛ ɓɔɔ daa ka nɔng kn sinyɛ shaanang ɓɛɛ. Naa dabang gbãayu, naa waa nyaa gãa naa gbete, ri puu wu tantɛnang ɓɛɛ. Nɔɔ kpalɛ bii nɔngkɔ, ka ruu diki ɓɔɔ Kpanti Yeesɔ manɛ gbãayu ɓɛɛ. 
LUK.12.37	Tĩnang tãanang ɓi ɓɔɔ zang shonang ɓɔɔ dabang ɓarɛ arɛ naa ĩi ri ningkãari ɓɛɛ. N kɔ̀ɔ́ nɔɔ ruu ɓɔɔ niizang kɔ nwani, wukɔ naa tu fɔ̃ɔrɔ ɓiɓɛ jong, wu shing ri, ri nwang ka nɔng vuu shaanang, wu a ri vuu shaanang ri shaayi. 
LUK.12.38	Zang shonang keɓe naa tãa tĩnang dɔɔli, naa dabang ɓarɛ a doo nɛɛ teteng gãmbang, kɔ nɛɛ yuu gãndi, naa ĩi ri ningkãari ɓɛɛ. 
LUK.12.39	Zi karɛ, naa zang gãa nɛ̀ɛ́ zi laa ɓɔɔ shɔngɓɔ a ɓɛɛ katɔ, nɛ̀ɛ́ yaa gãa ɓiɓɛ shɔngɓɔ wu shɛ̃ɛ kpang. 
LUK.12.40	Nɔɔ kpalɛ bii nɔngkɔ doori, ka ruu ɓɔɔ, Jaa Shɔnzang a ka laa ɓɔɔ nɔɔ shing gn nɛɛ wu a kpang ɓɛɛ.”
LUK.12.41	Bituru hɛ̃ɛ wu tɔɔ, “Dabang, mɔɔ rang rukɔ nyaa vuu jeenang keɓe ya, kɔ mɔɔ rang zang piti?” 
LUK.12.42	A kpanti kasɛ wu nyaa tɔɔ, “Ɓu wi zang shonang tɔ̃ɔ, a ti zũng katɔ wiya? Ɓɔɔ zang gãa ɓiɓɛ yaa wu gãa ka naa, nɛɛ wu alɛ zang vuu shaanang ka laa vuu shaanang ɓarɛ wiya? 
LUK.12.43	Tĩnang tãanang ɓi ɓɔɔ zang shonang kaɓa kɔ. Zang gãa ɓiɓɛ nɛɛ arɛ, nɛɛ naa ĩi wu palɛ shonang bìí kana ɓɛɛ. 
LUK.12.44	N kɔ̀ɔ́ nɔɔ, ruu ɓɔɔ niizang kɔ nwani, zang gãa ɓiɓɛ naa yàá wu vuu naa ɓiɓɛ nandon, wu gãng jĩng kagn. 
LUK.12.45	A naa zang shonang kaɓa kɔɔ ka yeti ɓiɓɛ tɔɔ, ‘Diki dabang gãa mɛɛ bee tɔ, a gn kpang,’ a gaa tɔɔsung zang shonang ɓɔɔ varɛ nɛɛ ɓɔɔ soro nyɔkɔnang. Wu ti shaa vuu shaanang, wu ti ɓoo sàa, sàa si wu. 
LUK.12.46	Dabang gãa zang shonang kaɓa, naa a ka diki ɓɔɔ zang shonang kaɓa shing gn anang ɓiɓɛ kpang ɓɛɛ. Dabang gãa ɓiɓɛ naa dang wu jĩng gbãng gbãng, wu daa shing wu nɛɛ zang ɓɔɔ ri shing danggn ka bii Laa kpang ɓɛɛ.
LUK.12.47	“Zang ɓɔɔ nɛɛ zi vuu ɓɔɔ dabang gãa ɓiɓɛ kasɛ nɛɛ wu palɛ a palɛ kpang, zang naa nyɔ wu ditɔ zɛ̃ɛzɛ̃ɛ. 
LUK.12.48	Zang shonang ɓɔɔ zi vuu ɓɔɔ dabang gãa ɓiɓɛ kasɛ nɛɛ wu palɛ kpang, naa palɛ vuu ɓɔɔ daa naa ɓɔɔ zang nyɔ zang katɔ, zang naa nyɔ wu ɓi tɔkɔlɔng. Zang ɓɔɔ zang a wu vuu dɔɔli, zang naa ta ɓi doo dɔɔli kɔ, ka naa ɓiɓɛ. Zang ɓɔɔ zang ti yaa wu vuu dɔɔli, zang shing gn nɛɛ naa a zang ɓi doo dɔɔli kɔ.
LUK.12.49	“N à m waa dɔɔnang kɔ jong, ka koo keɓe. N kasɛ tɔ, waa bii nɛɛ shaa kana. 
LUK.12.50	Jĩng dannang naa ɓa m yuu naa ɓɔɔ zang hãa zang ka mii batizima ɓɛɛ. 
LUK.12.51	Nɔɔ kɔɔ ɓu nɛɛ naa n atɛ nwannang nyaa zɔɔ ka koo keɓe ya? Kpang, n kɔ̀ɔ́ nɔɔ, n a m zang basɛnang kɔ jong. 
LUK.12.52	Vuu ɓɔɔ gaayu nɛɛ lɛɛkɔ, ka yeti gãa gbete zang nɛɛ kagn maani, ri basɛ zɔɔ. Zang taati shing jĩng nɛɛ zang ziti kpang, a zang ziti ti shing jĩng nɛɛ zang taati kpang. 
LUK.12.53	Daa ri naa shing jĩng nɛɛ wujɛ ɓarɛ ɓɔɔ varɛ kpang. A wujɛ varɛ ti shing jĩng nɛɛ daa ɓarɛ kpang. Nàá wujɛ ri naa shing jĩng nɛɛ wujɛ ɓarɛ ɓɔɔ soro kpang. A wujɛ soro ri ti naa shing jĩng nɛɛ nàá ɓarɛ kpang. Shɔnkpang ɓɔɔ soro, naa shing jĩng nɛɛ ɓeekpang ɓɔɔ soro kpang.”
LUK.12.54	A Yeesɔ kɔɔ zang ɓɔɔ ri kpalɛ zɔɔ gaagaa tɔɔ, “Nɔɔ nɛɛ zi sãmbong ɓɔɔ seepaa nɛɛ nɔng ɓɔɔ laa hãa nyaa kagn tɔ, nɔɔ tàntɛ́ kɔɔnang nɛɛ, ‘Mii naa a katɔ’ Mii ti naa a katɔ nɔngkɔ. 
LUK.12.55	Nɔɔ nɛɛ ti zi pũngku nɛɛ waa nyaa tɔ, nɔ̀ɔ kɔɔyi nɛɛ ‘Nɔng nwãanang a kaa tɔ.’ Nɔng nwãanang ti a niizang. 
LUK.12.56	Ɓɔɔ nɔɔ zang ɓɔɔ nwãarɛ zang nɛɛ vuu palɛnang ɓɛɛ, nɔɔ nɛɛ pɛ̃ɛrɛ koo tɔ, nɛɛ lapa, nɔɔ zi vuu ɓɔɔ naa nwang katɔ. A nɔɔ zi vuu ɓɔɔ Laa palɛ ka diki keɓe kpang ka ruu viya?
LUK.12.57	“Nɔɔ ti zi naa ɓɔɔ nɔɔ shɛ̃̀ɛrɛ́ yuu manɛ vuu tɔ̃ɔ ɓɔɔ nɔɔ palɛ kpang, ka ruu viya? 
LUK.12.58	Zang nɛɛ ɓàa mɔɔ nyaavaa, zang nɛɛ daa nɛɛ mɔɔ ka nɔng ruu jɛ̃ɛnang. Kãa gbalang naa ɓɔɔ nɔɔ mã zɔɔ naa nɛɛ zang ɓɔɔ ɓàa mɔɔ nyaavaa ɓɛɛ ka gbalang. Ka ruu ɓɔɔ nɛ̀ɛ́ daa nɛɛ mɔɔ ka nɔng zang ɓɔɔ jɛ̃ɛ ruu ɓɛɛ. Zang ɓɔɔ jɛ̃ɛ ruu daa tuu mɔɔ a zang shonang ɓiɓɛ, tɔ̀ɔ, ri daa loo mɔɔ ka sãa ɓɛɛ. 
LUK.12.59	N kɔ̀ɔ́ mɔɔ, mɔɔ hangsɛ nyaa vuu ɓɔɔ zang yee mɔɔ shunang ka gbongkarɛ nandon, tɔ̀ɔ, zang naa yaa mɔɔ naa kati.”
LUK.13.1	Ka diki kaɓa, zang ɓɔɔ ri kagn nɔng, ri kɔɔ Yeesɔ ruu zang Galili ɓɔɔ Bilatu shingnɛ, zang nyɔ ri vɔrɔ bɛ̀ɛ́ ri dɔɔ Laa vuu ɓɛɛ. 
LUK.13.2	A Yeesɔ kasɛ ri nyaa tɔɔ, “Nɔɔ kɔɔ ɓu nɛɛ ka ruu ɓɔɔ, zang Galili kaɓa, ri vɔ nɔngkɔ, vuu shi kpang ɓarɛ ɓa ɓɔ̀ɔ́ zang Galili ɓɔɔ nimbang ɓi katɔ ya? 
LUK.13.3	N kɔ̀ɔ́ nɔɔ, wu nɔngkɔ kpang, naa nɔɔ kɔ̃sɔ yeti, nɔɔ yaa vuu shi kpang manɛ kpang, nɔɔ naa vɔ̀lɔ́ doo nɔngkɔ nandon. 
LUK.13.4	Nɔɔ ti kɔɔ ɓu nɛɛ zang kopi tu mantaati kɔ gãa beebang ɓɔɔ ka Siluwa jirɛ, nyɔkɔ ri vɔrɔ ɓa, ɓi ka ruu ɓɔɔ, ri palɛ vuu shi kpang ɓɔɔ ɓa ɓɔɔ zang nimbang ɓɔɔ ri nwang ka Urushalima katɔ ɓɛɛ ya? 
LUK.13.5	N kɔ̀ɔ́ nɔɔ, wu nɔngkɔ kpang, naa nɔɔ kɔ̃sɔ yeti, nɔɔ yaa vuu shi kpang manɛ kpang nɔɔ naa vɔlɔ doo nɔngkɔ nandon.”
LUK.13.6	A Yeesɔ ráng nyaa vuu jeenang keɓe kati tɔɔ, “Yɔɔ ɓɔɔ kagn ɓaa laa sĩiri ka jaa ɓiɓɛ, a arɛ nɛɛ wu naa hãa kaa jĩng laa sĩiri, a ĩi gbete kpang. 
LUK.13.7	A kɔɔ zang ɓɔɔ gãng jĩng ka jaa, tɔ̀ɔ́, ‘Zirɛ, saa ɓɔɔ n a jaa sĩiri hãnang ka laa sĩiri keɓe, n ĩi kpang daa lɛ̀ɛ́ taati. Dɔng ta ka tipi, ka ruu ɓɔɔ, ta nɔng waati ɓɛɛ.’ 
LUK.13.8	A yɔɔ ɓɔɔ gãng jĩng ka jaa kasɛ wu nyaa tɔɔ, ‘Dabang, yaa ka nɔngkɔ saa gbete tɔkn ka gbongkarɛ. N gbãa doo ɓiɓɛ ditɔ, n tɛ̃ɛ vĩi vuu vaa kagn. 
LUK.13.9	Sãmpo nɛɛ naa ra jaa tɔ, wukɔ tɔ̃ɔ. Nɛɛ naa ra jaa doo kpang kɔ, n naa dɔng kati.’ ”
LUK.13.10	Ka Diki Ɔ̃sɔnang ɓɔɔ kagn, Yeesɔ tusu zang vuu ka gãa zɔɔ kpalɛnang. 
LUK.13.11	A jaa soro kagn nɔngkɔ, ɓɔɔ suru shi kpang kagn bii ɓiɓɛ saa kopi tu mantaati ɓɛɛ. Lang wu katɔ, zunung ɓɔɔ wu wisi bii ɓiɓɛ paa kpang. 
LUK.13.12	Ɓɔɔ Yeesɔ zi wu, ɓaa wu nyaa tɔɔ, “Jaa soro, kɔnang ɓaaɓɛ yaa mɔɔ nɔng tɔ.” 
LUK.13.13	A shìng jaa soro naa ɓiɓɛ ka bii, a bii jaa soro shiiri kaa tantɛnang, a jaa soro dɔɔ Laa kati.
LUK.13.14	Gnvɔ shaa zang bang gãa zɔɔ kpalɛnang dɔɔli, ka ruu ɓɔɔ, Yeesɔ masɛ zang kɔnang ka Diki Ɔ̃sɔnang ɓɛɛ. A yɔɔ zang bang rang yee, kɔɔ zang tɔɔ, “Diki mangbete ɓɔɔ zang palɛ shɔɔnang kagn, nɔɔ a ka diki kaɓa kɔ, tɔ̀ɔ, zang masɛ nɔɔ, nɔɔ a ka Diki Ɔ̃sɔnang kpang.”
LUK.13.15	A Kpanti Yeesɔ kɔɔ wu tɔɔ, “Zang ɓɔɔ ri nwãarɛ zang nɛɛ vuu palɛnang ɓɛɛ, zang ɓɔɔ kagn teteng manɛ gbete kãlɛ napo, kɔ seesaa ɓiɓɛ nɛɛ vàa, daa a wu mii ka Diki Ɔ̃sɔnang kpang ɓu wiya? 
LUK.13.16	A ka ruu vi, jaa zɔ̃ng Ibirayi zang soro kɔ sheetang mã wu, saa kopi tu mantaati, zang yaa wu naa ka Diki Ɔ̃sɔnang kpang viya? 
LUK.13.17	Ɓɔɔ Yeesɔ kɔɔ naa weɓe, yusɛ̃ɛ tuu zang ɓɔɔ ri shing jĩng nɛɛ wu kpang ɓɛɛ, nandon. Zang ɓɔɔ ri kpalɛ zɔɔ ri tãa tĩnang vuu ɓɔɔ zang mã naa ka danggn piti ɓɔɔ Yeesɔ palɛ ɓɛɛ.”
LUK.13.18	A Yeesɔ hɛ̃ɛyi tɔɔ, “Kpanti roonang Laa nwàng ɓu naa viya? N gãsɛ ɓú nɛɛ viya? 
LUK.13.19	Nwang naa jĩng masita ɓɔɔ zang tuuyi, zang ɓaa ka jaa ɓɛɛ. Wu naa bangnɛ, jaaning ri kɔng saara ka nasãng ɓiɓɛ ɓɛɛ.”
LUK.13.20	A Yeesɔ ti kɔɔ tɔkn tɔɔ, “Nɔɔ gãsɛ kpanti roonang Laa ɓu nɛɛ viya? 
LUK.13.21	Nwang naa yisi tɔkɔlɔng ɓɔɔ zang soro tɛ̃ɛ ka zũng ɓɔɔ zang palɛ borodi nɛɛ mani, ɓɔɔ ka taasa gaagaa, wu puu kati ɓɛɛ.”
LUK.13.22	A Yeesɔ rang zang yee Laa ka gari bang bang nɛɛ jaa gari ɓɔɔ zang rooro ka gbalang, ka ɓɔɔ wu daa Urushalima ɓɛɛ. 
LUK.13.23	A zang gbete hɛ̃ɛ wu tɔɔ, “Kpanti, zang ɓɔɔ zang naa ta yuu ɓarɛ dɔɔli kpang ya?” A kasɛ ri nyaa tɔɔ, 
LUK.13.24	“Nɔɔ lakɛ yuu, nɔɔ tu yeti gãa nɛɛ nyaa gãa ɓɔɔ tɔ̃ntɔ̃rɔng ɓɛɛ, ka ruu ɓɔɔ, n kɔɔ nɔɔ, zang dɔɔli ri naa kãa gbalang tunang, ri walɛ kpang ɓɛɛ.
LUK.13.25	“Zang gãa nɛɛ naa seepaa tɔ, nɛɛ ku nyaa gãa tɔ, nɔɔ naa shii ka biling, nɔɔ ɓaa nyaa, nɔɔ gàa wu nɛɛ, ‘Kpanti, puu ruu nyaa gãa.’ Naa kasɛ nɔɔ nyaa nɛɛ, ‘N zi nɔɔ nung m kpang.’ 
LUK.13.26	Nɔɔ naa kɔɔ manɛ kaa nɛɛ, ‘Ruu shaa vuu shaanang, a ruu ti ɓoo mii nɛɛ mɔkɔ. Mɔɔ ti tusu zang vuu ka gari ɓuru kɔ.’ 
LUK.13.27	Naa kasɛ nyaa ɓi kaa nɛɛ, ‘N kɔɔ nɔɔ, n zi nɔɔ nung m kpang. Nɔɔ dita kaaɓa nɔɔ yaa m bii, nɔɔ zang vuu shi kpang palɛnang kiɓi.’ 
LUK.13.28	Nɔɔ naa kaa ditɔ, ka nɔng kaɓa, nɔɔ shaa tãri kpaaka kpaaka. Nɔɔ naa zi rɛɛ Ibirayi ditɔ ka nɔng ɓɔɔ Laa roo kpanti nɛɛ Ishaaku nɛɛ Yakubu nɛɛ rɛɛ zang nyaa shonang Laa, a zang nwangsɛ nɔɔ manɛ ka biling ɓɛɛ. 
LUK.13.29	Zang naa alɛ ditɔ nɛɛ nɔng piti, piti ɓɔɔ ka koo keɓe, zang shaa vuu shaanang ka nɔng ɓɔɔ Laa roo kpanti ɓɛɛ. 
LUK.13.30	Zang ɓɔɔ rikɔ doo knti kãntang keɓe, rikɔ naa sɔ̀ɔ́ zang tĩng. A zang ɓɔɔ rikɔ ka tĩng, ri naa ràa zang ɓɔɔ waa nyaa knti ɓɛɛ.”
LUK.13.31	Ka laa kaɓa, zang Farisi ri naa arɛ, ri kɔɔ wu tɔɔ, “Seepaa ta mɔɔ daa nɔng ɓɔɔgn, Hiridu kasɛ nɛɛ wu nyɔ mɔɔ katɔ.”
LUK.13.32	A kɔɔ ri tɔɔ, “Nɔɔ dita, nɔɔ daa kɔɔ yaka jĩngti kaɓa nɛɛ, ‘N nwangsɛ suru shi kpang, a n ti masɛ zang lɛɛkɔ, nɛɛ ɓuru. Lagbete n naa hangsɛ nyaa shonang mɛɛ.’ 
LUK.13.33	N daa m kana Urushalima lɛɛkɔ, nɛɛ ɓuru nɛɛ diki. Ka ruu ɓɔɔ, zang nyɔ zang nyaa shonang Laa ka nɔng ɓɔɔgn kpang ɓɛɛ.
LUK.13.34	“Zang Urushalima, zang Urushalima, nɔkɔ nyɔkɔ rɛɛ zang nyaa shonang Laa, a nɔɔ ti luku zang ɓɔɔ Laa shongko nɔɔ ɓɛɛ. N kasɛ nɛɛ n kpalɛ wujɛ manɛ naa ɓɔɔ nàá kn kpalɛ jaa, zuu nasãng ɓiɓɛ kagn ɓɛɛ, nɔɔ ti yaa m kpang. 
LUK.13.35	Laa naa ràá Gãa Laa manɛ yuu knti ditɔ. N kɔɔ nɔɔ, nɔɔ walɛ jĩng mɛɛ zinang takpang. Diki ɓɔɔ nɔɔ naa kɔɔ nɛɛ, ‘Tĩnang tãanang ɓi ɓɔɔ zang ɓɔɔ a ka nung kpanti ɓɛɛ, a nɛɛ mani.’ ”
LUK.14.1	Ka Diki Ɔ̃sɔnang ɓɔɔgn, Yeesɔ daa vuu shaanang ka gãa zang bang Farisi ɓɔɔ gbete, zang ɓɔɔ ri ka nɔng ri tɛ̃ɛ wu jĩng ka bii selele. 
LUK.14.2	A yɔɔ ɓɔɔ doo ɓiɓɛ nɛɛ naa pùrù katɔ, a ka bii Yeesɔ. 
LUK.14.3	A Yeesɔ hɛ̃ɛ rɛɛ Farisi nɛɛ zang ɓɔɔ ri tusu zang Labeenang Laa tɔɔ, “Ruu Laa ɓɔɔ Musa beeyi kasɛ katɔ nɛɛ zang wu masɛ zang ka Diki Ɔ̃sɔnang ya kɔ kasɛ kpang?” 
LUK.14.4	Ri kasɛ wu nyaa kpang. A Yeesɔ lee yɔɔ naa ka bii, a masɛ wu kati, a jee wu nyaa nɛɛ wu dita. 
LUK.14.5	Yeesɔ hɛ̃ɛ ri tɔɔ, “Ɓu wi ka teteng manɛ, naa seesaa ɓiɓɛ, kɔ guu napo ɓiɓɛ watɛ ka yeti too ka Diki Ɔ̃sɔnang tantɛ zɔ̃nnang kpang wiya?” 
LUK.14.6	Ri ti kasɛ wu nyaa kpang.
LUK.14.7	Yeesɔ zi naa ɓɔɔ zang ɓɔɔ zang gáarɛ́ ri, ri shɛ̃ɛrɛ nɔng nwannang ɓɔɔ zang shili ɓɛɛ, a rang ri yee keɓe kati tɔɔ, 
LUK.14.8	“Zang ɓɔɔ nɛɛ gáarɛ̀ mɔɔ kn sinyɛ shaanang, mɔɔ nwang ka nɔng nwannang tɔ̃ɔ kpang. Ka ruu ɓɔɔ, mɔɔ zi kpang naa zang gaarɛ zang ɓɔɔ ɓa mɔɔ katɔ kagn ɓɛɛ. 
LUK.14.9	Ka ruu ɓɔɔ, zang ɓɔɔ gaarɛ nɔɔ nɛɛ kɔ̀ɔ́ mɔɔ nɛɛ, ‘Seepaa, mɔɔ yaa zang keɓe nɔng.’ Yusɛ̃ɛ tuu mɔɔ ka nɔng ɓɔɔ mɔɔ dɔ̃sɔ ka laa nwannang ɓɔɔ ka knti ɓɛɛ. 
LUK.14.10	Zang nɛɛ gaarɛ mɔɔ tɔ, daayi mɔɔ nwang ka laa ɓɔɔ ka knti ɓɛɛ. Zang ɓɔɔ gaarɛ mɔɔ nɛɛ a tɔ, wukɔ kɔɔ mɔɔ kati nɛɛ, ‘Masang, seepaa mɔɔ nwang ka laa ɓɔɔ tɔ̃ɔ tɔ̃ɔ ɓɛɛ.’ Tɔ̀ɔ, zang ɓɔɔ zang gaarɛ ri, ri zi kati nɛɛ mɔɔ ɓáa zang bang. 
LUK.14.11	Ka ruu ɓɔɔ, zang ɓɔɔ nɛɛ tuu yuu ɓiɓɛ, zang naa sɔɔrɔ wukɔ yuu ka dii ɓɛɛ. Zang ɓɔɔ sɔɔrɔ yuu ɓiɓɛ ka dii, zang naa a wukɔ bannang jong.”
LUK.14.12	A Yeesɔ ti kɔɔ zang ɓɔɔ gaarɛ wu tɔɔ, “Mɔɔ nɛɛ ɓaa zang nyaa vuu shaanang, mɔ́ɔ ɓaa nyaa ka rɛɛ ɓaa sang nɛɛ rɛɛ ɓaazung, nɛɛ rɛɛ zang ɓaaɓɛ, nɛɛ rɛɛ zang ɓɔɔ nyaa gãa manɛ gbete, ri ɓarɛ zang yíng ɓɛɛ kpang. Naa mɔɔ ɓaa ri nyaa, ri naa ɓaa mɔɔ nyaa ditɔ jong. 
LUK.14.13	Mɔɔ nɛɛ tɔɔ mɔɔ a zang vuu shaanang, gáarɛ́ zang ɓɔɔ vuu ka naa ɓarɛ kpang, nɛɛ zang ɓɔɔ kàa katɔ, nɛɛ zang ɓɔɔ doo shãa katɔ, nɛɛ zang ɓɔɔ jĩng ringtang ɓɛɛ. 
LUK.14.14	Laa naa a mɔɔ tĩnang tãanang ditɔ, ka ruu ɓɔɔ, ri naa ɓàa mɔɔ nyaa ɓarɛ kpang ɓɛɛ. Laa naa shu mɔɔ ɓi kaa diki ɓɔɔ Laa naa wisi zang ɓɔɔ ri ɓaa shoo ka yee ɓiɓɛ paa nɛɛ saa ɓɛɛ.”
LUK.14.15	Ɓɔɔ zang gbete ɓɔɔ nwang nɛɛ Yeesɔ ka nɔng vuu shaanang tãa naa weɓe, kɔɔ wu tɔɔ, “Tĩnang tãanang ɓi ɓɔɔ zang ɓɔɔ naa shaa vuu shaanang ka nɔng ɓɔɔ Laa roo Kpanti ɓɛɛ.” 
LUK.14.16	Yeesɔ kasɛ wu nyaa tɔɔ, “Yɔɔ ɓɔ̀ɔ́gn nwãa vuu shaanang gaagaa, a gaarɛ zang gaagaa. 
LUK.14.17	Laa ɓɔɔ zang shaa vuu shaanang kagn a tɔ, a shong zang shonang ɓiɓɛ nɛɛ ri daa kɔɔrɔ zang ɓɔɔ wu gaarɛ ɓɛɛ ta nɛɛ, ‘Nɔɔ a ta, zang hangsɛ vuu shaanang tɔ’. 
LUK.14.18	Zang ɓɔɔ yɔɔ gáarɛ́ ri, ri gaa tɔɔsung yuu zɔ̃ng kɔnang gbete, gbete. Zang tĩng shɔɔnang kɔɔ zang nyaa shonang yɔɔ tɔɔ, ‘N daa zi doo nɔng jaa lannang ɓɔɔ n hoo ɓɛɛ. Mɔɔ daa kɔɔ wu nɛɛ n zɔ̃ɔrɔ wu katɔ yeti ɓiɓɛ wu lasɛ kpang, n a kpang.’ 
LUK.14.19	A zang doo knti tɔɔ, ‘N hoo napo jaa lannang kopi, n daa gãsɛ ri doo katɔ, mɔɔ daa kɔɔ wu nɛɛ n zɔ̃ɔrɔ wu katɔ, yeti ɓiɓɛ wu lasɛ kpang, n a kpang.’ 
LUK.14.20	Zang ɓɔɔ ti kɔɔ tɔkn tɔɔ, ‘N shing soro doo nɛɛ doo, ka ruu nɔngkɔ, n a kpang.’ 
LUK.14.21	A zang shonang yɔɔ gbãayu daa kɔɔ wu vuu ɓɔɔ zang kɔɔrɔ ɓɛɛ. A gnvɔ shaa yɔɔ gãa, a kɔɔ zang shonang ɓiɓɛ tɔɔ, ‘Dita nyaa gbalang, nɛɛ boo gãa ɓɔɔ ka gari piti, mɔɔ ɓaarɛ zang ɓɔɔ vuu ka naa ɓarɛ kpang, nɛɛ zang ɓɔɔ ri kàa katɔ, nɛɛ zang jĩng ringtang, a ɓɔɔ zang ɓɔɔ doo shãa katɔ ɓɛɛ.’ 
LUK.14.22	A zang shonang yɔɔ naa a tɔkn kɔɔ wu tɔɔ, ‘Dabang, n palɛ vuu ɓɔɔ mɔɔ kɔɔ m ɓɛɛ tɔ, nɔng ti yaa doogn.’ 
LUK.14.23	A yɔɔ gãa kɔɔ zang shonang ɓiɓɛ tɔkn tɔɔ, ‘Dita gbalang jaa, mɔɔ gɔ̃kɔ m zang, mɔɔ atɛ ri ka yeti gãa, tɔ̀ɔ, gãa mɛɛ wu yi nyaa kati. 
LUK.14.24	N kɔ̀ɔ́ nɔɔ zang gbete ɓɔɔ naa tãa vuu shaanang kagn teteng zang tĩng shɔɔnang kɔ n gaarɛ ri ɓa kpang.’ ”
LUK.14.25	Diki ɓɔɔgn zang dɔɔli ri dàarɛ́ nɛɛ wu, a raa jĩng kɔɔ ri tɔɔ, 
LUK.14.26	“Zang ɓɔɔ nɛɛ a ka bii mɛɛ, a kasɛ ruu mɛɛ ɓa ɓɔɔ wu kasɛ ruu diiɓɛ nɛɛ niiɓɛ nɛɛ ɓeeso, nɛɛ wujɛ ɓiɓɛ nɛɛ rɛɛ jaa niiɓɛ ɓɔɔ varɛ nɛɛ ɓɔɔ soro nɛɛ yuu ɓiɓɛ katɔ kpang, zunung ɓɔɔ wu nwang zang ɓɔɔ dũng m kpang. 
LUK.14.27	Zang ɓɔɔ nɛɛ kasɛ nɛɛ wu dang jĩng, wu naa vɔ naa ɓɔɔ n naa vɔ ɓɛɛ kpang, zunung ɓɔɔ wu dũng m kpang.
LUK.14.28	“Naa zang gbete ka teteng manɛ kasɛ tɔɔ wu mãa gãa ɓɔɔ bee ka lapa, nwáng ka gbongkarɛ wu gã saka, wu zirɛ, naa daa naa ɓɔɔ wu hangsɛ nyaa gãa mãanang nɛɛ mani tɔ ɓɛɛ. 
LUK.14.29	Ka ruu ɓɔɔ, naa loo doo gãa a hangsɛ nyaa mãanang kpang, zang piti ɓɔɔ nɛɛ zirɛ, kpaa wu katɔ nɛɛ, 
LUK.14.30	‘Yɔɔ keɓe gàa tɔɔsung gãa mãanang, hangsɛ nyaa kpang.’ 
LUK.14.31	Kpanti ɓɔɔ zang sĩ̀irì tanang ɓiɓɛ labang kopi nɛɛ kasɛ nɛɛ wu ta sĩ̀irì nɛɛ kpanti ɓɔɔgn, ɓɔɔ zang sĩ̀irì tanang ɓiɓɛ labang bmati. Nwang ka gbongkarɛ, wu zirɛ wu nɛɛ zunung ɓɔɔ wu naa ta sĩ̀irì nɛɛ kpanti kaɓa tɔ ɓɛɛ. 
LUK.14.32	Nɛɛ ti zi tɔ nɛɛ sĩ̀irì kaɓa naa ɓa wu yuu katɔ, shɛ̃ɛrɛ zang ɓiɓɛ, wu shong ri, ri sũuru zɔɔ nɛɛ kpanti kaɓa bɛ̀ɛ́ à gn naabm kpang. 
LUK.14.33	Dũnnang mɛɛ, nwang ɓi doo nɔngkɔ. Zang ɓɔɔ nɛɛ yaa vuu ɓiɓɛ piti kpang, zunung ɓɔɔ wu nwáng zang ɓɔɔ dũng m kpang.
LUK.14.34	“Tãa ɓi tɔ̃ɔ, a lanang tãa nɛɛ takpang, zang zunung ɓɔɔ zang palɛ, wu la tɔkn takpang. 
LUK.14.35	Shi ɓi takpang tingkiring. Daa naa ɓɔɔ zang tɛ̃ɛ ka jaa kpang, ti daa naa ɓɔɔ zang vang ka dòndòng kpang. Zang ɓɔɔ shoo ɓiɓɛ nɛɛ kagn, wu tãayi.”
LUK.15.1	Diki ɓɔɔgn, zang ɓɔɔ ri ta saka tipi nɛɛ zang ɓɔɔ ri palɛ vuu shi kpang kɔ doori, ri kpalɛ zɔɔ ka bii Yeesɔ, nɛɛ ri tãa yee ɓɔɔ wu rang ɓɛɛ. 
LUK.15.2	A ɓɔɔ zang Farisi nɛɛ zang ɓɔɔ ri tusu zang labeenang Kpanti Laa, zi rɛɛ zang keɓe, ka bii Yeesɔ hn ɓɛɛ, ri gaa tɔɔsung yee gɔ̃ɔrɔnang ka naa ɓarɛ, ri kɔɔrɔ nɛɛ, “Yɔɔ keɓe ta zang ɓɔɔ ri palɛ vuu shi kpang ti shaa vuu nɛɛ ri.”
LUK.15.3	A Yeesɔ rang ri yee keɓe kaa nɛɛ nyaa vuu jeenang tɔɔ, 
LUK.15.4	“Naa zang gbete ka teteng manɛ mã mɛ̀ɛrɛ́ laa maani, a ɓɔɔ gbete ningnɛ palɛ biya? Yaa ɓɔɔ laa dɛ̃ɛti tu kopi tu mandɛ̃ɛti kaɓa ka nɔngkɔ ka gbongkarɛ, wu daa kãa ɓɔɔ ning kaɓa, wu ĩiyi. 
LUK.15.5	Nɛɛ ĩi tɔ, tãa tĩnang dɔɔli. Tuuyi wu lu ka zã̀ngzã̀ng wu a gãa kaa nɛɛ mani. 
LUK.15.6	Nɛɛ shɛ̃ɛ gãa tɔ, wu ɓaarɛ nyaa ka rɛɛ ɓeesang nɛɛ zang ɓɔɔ ri roo nyaa gãa gbete ɓɛɛ, nɛɛ ri naa shaa vuu shaanang, ri tãa tĩnang nɛɛ wu, ka ruu ɓɔɔ, wu ĩi mɛ̀ɛrɛ́ ɓiɓɛ ɓɔɔ ning ɓɛɛ. 
LUK.15.7	A Yeesɔ hangsɛ nyaa tɔɔ, ‘Zang Laa ɓɔɔ ka lapa tã̀á tĩnang doo nɔngkɔ, ka ruu zang gbete ɓɔɔ palɛ vuu shi kpang ɓɔɔ yaa vuu shi kpang ɓiɓɛ, a kɔ̃sɔ yeti ɓiɓɛ ɓɛɛ. Tĩnang tãanang kaɓa, ɓa ɓɔɔ zang tãa ka ruu zang laa dɛ̃ɛti tu kopi tu mandɛ̃ɛti ɓɔɔ ri tɔɔ ri palɛ vuu shi kpang ɓarɛ kpang ɓɛɛ katɔ.’
LUK.15.8	“Yeesɔ kɔɔ ruu ɓɔɔ tɔkn nɛɛ nyaa vuu jeenang tɔɔ, naa zang soro ɓɔɔgn saka ɓiɓɛ kopi, a ɓɔɔ gbete shishi, palɛ biya? Mang waa zàáng sɔɔ, wu ya salang, wu kooro nɔng ɓɔɔ saka ɓiɓɛ shishi kagn tɔ̃ɔ tɔ̃ɔ, wu kãa waasɛ̃, wu ĩiyi. 
LUK.15.9	Nɛɛ ĩi tɔ wu daa ɓaarɛ nyaa, ka rɛɛ ɓeesang nɛɛ zang ɓɔɔ ri roo nyaa gãa gbete, nɛɛ ri naa shaa vuu shaanang, ri tãa tĩnang nɛɛ wu, ka ruu ɓɔɔ, wu ĩi saka ɓiɓɛ tɔ ɓɛɛ. 
LUK.15.10	A Yeesɔ naa hangsɛ nyaa kaa tɔɔ, ‘Zang nyaa shonang Laa ɓɔɔ ri ka lapa, ri tãa tĩnang doo nɔngkɔ, ka ruu zang gbete ɓɔɔ palɛ vuu shi kpang, ɓɔɔ yaa vuu shi kpang ɓiɓɛ a kɔ̃sɔ yeti ɓiɓɛ ɓɛɛ.’ ”
LUK.15.11	A Yeesɔ rang ri yee tɔkn tɔɔ, “Yɔɔ ɓɔ̀ɔ́gn wujɛ ɓiɓɛ ziti zang varɛ. 
LUK.15.12	Diki ɓɔɔgn ɓɔɔ wujaa naa a ka bii daa ɓiɓɛ tɔɔ, ‘Dada, a m vuu ɓɔɔ naa mɔɔ vɔrɛ zang naa a m ɓɛɛ ta.’ A daa ɓarɛ tuu vuu naa ɓiɓɛ nandon, a basɛ ri. 
LUK.15.13	Diki nɛɛ tɔɔ wu bee tɔkɔlɔng, ɓɔɔ wujaa naa kpalɛ vuu ɓiɓɛ nandon, a daa zanti nɛɛ mani ka koolaa ɓɔɔgn kpala kpala. Daa shɛ̃ɛ nɔng tɔ, a ningsi vuu ɓiɓɛ ka nɔng dũndũng palɛnang. 
LUK.15.14	Ka knti ɓɔɔ vuu ɓiɓɛ waa nyaa tɔ, nyɔkɔ bang naa shɛ̃ɛ ka koolaa ɓɔɔ wu daa zanti kagn ɓɛɛ. Walɛ vuu ɓɔɔ wu shaa takpang, a gaa tɔɔsung jĩng dannang kati. 
LUK.15.15	A seepaa daa nwang nɛɛ zang koolaa kaɓa ɓɔɔ mã gãnya kagn ɓɛɛ. A yɔɔ shong wu nɛɛ wu daa gãng wu jĩng ka gãnya. 
LUK.15.16	Nyɔkɔ dang wu jĩng kana, kasɛ nɛɛ wu shaa vuu ɓɔɔ gãnya ri shaa ɓɛɛ jong. A walɛ gbalang kaa takpang. 
LUK.15.17	Diki bee tɔ tɔkɔlɔng, a shoo naa lu wu. A hɛ̃ɛ yuu ɓiɓɛ tɔɔ, ‘Zang shonang daa mɛɛ kagn gaagaa, ri shaa vuu shaanang ri yaa katɔ kɔ jong, n nwang ka nihn, nyɔkɔ yee m kana waati ka ruu viya? 
LUK.15.18	N seepaa ditɔ, n daa ka bii daa mɛɛ n daa kɔɔ wu nɛɛ, Dada, n pàlɛ̀ Laa vuu shi kpang tɔ, n ti pàlɛ̀ mɔɔ tɔ jong. 
LUK.15.19	N daa naa ɓɔɔ mɔɔ ɓaa m nɛɛ jaa ɓaaɓɛ tɔkn takpang. Yiti m naa ɓɔɔ mɔɔ yiti zang shonang ɓaaɓɛ ɓɛɛ’. 
LUK.15.20	Hangsɛ nyaa rɛ̃rɛnang kaɓa tɔ, a seepaa yi gbalang yuu gbãanang gãa diiɓɛ.
LUK.15.20	“Bɛɛ yaa gãa doo beebang, diiɓɛ zi wu tɔ doo tɛ̃ɛ tɛ̃ɛ, kɔng wu gn, a seepaa yurɛ daa kɔ̃ng wu ka gbalang kpenkpereng. 
LUK.15.21	Jaa ɓiɓɛ kɔɔ wu tɔɔ, ‘Dada, n pàlɛ̀ Laa vuu shi kpang tɔ, n pàlɛ̀ mɔɔ tɔ jong. N daa naa ɓɔɔ mɔɔ ɓaa m nɛɛ jaa ɓaaɓɛ tɔkn takpang’. 
LUK.15.22	Daa ɓiɓɛ yee laa ɓi ka ruu ɓɔɔ jaa ɓiɓɛ kɔɔ ɓɛɛ kpang. Ɓaa nyaa ɓi ka jaafoo ɓiɓɛ, kɔɔ ri nɛɛ, ‘Nɔɔ atɛ fɔ̃ɔrɔ ɓɔɔ wukɔ shi dɔɔli pati, pati nɔɔ hãa wu, nɔ́ɔ ti atɛ jaa saa naa nɔɔ hãa wu, nɔɔ hãa koodoo ka doo ɓiɓɛ. 
LUK.15.23	Nɔ́ɔ ti daa yi guu napo mɛɛ ɓɔɔ n sang katɔ, nɔɔ yeeyi, ruu shaayi, tɔ̀ɔ, ruu tãa tĩnang kati. 
LUK.15.24	Ka ruu ɓɔɔ, jaa mɛɛ keɓe nwang naa ɓɔɔ vɔ katɔ, a naa hingsi jĩng tɔkn ɓɛɛ. Ning katɔ, a n naa ĩi wu tɔkn ɓɛɛ’. A ri gaayu dãng sɔnang kati.
LUK.15.25	“Bɛɛ jaa zang varɛ ɓiɓɛ ɓɔɔ bang daa ka jaa. Gbãayu kana nɛɛ jaa yaa gãa kaa naabm, a tãa soo ɓɔɔ zang gaarɛ nɛɛ dãng sɔnang ɓɔɔ shii vaa ɓɛɛ. 
LUK.15.26	A ɓaa zang shonang gbete nyaa, hɛ̃ɛ wu tɔɔ, ‘Zang palɛ ɓu viya?’ 
LUK.15.27	A zang shonang kɔɔ wu tɔɔ, ‘Jaa naaɓɛ arɛ, a daaɓɛ yee guu napo ɓɔɔ wu sang katɔ ka ruu ɓɔɔ gbãayu tɔ gãa waasɛ̃ ɓɛɛ’. 
LUK.15.28	Ɓɔɔ jaa ɓiɓɛ ɓɔɔ bang tãa naa weɓe, yeti ɓiɓɛ lasɛ dɔɔli, bɛ̃ɛ yeti gãa daanang. Ka ruu nɔngkɔ, daa ɓiɓɛ nwangnɛ naa bakɛ wu nɛɛ wu daa yeti gãa. 
LUK.15.29	A kasɛ diiɓɛ nyaa tɔɔ, ‘Zirɛ, saa kɔ tɛɛrɛ ɓɛɛ nandon, n palɛ mɔɔ shonang naa jaafoo. N ɓa nyaa ɓaaɓɛ gngn kpang. A mɔɔ a m shi jaa gngn gbete nɛɛ n yeeyi ruu tãa tĩnang nɛɛ rɛɛ masang kpang. 
LUK.15.30	Jaa ɓaaɓɛ keɓe ɓɔɔ lasɛ vuu naa ɓaaɓɛ ka nɔng dũndũng arɛ, mɔɔ yee wu guu napo ɓɔɔ mɔɔ sang ɓɛɛ.’ 
LUK.15.31	A daa ɓiɓɛ kɔɔ wu tɔɔ, ‘Man jaa, mɔɔ nwang ɓaa nɛɛ n ka tipi, vuu mɛɛ keɓe piti ɓi ɓɔɔ ɓaaɓɛ kɔ. 
LUK.15.32	Daa ɓɔɔ ruu shaa vuu shaanang ruu tãa tĩnang tɔ, ka ruu ɓɔɔ, jaa naaɓɛ keɓe nwang naa ɓɔɔ vɔ katɔ a hingsi jĩng tɔkn. Ning katɔ, a n ĩi wu tɔkn ɓɛɛ.’ ”
LUK.16.1	Yeesɔ kɔɔ zang ɓɔɔ ri mantɛ vuu ka bìí ɓiɓɛ tɔɔ, “Yɔɔ ɓɔɔ kagn zang ying. Shing zang shonang ɓɔɔ nɛɛ wu gãng wu jĩng ka vuu naa ɓiɓɛ. A zang naa kɔɔ yɔɔ ying tɔɔ, zang shonang kaɓa lasɛ mɔɔ vuu kana. 
LUK.16.2	A yɔɔ ying ɓaa nyaa ka zang shonang hɛ̃ɛ wu tɔɔ, ‘N tãa ɓu nyaa vi ka yuu ɓaaɓɛ viya? Bee m naa ɓɔɔ mɔɔ palɛ shonang nɛɛ vuu naa mɛɛ ɓɛɛ ta, ka ruu ɓɔɔ, mɔɔ nwàng zang shonang mɛɛ takpang ɓɛɛ.’ 
LUK.16.3	A zang shonang hɛ̃ɛ yuu ɓiɓɛ tɔɔ, ‘Wee yɔɔ gãa mɛɛ ta shonang ɓɔɔ ka naa mɛɛ tɔ, n palɛ ɓu kaa biya? Kaka mɛɛ ti daa ɓɔ̀ɔ́ jaa lannang takpang. Yusɛ̃ɛ ti tuu m vuu gaanang katɔ. 
LUK.16.4	Yɔɔ gãa mɛɛ nɛɛ hing m tɔ, n zi vuu ɓɔɔ n palɛ, tɔ̀ɔ, zang ri ta m ka gãa ɓarɛ tɔ.’
LUK.16.5	“Ka ruu nɔngkɔ, ɓaa nyaa ka zang ɓɔɔ ri talɛ nyaa kɔ́pɔ́ ka naa yɔɔ gãa ɓiɓɛ gbete gbete. A hɛ̃ɛ zang tĩng shɔɔnang tɔɔ, ‘Mɔɔ ta nyaa kɔ́pɔ́ vi ka naa yɔɔ gãa mɛɛ viya?’ 
LUK.16.6	A zang keɓe kɔɔ wu tɔɔ, ‘N ta nung zàáng laa maani.’ A kɔɔ wu tɔɔ, ‘Labeenang ɓaaɓɛ keɓe, nwang ta tipi pati pati, mɔɔ bee laa ziti tu kopi.’ 
LUK.16.7	A ti hɛ̃ɛ zang ɓɔɔ doo knti tɔɔ, ‘mɔɔ ta ɓaa viya?’ Zang doo knti kɔɔ wu tɔɔ, ‘N ta zee poo laa maani.’ A kɔɔ wu tɔɔ, ‘Labeenang ɓaaɓɛ keɓe, bee ta laa dɛ̃ɛti.’
LUK.16.8	“A yɔɔ gãa dɔɔ zang shonang ɓiɓɛ ɓɔɔ palɛ vuu tɔ̃ɔ kpang keɓe, ka ruu zũnang ɓiɓɛ. Zũnang zang ɓɔɔ ri shing danggn ka vuu koo keɓe, ɓa ɓɔ̀ɔ́ zang ɓɔɔ ri shing danggn ka vuu Laa katɔ. Ka ruu ɓɔɔ, ri zunung naa ɓɔɔ ri sɔɔ nɛɛ zang ɓɔɔ doo naa rikɔ katɔ ɓɛɛ.”
LUK.16.9	A Yeesɔ kɔɔ ri nɛɛ “N kɔ̀ɔ́ nɔɔ, nɔɔ yiki wusang nɛɛ zɔɔ nɛɛ vuu naa manɛ, ka ruu ɓɔɔ, nɛɛ naa waa nyaa tɔ, zang naa ta nɔɔ ka nɔng ɓɔɔ nɔɔ naa nwang dòndòng ɓɛɛ. 
LUK.16.10	Zang ɓɔɔ shing jĩng ka vuu ɓɔɔ tɔkɔlɔng tɔ̃ɔ tɔ̃ɔ, shíng jĩng ɓi doo nɔngkɔ ka ɓɔɔ gaagaa ɓɛɛ. Zang ɓɔɔ palɛ shi kpang nɛɛ vuu ɓɔɔ tɔkɔlɔng, ti palɛ doo nɔngkɔ nɛɛ ɓɔɔ gaagaa ɓɛɛ. 
LUK.16.11	Naa nɔɔ shing jĩng ka vuu naa ɓɔɔ koo keɓe tɔ̃ɔ tɔ̃ɔ kpang, ɓu wi yàá nɔɔ vuu naa ɓɔ̀ɔ́ Suru Laa ka naa wiya? 
LUK.16.12	Naa nɔɔ ti yee laa ka vuu zang kpang, ɓu wi a nɔɔ ɓɔɔ manɛ wiya?
LUK.16.13	“Zang shonang ɓɔɔgn shǒng zang gãa ziti kpang. Kàsɛ́ ruu zang gbete, wu yaa ɓɔɔ gbete. Wu ti shing jĩng ka ɓɔɔ gbete, wu yaa ɓɔɔ gbete. Zang ɓakɛ Laa dũnnang ɓi nɛɛ vuu koo keɓe kãanang kpang.”
LUK.16.14	Zang Farisi ɓɔɔ ri tãa vuu ɓɔɔ Yeesɔ kɔɔrɔ nandon naa weɓe, ri ɓàa wu zaa ka bii, ka ruu ɓɔɔ, ri kasɛ saka dɔɔli ɓɛɛ. 
LUK.16.15	Yeesɔ kɔɔ ri tɔɔ, “Nɔɔ túsù yuu manɛ waati ka nɔng zang nɛɛ nɔɔ zang tɔ̃ɔ, Laa zi yeti manɛ ɓi tɔ. Vuu ɓɔɔ shɔnzang zirɛ, nɛɛ ɓi vuu tɔ̃ɔ, ɓɔɔ ka jĩng Laa ɓi vuu baabii.
LUK.16.16	“Labeenang Laa ɓɔɔ Musa beeyi nɛɛ ɓɔɔ zang nyaa shonang Laa piti, zang palɛ shonang nɛɛ wukɔ, a nɛɛ mani ka yuu Yɔhana ɓɔɔ pàlɛ́ zang batizima ɓɛɛ. Zang gaayu Ruu Tɔ̃ɔ Kpanti roonang Laa kɔɔnang doo nɛɛ diki Yɔhana kɔ. Zang ɓu ti ĩi ɓi yuu, tɔ̀ɔ, wu shɛ̃ɛyi. 
LUK.16.17	Lapa nɛɛ tipi ri naa waa nyaa ditɔ nandon tantɛnang, a vuu tɔkɔlɔng gbete ɓɔɔ naa shàarɛ́ waati ka teteng nyaa dannang Laa ɓɔɔ Musa beeyi ɓi kpang.
LUK.16.18	“Zang ɓɔɔ nɛɛ hing soro ɓiɓɛ, a gee ɓɔɔgn, palɛ ɓi dũndũng. Zang ɓɔɔ nɛɛ ti gee zang soro ɓɔɔ seepaa nɛɛ gãa varɛ ɓiɓɛ, ti palɛ ɓi doo dũndũng kɔ.
LUK.16.19	“Zang ying ɓɔɔ kagn, hãlɛ fɔ̃ɔrɔ ɓɔɔ shaa nyaa dɔɔli ta bii nwɛ̃ɛri pursung, a ti tãa ɓi tĩnang diki diki. 
LUK.16.20	A zang ɓɔɔgn, ɓi zang ɓɔɔ gaarɛ vuu ɓɛɛ, zang ɓaa wu nɛɛ Liyazaru, bii ɓiɓɛ nɔɔrɔ kɔ shɛ̃ɛning. Zang átɛ̀ wu diki diki ka nyaa gãa zang ying kaɓa, 
LUK.16.21	nɛɛ tɔ̀ɔ, wu walɛ vuu shaanang ɓɔɔ yɔɔ yaarɛ knti ɓɛɛ wu shaayi. Zaa ti arɛ ri lɛɛtɛ nyaa nɔɔrɔ ɓiɓɛ.
LUK.16.22	“Zang ɓɔɔ ɓi zang ying kpang kaɓa naa vɔrɛ, zang nyaa shonang Laa ɓɔɔ ka lapa ri naa tuu suru bii ɓiɓɛ ri daa shing wu ka kagn Ibirayi. A yɔɔ ɓɔɔ ɓi zang ying ti naa vɔrɛ, zang gbãa wu. 
LUK.16.23	A suru ɓiɓɛ daa ka yeti waa ɓɔɔ ning ɓi jɔng kpang. Dang jĩng kana, a tuu jĩng ka lapa zi Liyazaru nwang tɔ ka kagn Ibirayi nɛɛ nɔng beebang. 
LUK.16.24	A ɓaa nyaa tɔɔ, ‘Dada Ibirayi, gn mɛɛ wu kɔng mɔɔ jong. Shong Liyazaru wu hãa yuu paa saa naa ka mii wu sɔ̃sɔ m ka nyaa, ka ruu ɓɔɔ, waa tɔ̃̀ɔrɔ m shoo kana ɓɛɛ.’
LUK.16.25	“A Ibirayi kasɛ wu nyaa tɔɔ, ‘Man jaa, ɓɔɔ bɛ̀ɛ́ mɔɔ doo ka koo mɔɔ walɛ vuu tɔ̃ɔ, Liyazaru walɛ vuu tɔ̃ɔ ɓi kpang. Kãntang keɓe Liyazaru tãa ɓi kaa tĩnang ka nihn, mɔɔ ti dang ɓaa kaa jĩng. 
LUK.16.26	Naa doo nɔngkɔ kpang, rang bang kagn teteng ɓuru, ka ruu ɓɔɔ, zang ɓɔɔ nɛ̀ɛ́ seepaa nɛɛ nihn, nɛ̀ɛ́ daa ka dang manɛ. A zang ɓɔɔ nɛ̀ɛ́ ti seepaa nɛɛ dang manɛ, a ka bii ɓuru ɓɛɛ.’ 
LUK.16.27	A yɔɔ kasɛ Ibirayi nyaa tɔɔ, ‘Dada, n zɔ̃ɔrɔ mɔɔ katɔ, shong Liyazaru jong ka gãa daa mɛɛ. 
LUK.16.28	Jaa nàá mɛɛ zang varɛ kagn maani, wu daa shaarɛ ri nyaa, ka ruu ɓɔɔ, ri nɛ̀ɛ́ a jong ka nɔng jĩng dannang keɓe ɓɛɛ.’
LUK.16.29	“Ibirayi kasɛ wu nyaa tɔɔ, ‘Labeenang ɓɔɔ Musa beeyi nɛɛ ɓɔɔ zang nyaa shonang Laa ri beeyi kagn. Ri ti ɓaa shoo ka labeenang ɓarɛ.’ 
LUK.16.30	Yɔɔ ti kɔɔ tɔkn tɔɔ, ‘Kpang, dada Ibirayi, naa zang ɓɔɔ vɔ katɔ, yupaa nɛɛ sàa, daa ka bii ɓarɛ, ri yaa vuu shi kpang palɛnang katɔ, ri kɔ̃sɔ yeti ɓarɛ.’ 
LUK.16.31	A Ibirayi kɔɔ wu tɔɔ, ‘Naa ri ɓaa shoo ka labeenang rɛɛ Musa nɛɛ zang nyaa shonang Laa kpang, naa zang ɓɔɔ vɔ tɔ seepaa doori, ri ɓaa shoo doo ka nyaa ɓiɓɛ kpang kɔ.’ ”
LUK.17.1	Yeesɔ kɔɔ zang ɓɔɔ ri mantɛ vuu ka bii ɓiɓɛ tɔɔ, “Vuu ɓɔɔ nwãarɛ zang, zang palɛ vuu shi kpang a ɓi ditɔ kɔ nwani. Jĩng dannang kagn yuu zang ɓɔɔ vuu keɓe a nɛɛ bii ɓiɓɛ ɓɛɛ. 
LUK.17.2	Daa ɓɔɔ zang mã wu ree bang ka turu, zang tasɛ wu ka yeti mii waapo tɔ, ka ɓɔɔ wu nɛɛ shing jaa gbete ka teteng wujɛ seseere keɓe, wu palɛ shi kpang ɓɛɛ. 
LUK.17.3	Nɔɔ gãng jĩng kagn.
LUK.17.3	“Ɓaazung nɛɛ palɛ vuu shi kpang, mangkɛ wu katɔ. Nɛɛ yaa vuu shi kpang palɛnang tɔ, nɛɛ kɔ̃sɔ yeti tɔ, mɔɔ ti yaa wu gbalang vuu shi kpang ɓɔɔ wu palɛ mɔɔ ɓɛɛ. 
LUK.17.4	Nɛɛ palɛ mɔɔ vuu shi kpang dakn manziti ka diki gbete, a naa kɔɔyi tɔɔ, ‘Yaa m gbalang vuu shi kpang ɓɔɔ n pàlɛ̀ mɔɔ katɔ. N kɔ̃sɔ yeti tɔ, mɔɔ yaa wu gbalang katɔ.’ ”
LUK.17.5	Zang ɓɔɔ Yeesɔ shɛ̃ɛrɛ katɔ, ri kɔɔ wu tɔɔ, “Yi ruu naa jong bii, rúu shing danggn ka bìí Laa gbãng gbãng.”
LUK.17.6	A Yeesɔ kasɛ ri nyaa tɔɔ, “Naa danggn ɓɔɔ nɔɔ shing ka bii Laa, nɛɛ nwang naa jĩng masita, nɔɔ nɛ̀ɛ́ kɔɔ laa zulung bang keɓe katɔ nɛɛ, ‘Ru ta nɛɛ yuu ɓaaɓɛ, mɔɔ daa shɔ bii ɓaaɓɛ ka yeti mii waapo.’ Ti palɛ katɔ naa ɓɔɔ nɔɔ kɔɔ ɓɛɛ.
LUK.17.7	“Naa zang gbete ka teteng manɛ, zang shonang ɓiɓɛ ɓɔɔ lang jaa, kɔ gã mɛ̀ɛrɛ́, a nɛɛ jĩngti, kɔɔ wu katɔ nɛɛ wu tantɛ daanang, wu daa nwang ka nɔng vuu shaanang, wu shaa vuu shaanang ɓiɓɛ ya? 
LUK.17.8	Kɔɔ wu kpang. Kɔɔ wu nɛɛ, ‘Nwaa m vuu shaanang ta, mɔɔ ti kpalɛ bii tɔ̃ɔ, mɔɔ shĩili m vuu shaanang ka yuu teeburu mɔɔ gã m, n shaa ka gbongkarɛ, mɔɔ see gbanti, tɔ̀ɔ, mɔɔ naa shaa ɓɔɔ ɓaaɓɛ kati.’ 
LUK.17.9	Zãa zang shonang ɓiɓɛ katɔ, ka ruu ɓɔɔ, palɛ vuu ɓɔɔ wu kɔɔ ɓɛɛ ya? 
LUK.17.10	Nɔɔ manɛ doo nɔngkɔ. Nɔɔ nɛɛ palɛ vuu ɓɔɔ zang kɔɔ nɔɔ tɔ nandon, nɔɔ kɔɔ nɛɛ, ‘Rùu ɓuru zang shonang waati. Ruu daa naa ɓɔɔ zang zãa ruu kpang. Ruu palɛ ɓuru shonang ɓɔɔ bɛ̀ɛ́ ɓi ɓɔɔ ɓuru kɔ nwani ɓɛɛ.’ ”
LUK.17.11	Yeesɔ daa kana Urushalima, a sɔɔ kaa nɛɛ nyaa ɓalɛ ɓɔɔ basɛ tipi Samariya nɛɛ tipi Galili ɓɛɛ. 
LUK.17.12	Tɔ́ɔ, wu hãa nyaa kaa jaa gari, zang kopi ɓɔɔ vuu bii shaa ri katɔ, ri ɓee wu yuu kati. Ri shiiri nɛɛ nɔng beebang, 
LUK.17.13	ri ɓaa wu nyaa nabm nɛɛ, “Kpanti Yeesɔ, gn ɓuru wu kɔng mɔɔ jong.”
LUK.17.14	Yeesɔ zi ri, a kɔɔ ri tɔɔ, “Nɔɔ dita, nɔɔ daa tùsù zang ɓɔɔ ri dɔɔ vuu ka Gãa Laa, bii manɛ.” Vuu bii ɓɔɔ shaa ri, yàa ri bii kaa gbalang ɓɔɔ ri daa ɓɛɛ. 
LUK.17.15	Ɓɔɔ zang gbete ka teteng ɓarɛ, zi naa ɓɔɔ Yeesɔ masɛ wu, gbãayu dɔɔ Laa kana nabm. 
LUK.17.16	A naa tang ka tĩng Yeesɔ, a zãa wu. Yɔɔ keɓe ɓi zang tipi Samariya. 
LUK.17.17	Yeesɔ hɛ̃ɛyi tɔ́ɔ, “N masɛ wu shɔnzang kopi kpang ya? Zang mandɛ̃ɛti ɓarɛ kaa kiya? 
LUK.17.18	Ka ruu vi, ɓi mɔkɔ zang zanti keɓe, mɔɔ gbãayu shɛ̃ɛning mɔɔ naa zãa Laa viya?” 
LUK.17.19	A Yeesɔ kɔɔ yɔɔ tɔɔ, “Seepaa ta mɔɔ daayi. Danggn ɓɔɔ mɔɔ shing ka bii Laa masɛ mɔɔ tɔ.”
LUK.17.20	Diki ɓɔɔgn zang Farisi ɓɔɔ ri hɛ̃ɛ Yeesɔ ruu anang diki ɓɔɔ Laa naa roo kpanti ɓɛɛ. A Yeesɔ kasɛ ri nyaa tɔɔ, “Kpanti roonang Laa, a ɓi naa ɓɔɔ zang zi nɛɛ jĩng ɓɛɛ kpang. 
LUK.17.21	Zang kɔɔ ɓi kpang nɛɛ, ‘Diki bii keɓe nɛɛ diki kaɓa kpang. Ka ruu ɓɔɔ, Laa roo Kpanti ɓi kana ka teteng manɛ ɓɛɛ.’ ”
LUK.17.22	A kɔɔ zang ɓɔɔ ri mantɛ vuu ka bii ɓiɓɛ tɔɔ, “Diki a doo naa, ɓɔɔ nɔɔ naa kasɛ kagn nɛɛ, nɔɔ zi diki gbete ka teteng diki ɓɔɔ n Jaa Shɔnzang n naa roo kpanti kagn ɓɛɛ. Nɔɔ naa zi kpang. 
LUK.17.23	Zang ti naa nwãarɛ nɔɔ ditɔ nɛɛ, ‘Jaa Shɔnzang ka kaaɓa a ɓɔɔ nɛɛ Jaa Shɔnzang keɓe.’ Nɔɔ daa kpang. Nɔɔ dũng knti ɓarɛ kpang. 
LUK.17.24	Ka ruu ɓɔɔ, anang Jaa Shɔnzang naa nwang naa shala ɓɔɔ nwangnɛ, tɛɛ ka lapa, yakɛ dĩiri gbayi gbayi ɓɛɛ.
LUK.17.25	“Jaa Shɔnzang naa dang jĩng ditɔ dɔɔli ka gbongkarɛ. Zang koo jaa knti keɓe ri bɛ̃ɛ wu, tɔ̀ɔ, vuu keɓe ri naa palɛ kati. 
LUK.17.26	Diki Jaa Shɔnzang naa nwang doo naa diki Nuhu kɔ. 
LUK.17.27	Zang shaa vuu, zang ti ɓooro vuu, zang varɛ nɛɛ zang soro ri geere zɔɔ sasak diki ɓɔɔ Nuhu naa shɛ̃ɛ ka yeti Laana, a nɛɛ mani. A mii bang naa arɛ, ningsi ri nandon. 
LUK.17.28	Zang palɛ doo nɔngkɔ, ka diki Lootu. Zang shaa vuu, zang ɓoo vuu, zang hooro vuu, zang ti mãlɛ́ vuu. Zang ɓàarɛ́ vuu, zang ti mãarɛ gãa. 
LUK.17.29	Diki ɓɔɔ Lootu naa nwangnɛ, yaa gari Sɔɔdom a nɛɛ mani. A tari ɓɔɔ waa kɔlɔ ka bìí ɓarɛ ɓɛɛ, a nɛɛ lapa, ningsi ri nandon. 
LUK.17.30	Naa nwáng doo nɔngkɔ, ka diki ɓɔɔ Jaa Shɔnzang nwang nyaa ɓɛɛ.
LUK.17.31	“Ka diki kaɓa, zang ɓɔɔ ka yuu sãa lapa, ɓɔɔ vuu ɓiɓɛ ka yeti gãa, wu shooro kpang nɛɛ wu daa tuu vuu ɓiɓɛ kpang. Zang ɓɔɔ ka dalɛ, wu ti gbãayu gãa takpang. 
LUK.17.32	Nɔɔ kpaa danggn soro Lootu karɛ. 
LUK.17.33	Zang ɓɔɔ kasɛ yuu ɓiɓɛ, wukɔ lòó yuu ɓiɓɛ jong. Zang ɓɔɔ nɛɛ loo yuu ɓiɓɛ, wukɔ ta yuu ɓiɓɛ ɓi jong. 
LUK.17.34	N kɔ̀ɔ́ nɔɔ, ka diki kaɓa nɛɛ zĩi, zang ziti ri roo ka latãng gbete. Laa naa tuu zang gbete, wu yaa gbete. 
LUK.17.35	Zang soro ziti ri nang vuu ka ree nɛɛ zɔɔ, Laa naa tuu gbete, wu yaa gbete.” [
LUK.17.36	Zang varɛ ziti ri ka dalɛ, Laa naa tuu gbete, wu yaa gbete.] 
LUK.17.37	A ri hɛ̃ɛ wu tɔɔ, “Ka niya Kpanti?” Kɔɔ ri tɔɔ, “Nɔng ɓɔɔ vuu vɔ kagn, jãa kpalɛ zɔɔ ka nɔngkɔ.”
LUK.18.1	A Yeesɔ rang zang ɓɔɔ ri mantɛ vuu ka bii ɓiɓɛ, nyaa vuu jeenang keɓe, nɛɛ tɔ̀ɔ wu tusu ri kati nɛɛ ri gaa Laa diki diki, ri yaa gn naa kpang. 
LUK.18.2	Kɔɔ ri tɔɔ, “Zang ɓɔɔ jɛ̃ɛ zang ruu ɓɔɔ kagn gari ɓɔɔ. Kaa vɔrɔ Laa kpang, ti a zang bannang ɓi jong kpang. 
LUK.18.3	A Suvɔ ɓɔɔ ti doo kagn gari kaɓa kɔ. Alɛ ka bii ɓiɓɛ diki diki, gaa wu nɛɛ, ‘Ta m jong nɛɛ naa zang ɓɔɔ shing jĩng nɛɛ n kpang ɓɛɛ.’ 
LUK.18.4	Yɔɔ ɓɔɔ jɛ̃ɛ zang ruu kaɓa, ti yee laa ɓi ka wu kpang. A yɔɔ bìí naa rɛ̃rɛ nɛɛ knti tɔɔ, ‘N zi tɔ, n kaa vɔrɔ Laa kpang, n ti a shɔnzang bannang m kpang. 
LUK.18.5	Jaa soro keɓe gboro m tɔ nɛɛ alɛnang ɓiɓɛ. Naa n jɛ̃ɛ wu ruu kpang, naa atɛ m leenang ka bii nɛɛ alɛnang ɓiɓɛ.’ ” 
LUK.18.6	A Kpanti Yeesɔ kɔɔyi tɔɔ, “Nɔɔ tãa vuu ɓɔɔ zang ruu jɛ̃ɛnang shi kpang kaɓa kɔɔ ɓɛɛ. 
LUK.18.7	A Laa naa jɛ̃ɛ zang ɓiɓɛ ɓɔɔ wu shɛ̃ɛrɛ katɔ, ɓɔɔ ri shàlɛ́ nyaa ka bii ɓiɓɛ, nɛɛ laagɛ̃ nɛɛ zĩi, ruu ɓɔɔ niizang ɓi kpang ya? Yi ri naa ka bii tantɛnang kpang ya? 
LUK.18.8	N kɔ̀ɔ́ nɔɔ, tantɛ ri naa yinang ka bii katɔ. Naa ɓɔɔ n Jaa Shɔnzang n naa arɛ, n naa ĩi zang ɓɔɔ ri shing danggn ka bii Laa kagn ka koo keɓe ya?”
LUK.18.9	A ti kɔɔ zang ɓɔɔ ri shing gn tɔ́ɔ, ri ɓarɛ zang tɔ̃ɔ, ri kasɛ ruu zang ɓɔɔgn ɓarɛ kpang, ruu keɓe kaa nɛɛ nyaa vuu jeenang. 
LUK.18.10	Kɔɔ ri tɔɔ, “Zang ziti ɓɔɔgn, ri daa Laa gaanang ka Gãa Laa. Zang gbete ɓi zang Farisi, a zang gbete ɓi zang ɓɔɔ ta saka tipi ɓɛɛ. 
LUK.18.11	Yɔɔ Farisi seepaa gaa Laa, a kɔɔ ruu bang bang ka yuu ɓiɓɛ tɔɔ, ‘Laa n zãa mɔɔ tɔ, ka ruu ɓɔɔ, n nwang m naa zang ɓɔɔ nimbang ɓɔɔ ri ta zang vuu nɛɛ ɓangge, nɛɛ zang ɓɔɔ ri palɛ vuu shi kpang, nɛɛ zang dũndũng kpang. N m ti naa zang ɓɔɔ ta saka tipi kaɓa kpang ɓɛɛ. 
LUK.18.12	N seng nyaalaa diki ziti ka teteng diki manziti. Ka yeti vuu ɓɔɔ n walɛ nandon diki diki, n basɛ tìng kopi, ń a mɔɔ tìng gbete.’
LUK.18.13	“A zang ɓɔɔ ta saka tipi shii ɓi nɛɛ nɔng beebang, kasɛ nɛɛ wu wisi jĩng paa kpang tingkiring. A nyɔ naa ka danggn, nwang kaa naa ɓɔɔ zi vuu shi kpang ɓɔɔ wu palɛ tɔ ɓɛɛ. A gàa Laa tɔɔ, ‘Gn mɛɛ wu kɔng mɔɔ jong Laa, n m zang ɓɔɔ palɛ vuu shi kpang ɓɛɛ.’ 
LUK.18.14	N kɔ̀ɔ́ nɔɔ, yɔɔ ɓɔɔ ta saka tipi keɓe gbãayu daa gãa ɓiɓɛ, Laa yaa wu gbalang vuu shi kpang ɓiɓɛ tɔ, wu náa yɔɔ Farisi kaɓa kpang. Ka ruu nɔngkɔ, zang piti ɓɔɔ nɛɛ tusu nɛɛ wu ɓa zang piti, zang naa sɔɔrɔ wukɔ yuu jong ka dii. Zang ɓɔɔ sɔɔrɔ yuu ka dii, zang naa a wukɔ bannang jong.”
LUK.18.15	Zang atɛ Yeesɔ wujɛ seseere kana, nɛɛ wu shing ri naa ka yuu, wu gaa ri Laa. A zang ɓɔɔ ri mantɛ vuu ka bii ɓiɓɛ, ri mangkɛ zang ɓɔɔ ri atɛ wujɛ ɓɛɛ. 
LUK.18.16	A Yeesɔ ɓaa ri nyaa, kɔɔ ri tɔɔ, “Nɔɔ yaa wujɛ ka nɔngkɔ, ri a ka bii mɛɛ. Nɔɔ hing ri kpang. Kpanti roonang Laa ɓi ɓɔɔ zang ɓɔɔ naa weɓe kɔ. 
LUK.18.17	N kɔ̀ɔ́ nɔɔ ruu ɓɔɔ niizang kɔ nwani, zang ɓɔɔ nɛɛ ta Laa nɛɛ wukɔ Kpanti ɓiɓɛ naa jaa tɔkɔlɔng kpang, nwang zang Laa kpang.”
LUK.18.18	A yɔɔ ɓɔɔ wukɔ zang bang zang Yahudi hɛ̃ɛ Yeesɔ tɔɔ, “Maalang ɓɔɔ tɔ̃ɔ ɓɛɛ, naa n palɛ bɛ̀ɛ́, ń walɛ suru ɓɔɔ waa nyaa kpang viya?”
LUK.18.19	A Yeesɔ kasɛ wu nyaa tɔɔ, “Mɔɔ ɓáa m ka ruu vi nɛɛ maalang ɓɔɔ tɔ̃ɔ viya? Zang tɔ̃ɔ ɓi kagn gbete kpang, ɓi Laa kɔ tɔ̃ɔ gbete. 
LUK.18.20	Mɔɔ zi nyaa ɓɔɔ Laa dangnɛ tɔ, Laa dang nyaa tɔɔ, ‘Mɔɔ palɛ dũndũng kpang, mɔɔ nyɔ zang vɔrɔ kpang, mɔɔ ɓɔɔ zang vuu kpang, mɔɔ ta zang nyaa nɛɛ sèé kpang, a rɛɛ daaɓɛ nɛɛ naaɓɛ bannang katɔ.’ ”
LUK.18.21	A yɔɔ kasɛ nyaa tɔɔ, “N gaayu nyaa dannang keɓe dũnnang bɛ̀ɛ́ n doo jasang.”
LUK.18.22	Ɓɔɔ Yeesɔ tãa naa weɓe, a kɔɔ wu tɔɔ, “Yàa mɔɔ kaa vuu gbete. Mãlɛ́ vuu ɓaaɓɛ nandon, mɔɔ basɛ zang ɓɔɔ vuu ka naa kpang ɓɛɛ saka. Tɔ̀ɔ, mɔɔ arɛ mɔɔ dũng knti mɛɛ. Mɔɔ naa walɛ vuu naa ditɔ ka lapa.” 
LUK.18.23	Ɓɔɔ yɔɔ ɓɔɔ zang ying tãa naa weɓe, bii tantɛ wu vɔnang, ka ruu ɓɔɔ, vuu naa ɓiɓɛ dɔɔli ɓɛɛ. 
LUK.18.24	Ɓɔɔ Yeesɔ zi naa ɓɔɔ bii vɔ wu naa weɓe, a kɔɔyi tɔɔ, “Laa tanang wu nwang kpanti zang, kpãa zang ying dɔɔli. 
LUK.18.25	Laa tanang wu nwang kpanti zang kpãa zang ying, ɓa ɓɔɔ vuu vaa ɓɔɔ zang ɓaa nɛɛ hòlòng ɓu nɛɛ yeng shɔng fɔ̃ɔrɔ katɔ.” 
LUK.18.26	Zang ɓɔɔ ri tãa vuu ɓɔɔ Yeesɔ kɔɔyi, ri kɔɔyi nɛɛ, “A zang ɓɔɔ walɛ suru bii ɓɔɔ waa nyaa kpang wi gbete wiya?” 
LUK.18.27	A Yeesɔ kasɛ ri nyaa tɔɔ, “Vuu ɓɔɔ kpãa shɔnzang katɔ, kpãa Laa palɛnang ɓi kpang.”
LUK.18.28	A Bituru kɔɔyi tɔɔ, “A wee ruu yaa vuu ɓuru nandon, ruu dũng mɔɔ ɓee?” 
LUK.18.29	A kɔɔ ri tɔɔ, “N kɔɔ nɔɔ ruu ɓɔɔ niizang kɔ nwani, zang ɓɔɔ yaa gãa ɓiɓɛ, nɛɛ soro ɓiɓɛ, nɛɛ rɛɛ jaa niiɓɛ ɓɔɔ zang varɛ, nɛɛ rɛɛ ɓeedaa nɛɛ ɓeenaa, a ɓɔɔ wujɛ ɓiɓɛ, ka ruu Kpanti roonang Laa, 
LUK.18.30	naa walɛ vuu keɓe ditɔ nɛɛ zang ɓɔɔ wu yaa ɓɛɛ gaagaa ka koo keɓe. Wu ti naa nwang nɛɛ Laa dòndòng ka koo ɓɔɔ naa a ɓɛɛ.”
LUK.18.31	Yeesɔ gɔ̃ zang ɓɔɔ ri mantɛ vuu ka bii ɓiɓɛ kopi tu ziti dang gbete, a kɔɔ ri tɔɔ, “Nɔɔ zirɛ, ruu daa kana Urushalima, vuu piti ɓɔɔ zang nyaa shonang Laa ri bee ka yuu mɛɛ ɓɔɔ n Jaa Shɔnzang, daa nwang kaa naa ɓɔɔ ri bee ɓɛɛ. 
LUK.18.32	Zang daa tuu m kaa tɔ, zang a zang ɓɔɔ ri dũng Laa kpang ɓɛɛ, tɔ̀ɔ, ri kpaa m, ri palɛ m vuu yusɛ̃ɛ. Ri ti tùlù m sisãa ka bii. 
LUK.18.33	Ri ti nyɔ m nɛɛ gbãa, tɔ̀ɔ, ri nyɔ m vɔrɔ kati. N naa seepaa nɛɛ sàa, ka lee ɓɔɔ diki daa taati ɓɛɛ.”
LUK.18.34	A zang ɓɔɔ ri mantɛ vuu ka bii ɓiɓɛ, ri zi dĩiri vuu ɓɔɔ wu kɔɔ ɓɛɛ gbete kpang. Hã̀a ri kɔɔnang katɔ, ka ruu nɔngkɔ, ri zi vuu ɓɔɔ wu kɔɔ ɓɛɛ, kpang.
LUK.18.35	Ri a tɔ ka Jeriko naabm, a zang ɓɔɔ jĩng ringtang ɓɔɔ gaa vuu, nwang ka nyaa gbalang. 
LUK.18.36	Tãa nyaa ɓɔɔ zang dɔɔli ri haayi, a hɛ̃ɛ zang ruu ɓɔɔ zang haa nyaa ɓɛɛ kati. 
LUK.18.37	Zang kɔɔ wu tɔɔ, “Yeesɔ yɔɔ Nazara tɛɛyi.” 
LUK.18.38	Ɓu doo ɓɔɔ tãa naa weɓe, sãa nyaa ka lapa nabm tɔɔ, “Yeesɔ Jaa zɔ̃ng Dawuda, gn mɛɛ wu kɔng mɔɔ jong.” 
LUK.18.39	A zang ɓɔɔ ri ka tĩng, mangkɛ wu. Ri tɔɔ wu vɔ nyaa ta. Ti sãa nyaa ɓi kaa nabm kɔ jong nɛɛ, “Jaa zɔ̃ng Dawuda gn mɛɛ wu kɔng mɔɔ jong.” 
LUK.18.40	A Yeesɔ shiiyi, kɔɔ zang nɛɛ zang wu atɛ wu yɔɔ jĩng ringtang bìí ta. Zang jĩng ringtang a tɔ naabm, a Yeesɔ hɛ̃ɛ wu tɔɔ, 
LUK.18.41	“Mɔɔ kasɛ nɛɛ n pàlɛ̀ mɔɔ viya?” Kɔɔ Yeesɔ tɔɔ, “Dabang puu m jĩng jong, n zi nɔng.” 
LUK.18.42	A Yeesɔ kɔɔ wu tɔɔ, “Jĩng ɓaaɓɛ wu puu ta. Danggn ɓɔɔ mɔɔ shing ka bii mɛɛ, masɛ mɔɔ tɔ.” 
LUK.18.43	A jĩng ɓiɓɛ tantɛ puunang, a dṹng Yeesɔ ka knti, dɔ̀ɔ́ Laa kana. Ɓɔɔ zang ɓɔɔ ri ka nɔng, ri zi veɓe, ri dɔɔ Laa kaa jong.
LUK.19.1	Yeesɔ naa a ka Jeriko, tɛɛ kana ka yeti gari. 
LUK.19.2	A yɔɔ zang bang zang saka tipi tanang ɓɔɔ ɓi zang ying, ɓɔɔ zang ɓaa wu nɛɛ Zaka kagn nɔngkɔ. 
LUK.19.3	Zaka kasɛ nɛɛ wu zi Yeesɔ katɔ, walɛ gbalang kaa takpang, ka ruu ɓɔɔ, wu ketere, a zang ti shang dɔɔli ɓɛɛ. 
LUK.19.4	Ka ruu nɔngkɔ, Zaka yuu ka tĩng, daa vang ka laa zulung ɓɔɔ ka nyaa gbalang ɓɔɔ Yeesɔ naa tɛɛ nɛɛ mani ɓɛɛ. 
LUK.19.5	Yeesɔ naa a tɔ ka doo laa ɓɔɔ Zaka vang kagn, a tuu jĩng ka lapa kɔɔ wu tɔɔ, “Zaka, shooro ta tipi pati. N daa roo lɛ̀ɛ́ ka gãa ɓaaɓɛ kɔ.”
LUK.19.6	Zaka tantɛ kaa shɔrɔnang ka tipi, daa nɛɛ Yeesɔ ka gãa, a wu laa nwannang. Tãa tĩnang dɔɔli, ka ruu ɓɔɔ, Yeesɔ a ka gãa ɓiɓɛ ɓɛɛ. 
LUK.19.7	Zang ɓɔɔ ri zi vuu ɓɔɔ Yeesɔ palɛ, ri gaa tɔɔsung yee gɔ̃ɔrɔnang kaa nandon tɔɔ, “Yɔɔ keɓe daa roo lɛ̀ɛ́ ka gãa zang ɓɔɔ palɛ vuu shi kpang.” 
LUK.19.8	A Zaka shii paa, kɔɔ Yeesɔ tɔɔ, “Dabang, n basɛ vuu naa mɛɛ nɔng ziti, n tuu nɔng gbete n basɛ zang ɓɔɔ vuu ka naa ɓarɛ kpang ɓɛɛ, zang ɓɔɔ n nɛɛ shaa wu vuu kagn, n sɔɔrɔ wu vuu ɓɔɔ n shaa ɓɛɛ tìng dɛ̃ɛti.” 
LUK.19.9	A Yeesɔ kɔɔ Zaka tɔɔ, “Lɛɛkɔ Laa ta yuu zang ɓɔɔ ri ka gãa keɓe tɔ. Ka ruu ɓɔɔ, mɔɔ ɓaa doo jaa Ibirayi kɔ ɓɛɛ. 
LUK.19.10	Ka ruu ɓɔɔ, n Jaa Shɔnzang n arɛ nɛɛ n naa kãa zang ɓɔɔ ri ning gbalang katɔ, tɔ̀ɔ, n ta yuu ɓarɛ kati ɓɛɛ.”
LUK.19.11	Ɓɔɔ ri tãa ruu kaɓa kana, Yeesɔ rang ri yee ɓɔɔ kaa nɛɛ nyaa vuu jeenang, ka ruu ɓɔɔ, bɛ̀ɛ́ ri yaa Urushalima kaa naabm ɓɛɛ. A zang keɓe ti kɔɔ ɓarɛ nɛɛ Kpanti roonang Laa nwáng nyaa katɔ tantɛnang. 
LUK.19.12	Yeesɔ kɔɔ ri tɔɔ, “Yɔɔ ɓɔɔ kagn zang bang, daayi nɛɛ zang daa yi wu kpanti ka koolaa ɓɔɔgn kpala kpala. Nɛɛ tɔɔ, wu gbãayu gãa ɓiɓɛ kati. 
LUK.19.13	Ɓɔɔ wu daa gn kpang, a ɓaa nyaa ka zang shonang ɓiɓɛ kopi, a ri pã́ng gbete gbete, kɔɔ ri tɔɔ, ‘Nɔɔ palɛ shonang ɓɔɔ nɔɔ walɛ ɓɔ̀ɔ́gn nɛɛ mani ka yuu weɓe, n gbãayu nɛɛ mani.’ 
LUK.19.14	A zang tipi ɓiɓɛ ri kasɛ ruu ɓiɓɛ kpang. Ka ruu nɔngkɔ, ri shong zang nyaa shonang ka knti ɓiɓɛ, nɛɛ wu daa kɔɔ zang ɓɔɔ daa yi yɔɔ kpanti nɛɛ, ‘Ruu kasɛ yɔɔ keɓe wu nwang kpanti ɓuru kpang.’
LUK.19.15	“Zang daa yi yɔɔ kpanti ɓiri, a gbãayu. Naa shong zang ka bii zang shonang ɓiɓɛ, ɓɔɔ wu a ri saka ɓɛɛ. Nɛɛ tɔ̀ɔ wu tãa naa saka ɓɔɔ zang shonang ɓiɓɛ ri walɛ ka yuu ɓɔɔ wu a ri ɓɛɛ. 
LUK.19.16	A zang shɔɔnang ɓiɓɛ ɓɔɔ gaayu anang shɔɔnang, kɔɔ wu tɔɔ, ‘Dabang, n walɛ saka tɔ pãng kopi ka yuu ɓɔɔ mɔɔ a m ɓɛɛ’. 
LUK.19.17	Dabang gãa ɓarɛ kɔɔ wu tɔɔ, ‘Mɔɔ palɛ vuu tɔ̃ɔ tɔ, mɔɔ zang shonang tɔ̃ɔ. Mɔɔ shing jĩng ka vuu tɔkɔlɔng tɔ̃ɔ tɔ̃ɔ. Ka ruu nɔngkɔ, n a mɔɔ gari bang bang kopi mɔɔ yiti.’ 
LUK.19.18	A zang shonang dabang ɓɔɔ ɓang knti zang keɓe, naa arɛ kɔɔ wu tɔɔ, ‘Dabang, n walɛ saka tɔ pãng maani ka yuu ɓɔɔ mɔɔ a m ɓɛɛ.’ 
LUK.19.19	A ti kɔɔ wu tɔɔ, ‘Mɔ́ɔ yiti gari bang bang maani.’
LUK.19.20	“A zang shonang ɓɔɔ ti naa arɛ kɔɔ wu tɔɔ, ‘Dabang, saka ɓaaɓɛ keɓe. Bɛɛ n mung m ka sɛ̃ɛ fɔ̃ɔrɔ n shingnɛ. 
LUK.19.21	N kaa vɔrɔ ɓaaɓɛ katɔ, ka ruu ɓɔɔ, mɔɔ kpãa nyaa ɓaa katɔ ɓɛɛ. Mɔɔ tuu vuu ɓɔɔ ɓi ɓɔɔ ɓaaɓɛ kpang ɓɛɛ. Mɔɔ ti yee vuu ɓaa ka nɔng ɓɔɔ mɔkɔ ɓaa kpang ɓɛɛ.’
LUK.19.22	“A dabang gãa ɓarɛ kasɛ wu nyaa tɔɔ, ‘Mɔɔ zang shonang ɓɔɔ shi kpang ɓɛɛ, n dɔng mɔɔ ruu doo nɛɛ yee ɓɔɔ nyaa ɓaaɓɛ kɔɔ ɓɛɛ kɔ. Mɔɔ zi tɔ nɛɛ n kpãa nyaa katɔ, n tuu vuu ɓɔɔ wu ɓɔɔ mɛɛ kpang, n ti yee vuu m ka nɔng ɓɔɔ nkɔ ɓaayi kpang ɓɛɛ. 
LUK.19.23	Mɔɔ shing m saka mɛɛ ka nɔng ɓɔɔ zang shĩili saka kagn kpang ka ruu viya? Wee n arɛ, n nɛɛ walɛ ɓɔɔgn, ɓɔɔ zang gisi m ka yuu ɓiɓɛ kpang ya?’
LUK.19.24	“A dabang gãa ɓarɛ kɔɔ zang ɓɔɔ ri shiiri ka nɔng tɔɔ, ‘Nɔɔ ta saka ɓɔɔ ka naa ɓiɓɛ ta, nɔɔ a zang ɓɔɔ, wàlɛ̀ pã́ng kopi ɓɛɛ.’ 
LUK.19.25	A zang ri kɔɔ wu tɔɔ, ‘Dabang, saka kagn naa ɓiɓɛ pã́ng kopi.’ 
LUK.19.26	N kɔ̀ɔ́ nɔɔ, zang ɓɔɔ vuu ɓiɓɛ kagn, zang naa gisi wukɔ vuu ɓɔɔgn ka yuu ɓiɓɛ tɔkn. Zang ɓɔɔ vuu ɓiɓɛ ka naa kpang, ɓɔɔ ka naa ɓiɓɛ tɔkɔlɔng, zang naa ta ditɔ. 
LUK.19.27	Ɓɔɔ zang kɔ ri shing jĩng nɛɛ n kpang, nɛɛ n roo kpanti ka yuu ɓarɛ kpang ɓee, nɔɔ atɛ ri ta ka tĩng mɛɛ, nɔɔ nyɔ ri vɔrɔ.”
LUK.19.28	Ɓɔɔ Yeesɔ kɔɔ tɔ naa weɓe, a sɔ̀ɔ ri tĩng Urushalima daanang kati. 
LUK.19.29	Yaa gari Bɛtafaji nɛɛ Bɛtani, ɓɔɔ ri ka kɔpɔ ɓɔɔ zang ɓaa nɛɛ Zeetung, kaa naabm, a shong zang ɓɔɔ ri mantɛ vuu ka bii ɓiɓɛ ziti. 
LUK.19.30	Kɔɔ ri tɔɔ, “Nɔɔ dita jaa gari kɔ ka tĩng dang ɓa. Nɔɔ nɛɛ tu kaa yeti gari, nɔɔ daa zi jaa seesaa ɓɔɔ zang vang gngn kpang, zang mã ka nyaa gãa. Nɔɔ kãlɛ nɔɔ a nɛɛ mani. 
LUK.19.31	Zang ɓɔɔ nɛɛ hɛ̃ɛ nɔɔ nɛɛ ‘Nɔɔ kã̀lɛ́ ka ruu viya?’ Nɔɔ kɔɔ wu nɛɛ ‘Dabang ɓuru kasɛ katɔ.’ ”
LUK.19.32	A zang ɓɔɔ Yeesɔ shong ri, ri daayi ri daa ĩi naa ɓɔɔ wu kɔɔ ri ɓɛɛ. 
LUK.19.33	Rí kã̀lɛ́ jaa seesaa bìí doo naa, a zang ɓiɓɛ naa arɛ hɛ̃ɛ ri tɔɔ, “Nɔɔ kãlɛ jaa seesaa ka ruu viya?” 
LUK.19.34	A ri kɔɔ wu tɔɔ, “Dabang ɓuru kasɛ katɔ.” 
LUK.19.35	A ri atɛ Yeesɔ jaa seesaa bìí kati. Ri luku fɔ̃ɔrɔ ɓarɛ ka dakn jaa seesaa, a ri shing Yeesɔ ka yuu ɓiɓɛ. 
LUK.19.36	Jaa seesaa daa kana nɛɛ Yeesɔ, ri ti wɔɔrɔ fɔ̃ɔrɔ kana gbalang.
LUK.19.37	Yeesɔ a tɔ naabm nɛɛ Urushalima, ka nɔng ɓɔɔ gbalang sòo nyaa nɛɛ Kɔpɔ Zeetung ɓɛɛ, zang ɓɔɔ ri dũng wu nandon ri gaa tɔɔsung Laa dɔ̀ɔnang. Ri tãa tĩnang, ri ti shii nyaa ka lapa gaagaa, ka ruu vuu ɓɔɔ zang zirɛ zang mã naa ka danggn ɓɔɔ ri zi nɛɛ jĩng ɓarɛ ɓɛɛ. 
LUK.19.38	Ri kɔɔrɔ kana nɛɛ, “Laa wu a Kpanti ɓɔɔ a nɛɛ nung Kpanti Laa tĩnang tãanang. Nwannang ka nyaa zɔɔ kagn lapa. Zang wu ti dɔɔ Laa ɓɔɔ ka lapa kpala kpala ɓɛɛ ta.” 
LUK.19.39	A zang Farisi ɓɔɔ ka teteng zang nimbang kɔɔ Yeesɔ tɔɔ, “Maalang, mangkɛ zang ɓɔɔ ri mantɛ vuu ka bii ɓaaɓɛ, nɛɛ ri vɔ̃ nyaa ta.” 
LUK.19.40	A kasɛ ri nyaa tɔɔ, “N kɔɔ nɔɔ, naa zang keɓe ri voo nyaa doori, tari kɔ ka tipi ɓee, ri dɔɔ m ditɔ.”
LUK.19.41	Yeesɔ a tɔ, yaa Urushalima kaa naabm, naa zi gari, a wɔsɔ miiri. 
LUK.19.42	Kɔɔyi tɔɔ, “Nɔɔ nɛɛ zi vuu gbete ɓɔɔ atɛ nwannang ka nyaa zɔɔ katɔ, wukɔ nɛɛ tɔ̃ɔ. A zang waasɛ nɔɔ katɔ, nɔɔ zi kaa takpang. 
LUK.19.43	Diki ɓɔɔ zang ɓɔɔ ri shing jĩng nɛɛ nɔɔ kpang, ri kiiri nɔɔ nyaa ka teteng a kana. Ri naa nɔ̀ɔ́ nɔɔ, ri a ka yuu manɛ nɛɛ nɔng piti piti. 
LUK.19.44	Ri ningsi nɔɔ nɛɛ wujɛ manɛ ka yeti gari manɛ kɔ nɔɔ mã̀ayi nɔɔ ɓèe nyaa ka zɔɔ nandon ɓee. Ri naa yaa tari gbete wu pãng ka yuu zɔɔ kpang, ka ruu ɓɔɔ, nɔɔ zi laa ɓɔɔ Laa arɛ nɛɛ wu ta yuu manɛ kpang ɓɛɛ.”
LUK.19.45	A Yeesɔ naa daa ka Gãa Laa, gaa tɔɔsung zang ɓɔɔ ri mãlɛ́ vuu kagn hingkinang kati. 
LUK.19.46	Kɔɔ ri tɔɔ, “Zang bee ka yeti labeenang Laa tɔɔ, ‘Gãa keɓe ɓi gãa Laa gaanang.’ A nɔɔ raayi nwang nɔɔ manɛ kaa nɔng ɓɔɔ shɔngɓɔ ri kpalɛ zɔɔ kagn ɓɛɛ.” 
LUK.19.47	Tusu zang vuu kaa nɔngkɔ diki, diki. A rɛɛ kpanti zang ɓɔɔ ri dɔɔ vuu ka Gãa Laa, nɛɛ zang ɓɔɔ ri tusu zang vuu ɓɔɔ ri zi labeenang Laa dɔɔli, nɛɛ rɛɛ zang bang bang zang gari, ri kasɛ nɛɛ ri nyɔ wu vɔrɔ katɔ. 
LUK.19.48	A ri walɛ gbalang kaa takpang, ka ruu ɓɔɔ, zang piti ri ɓaa shoo, ri tãa yee ɓɔɔ wu rang ɓɛɛ, ri kasɛ nɛɛ yee gbete wu ɓa ri kpang.
LUK.20.1	Diki ɓɔɔgn Yeesɔ tusu zang vuu, a ti kɔɔ zang Ruu Tɔ̃ɔ Laa ka Gãa Laa, a rɛɛ zang bang bang zang ɓɔɔ ri dɔɔ vuu ka Gãa Laa, nɛɛ rɛɛ zang ɓɔɔ ri zi labeenang Laa dɔɔli ɓɛɛ, nɛɛ rɛɛ zang bang bang, ri a ka bii ɓiɓɛ. 
LUK.20.2	A ri hɛ̃ɛ wu nɛɛ, “Kɔɔ ruu jong, wi a mɔɔ naa, a mɔɔ palɛ vuu kɔ mɔɔ palɛ ɓɛɛ wiya?” 
LUK.20.3	A kasɛ ri nyaa tɔɔ, n kaaɓi, n hɛ̃ɛ nɔɔ ruu jong gbete. 
LUK.20.4	Nɔɔ kɔɔ m jong, “Batizima ɓɔɔ Yɔhana palɛ zang ɓɛɛ, ɓu wi a wu naa wiya, Laa ya, kɔ shɔnzang?” 
LUK.20.5	A ri laa zɔɔ nyaa ka naa ɓarɛ nɛɛ, “Ruu nɛɛ kɔɔ nɛɛ batizima Yɔhana, Laa a wu naa. Hɛ̃ɛ ruu nɛɛ, ‘a ka ruu vi nɔɔ shing danggn ka bii Yɔhana kpang viya?’ 
LUK.20.6	Ruu nɛɛ ti kɔɔ nɛɛ, ‘Shɔnzang a wu naa.’ Zang kɔ nihn ɓee, nandon ri luku ruu katɔ nɛɛ tari ka ruu ɓɔɔ, ri shing danggn tɔ nɛɛ bɛ̀ɛ́ Yɔhana ɓi zang nyaa shonang Laa ɓɛɛ.” 
LUK.20.7	A ri kasɛ wu nyaa nɛɛ, ri zi zang ɓɔɔ a Yɔhana naa batizima palɛnang kpang. 
LUK.20.8	A Yeesɔ ti kɔɔ ri nɛɛ, “N ti kɔɔ nɔɔ zang ɓɔɔ a m naa ɓɔɔ n palɛ vuu keɓe nɛɛ mani kpang.”
LUK.20.9	A kɔɔ zang ruu keɓe nɛɛ, “Zang ɓɔ̀ɔ́gn láng jaa, a ɓaa laa inabi kagn, a yàa zang ɓɔɔ langkɛ jaa, a daa zanti ka tipi ɓɔɔgn, daa nwang ka nɔngkɔ diki bee wu. 
LUK.20.10	Ka ɓɔɔ làá jaa inabi hãnang arɛ, shong zang shonang ɓiɓɛ ka bii zang ɓɔɔ ri lang wu jaa ɓɛɛ, nɛɛ zang shonang wu daa ta wu jaa inabi ka naa ɓarɛ. Zang ɓɔɔ ri lang wu jaa, ri nyɔ zang shonang keɓe zɛ̃ɛzɛ̃ɛ, ri sɔɔrɔ wu naa waati. 
LUK.20.11	Shong zang shonang ɓɔɔgn tɔkn. Zang ɓɔɔ ri lang wu jaa, ri nyɔ zang shonang keɓe ri palɛ wu vuu yusɛ̃ɛ, ri sɔɔrɔ wu naa waati doo nɔngkɔ. 
LUK.20.12	A shong zang shonang ɓɔɔ tɔkn kaa dakn taati. Ri shìng zang shonang bìí nyaa vuu waa ka bii. Ri nwangsɛ wu nɛɛ yeti jaa.
LUK.20.13	“A zang jaa tɔɔ, ‘N palɛ kaa biya? N shong kaa jaa gbete ɓɔɔ n kasɛ wu dɔɔli ɓɛɛ. Nɛɛ kasɛ, ri naa ɓaa shoo ka nyaa ɓiɓɛ kɔ.’ 
LUK.20.14	Ɓɔɔ rɛɛ zang ɓɔɔ wu yàa ri jaa, ri zi jaa ɓiɓɛ bii hn, ri tɔ̀ng zɔɔ ka naa ɓarɛ nɛɛ, jaa ɓɔɔ naa shaa vuu vɔ daa ɓiɓɛ kɔ a kana ɓa. Nɔɔ arɛ ruu nyɔ wu vɔrɔ, tɔɔ jaa keɓe naa nwang kaa ɓɔɔ ɓuru. 
LUK.20.15	A ɓɔɔ jaa naa a ka yeti jaa, ri yi wu, ri nwangsɛ wu nɛɛ yeti jaa, a ri nyɔ wu vɔrɔ ka nɔngkɔ. Ɓɔɔ nɔɔ zi ka yeti manɛ, zang jaa keɓe nɛɛ a tɔ, naa palɛ zang ɓɔɔ wu yaa ri jaa keɓe viya? 
LUK.20.16	Naa nyɔkɔ zang ɓɔɔ wu yaa ri jaa keɓe nandon, wu yaa rɛɛ zang ɓɔɔgn jaa bii.” Zang ɓɔɔ ri tãa vuu keɓe, ri tɔɔ, “Laa wu zã́a vuu keɓe nwannang nɔngkɔ katɔ.” 
LUK.20.17	A pɛ̃ɛrɛ ri, a hɛ̃ɛ ri tɔɔ, “Ruu Laa keɓe kɔɔrɔ ɓu nɛɛ viya? Ruu Laa ɓɔɔ tɔɔ,
LUK.20.17	“ ‘Tari ɓɔɔ zang ɓɔɔ mãa gãa
LUK.20.17	ri bɛ̃ɛyi wukɔ naa raa tari
LUK.20.17	ɓɔɔ yiti gãa ɓɛɛ kati.’
LUK.20.18	Shɔnzang ɓɔɔ nɛɛ watɛ ka yuu tari keɓe kakɛ katɔ. Tari kɔ nɛɛ watɛ ka yuu shɔnzang, nang wu dɔ̃ɔ gbete yerek.”
LUK.20.19	Zang ɓɔɔ ri zi labeenang Laa dɔɔli, nɛɛ zang bang bang zang ɓɔɔ ri dɔɔ vuu ka Gãa Laa ɓɔɔ ri tãa ruu keɓe, nɛɛ ri yi Yeesɔ kaa tɔ tantɛnang, ka ruu ɓɔɔ, ri zi tɔ nɛɛ Yeesɔ kɔɔ ruu keɓe ka yuu ɓarɛ kɔ ɓɛɛ. Ri yi wu kaa takpang, ka ruu ɓɔɔ, ri kaa vɔrɔ zang ɓɔɔ ka nɔng ɓɛɛ.
LUK.20.20	Ka ruu nɔngkɔ, ri kãa gbalang ɓɔɔ ri yi wu ɓɛɛ. Ri shongko zang ɓarɛ nɛɛ ri palɛ bii naa ri zang tɔ̃ɔ, ri tãa ruu ɓɔɔ Yeesɔ kɔɔ ɓɛɛ. Nɛɛ rang yee shi kpang tɔ, ri yi wu, ri a gɔmna ɓɔɔ zang Rooma shing ɓɛɛ. 
LUK.20.21	A zang keɓe ri hɛ̃ɛ wu nɛɛ “Maalang, ruu zi tɔ vuu ɓɔɔ mɔɔ kɔɔyi, nɛɛ vuu ɓɔɔ mɔɔ tusu piti tɔ̃ɔ. Mɔɔ shɛ̃ɛrɛ zang ɓaa kpang. Mɔɔ túsù Ruu Laa ɓaa tɔ̃ɔ tɔ̃ɔ. 
LUK.20.22	Kɔɔ ruu jong, daa naa ɓɔɔ ruu shu kpanti Kayisa saka tipi katɔ ya, kɔ ruu shu kpang?” 
LUK.20.23	Yeesɔ ti zi vuu ɓɔɔ ri mang ka yeti ɓarɛ ɓii tɔ, a kɔɔ ri nɛɛ, 
LUK.20.24	“Nɔɔ atɛ m dinari karɛ. Ɓɔɔ ri atɛ tɔ, a hɛ̃ɛ ri tɔɔ, zang shing waa nyaating, nɛɛ nung wi kagn wiya?” A ri kasɛ wu nɛɛ, “Ɓɔ̀ɔ́ Kpanti Kayisa.” 
LUK.20.25	A kɔɔ ri nɛɛ, “Nɛɛ nɔngkɔ, nɔɔ a Kayisa vuu ɓɔɔ ɓi ɓɔ̀ɔ́ Kayisa ɓɛɛ, nɔɔ ti a Laa vuu ɓɔɔ ɓi ɓɔ̀ɔ́ Laa ɓɛɛ.” 
LUK.20.26	A ri zunung naa ɓɔɔ ri yi wu nɛɛ yee ɓɔɔ ri hɛ̃ɛ wu keɓe kpang, ka ruu ɓɔɔ, kasɛ ri nyaa waasɛ̃ ɓɛɛ. A ri vɔ̃ nyaa kati. Ri mã naa ka danggn, ka ruu nyaa ɓɔɔ wu kasɛ ri ɓɛɛ.
LUK.20.27	Rɛɛ zang Saduki ri kasɛ ɓarɛ kpang nɛɛ zang kɔɔyi nɛɛ zang nɛɛ vɔ tɔ, zang yupaa tɔkn kpang, ri a ka bii ɓiɓɛ. 
LUK.20.28	Ri hɛ̃ɛ wu nɛɛ, “Maalang. Musa bee rùu ka yeti labeenang nyaa dannang Laa tɔɔ, zang ɓɔɔ nɛɛ vɔrɛ naa yi jaa kagn kpang, ɓeezung wu sɔɔrɔ soro ɓiɓɛ, wu yi wu jaa. 
LUK.20.29	Wujɛ varɛ ɓɔɔ kagn jaa nàá zɔɔ, ri manziti. Ɓɔɔ bang gaayu gee soro a vɔrɛ, bɛ̀ɛ́ yi jaa gn kpang. 
LUK.20.30	Zang ɓɔɔ ɓang wu sɔɔrɔ soro keɓe, a ti vɔrɛ yi jaa doo kpang kɔ. 
LUK.20.31	Ɓɔɔ ɓang zang keɓe ti sɔɔrɔ soro keɓe tɔkn. Ri palɛ nɔngkɔ, ri manziti nandon, a ri ti vɔlɔ ri yi jaa kpang kɔ nandon. 
LUK.20.32	Kaa nɛɛ knti, jaa soro bìí naa vɔ jong. 
LUK.20.33	Ka diki ɓɔɔ Laa naa wisi zang paa nɛɛ sàa ɓɛɛ, jaa soro keɓe naa nwang ɓɔɔ wiya ka teteng ɓarɛ wiya? Ka ruu ɓɔɔ, ri shing soro keɓe katɔ, ri manziti nandon ɓɛɛ.”
LUK.20.34	Yeesɔ kasɛ ri nyaa tɔɔ, “Zang koo keɓe ri gee soro, zang ti a ri wujɛ soro ri shĩili. 
LUK.20.35	A rɛɛ zang ɓɔɔ Laa zirɛ nɛɛ ri daa naa ɓɔɔ wu wisi ri paa katɔ, ri daa nɔng ɓɔɔ wu roo kpanti ɓɛɛ, ri gee soro ɓarɛ jong kpang. Zang ti a wujɛ soro jong, zang gee ri kpang. 
LUK.20.36	Ri ti vɔ ɓarɛ takpang dòndòng, ka ruu ɓɔɔ, ri nwáng ɓarɛ kaa naa zang nyaa shonang Laa ɓɔɔ ka lapa ɓɛɛ. Ri ɓarɛ kaa wujɛ Laa, ka ruu ɓɔɔ, zang wisi ri paa tɔ nɛɛ saa ɓɛɛ. 
LUK.20.37	Ka ruu zang paa wisinang nɛɛ sàa ɓɔɔ nɔɔ hɛ̃ɛ ɓɛɛ, Musa kɔ̀ɔ tɔ, ka yeti labeenang ɓiɓɛ nɔngkɔ, ka nɔng ɓɔɔ bèe ruu waa ɓɔɔ shaa jaa laa bɛbɛtɛ ɓɛɛ. Musa ɓàa Laa nɛɛ, ‘Làá Ibirayi, Làá Ishaaku, nɛɛ Làá Yakubu.’ Ka ruu nɔngkɔ, zang keɓe ri doo ningkãari. 
LUK.20.38	Laa ɓi Làá zang ɓɔɔ ri vɔlɔ katɔ ɓɛɛ kpang, ɓi Làá zang ɓɔɔ ningkãari ɓɛɛ. Ka ruu ɓɔɔ, zang piti nwang ningkãari ka ruu ɓiɓɛ kɔ ɓɛɛ.” 
LUK.20.39	Zang ɓɔɔ ri zi labeenang Laa dɔɔli ɓɔɔ ri shiiri ka nɔng, ri tɔɔ wu nɛɛ, “Mɔɔ rang nyaa tɔ tɔ̃ɔ maalang.” 
LUK.20.40	Zang Saduki ɓasi, ri hɛ̃ɛ ruu ɓɔɔ takpang.
LUK.20.41	A Yeesɔ hɛ̃ɛ ri nɛɛ, “Nɔɔ kɔɔ ka ruu vi, nɛɛ Kirisi jaa zɔ̃ng Dawuda viya? 
LUK.20.42	Dawuda nɛɛ yuu ɓiɓɛ bee ka yeti labeenang Zabura tɔɔ,
LUK.20.42	“ ‘Kpanti Laa kɔɔ kpanti mɛɛ nɛɛ,
LUK.20.42	“Nwang ka nakn mɛɛ,
LUK.20.43	n raa zang ɓɔɔ shing jĩng nɛɛ mɔɔ kpang ditɔ
LUK.20.43	mɔ́ɔ náa ri nɛɛ doo.” ’
LUK.20.44	Dawuda nɛɛ ɓaa wu nɛɛ Kpanti, a palɛ ka biya, naa nwang jaa zɔ̃ng Dawuda tɔkn wiya?”
LUK.20.45	A Yeesɔ raa nyaa ka bii rɛɛ zang ɓɔɔ ri mantɛ vuu ka bii ɓiɓɛ ɓɛɛ, a kɔɔ ri naa ɓɔɔ zang piti tãa ɓɛɛ. 
LUK.20.46	Kɔɔ ri tɔɔ, “Nɔɔ gãng jĩng ka zang ɓɔɔ ri tusu zang vuu ɓɛɛ waasɛ̃. Ri kasɛ rakɛnang nɛɛ fɔ̃ɔrɔ puru, a ri ti kasɛ nyaa jeenang ka lumang. Ri kasɛ nɛɛ zang a ri nɔng nwannang bang ka gãa zɔɔ kpalɛnang, nɛɛ nɔng ɓɔɔ zang kpalɛ yuu, zang shaa vuu shaanang ɓɛɛ. 
LUK.20.47	Ri mulu suvɔ, ri talɛ vuu ɓɔɔ ka naa ɓarɛ nandon. Ri ti kasɛ Laa gaanang sasak nɛɛ zang zi ri kati. Laa naa dang ri jĩng ɓa ɓɔɔ zang piti.”
LUK.21.1	Yeesɔ tuu jĩng, a zi zang ɓɔɔ vuu naa ɓarɛ kagn, ri looro saka ɓɔɔ ri a Laa ka yeti nɔng ɓɔɔ zang tɛ̃ɛ saka ka Gãa Laa ɓɛɛ. 
LUK.21.2	A ti zi suvɔ ɓɔɔ vuu naa kpang, loo saka tɔkɔlɔng ɓiɓɛ jong. 
LUK.21.3	A kɔɔ ri tɔɔ, “N kɔɔ nɔɔ ruu ɓɔɔ niizang kɔ nwani, vuu ɓɔɔ suvɔ kaɓa loo ɓɛɛ, ɓa ɓɔ̀ɔ́ zang piti katɔ. 
LUK.21.4	Ka ruu ɓɔɔ, zang keɓe ri nwangsɛ saka ɓarɛ ka yeti vuu naa ɓarɛ ɓɔɔ gaagaa ɓɛɛ, ri a Laa. Suvɔ ɓɔɔ vuu naa ɓiɓɛ kpang keɓe, atɛ ɓi vuu naa ɓiɓɛ ɓɔɔ wu walɛ vuu shaanang nɛɛ mani kɔ nwani nandon.”
LUK.21.5	Zang ɓɔɔ ka teteng zang ɓɔɔ ri mantɛ vuu ka bii Yeesɔ ri rang yee ka yuu Gãa Laa, naa ɓɔɔ zang gbarɛ nɛɛ tari tɔ̃ɔ tɔ̃ɔ, a ɓɔɔ vuu ɓɔɔ zang a Laa nɛɛ zang gbarɛ Gãa Laa nɛɛ mani ɓɛɛ.
LUK.21.6	A Yeesɔ kɔɔ ri tɔɔ, “Gãa Laa kɔ nɔɔ zi, nɛɛ vuu kɔ zang gbarɛ bii ɓiɓɛ nɛɛ mani ɓee, diki a ditɔ ɓɔɔ zang naa jili Gãa keɓe, zang yaa tari gbete ɓɔɔ pã́ng ka yuu zɔɔ kpang ɓɛɛ.”
LUK.21.7	A ri hɛ̃ɛ wu nɛɛ, “Maalang, zang naa palɛ vuu keɓe gn vi nɔngkɔ viya? Ɓu vi naa tusu ruu nɛɛ diki ɓɔɔ vuu keɓe naa palɛ kagn a tɔ viya?” 
LUK.21.8	A kɔɔ ri tɔɔ, “Nɔɔ gãng jĩng waasɛ̃ zang ɓɔɔ nɛɛ nwãarɛ nɔɔ. Zang dɔɔli a ditɔ nɛɛ nung mɛɛ, ri naa kɔɔyi nɛɛ rikɔ zang ɓɔɔ naa a ɓɛɛ. A ri ti kɔɔ nɛɛ diki a naabm tɔ. Nɔɔ dũ̀ng ri kpang. 
LUK.21.9	Nɔɔ nɛɛ tãayi zang nɛɛ kɔɔrɔ nɛɛ zang takɛ sĩiri, nɛɛ zang ti palɛ nyaa, nɔɔ kaa vɔrɔ kpang. Vuu keɓe kɔ ri gaayu shɔɔnang. Nɔɔ tɔɔ kpang nɛɛ, diki ɓɔɔ koo waa nyaa a tɔ naabm kpang.”
LUK.21.10	Ti kɔɔ zang tɔɔ, “Zang koolaa ɓɔɔgn ri naa ta sĩiri nɛɛ zang koolaa ɓɔɔgn. Kpanti ɓɔɔgn nɛɛ kpanti ɓɔɔgn ri ti naa ta sĩiri. 
LUK.21.11	Tipi naa ruutu ka nɔng piti piti. Nyɔkɔ nɛɛ kɔnang ka zɔ̃ng zɔ̃ng naa nwang nyaa nɛɛ nɔng piti piti. Vuu vɔrɔ kaanang nɛɛ vuu baabii naa nwang bii ka lapa. 
LUK.21.12	Ɓɔɔ diki keɓe à gn kpang, zang yi nɔɔ zang ti dang nɔɔ jĩng. Zang a nɔɔ rɛɛ zang bang bang gãa zɔɔ kpalɛnang, ri jɛ̃ɛ nɔɔ ruu, ri loo nɔɔ ka sãa. Zang daa nɛɛ nɔɔ ka bii kpanti, nɛɛ bii gɔmna, ka ruu ɓɔɔ, nɔɔ ráng yee mɛɛ ɓɛɛ. 
LUK.21.13	Nɔɔ walɛ manɛ kaa gbalang ɓɔɔ nɔɔ kɔɔ zang ruu mɛɛ ɓɛɛ. 
LUK.21.14	Nɔɔ tɔ́ɔ kpang nɛɛ, nɔɔ rɛ̃rɛ vuu ɓɔɔ nɔɔ kɔɔ ɓɛɛ kpang, 
LUK.21.15	ka ruu ɓɔɔ, n a nɔɔ yee nɛɛ zũnang naa ɓɔɔ zang ɓɔɔ ri kasɛ ruu manɛ kpang, ri zunung naa ɓɔɔ ri laa nyaa nɛɛ nɔɔ kpang ɓɛɛ. 
LUK.21.16	Naa doo rɛɛ daa manɛ nɛɛ nàá manɛ, nɛɛ rɛɛ ɓaazung, a ɓɔɔ rɛɛ ɓaa sang ri naa nyɔ yuu manɛ ditɔ. A zang ti nyɔkɔ́ zang ɓɔɔ vɔrɔ ka teteng manɛ. 
LUK.21.17	Zang piti ri kasɛ ruu manɛ kpang, ka ruu mɛɛ. 
LUK.21.18	A vuu ɓɔɔ lee suuyuu manɛ gbete naa bii kpang. 
LUK.21.19	Nɔɔ nɛɛ mã danggn tɔ kagn nɔɔ ta yuu manɛ katɔ.
LUK.21.20	“Nɔɔ nɛɛ zirɛ zang sĩiri tanang nɛɛ kiiri gari Urushalima nyaa tɔ ka teteng, nɔɔ zi ka wukɔ nɛɛ diki ɓɔɔ zang jili wu kagn a tɔ naabm. 
LUK.21.21	Zang ɓɔɔ ri ka tipi Yahudi, ri yurɛ, ri waa ka yuu kɔpɔ. Zang ɓɔɔ ri ka yeti gari Urushalima ri nwangnɛ ri yaa nɔng. A zang ɓɔɔ ri ka dalɛ ri hãa nyaa tɔ̀ɔ́ ka yeti gari kpang. 
LUK.21.22	Ka ruu ɓɔɔ, diki kaɓa ɓi diki ɓɔɔ Laa naa dang zang jĩng ɓɛɛ. Tɔ̀ɔ, vuu ɓɔɔ labeenang Laa kɔɔ ɓɛɛ, wu nwang kaa nɔngkɔ niizang. 
LUK.21.23	Ka diki kaɓa, zang soro ɓɔɔ ri tuu jaa ka yeti nɛɛ ɓɔɔ ri jaa ka naa, ri nwang vuu gn kɔnang. Ka ruu ɓɔɔ, zang koo keɓe ri naa dang jĩng dɔɔli, a yeti ti naa lasɛ Laa nɛɛ ri dɔɔli ɓɛɛ. 
LUK.21.24	Zang nyɔkɔ ɓɔɔ vɔrɔ nɛɛ yere bang. Zang ti yiki ɓɔɔ ka nyaa sĩiri, zang daa nɛɛ ri, ka koo piti piti. Zang ɓɔɔ ri zi Laa kpang, ri naa jili gari Urushalima. Ri nwang nɔngkɔ sasak, diki ɓɔɔ Laa ka ri, waa nyaa nɛɛ mani.
LUK.21.25	“Nɔɔ naa zi vuu ka làa, nɛɛ shala nɛɛ sàng ka zɔ̃ng zɔ̃ng. Zang koolaa ka bm bm ri naa kaa vɔrɔ, ka ruu ɓɔɔ, mii waapo kaarɛ nyaa a ti see varɛ dɔɔli ɓɛɛ. 
LUK.21.26	Shɔnzang ri naa kaa vɔrɔ dɔɔli, nung vɔrɔ gbete, ka ruu jĩng dannang ɓɔɔ a ka koo keɓe ɓɛɛ. Ka diki kaɓa, vuu bang bang ɓɔɔ ka lapa ɓɛɛ, zang naa zĩiti ri katɔ. 
LUK.21.27	Tɔ̀ɔ, zang zi Jaa Shɔnzang kati, ka ɓɔɔ wu a nɛɛ lapa ka yeti sãmbong ɓɛɛ nɛɛ naa vuu palɛnang, a ɓɔɔ bannang ɓiɓɛ ɓɛɛ. 
LUK.21.28	Vuu keɓe nɛɛ gaayu palɛnang tɔ, nɔɔ tuu jĩng ka lapa, nɔɔ pɛ̃ɛrɛ, ka ruu ɓɔɔ, laa ɓɔɔ zang ta yuu manɛ kagn, a naabm tɔ ɓɛɛ.”
LUK.21.29	A kɔɔ ri ruu keɓe, nɛɛ nyaa vuu jeenang tɔɔ, “Nɔɔ pɛ̃ɛrɛ laa sĩiri nɛɛ laa nimbang nandon. 
LUK.21.30	Ri nɛɛ gaayu gɔpɔ shɔɔ lusunang tɔ, nɔɔ zi katɔ nɛɛ nɔng guusi a naabm tɔ. 
LUK.21.31	Dòo nɔngkɔ, nɔɔ nɛɛ zi vuu keɓe nɛɛ gaayu palɛnang nɛɛ, nɔɔ zi kati, nɛɛ diki ɓɔɔ Laa naa roo Kpanti kagn a naabm tɔ. 
LUK.21.32	N kɔ̀ɔ́ nɔɔ ruu ɓɔɔ niizang kɔ nwani, vuu keɓe palɛ ka gbongkarɛ, tɔ̀ɔ, zang koo jaa knti keɓe ri vɔlɔ kati nandon. 
LUK.21.33	Lapa nɛɛ tipi naa shaarɛ ditɔ, a ruu mɛɛ shaarɛ ɓi kpang dòndòng.
LUK.21.34	“Nɔɔ gãng jĩng kagn, rɛ̃rɛnang manɛ nɛɛ kpiti nɛɛ vuu shaanang nɛɛ vuu ɓoonang. Rɛ̃rɛnang ɓɔɔ nɔɔ rɛ̃rɛ ka yuu vuu ɓɔɔ nɔɔ kasɛ ka koo keɓe ɓɛɛ. Ka ruu ɓɔɔ, diki kaɓa nɛɛ arɛ, bɛ̀ɛ́ nɔɔ shing danggn kpang, naa ɓɔɔ saka ta yɔpɔ ɓɛɛ. 
LUK.21.35	Diki kaɓa naa a ka yuu zang ɓɔɔ ri nwang ka koo keɓe nandon. 
LUK.21.36	Nɔɔ gãng jĩng kagn, nɔɔ gaa Laa diki diki, tɔ̀ɔ, nɔɔ walɛ kaka ɓɔɔ nɔɔ mã danggn jĩng dannang ɓɔɔ a ɓɛɛ. Tɔ̀ɔ, nɔɔ naa shii ka tĩng mɛɛ, ɓɔɔ n Jaa Shɔnzang ɓɛɛ.”
LUK.21.37	Nɛɛ nɔng laagɛ̃, Yeesɔ tusu zang vuu ka Gãa Laa, nɔng zĩi nɛɛ a tɔ, wu yaa yeti gari, wu daa kaa kɔpɔ ɓɔɔ zang ɓaa nɛɛ Zeetung ɓɛɛ, wu daa roo ka nɔngkɔ. 
LUK.21.38	Nɔng nɛɛ ti gãntɛ tɔ, zang ti kpalɛ zɔɔ ka yeti Gãa Laa, nɛɛ ri tãa vuu ɓɔɔ wu tusu ɓɛɛ.
LUK.22.1	Ka ɓɔɔ diki nyaalaa borodi ɓɔɔ zang tɛ̃ɛ yisi kagn kpang, ɓɔɔ zang ɓaa nɛɛ pasika a naabm tɔ. 
LUK.22.2	Rɛɛ kpanti zang ɓɔɔ ri dɔɔ vuu ka Gãa Laa, nɛɛ rɛɛ zang ɓɔɔ ri tusu zang labeenang Laa, ri kãa gbalang ɓɔɔ nɛɛ ri nyɔ wu vɔrɔ nɛɛ nwĩiri ɓɛɛ. Ka ruu ɓɔɔ, ri kaa vɔrɔ zang ɓɛɛ.
LUK.22.3	A Sheetang naa nwãarɛ Yahuda ɓɔɔ zang ɓaa wu nɛɛ Isikariyoti, ɓɔɔ ka teteng zang kopi tu ziti ɓɔɔ ri mantɛ vuu ka bii Yeesɔ ɓɛɛ. 
LUK.22.4	A Yahuda daa tɔ̀ng zɔɔ nɛɛ rɛɛ kpanti zang ɓɔɔ ri dɔɔ vuu ka Gãa Laa, a ɓɔɔ rɛɛ zang bang bang ɓɔɔ ri gã Gãa Laa ɓɛɛ, naa ɓɔɔ wu nyɔ ri yuu Yeesɔ ɓɛɛ. 
LUK.22.5	Ɓɔɔ ri tãa naa weɓe, ri tãa tĩnang dɔɔli, a ri mã zɔɔ nyaa nɛɛ ri a wu saka. 
LUK.22.6	A kasɛ ri nyaa, a kãa gbalang ɓɔɔ wu nyɔ ri yuu Yeesɔ bɛ̀ɛ́ zang ka nɔng kpang ɓɛɛ.
LUK.22.7	Diki nyaalaa pasika ɓɔɔ zang shaa borodi ɓɔɔ yisi kagn kpang, ɓɔɔ zang yele mɛ̀ɛrɛ́ nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ kagn ɓɛɛ naa arɛ. 
LUK.22.8	Yeesɔ shɔng rɛɛ Bituru nɛɛ Yɔhana, a kɔɔ ri nɛɛ, “Nɔɔ daayi, nɔɔ daa shĩili ruu vuu shaanang nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ. Naa ɓɔɔ ruu naa shaa ɓɛɛ.”
LUK.22.9	A ri hɛ̃ɛ wu nɛɛ, “Ruu daa shĩili ka niya?”
LUK.22.10	Kɔɔ ri tɔɔ, “Nɔɔ nɛɛ hãa nyaa tɔ, ka yeti gari, nɔɔ daa ɓee yuu nɛɛ zang varɛ, tuu mii ka bɛng. Nɔng dũng wu, nɔɔ hãa nyaa nɛɛ wu ka gãa ɓɔɔ wu hãa nyaa ɓɛɛ. 
LUK.22.11	Nɔɔ hɛ̃ɛ dabang gãa kaɓa nɛɛ, ‘Maalang, tɔɔ jaka ɓɔɔ wu naa shaa vuu shaanang nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ kagn, nɛɛ zang ɓɔɔ ri mantɛ vuu ka bìí ɓiɓɛ kiya?’ 
LUK.22.12	Tusu nɔɔ naa ka jaka ka gãa lapa, shĩili vuu tɔ ka nɔng piti. Nɔɔ shĩili vuu shaanang bìí ka nɔngkɔ.”
LUK.22.13	A ri daayi, ri daa ĩi naa ɓɔɔ wu kɔɔ ri ɓɛɛ, a ri shĩili vuu shaanang nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ.
LUK.22.14	Ka ɓɔɔ làá vuu shaanang nyaalaa bìí naa raa bii, Yeesɔ daa nwang ka nɔng vuu shaanang, a zang ɓɔɔ ri mantɛ vuu ka bii ɓiɓɛ ri naa nwang kaa jong. 
LUK.22.15	A kɔɔ ri tɔɔ, “Bii shaa m tɔ gbãng gbãng nɛɛ diki keɓe wu arɛ. N shaa vuu shaanang nyaalaa keɓe nɛɛ nɔɔ nɔng gbete tɔɔ zang naa dang m jĩng kati. 
LUK.22.16	N kɔɔ nɔɔ tɔ, n shaa vuu shaanang nyaalaa keɓe ɓɔɔ takpang. N naa shaa ka ɓɔɔ niizang ɓɔɔ zang naa shaa kaa ɓɔɔ Laa naa roo Kpanti ɓɛɛ.”
LUK.22.17	A tuu juwa, zãa Laa, a kɔɔ ri nɛɛ, “Nɔɔ ta juwa keɓe ta, nɔɔ ɓooro nɛɛ zɔɔ. 
LUK.22.18	N kɔ̀ɔ́ nɔɔ, n ɓoo mii inabi ɓɔɔ takpang, diki ɓɔɔ Laa naa roo Kpanti kagn nɛɛ a tɔ, n naa ɓooyi.”
LUK.22.19	A tuu borodi zãa Laa, a sharɛ, a á ri, kɔɔ ri tɔɔ, “Wee bii mɛɛ ɓɔɔ n a zang, zang nyɔ vɔrɔ ka ruu manɛ ɓɛɛ kɔ. Nɔɔ palɛ vuu keɓe diki diki nɔɔ kpaa danggn mɛɛ kaa nɛɛ mani.” 
LUK.22.20	Ɓɔɔ ri hangsɛ vuu shaanang, a tuu juwa ɓɔɔ mii inabi kagn naa ɓaasi ɓɛɛ tɔɔ, “Juwa keɓe, ɓi nyaa shɔɔ ɓɔɔ Laa a ɓɛɛ. Ɓi zĩi mɛɛ ɓɔɔ n naa tɛ̃ɛyi kɔ naa hansɛ nyaa shɔɔ keɓe.
LUK.22.21	“Nɔɔ zi karɛ, zang ɓɔɔ nyɔ yuu mɛɛ kagn nɛɛ n, ka nɔng kɔ ruu shaa vuu shaanang ɓɛɛ. 
LUK.22.22	Jaa Shɔnzang vɔ ɓi katɔ, naa ɓɔɔ Laa kɔɔ nɛɛ naa nwang ɓɛɛ, a jĩng dannang ɓi kagn yuu zang ɓɔɔ nyɔ yuu ɓiɓɛ ɓɛɛ.” 
LUK.22.23	A ri gaayu zɔɔ hɛ̃ɛlɛnang ka naa ɓarɛ nɛɛ, ɓu wi naa palɛ vuu keɓe wiya?
LUK.22.24	A ri ti gaayu nyaa laanang nɛɛ zɔɔ, ka yuu zang ɓɔɔ wukɔ zang bang ka teteng ɓarɛ ɓɛɛ. 
LUK.22.25	A Yeesɔ kɔɔ ri tɔɔ, “Kpanti zang ɓɔɔ ri zi Laa kpang, ri roo kpanti ka yuu zang ɓarɛ nandon. Ri kasɛ nɛɛ zang ɓaa ri nɛɛ zang ɓɔɔ palɛ zang tɔ̃ɔ ɓɛɛ. 
LUK.22.26	Ɓɔɔ manɛ ɓi nɔngkɔ kpang. Zang ɓɔɔ wukɔ bang ka teteng manɛ, wukɔ wu nwáng naa zang wujaa ɓɔɔ shong nɔɔ ɓɛɛ. 
LUK.22.27	Zang ɓɔɔ nwang ka tipi, zang a wu vuu shaanang, nɛɛ zang ɓɔɔ a wu vuu shaanang, wi bang wiya? Wu zang ɓɔɔ nwang ka tipi, zang a wu vuu shaanang kɔ bang kpang ya? Wee n ka teteng manɛ ɓee, nkɔ shong nɔɔ jong.
LUK.22.28	“Nɔɔ yáa m ka ɓɔɔ n dang jĩng kpang. 
LUK.22.29	Naa ɓɔɔ Daa mɛɛ a m naa, nɛɛ n nwang kpanti, n a nɔɔ doo nɔngkɔ doori. 
LUK.22.30	Tɔ̀ɔ, nɔɔ naa shaa vuu shaanang, nɔɔ ti ɓoo nɛɛ n ka nɔng vuu shaanang mɛɛ ka ɓɔɔ n naa roo kpanti ɓɛɛ. N ti shing nɔɔ, nɔɔ nwang ka yuu laa nwannang kpanti, nɔɔ jɛ̃ɛ zang zɔ̃ng Isirela ɓɔɔ kopi tu ziti ruu.
LUK.22.31	“Siman, ɓaa shoo, zang a Sheetang naa tɔ, nɛɛ wu gãsɛ nɔɔ, tɔ̀ɔ, wu shɛ̃ɛrɛ zang tɔ̃ɔ, wu yaa zang shi kpang, naa ɓɔɔ zang hãlɛ zee ɓɛɛ. 
LUK.22.32	Siman, n gàa mɔɔ Laa tɔ, ka ruu ɓɔɔ, mɔɔ nɛ̀ɛ́ yaa danggn shinnang ka n ɓɛɛ. Mɔɔ nɛɛ a tɔ ka bii mɛɛ tɔkn, mɔ́ɔ yi rɛɛ ɓaazung ɓɔɔ nɔɔ mantɛ vuu nɛɛ ri ka bìí mɛɛ ɓɛɛ naa ka bii, ri shing danggn waasɛ̃.”
LUK.22.33	Siman kasɛ wu nyaa tɔɔ, “Dabang, n kasɛ tɔ, n daa nɛɛ mɔɔ ka sãa, ruu vɔ ka nyaa zɔɔ.”
LUK.22.34	Yeesɔ kɔɔ wu tɔɔ, “Bituru, n kɔɔ mɔɔ, lɛ̀ɛ́kɔ nɛɛ zĩi keɓe, mɔɔ laa nyaa nɛɛ mɔɔ zi m nung kpang dakn taati ka gbongkarɛ, tɔ̀ɔ, kn wu ɓaa nyaa.”
LUK.22.35	Yeesɔ hɛ̃ɛ ri tɔɔ, “Ɓɔɔ n shong nɔɔ, nɔɔ tuu duku saka nɛɛ duku ɓɔɔ nɔɔ ti tɛ̃ɛ vuu kagn ka naa kpang, nɔɔ ti hãa koodoo kpang ɓɛɛ, vuu ɓɔɔgn nɔɔ walɛ kpang ya?” Ri kasɛ wu nyaa nɛɛ, “Kpang.” 
LUK.22.36	A kɔɔ ri tɔɔ, “Ɓɔɔ kãntang keɓe, zang ɓɔɔ duku saka ɓiɓɛ nɛɛ kagn, wu tuu ka naa ning, nɛɛ duku ɓɔɔ nɔɔ tɛ̃ɛ vuu kagn piti. A zang ɓɔɔ yere bang ɓiɓɛ nɛɛ kagn kpang, wu mãlɛ́ fɔ̃ɔrɔ bii zuunang ɓiɓɛ, wu hooyi. 
LUK.22.37	N kɔ̀ɔ́ nɔɔ, vuu ɓɔɔ labeenang kɔɔ nɛɛ, ‘A zang ɓakɛ wu nɛɛ zang ɓɔɔ ri ta nyaa dannang ɓɛɛ.’ Nwang ditɔ niizang ka yuu mɛɛ. Ka ruu ɓɔɔ, vuu ɓɔɔ zang kɔɔ ka yuu mɛɛ nwáng kana niizang ɓɛɛ.”
LUK.22.38	A ri kɔɔ wu nɛɛ, “Zirɛ Dabang, yere bang kɔ ziti ka naa ɓuru ɓee.” A kasɛ ri nyaa tɔɔ, “Daa tɔ nɔngkɔ.” Ruu rang nɔɔ yee keɓe tɔkn kpang.
LUK.22.39	A nwang nɛɛ yeti gari daa ka yuu kɔpɔ ɓɔɔ zang ɓaa nɛɛ Zeetung naa ɓɔɔ wu daarɛ diki diki ɓɛɛ. Zang ɓɔɔ ri mantɛ vuu ka bii ɓiɓɛ, ri dũng wu ka knti. 
LUK.22.40	A ɓɔɔ shɛ̃ɛ nɔng bìí, kɔɔ ri tɔɔ, “Nɔɔ gaa Laa, ka ruu ɓɔɔ, zang nɛɛ gãsɛ nɔɔ ɓɛɛ.” 
LUK.22.41	A yaa ri daa kaa nɔng ɓɔɔgn, naabm, tang nɛɛ gutu ka nɔngkɔ, a gaa Laa kati nɛɛ, 
LUK.22.42	“Daa mɛɛ, mɔɔ nɛɛ kasɛ tɔ, kɔsɔ m jĩng dannang keɓe jong. Palɛ vuu ɓɔɔ mɔɔ kasɛ ɓɛɛ, wu vuu ɓɔɔ n kasɛ ɓɛɛ kpang.” 
LUK.22.43	Zang nyaa shonang Laa ɓɔɔ ka lapa ɓɛɛ, a ka bii ɓiɓɛ, a mã wu danggn kati. 
LUK.22.44	Rɛ̃rɛnang jĩng dannang keɓe, shing wu, gaa Laa kaa gbãng gbãng nɛɛ gn ɓiɓɛ gbete. Ka ruu nɔngkɔ, yannang sɔ̃lɔ nɛɛ nyaating ɓiɓɛ, mɔɔ kɔɔ nɛɛ zĩi sɔ̃lɔ.
LUK.22.45	“Yupaa nɛɛ nɔng ɓɔɔ wu gaa Laa ɓɛɛ, a ka bii rɛɛ zang ɓɔɔ ri mantɛ vuu ka bii ɓiɓɛ ɓɛɛ, a ĩi ri, hingro yiki ri tɔ, ka ruu ɓɔɔ, yeti ɓarɛ lasɛ dɔɔli ɓɛɛ. 
LUK.22.46	Hɛ̃ɛ ri nɛɛ, ‘Nɔɔ roo ka ruu viya? Nɔɔ yupaa, nɔɔ gàa Laa, ka ruu ɓɔɔ, zang nɛɛ gãsɛ nɔɔ ɓɛɛ.’ ”
LUK.22.47	Ɓɔɔ bɛ̀ɛ́ rang yee doo ka nyaa, zang dɔɔli nwang nyaa. Zang gbete ka teteng rɛɛ zang kopi tu ziti, ɓɔɔ ri mantɛ vuu ka bii ɓiɓɛ, ɓɔɔ zang ɓaa wu nɛɛ Yahuda ɓɛɛ, wukɔ sɔɔ ri tĩng. A ka bii Yeesɔ naabm nɛɛ wu kɔ̃ng wu katɔ. 
LUK.22.48	Yeesɔ hɛ̃ɛ wu nɛɛ, “Yahuda, mɔɔ a zang Jaa Shɔnzang nɛɛ kɔ̃ngnang ɓɔɔ mɔɔ kɔ̃ng m ɓɛɛ ya?”
LUK.22.49	A ɓɔɔ zang ɓɔɔ ri mantɛ vuu ka bii ɓiɓɛ nimbang ri zi vuu ɓɔɔ zang keɓe ri kasɛ nɛɛ ri palɛ ɓɛɛ, ri hɛ̃ɛ Yeesɔ nɛɛ, “Dabang ruu ku ri ta nɛɛ yere bang ya?” 
LUK.22.50	Zang gbete ka teteng ɓarɛ ku jaafoo kpanti rɛɛ zang ɓɔɔ ri dɔɔ vuu ka Gãa Laa nɛɛ yere bang, wɔng wu shoo nakn ka tipi.
LUK.22.51	Yeesɔ kɔɔ ri nɛɛ, “Nɔ́ɔ palɛ vuu keɓe takpang.” A lee shoo yɔɔ nɛɛ naa, a màsɛ́ yɔɔ shoo.
LUK.22.52	A Yeesɔ hɛ̃ɛ rɛɛ zang bang bang zang ɓɔɔ ri dɔɔ vuu ka Gãa Laa ɓɛɛ, nɛɛ rɛɛ zang bang zang ɓɔɔ ri gã Gãa Laa ɓɛɛ, a ɓɔɔ rɛɛ zang bang zang Yahudi nɛɛ, “Nɔɔ a ka bii mɛɛ kɔ nɔngkɔ nɛɛ yere bang, a ɓɔɔ labasaa mɔɔ kɔɔ nɛɛ n zang ɓɔɔ shing zang nɛɛ ri haa nyaa ya?” 
LUK.22.53	N nwáng nɛɛ nɔɔ diki diki ka yeti Gãa Laa, nɔɔ tɔɔ kpang nɛɛ nɔɔ yi m kpang. Lɛɛkɔ làá manɛ kɔ arɛ, nɛɛ làá zang ɓɔɔ ri nwang ka nɔng tĩiri ɓɛɛ.
LUK.22.54	Zang yi wu, zang daa nɛɛ wu, zang atɛ wu ka gãa kpanti rɛɛ zang ɓɔɔ dɔɔ vuu ka Gãa Laa ɓɛɛ. Bituru dũng ri ka knti katara. 
LUK.22.55	Zang dɔɔ waa ka dàbang, a ri nwang ka nyaa waa ka nɔngkɔ ka nyaa zɔɔ. Bituru naa sɔ̃ jong ka teteng ɓarɛ. 
LUK.22.56	Jaa zang soro ɓɔɔ palɛ shonang ka gãa kaɓa, zi wu ka nyaa waa ka nɔng ɓɔɔ wu sɔ̃ ɓɛɛ. Jaa bii pɛ̃ɛrɛ wu, a tɔɔ, “Zang keɓe bɛ̀ɛ́ doo nɛɛ Yeesɔ kɔ doori.”
LUK.22.57	A Bituru laa nyaa tɔɔ, “Jaa soro, n zi zang keɓe m kpang.”
LUK.22.58	Ɓɔɔ zang nwang naa gbete hn, zang varɛ ɓɔɔ zi wu, a kɔɔ wu nɛɛ, “Mɔɔ doo zang ɓarɛ kɔ.” Bituru kasɛ wu nyaa tɔɔ, “Jèe, n wu zang ɓarɛ kpang.”
LUK.22.59	Ɓɔɔ zang tɔɔ zang wu nwangnɛ knti wu bee tɔkɔlɔng, zang ɓɔɔgn yi tĩng tɔɔ, “N suu sèé kpang, yɔɔ keɓe nɛɛ wu ning, ka ruu ɓɔɔ, yɔɔ keɓe doo zang tipi Galili kɔ ɓɛɛ.”
LUK.22.60	A Bituru kasɛ nyaa tɔɔ, “Jèe, n zi vuu ɓɔɔ mɔɔ kɔɔ keɓe m kpang.” Bɛ̀ɛ́ rang yee doo naa nyaa, kn ɓaa nyaa. 
LUK.22.61	A Kpanti Yeesɔ raa jĩng pɛ̃ɛrɛ Bituru. A Bituru kpaa danggn yee Yeesɔ naa ɓɔɔ kɔɔ wu tɔɔ, “Ɓɔɔ kn ɓaa nyaa lɛ̀ɛ́kɔ nɛɛ zĩi, mɔɔ laa nyaa mɛɛ dakn taati.” 
LUK.22.62	A nwang ka biling, kaa zɛ̃ɛzɛ̃ɛ.
LUK.22.63	Zang ɓɔɔ ri gãng jĩng ka wu, ri kpaa wu, ri ti nyɔkɔ wu. 
LUK.22.64	Ri mã wu jĩng nɛɛ sɛ̃ɛ fɔ̃ɔrɔ, a ri hɛ̃ɛ wu nɛɛ, “Kɔɔ ruu ta, wi nyɔ mɔɔ wiya?” 
LUK.22.65	Ri ràngkɛ̀ ruu ka yuu ɓiɓɛ dɔɔli, ri ti dãlɛ wu.
LUK.22.66	Nɔng naa gãntɛ tɔ, a rɛɛ zang bang Yahudi nɛɛ zang bang bang zang ɓɔɔ ri dɔɔ vuu ka Gãa Laa, nɛɛ rɛɛ zang ɓɔɔ tusu zang labeenang Laa ɓɛɛ, ri kpalɛ zɔɔ, a zang atɛ Yeesɔ kati. 
LUK.22.67	A ri hɛ̃ɛ wu nɛɛ “Mɔkɔ nɛɛ Kirisi mɔɔ kɔɔ ruu.” A kɔɔ ri tɔɔ, “Naa n kɔɔ nɔɔ, nɔɔ kasɛ kpang. 
LUK.22.68	Naa n ti hɛ̃ɛ nɔɔ ruu, nɔɔ kasɛ m nyaa kpang. 
LUK.22.69	Vuu ɓɔɔ yi nɛɛ lɛɛkɔ keɓe, Jaa Shɔnzang nwang ɓi kaa nakn Laa ɓɔɔ wukɔ palɛ vuu piti ɓɛɛ.”
LUK.22.70	A ri hɛ̃ɛ wu nɛɛ, “Mɔɔ kɔɔ ɓu nɛɛ mɔkɔ Jaa Laa ya?” A kasɛ ri nyaa nɛɛ, “Nn, naa ɓɔɔ nɔɔ kɔɔ ɓɛɛ.”
LUK.22.71	A ri kɔɔyi nɛɛ, “Ruu kàsɛ̀, ruu tãa vi tɔkn ka nyaa zang ɓɔɔ viya? Ruu tãa nyaa ɓɔɔ wu kɔɔ ɓɛɛ tɔ nɛɛ shoo ɓuru.”
LUK.23.1	Zang ɓɔɔ ri kpalɛ yuu, ri yupaa nandon, ri atɛ Yeesɔ ka bii Gɔmna Bilatu. 
LUK.23.2	Ri kãa gbalang ɓɔɔ ri kɔɔrɔ wu ruu ka yuu ɓiɓɛ nɛɛ, “Ruu ĩi zang keɓe nwãarɛ zang ɓuru, nɛɛ zang wu shù Kayisa kpanti tipi Rooma saka tipi kpang. Nɛɛ wukɔ ti Kirisi, nɛɛ wu doo kpanti kɔ.”
LUK.23.3	A Bilatu hɛ̃ɛ wu nɛɛ, “Mɔkɔ kpanti zang Yahudi ya?” A Yeesɔ kasɛ wu nyaa tɔɔ, “Nn, naa ɓɔɔ mɔɔ kɔɔ ɓɛɛ.”
LUK.23.4	A Bilatu kɔɔ zang bang bang zang ɓɔɔ ri dɔɔ vuu ka Gãa Laa, nɛɛ rɛɛ zang dɔɔli ɓɔɔ ri dũng ri ɓɛɛ, tɔɔ, “N zi vuu shi kpang ɓɔɔ yɔɔ keɓe palɛ ɓɛɛ kpang.”
LUK.23.5	A ri yì wu tĩng ka bii nɛɛ, “Yɔɔ keɓe palɛ zang nɛɛ zang ri haa nyaa nɛɛ vuu ɓɔɔ wu tusu zang ɓɛɛ ka tipi Yahudi. Gaayu ka tipi Galili sasak, a nɔng ka nihn.”
LUK.23.6	Ɓɔɔ Bilatu tãa naa weɓe, hɛ̃ɛ zang nɛɛ Yeesɔ zang tipi Galili ya? 
LUK.23.7	A ɓɔɔ wu tãayi nɛɛ, Yeesɔ zang tipi Galili ɓɔɔ Hiridu roo kpanti kagn ɓɛɛ, a dɔ̃ wu ka bìí kpanti Hiridu ɓɔɔ bɛ̀ɛ́ ka Urushalima ka diki kaɓa ɓɛɛ. 
LUK.23.8	Ɓɔɔ Hiridu zi Yeesɔ hn, tãa tĩnang dɔɔli, ka ruu ɓɔɔ, tãa nyaa ɓiɓɛ tɔ. A kasɛ ka yeti ɓiɓɛ nɛɛ wu zi Yeesɔ katɔ, nɛɛ tɔ̀ɔ, wu zi vuu ɓɔɔ zang zirɛ zang mã naa ka danggn ɓɔɔ Yeesɔ palɛ ɓɛɛ. 
LUK.23.9	Ka ruu nɔngkɔ, hɛ̃ɛlɛ wu ruu sasak, a Yeesɔ kasɛ wu nyaa kpang. 
LUK.23.10	Rɛɛ zang bang bang zang ɓɔɔ ri dɔɔ vuu ka Gãa Laa, nɛɛ rɛɛ zang ɓɔɔ ri tusu zang labeenang Laa, ri shi paa ri kɔɔrɔ vuu shi kpang ɓɔɔ ri tɔɔ Yeesɔ palɛ kaa gbãng gbãng. 
LUK.23.11	A kpanti Hiridu nɛɛ zang sɔɔja ɓiɓɛ, ri palɛ wu vuu yusɛ̃ɛ, a ri kpaa wu. A ri hãa wu fɔ̃ɔrɔ ɓɔɔ kpanti ri hãlɛ ɓɛɛ ka bii. A kpanti Hiridu sɔɔrɔ wu ka bii kpanti Bilatu. 
LUK.23.12	Hiridu nɛɛ Bilatu ri gaayu wusang yinang ka diki keɓe. Bɛɛ ri shing jĩng nɛɛ zɔɔ kpang.
LUK.23.13	Bilatu ɓaa nyaa tɔkn ka zang bang bang zang ɓɔɔ ri dɔɔ vuu ka Gãa Laa, nɛɛ rɛɛ zang ɓɔɔ ri doo zang bang zang kɔ, nɛɛ rɛɛ zang ɓɔɔ kpalɛ zɔɔ ka nɔng ɓɛɛ. 
LUK.23.14	A kɔɔ ri nɛɛ, “Nɔɔ atɛ m yɔɔ keɓe, nɔɔ tɔɔ palɛ zang, nɛɛ zang haa nyaa. Ɓɔɔ n hɛ̃ɛlɛ wu ka tĩng manɛ, n ĩi wu nɛɛ vuu shi kpang ɓɔɔ nɔɔ kɔɔrɔ ka yuu ɓiɓɛ gbete kpang. 
LUK.23.15	Kpanti Hiridu ti ĩi wu nɛɛ mani kpang jong. Ka ruu nɔngkɔ, gbãa ruu yuu nɛɛ wu tɔkn. Vuu ɓɔɔ wu palɛ ɓɔɔ daa naa ɓɔɔ zang nyɔ wu vɔrɔ kagn kpang. 
LUK.23.16	Ka ruu nɔngkɔ, n nyɔ wu nɛɛ gbãa kɔ shɛ̃ɛning, n yaa wu naa.” 
LUK.23.17	[Diki nyaalaa Pasika nɛɛ a tɔ, Bilatu yàarɛ́ zang Yahudi zang gbete naa ka teteng zang ɓɔɔ zang mã ka sãa ɓɛɛ.]
LUK.23.18	Ri goo nyaa ka lapa dɔ̃ɔ, gbete nɛɛ, “Nyɔ yɔɔ keɓe vɔrɔ, mɔɔ yàa ruu Baraba naa.” 
LUK.23.19	(Zang loo Baraba ka sãa, ka ruu ɓɔɔ, ka teteng zang ɓɔɔ haa nyaa ka gari, a zang nyɔ zang vɔrɔ ɓɛɛ.) 
LUK.23.20	Bilatu kasɛ nɛɛ wu yaa Yeesɔ naa katɔ, ka ruu nɔngkɔ, rang yee tɔkn nɛɛ zang, a gaa ri.
LUK.23.21	A ri goo nyaa tɔkn nabm nɛɛ, “Ɓaa wu naa ka laa, ɓaa wu naa ka laa.”
LUK.23.22	Bilatu hɛ̃ɛ ri tɔkn, daa kaa nyaa taati nɛɛ, “Vuu shi kpang ɓɔɔ wu palɛ viya? N ĩi vuu shi kpang ɓɔɔ wu palɛ ɓɔɔ daa naa ɓɔɔ zang nyɔ wu vɔrɔ kpang. N nyɔ wu nɛɛ gbãa kɔ shɛ̃ɛning, n yaa wu naa.”
LUK.23.23	A ri yi tĩng kana, ri haa nyaa nabm nɛɛ, zang ɓaa wu naa ka laa. Nyaa ɓɔɔ ri hàa ɓɛɛ naa sha tĩng. 
LUK.23.24	A Bilatu kɔɔ zang nɛɛ zang pàlɛ̀ ri vuu ɓɔɔ ri kasɛ ɓɛɛ ta. 
LUK.23.25	A yaa ri zang ɓɔɔ zang loo ka sãa ɓɔɔ shing zang, zang haa nyaa ka gari, a zang nyɔ zang vɔrɔ ɓɛɛ, naa. A á ri Yeesɔ nɛɛ ri palɛ wu vuu ɓɔɔ ri kasɛ ɓɛɛ.
LUK.23.26	Ka ɓɔɔ ri daa kaa nɛɛ Yeesɔ, ka nɔng ɓɔɔ ri daa nyɔ wu vɔrɔ ɓɛɛ, ri kpisi yuu nɛɛ yɔɔ ɓɔɔ zang ɓaa wu nɛɛ Siman, yɔɔ gari Kiranɛ, nɛɛ wu daa kaa gari. Ri yi wu, ri shing wu, nɛɛ wu tuu laa ɓɔɔ zang daa ɓaa Yeesɔ naa kagn ɓɛɛ, wu dũng Yeesɔ ka knti. 
LUK.23.27	Ka teteng zang dɔɔli ɓɔɔ ri dũng Yeesɔ ka knti, zang soro kagn ɓɔɔ ri kaa nyavɔ ri ti ɓaarɛ nyaavaa.
LUK.23.28	A Yeesɔ raa jĩng kɔɔ ri nɛɛ, “Zang soro gari Urushalima, nɔ́ɔ kaa nyavɔ, ka ruu mɛɛ kpang, nɔɔ kaa ka ruu yuu manɛ, nɛɛ wujɛ manɛ. 
LUK.23.29	Ka ruu ɓɔɔ, diki a kana ɓɔɔ zang naa kɔɔyi nɛɛ tĩnang tãanang ɓi ɓɔɔ zang soro ɓɔɔ ri shii katɔ, nɛɛ ɓɔɔ ri tuu jaa gngn kpang, nɛɛ ɓɔɔ jaa mãa míi ɓarɛ kpang ɓɛɛ. 
LUK.23.30	Wee diki ɓɔɔ zang naa kɔ̀ɔ́ kɔpɔ kagn nɛɛ, ‘Ji jong ka yuu ɓuru.’ Zang ti kɔ̀ɔ́ jaa kɔpɔ nɛɛ ‘Waasɛ ruu jong’ ɓɛɛ. 
LUK.23.31	Zang nɛɛ palɛ m vuu keɓe ɓɔɔ n nwang naa laa bɛbɛtɛ, zang naa palɛ nɔɔ ɓi kaa biya, ɓɔɔ nɔɔ nwang naa laa waatɛnang ɓɛɛ?”
LUK.23.32	Zang kagn ziti, ɓɔɔ ri palɛ vuu shi kpang ɓɛɛ, zang yi ri jong nɛɛ zang daa nyɔ ri vɔrɔ nɛɛ Yeesɔ. 
LUK.23.33	A ɓɔɔ ri a ka nɔng ɓɔɔ zang ɓaa nɛɛ zɔ̃pi ɓɛɛ, ri ɓaa wu naa ka laa, ka nɔngkɔ, nɛɛ rɛɛ zang ziti ɓɔɔ ri palɛ vuu shi kpang keɓe. Ɓɔɔ gbete ka nakn, a ɓɔɔ gbete ka nagang ɓiɓɛ.
LUK.23.34	A Yeesɔ kɔɔyi nɛɛ, “Daa mɛɛ, yaa ri gbalang vuu keɓe katɔ, ka ruu ɓɔɔ, ri zi vuu ɓɔɔ ri palɛ kpang ɓee.” Ri sháa laa ka naa ɓɔɔ ri basɛ rɛɛ fɔ̃ɔrɔ ɓiɓɛ ɓɛɛ. 
LUK.23.35	Zang ri shii nɛɛ dalɛ, ri pɛ̃ɛrɛ, a rɛɛ zang bang bang zang Yahudi ri kpaa wu tɔɔ, “Ta yuu zang, wu ta yuu ɓiɓɛ lɛ̀ɛ́ ta jong, wukɔ nɛɛ Kirisi, Jaa Laa ɓɔɔ Laa zɔ̃ng wu katɔ ɓɛɛ.” 
LUK.23.36	Zang sɔɔja ri kpaa wu, ri arɛ ri a wu mii inabi ɓɔɔ gbang katɔ ɓɛɛ. 
LUK.23.37	Ri tɔɔ wu nɛɛ, “Ta yuu ɓaaɓɛ ta mɔkɔ nɛɛ Kpanti zang Yahudi ɓɛɛ.” 
LUK.23.38	Zang bee vuu, zang ɓaa ka yuu laa ɓɔɔ zang ɓaa wu naa kagn, ka yupaa ɓiɓɛ nɛɛ, “Wee kɔ Kpanti zang Yahudi.”
LUK.23.39	Zang ɓɔɔ ri palɛ vuu shi kpang ziti ɓɔɔ zang ɓaa ri naa nɛɛ wu ɓɛɛ, ɓɔɔ gbete rang wu yee shi kpang tɔɔ, “Wu mɔkɔ Kirisi kpang ya? Ta yuu ɓaaɓɛ ta mɔɔ ta ruu jong.”
LUK.23.40	Ɓɔɔ gbete mangkɛ ɓeesang tɔɔ, “Mɔɔ kaa vɔrɔ Laa kpang ya? Mɔɔ zi kpang mɔɔ vɔ vɔrɔ gbete nɛɛ wu kpang ya? 
LUK.23.41	Vɔrɔ ɓuru ɓi ti waasɛ̃, ka ruu ɓɔɔ, ruu vɔ ɓuru ka ruu vuu shi kpang ɓɔɔ ruu palɛ ɓɛɛ. Yɔɔ keɓe palɛ vuu shi kpang ɓɔɔ kagn kpang.” 
LUK.23.42	A raa nyaa kɔɔ Yeesɔ nɛɛ, “Mɔɔ nɛɛ a tɔ ka ɓɔɔ mɔɔ naa roo Kpanti, danggn mɛɛ wu ning mɔɔ kpang.”
LUK.23.43	Yeesɔ kasɛ wu nyaa tɔɔ, “Niizang n kɔɔ mɔɔ, lɛɛkɔ mɔɔ nwang nɛɛ n ka Paradayisi, nɔng ɓɔɔ tĩnang waa nyaa kpang ɓɛɛ.”
LUK.23.44	Ɓɔɔ laa kaa dalɛ yuu, nɔng tɔɔ ka tipi kaɓa nandon sasak, saka taati ɓɔɔ laarang palɛ nɛɛ mani. 
LUK.23.45	A fɔ̃ɔrɔ nyaa Gãa Laa basɛ ziti, gaayu nɛɛ paa daa lɔɔsɔ dii. 
LUK.23.46	Yeesɔ kaa nyaa ka lapa nɛɛ, “Daa mɛɛ, n a mɔɔ Suru bii mɛɛ tɔ ka naa ɓaaɓɛ.” Kɔɔ naa weɓe, a vɔrɛ. 
LUK.23.47	Ɓɔɔ zang bang sɔɔja ɓɔɔ daa nɛɛ Yeesɔ zi naa weɓe, dɔɔ Laa tɔɔ, “Niizang yɔɔ keɓe, palɛ vuu shi kpang, kagn kpang.” 
LUK.23.48	Zang ɓɔɔ ri kpalɛ yuu ka nɔng, nɛɛ ri zi vuu ɓɔɔ zang palɛ, ka ɓɔɔ ri zi vuu pálɛ́ hn, ri gbãayu ka gãa ɓarɛ nɛɛ yeti lasɛnang. Ri waa naa ka danggn. 
LUK.23.49	Zang ɓɔɔ ri zi Yeesɔ nung tɔ, nɛɛ rɛɛ zang soro ɓɔɔ ri zi Yeesɔ nung tɔ kɔ doori, ɓɔɔ ri dũng wu nɛɛ Galili ɓɛɛ, ri shii nɛɛ dalɛ, ri pɛ̃ɛrɛ vuu ɓɔɔ zang palɛ ɓɛɛ.
LUK.23.50	Zang ɓɔɔgn zang ɓaa wu nɛɛ Yusufu, yɔɔ gari zang Yahudi ɓɔɔ zang ɓaa nɛɛ Arimataya ɓɛɛ. Kagn teteng zang bang ɓɔɔ ri kpalɛ zɔɔ nɛɛ ri jɛ̃ɛ Yeesɔ ruu ɓɛɛ. A ɓi kaa zang ɓɔɔ zang a wu bannang dɔɔli ɓɛɛ. 
LUK.23.51	Kasɛ nyaa ɓi kagn ka vuu ɓɔɔ ri mã zɔɔ nyaa, ri kasɛ nɛɛ ri palɛ ɓɛɛ kpang. Gã ɓi diki ɓɔɔ Laa naa roo Kpanti ɓɛɛ. 
LUK.23.52	Daa ka bii Bilatu, a gaa wu nɛɛ, wu a wu vɔrɔ Yeesɔ. 
LUK.23.53	A witi vɔrɔ Yeesɔ nɛɛ lapa, leng wu nɛɛ fɔ̃ɔrɔ ɓɔɔ zang leng vɔrɔ nɛɛ mani ɓɛɛ. Daa wɔɔ wu ka sàa ɓɔɔ zang ɓee ka yeti tari, ɓɔɔ zang gbãa vɔrɔ gngn doo gbete kpang ɓɛɛ. 
LUK.23.54	Bɛ̀ɛ́ kaa diki ɓɔɔ zang kpalɛ bii ka ruu Diki Ɔ̃sɔnang ɓɛɛ. 
LUK.23.55	Zang soro ɓɔɔ ri dũng Yeesɔ nɛɛ tipi Galili ri daa nɛɛ Yusufu, ri daa zi saa bìí kati nɛɛ naa ɓɔɔ zang wɔɔ vɔrɔ Yeesɔ kagn ɓɛɛ. 
LUK.23.56	Ri gbãayu ka gãa, ri daa palɛ nung, ɓɔɔ a sɛ̃ɛ tɔ̃ɔ nɛɛ nung ɓɔɔ zang tũuru vɔrɔ ka bii ɓɛɛ. Ri ɔ̃sɔ ka Diki Ɔ̃sɔnang naa ɓɔɔ nyaa dannang Laa kɔɔ ɓɛɛ.
LUK.24.1	Nɔng naa gãntɛ tɔ gbete, ka knti Diki Ɔ̃sɔnang. Nɛɛ gãndi zãngzãng, rɛɛ zang soro keɓe ri daa ka yuu sàa, ri tuu nung ɓɔɔ ri palɛ ka naa ning. 
LUK.24.2	Ri daa ĩiyi, zang dɔ̃ tari tɔ nɛɛ nyaa sàa. 
LUK.24.3	Ri tu ka yeti sàa, a ri ĩi vɔrɔ Kpanti Yeesɔ tɔ̀ɔ nɔng kpang. 
LUK.24.4	Ri shi ka nɔngkɔ, ri zi vuu ɓɔɔ ri palɛ takpang. Ri rɛ̃rɛ doo naa, a ri zi zang varɛ ziti, ri shii tɔ nɛɛ fɔ̃ɔrɔ puru kalang kalang kɔlɔ katɔ, ka kagn ɓarɛ naabm. 
LUK.24.5	Zang soro keɓe ri kaa vɔrɔ dɔɔli, a ri ɓaa yuu ka dii. A zang varɛ bìí ri hɛ̃ɛ ri nɛɛ, “Ka ruu vi nɔɔ kãa zang ɓɔɔ Suru kagn bii ɓiɓɛ ka nɔng ɓɔɔ zang gbãa vɔrɔ viya? 
LUK.24.6	Tɔ̀ɔ́ nɔng kpang, yupaa tɔ. Nɔɔ kpaa danggn vuu ɓɔɔ wu kɔɔ nɔɔ bɛ̀ɛ́ doo ka tipi Galili ɓɛɛ. 
LUK.24.7	Ɓɔɔ kɔɔ nɔɔ tɔɔ, ‘Zang naa a zang ɓɔɔ ri palɛ vuu shi kpang Jaa Shɔnzang, ri ɓaa wu naa ka laa. A lee ɓɔɔ diki daa taati, zang wisi wu paa kati.’ ” 
LUK.24.8	A ri kpaa danggn yee ɓiɓɛ kati. 
LUK.24.9	Ɓɔɔ ri gbãayu nɛɛ nɔng yusàa, ri kɔɔ rɛɛ zang ɓɔɔ ri mantɛ vuu ka bii ɓiɓɛ kopi ti gbete nɛɛ rɛɛ zang nimbang ɓɔɔ ri dung wu ɓɛɛ. 
LUK.24.10	Zang soro ɓɔɔ ri kɔɔ ri vuu keɓe, ɓi rɛɛ Marayamu Magadaliya nɛɛ Yuwana nɛɛ Marayamu nàá Yakub, nɛɛ rɛɛ zang soro nimbang ɓɔɔ nɛɛ ri ɓɛɛ. 
LUK.24.11	Rɛɛ zang ɓɔɔ mantɛ vuu ka bii ɓiɓɛ keɓe, ri ɓaa shoo ɓarɛ ka ruu ɓarɛ kpang, ri kɔɔ ɓarɛ nɛɛ rɛɛ zang soro keɓe, ri shaarɛ ɓarɛ nyaa waati. Ri shing danggn ka ruu bìí kpang. 
LUK.24.12	A Bituru yupaa ɓiri, yurɛ daa ka nɔng yuu saa. Tangsɛ, a lengse jĩng ka yeti sàa. Zi fɔ̃ɔrɔ ɓɔɔ zang leng vɔrɔ nɔng kɔ shɛ̃ɛning. Gbãayu daa gãa, mã naa ka danggn, ka ruu vuu ɓɔɔ wu zi keɓe.
LUK.24.13	Ka diki kaɓa, zang ziti ka teteng zang ɓɔɔ ri dũng wu diki diki, ɓɛɛ nɛɛ ri daa ka jaa gari ɓɔɔ zang ɓaa nɛɛ Imawu ɓɛɛ. Naa mɔɔ yuu paa nɛɛ Urushalima mɔɔ daa kagn mɛli manziti. 
LUK.24.14	Ri rang yee nɛɛ zɔɔ, ka yuu vuu ɓɔɔ palɛ ɓɛɛ. 
LUK.24.15	Ka ɓɔɔ bɛ̀ɛ́ ri rang yee doo naa ka nyaa, ri ti hɛ̃ɛlɛ zɔɔ, a Yeesɔ naa ĩi ri. Ri ɓakɛ doo kaa nɛɛ zɔɔ, ri daayi. 
LUK.24.16	A ri zi wu nung takpang, mɔɔ kɔɔ nɛɛ zang zúu ri jĩng katɔ.
LUK.24.17	A hɛ̃ɛ ri tɔɔ, “Nɔɔ rangkɛ yee vi nɛɛ zɔɔ ka gbalang viya?” Ri shiiyi, ri zaa katɔ. 
LUK.24.18	A zang gbete ka teteng ɓarɛ ɓɔɔ zang ɓaa wu nɛɛ Kiliyopaa, kasɛ wu nyaa tɔɔ, “Mɔkɔ ɓaa zang zanti gbete ka Urushalima, ɓɔɔ zi vuu ɓɔɔ palɛ ka nɔng, diki bee gn kpang ɓɛɛ ya?”
LUK.24.19	A hɛ̃ɛ ri nɛɛ “Ɓu vi palɛ viya?” A ri kasɛ wu nyaa nɛɛ, “Vuu ɓɔɔ zang palɛ Yeesɔ yɔɔ Nazara, zang nyaa shonang Laa. Ɓɔɔ Laa a wu naa, nɛɛ wu palɛ vuu bang bang, nɛɛ wu ti rang zang piti yee, wu kaa vɔrɔ kpang ɓɛɛ. Zang piti a wu bannang katɔ. 
LUK.24.20	A ɓɔɔ ti, naa ɓɔɔ, rɛɛ zang bang bang ɓuru ɓɔɔ dɔɔ vuu ka Gãa Laa, nɛɛ rɛɛ zang ɓɔɔ ri doo zang ɓɔɔ jɛ̃ɛ zang ruu kɔ ɓɛɛ, ri a wu zang, nɛɛ zang nyɔ wu vɔrɔ, a zang ɓaa wu naa ka laa ɓɛɛ. 
LUK.24.21	Bɛɛ ruu shing danggn ɓuru nɛɛ, wukɔ naa ta yuu zang Isirela. Ti wee kɔ shɛ̃ɛning kpang, lɛɛkɔ keɓe diki daa kaa taati ɓɔɔ zang palɛ vuu keɓe ɓɛɛ. 
LUK.24.22	Zang soro ɓɔɔ ri kagn, ka teteng ɓuru, ri kɔɔ ruu vuu ɓɔɔ mɔɔ ãa nyaa mɔɔ tãa nɛɛ mani ɓɛɛ. Ri daa ka yuu sàa lɛɛkɔ nɛɛ gãndi zãngzãng. 
LUK.24.23	A ri ĩi vɔrɔ ɓiɓɛ ka yeti saa kpang. Ri gbãayu, ri kɔɔ ruu tɔɔ, ri zili zang nyaa shonang Laa ɓɔɔ ka lapa ɓɛɛ. Ri kɔɔ ri nɛɛ, Yeesɔ doo ningkãari. 
LUK.24.24	Zang ɓɔɔ ka teteng ɓuru, ri daa ka yuu sàa, ri daa ĩi doo naa ɓɔɔ zang soro ri kɔɔ ɓɛɛ kɔ doori. A ri zi Yeesɔ doo kpang kɔ.”
LUK.24.25	Yeesɔ rang ri yee tɔɔ, “Nɔɔ manɛ zang ɓɔɔ nɔɔ zũng kpang ɓɛɛ, ɓoro manɛ valɛ bii dɔɔli, ka ruu ɓɔɔ, nɔɔ shing danggn ka vuu ɓɔɔ zang nyaa shonang Laa kɔɔ kpang nandon ɓɛɛ. 
LUK.24.26	Nɔɔ zi kpang nɛɛ Kirisi dang jĩng vuu keɓe ka gbongkarɛ, tɔ̀ɔ, zang a wu bannang ɓiɓɛ kpang ya?” 
LUK.24.27	A Yeesɔ kɔɔrɔ ri vuu ɓɔɔ zang bee ka labeenang Laa ka yuu ɓiɓɛ kati. Gaayu nɛɛ labeenang ɓɔɔ Musa beere ɓɛɛ, a à nɔng ka yuu ɓɔɔ rɛɛ zang nyaa shonang Laa nandon ri beere ɓɛɛ.
LUK.24.28	Ɓɔɔ ri a naabm tɔ nɛɛ jaa gari ɓɔɔ ri tɔɔ ri dàá ɓɛɛ, a Yeesɔ palɛ naa ɓɔɔ wu sha nɛɛ doo ɓɛɛ. 
LUK.24.29	A ri bakɛ wu nɛɛ, “Nwang nɛɛ ruu, ka ruu ɓɔɔ, kaa nɔng laarang, laa ti hãa nyaa kana ɓɛɛ.” A daayi nɛɛ wu daa nwang kaa nɛɛ ri. 
LUK.24.30	Nwangnɛ nɛɛ wu shaa kaa vuu shaanang nɛɛ ri. Tuu borodi a gaa Laa, sharɛ a á ri. 
LUK.24.31	Á ri zi wu nung kati, a ningnɛ ri zi wu takpang. 
LUK.24.32	Ri kɔɔ zɔɔ nɛɛ, “Ɓasi ka gbalang ɓɔɔ rang yee nɛɛ ruu, a ti nwangsɛ ruu dĩiri ruu vuu ɓɔɔ labeenang Laa kɔɔ ɓɛɛ, ruu tãa tĩnang ka yeti ɓuru dɔɔli.” 
LUK.24.33	Ri yuu paa tantɛnang ri gbãayu ka Urushalima, a ri ĩi rɛɛ zang ɓɔɔ ri mantɛ vuu ka bii ɓiɓɛ kopi tu gbete. Ri kpalɛ yuu ka nɔng gbete, nɛɛ rɛɛ zang ɓɔɔ nɛɛ ri ɓɛɛ. 
LUK.24.34	Ri kɔɔrɔ nɛɛ, “Kpanti Yeesɔ yupaa tɔ nɛɛ sàa niizang, nwang nyaa tɔ ka bii Siman.” 
LUK.24.35	A zang ziti keɓe kɔɔ ri naa vuu ɓɔɔ palɛ ka gbalang ɓɔɔ ri daa Imawu ɓɛɛ, nɛɛ naa ɓɔɔ Yeesɔ tusu ri yuu ɓiɓɛ ka ɓɔɔ wu shaa borodi ɓɛɛ.
LUK.24.36	Ɓɔɔ ri kɔɔ zang vuu keɓe doo naa, Yeesɔ nwang nyaa, naa shii ka teteng ɓarɛ. A kɔɔyi tɔɔ, “N kaaɓi jong.” 
LUK.24.37	Ri kaa vɔrɔ, ri tɔɔ naa ri zi ɓarɛ raanang.
LUK.24.38	A hɛ̃ɛ ri tɔɔ, “Nɔɔ kaa vɔrɔ viya? A nɔɔ ti hɛ̃ɛlɛ nyaa ka yeti manɛ nɔngkɔ viya? 
LUK.24.39	Nɔɔ pɛ̃ɛrɛ doo mɛɛ, nɛɛ naa mɛɛ, ɓi nkɔ. Nɔɔ lee m nɛɛ naa, nɔɔ zirɛ, ka ruu ɓɔɔ, kaka nɛɛ yɔpɔ ɓi kagn bii raanang, naa wee ka bii mɛɛ ɓee, kpang ɓɛɛ.” 
LUK.24.40	Kɔɔ vuu keɓe tɔ, a tusu ri naa ɓiɓɛ nɛɛ doo ɓiɓɛ. 
LUK.24.41	Ɓɔɔ vuu bìí kpãa ri doo ka yeti, ka ruu tĩnang ɓɔɔ ri tãa ɓɛɛ. A ri ti kasɛ gn kpang kɔ sasak, ka ruu ɓɔɔ, vuu bìí nwang naa nɔngkɔ niizang kpang ɓɛɛ. A Yeesɔ hɛ̃ɛ ri nɛɛ, “Vuu shaanang kagn nɔng manɛ ka nihn ya?” 
LUK.24.42	Ri a wu jaa jaazĩi ɓɔɔ zang nwãa katɔ ɓɛɛ, 
LUK.24.43	a tarɛ shaa ka tĩng ɓarɛ ka nɔngkɔ.
LUK.24.44	A rang yee nɛɛ ri tɔɔ, “Wee yee mɛɛ ɓɔɔ n ràng nɔɔ bɛ̀ɛ́ n doo nɛɛ nɔɔ ning ɓɛɛ. N kɔɔ nɔɔ nɛɛ, vuu ɓɔɔ zang bee ka yuu mɛɛ ka yeti labeenang nyaa dannang Laa ɓɔɔ Musa, nɛɛ labeenang rɛɛ zang nyaa shonang Laa, a ɓɔɔ labeenang kpanti Dawuda ɓɔɔ zang ɓaa nɛɛ Zabura ɓɛɛ, nwang ditɔ niizang nandon.” 
LUK.24.45	A á ri naa, tɔɔ, ri zi vuu ɓɔɔ ka labeenang Laa ɓɛɛ kati.
LUK.24.46	A kɔɔ ri nɛɛ, “Wee vuu ɓɔɔ zang bee ɓɛɛ, Kirisi dang jĩng, wu ti vɔrɛ, diki nɛɛ daa tɔ taati, wu yupaa nɛɛ sàa. 
LUK.24.47	Zang kɔɔ zang koo piti Ruu Laa, nɛɛ nung ɓiɓɛ kɔ, nɛɛ zang yaa vuu shi kpang, ri kɔ̃sɔ yeti ɓarɛ, tɔ̀ɔ, Laa wu yaa ri gbalang vuu shi kpang ɓarɛ. Zang naa gaayu nɛɛ Urushalima. 
LUK.24.48	Nɔ́ɔ kɔɔ zang vuu ɓɔɔ nɔɔ zi ɓɛɛ nandon. 
LUK.24.49	N shong nɔɔ nyaa, vuu ɓɔɔ Daa mɛɛ kɔɔyi nɛɛ wu a nɔɔ ɓɛɛ. Nɔ́ɔ nwang ka gari Urushalima ka gbongkarɛ, Suru Laa wu a ka yuu manɛ.”
LUK.24.50	A nwang nɛɛ yeti gari nɛɛ ri, naabm nɛɛ Bɛtani. A see naa ka lapa, gaa Laa nɛɛ, Laa wu palɛ ri tɔ̃ɔ jong. 
LUK.24.51	A ɓɔɔ bɛ̀ɛ́ gàá ri Laa doo naa, zang tuu wu zang daa nɛɛ wu ka lapa. 
LUK.24.52	Ri bang wu, ri tãa tĩnang dɔɔli. A ri gbãayu ri daa gari Urushalima, 
LUK.24.53	ri dàarɛ́ yeti Gãa Laa diki diki, ri zãa Laa.
JHN.1.1	Zang ɓɔɔ zang ɓaa wu nɛɛ Ruu, nwáng dòo ka tĩng bɛ̀ɛ́ Laa gaayu koo mãanang gn kpang. Ruu keɓe nwáng ɓi nɛɛ Laa. Ruu keɓe ɓi wukɔ Laa. 
JHN.1.2	Nwáng ɓi nɛɛ Laa ka tĩng doo tɛ̃ɛ tɛ̃ɛ bɛ̀ɛ́ Laa mãa koo gn kpang. 
JHN.1.3	Laa mãarɛ vuu ɓɔɔ ka koo keɓe piti nɛɛ wukɔ. Vuu ɓɔɔ kagn gbete ka teteng vuu ɓɔɔ Laa mãarɛ ka koo keɓe, ɓɔɔ Laa mãa nɛɛ wu kpang, kagn kpang. 
JHN.1.4	Suru bii ɓɔɔ waa nyaa kpang ɓi ka bii Ruu keɓe kɔ. Suru bii keɓe wukɔ yakɛ shɔnzang nɔng. 
JHN.1.5	Nɔng yakɛnang keɓe, yakɛ ka nɔng ɓɔɔ tɔ̀ɔ katɔ ɓɛɛ, a nɔng ɓɔɔ tɔ̀ɔ katɔ, ningsi wu kaa takpang.
JHN.1.6	Zang ɓɔɔ kagn Laa shong wu, zang ɓáa nung ɓiɓɛ nɛɛ Yɔhana. 
JHN.1.7	Arɛ nɛɛ wu naa kɔɔ zang ruu ka yuu zang ɓɔɔ yakɛ nɔng keɓe, tɔ̀ɔ, zang piti ri tãayi, ri shing danggn kaa bii ɓiɓɛ. 
JHN.1.8	Wu Yɔhana kɔ nɔng yakɛnang keɓe kpang, a ɓiri nɛɛ wu naa kɔ̀ɔ́ zang ɓi ruu ka yuu nɔng yakɛnang keɓe. 
JHN.1.9	Wee kɔ, zang ɓɔɔ yàkɛ́ nɔng ɓɔɔ niizang ɓɛɛ kɔ, ɓɔɔ a ka koo naa yàkɛ́ nɔng, tɔ̀ɔ, shɔnzang nandon ri zi vuu kaa waasɛ̃ ɓɛɛ.
JHN.1.10	Bɛ̀ɛ́ ka yeti koo kɔ nwani, wukɔ ti mãa koo keɓe, a zang ɓɔɔ ri ka koo ri zi wu kaa takpang. 
JHN.1.11	Á ka bii zang laa gãa ɓiɓɛ, a zang ɓiɓɛ ti ta wu kpang. 
JHN.1.12	Zang ɓɔɔ ri ta wu nandon, a ri ti shing danggn ka bii ɓiɓɛ ɓɛɛ, a ri naa nɛɛ, ri nwang ɓarɛ kaa wujɛ Laa. 
JHN.1.13	Zang keɓe Laa yi ri. Zang yi ri naa ɓɔɔ shɔnzang yi jaa ɓɛɛ kpang. Zang ti yi ri nɛɛ bii shɔnzang kpang. Ɓi ti ka gbalang ɓɔɔ zang varɛ kasɛ ɓɛɛ kpang. Laa nɛɛ yuu ɓiɓɛ ɓi wukɔ Daa ɓarɛ.
JHN.1.14	A Ruu keɓe naa túu bii shɔnzang, a nwang kaa nɛɛ ruu nɔng gbete. Atɛ ruu tĩnang tãanang dɔɔli nɛɛ ruu ɓɔɔ niizang ɓɛɛ. A ruu ti zi bannang ɓɔɔ Laa a wu, nɛɛ jĩng ɓuru, ɓi bannang ɓɔɔ Daa a jaa gbete ɓiɓɛ ɓɛɛ.
JHN.1.15	Yɔhana kɔɔ zang ruu ka yuu ɓiɓɛ kɔ. Yɔhana mɛɛ nyaa ka lapa tɔɔ, “Wee zang ɓɔɔ n kɔ̀ɔ nɔɔ ruu ka yuu ɓiɓɛ kɔ. N kɔɔ nɔɔ nɛɛ, ‘Zang ɓɔɔ a ka knti mɛɛ kagn, wukɔ bang, ka ruu ɓɔɔ bɛ̀ɛ́ ɓi ka tĩng tɛ̃ɛ tɛ̃ɛ kɔ nwani ɓɛɛ.’ ” 
JHN.1.16	Ka ruu vuu ɓɔɔ Laa a wu gaagaa, rùu ti wàlɛ́ tɔ̃ɔ kana ka yuu zɔɔ yuu zɔɔ. 
JHN.1.17	Naa ɓɔɔ nyaa dannang Laa a nɛɛ bii Musa, tɔ̃ɔ palɛnang Laa, nɛɛ ruu ɓɔɔ niizang, a ɓi kaa nɛɛ bii Yeesɔ Kirisi. 
JHN.1.18	Zang ɓɔɔ zi Laa tɔ kagn gbete kpang. Ɓi jaa gbete ɓɔɔ wu doo naa Laa kɔ, ɓɔɔ nwang ka ɓuru Laa kɔ, tusu naa ɓɔɔ Laa nwang ɓɛɛ.
JHN.1.19	Zang bang bang zang Yahudi ɓɔɔ ka Urushalima ri shong zang ɓɔɔ ri dɔɔ vuu ka Gãa Laa, nɛɛ zang Leevi, ka bii Yɔhana ɓɔɔ palɛ zang batizima ɓɛɛ, nɛɛ ri naa hɛ̃ɛ wu nɛɛ, “Mɔɔ ɓaa ɓu wiya?” 
JHN.1.20	Yɔhana laa nyaa kpang. Kɔɔ ri ruu ɓɔɔ niizang, wàasɛ̀ ri vuu ɓɔɔ kpang. Kɔɔ ri tɔɔ, “Ɓi nkɔ Kirisi (zang ɓɔɔ naa a ɓɛɛ) kpang.”
JHN.1.21	Ri hɛ̃ɛ wu nɛɛ “A mɔɔ ɓu kaa wiya?” “Mɔkɔ Iliya ya?” Yɔhana kasɛ ri nyaa tɔɔ, “Wu nkɔ Iliya kpang.” Ri hɛ̃ɛ wu tɔkn nɛɛ, “A mɔkɔ zang nyaa shonang Laa ɓɔɔ naa a ɓɛɛ ya?” A ti kasɛ ri nyaa nɛɛ, “Ɓi nkɔ kpang.”
JHN.1.22	A ri díkí wu nɛɛ, “Kɔɔ ruu ta jong, mɔkɔ wiya? Tɔɔ ruu wàlɛ̀ vuu ɓɔɔ, ruu daa kɔɔ zang ɓɔɔ ri shong ruu ɓɛɛ. Mɔɔ kɔ̀ɔrɔ́ zang ɓu nɛɛ mɔkɔ ɓu wiya?”
JHN.1.23	A Yɔhana kasɛ ri nyaa nɛɛ nyaa ɓɔɔ Ishaya zang nyaa shonang Laa bee ɓɛɛ tɔɔ, “Nkɔ zang ɓɔɔ rang yee Laa ka waala, ɓɔɔ kɔɔyi nɛɛ, ‘Nɔɔ pàlɛ̀ Kpanti Laa gbalang ta, nɔɔ shiiri katɔ ɓororo.’ ”
JHN.1.24	Zang ɓɔɔ rɛɛ zang Farisi shong ri ɓɛɛ, 
JHN.1.25	ri hɛ̃ɛ Yɔhana tɔɔ, “A ka ruu vi mɔɔ pàlɛ́ zang batizima viya? Mɔkɔ nɛɛ Kirisi kpang. Mɔkɔ ti Iliya kpang, a mɔɔ ti zang nyaa shonang Laa ɓɔɔ naa a kpang ɓɛɛ?” 
JHN.1.26	A Yɔhana kasɛ ri nyaa tɔɔ, “N pàlɛ́ zang batizima m nɛɛ mii, zang ɓɔɔ shii kagn teteng manɛ kãntang keɓe, ɓɔɔ nɔɔ zi wu nung manɛ kpang ɓɛɛ. 
JHN.1.27	Wukɔ a ka knti mɛɛ, n daa naa ɓɔɔ n kãlɛ soo koodoo ɓiɓɛ kpang.”
JHN.1.28	Zang pálɛ́ vuu keɓe piti ka Bɛtani ɓɔɔ zang ta rang Urudung katɔ ka dang ɓɛɛ. Ka nɔng ɓɔɔ Yɔhana pálɛ̀ zang batizima ɓɛɛ.
JHN.1.29	Nɔng naa gãntɛ tɔ, a Yɔhana zi Yeesɔ a kana bìí ɓiɓɛ, a kɔɔyi nɛɛ, “Nɔɔ zirɛ, Jaa Mɛ̀ɛrɛ́ Laa kaɓa, ɓɔɔ naa shingnɛ, Laa yàá zang koo keɓe gbalang vuu shi kpang ɓɔɔ ri pàlɛ̀ ɓɛɛ kɔ. 
JHN.1.30	Wee zang ɓɔɔ n kɔɔ ruu ɓiɓɛ n tɔɔ, ‘Zang ɓɔɔ a ka knti mɛɛ kagn, wukɔ bang, ka ruu ɓɔɔ, bɛ̀ɛ́ ɓi ka tĩng tɛ̃ɛ tɛ̃ɛ kɔ nwani ɓɛɛ kɔ.’ 
JHN.1.31	Bɛ̀ɛ́ n zi wu nung m doo kpang kɔ doori. Ka ruu nɔngkɔ, n arɛ n pàlɛ́ zang batizima nɛɛ mii, tɔ̀ɔ, Laa wu nwangsɛ zang Isirela wu kati nɛɛ wukɔ Kirisi.”
JHN.1.32	Yɔhana kɔɔ ruu keɓe tɔɔ, “N zi Suru Laa a nɛɛ lapa naa koro, a naa nwàng ka yuu ɓiɓɛ. 
JHN.1.33	N nɛɛ ti zi m kpang nɛɛ wukɔ kpang. Laa ɓɔɔ shɔng m nɛɛ n naa pàlɛ̀ zang batizima nɛɛ mii, wukɔ kɔɔ m tɔɔ, ‘Zang ɓɔɔ mɔɔ zirɛ Suru Laa arɛ naa nwàng ka yuu ɓiɓɛ, zang keɓe kɔ naa pàlɛ́ zang batizima nɛɛ Suru Laa.’ 
JHN.1.34	N ti naa zi nɔngkɔ nɛɛ jĩng mɛɛ, ka ruu nɔngkɔ, n kɔ̀ɔ nɔɔ nɛɛ yɔɔ keɓe Jaa Laa, bìí kɔ.”
JHN.1.35	Nɔng naa gãntɛ tɔ, Yɔhana shii tɔ ka nɔngkɔ tɔkn nɛɛ zang ɓɔɔ ri mantɛ vuu ka bii ɓiɓɛ ziti, 
JHN.1.36	a zi Yeesɔ rakɛ. A Yɔhana kɔɔyi tɔɔ, “Nɔɔ zirɛ, Jaa Mɛ̀ɛrɛ́ Laa kaɓa.”
JHN.1.37	Zang ɓɔɔ ri mantɛ vuu ka bii ɓiɓɛ ziti kaɓa, ɓɔɔ ri tãa vuu ɓɔɔ wu kɔɔ naa weɓe, ri yaa wu ri dũng ɓarɛ kaa Yeesɔ.
JHN.1.38	A Yeesɔ raa jĩng zi ri, ri dũng wu kana. A hɛ̃ɛ ri tɔɔ, “Nɔɔ kãa viya?” Ri kasɛ wu nyaa tɔɔ, “Rabii, dĩiri nung keɓe, ɓi maalang. Nɔng ɓɔɔ mɔɔ nwàng kagn kiya?”
JHN.1.39	A kasɛ ri nyaa tɔɔ, “Nɔɔ arɛ, nɔɔ zirɛ.” (Bɛ̀ɛ́ saka dɛ̃ɛti ɓɔɔ laarang yaa kaa tɔkɔlɔng). Ri dũng wu, ri daa zi nɔng ɓɔɔ wu nwang kagn kati. Ri nwang kaa nɛɛ wu ka nɔngkɔ, laa hãa nyaa nɛɛ mani.
JHN.1.40	Ka teteng zang ɓɔɔ ri mantɛ vuu ka bii Yɔhana ɓɔɔ ri tãa vuu ɓɔɔ wu kɔɔyi, a ri dũng Yeesɔ kaɓa. Zang ɓaa ɓɔɔ gbete nɛɛ Anduru jaa naa Siman ɓɔɔ zang ɓaa wu nɛɛ Bituru ɓɛɛ. 
JHN.1.41	Dàa tantɛ jaa niiɓɛ Siman kɔ ĩinang shɔɔnang, a kɔɔ wu nɛɛ, “Ruu ĩi Masiya, zang ɓɔɔ Laa a nyaa nɛɛ naa ta yuu zang tɔ.” Wukɔ “Kirisi”. 
JHN.1.42	A gɔ̃ Siman daa nɛɛ wu ka bii Yeesɔ. Yeesɔ pɛ̃ɛrɛ Siman a kɔɔyi tɔɔ, “Mɔkɔ Siman jaa Yɔhana waa? Zang ɓáa mɔɔ kaa nɛɛ Kefa” (Dĩiri nung keɓe daa gbete nɛɛ Bituru ɓɔɔ zang ɓaa ɓi “Tari ɓɔɔ bang ɓɛɛ”).
JHN.1.43	Nɔng naa gãntɛ tɔ, Yeesɔ kasɛ nɛɛ wu daa ka Galili. A ĩi Filibu a kɔɔ wu tɔɔ, “A ta nɛɛ n ning.” 
JHN.1.44	Filibu ɓi doo zang Bɛsɛda kɔ, gari rɛɛ Anduru nɛɛ Bituru. 
JHN.1.45	Filibu ti naa ĩi Natanalu, a kɔɔ wu tɔɔ, “Ruu ĩi zang ɓɔɔ Musa bee vuu ka yuu ɓiɓɛ ka yeti labeenang nyaa dannang Laa, a zang nyaa shonang Laa ri ti bee jong tɔ. Zang keɓe, wukɔ Yeesɔ yɔɔ Nazara, jaa Yusufu.”
JHN.1.46	Natanalu hɛ̃ɛ wu nɛɛ, “vuu tɔ̃ɔ ɓɔɔ nwáng nyaa ka gari Nazara ɓu kagn ya?” Filibu kasɛ wu nyaa tɔɔ “Arɛ mɔɔ daa zirɛ.”
JHN.1.47	Yeesɔ zi Natanalu a kana bii ɓiɓɛ, a kɔɔyi tɔɔ, “Nɔɔ zirɛ, zang ɓɔɔ wukɔ zang Isirela ɓɔɔ niizang kaɓa, vuu ɓɔɔ shing zang, zang pálɛ̀ vuu shi kpang kagn bii ɓiɓɛ kpang.”
JHN.1.48	Natanalu hɛ̃ɛ wu nɛɛ, “Mɔɔ pálɛ̀ bɛ̀ɛ́ mɔɔ zi m nɔngkɔ viya?” Yeesɔ kasɛ nyaa tɔɔ, “N zi mɔɔ dòo ka doo laa sĩiri bɛ̀ɛ́ Filibu daa ɓaa mɔɔ nyaa gn kpang.”
JHN.1.49	Natanalu kɔɔ wu tɔɔ, “Maalang, mɔkɔ Jaa Laa. Mɔkɔ Kpanti zang Isirela.”
JHN.1.50	Yeesɔ kɔɔyi tɔɔ, “Mɔɔ kasɛ nyaa nɔngkɔ, ka ruu ɓɔɔ n kɔɔ nɛɛ n zi mɔɔ dòo ka doo laa sĩiri ɓɛɛ ya? Mɔɔ naa zi vuu ɓɔɔ ɓa weɓe ditɔ.” 
JHN.1.51	A kɔɔ ri kati tɔɔ, “N kɔ̀ɔ́ nɔɔ ruu ɓɔɔ niizang kɔ nwani, nɔɔ naa zi lapa puu ditɔ, zang nyaa shonang Laa ɓɔɔ ka lapa ɓɛɛ, ri naa a ka bii mɛɛ, ɓɔɔ n Jaa Shɔnzang, ri ti gbãayu ka lapa tɔkn.”
JHN.2.1	Diki naa gãntɛ tɔ ziti, zang gee soro ka gari Kaana ɓɔɔ ka tipi Galili ɓɛɛ. Nàá Yeesɔ daa nɔng kaɓa kaa jong. 
JHN.2.2	Zang ti gaarɛ Yeesɔ jong nɛɛ, zang ɓɔɔ ri mantɛ vuu ka bii ɓiɓɛ ɓɛɛ. 
JHN.2.3	Mii inabi ɓɔɔ zang ɓoo ɓɛɛ waa nyaa tɔ, a nàá Yeesɔ a ka bii ɓiɓɛ, kɔɔ wu tɔɔ, “Mii inabi ɓarɛ waa nyaa tɔ nandon.”
JHN.2.4	A kasɛ niiɓɛ nyaa tɔɔ, “Maanaa, mɔɔ a kaa bii mɛɛ kaa ruu viya? Yáa m ka nɔngkɔ, laa mɛɛ a ɓi gn kpang.”
JHN.2.5	Nàá Yeesɔ kɔɔ zang ɓɔɔ ri arɛ, ri yi zang naa ka shonang ɓɛɛ tɔɔ, “Vuu ɓɔɔ nɛɛ kɔɔ nɔɔ piti nɔɔ pálɛ́.”
JHN.2.6	Bɛ̀ɛ́ zang shɔ ɓawa tari kagn nɔngkɔ mangbete. Ɓɔɔ zang tɛ̃ɛ mii ɓɔɔ zang sɔɔ bii nɛɛ mani, naa ɓɔɔ zang Yahudi dang nyaa ɓɛɛ. Ɓawa gbete naa zang tɛ̃ɛ mii kagn, bɛng taati.
JHN.2.7	Yeesɔ kɔɔ zang ɓɔɔ ri yi zang naa ka shonang keɓe nɛɛ, “Nɔɔ wisi rɛɛ ɓawa keɓe nyaa ta nɛɛ mii.” Ri wisi mii ka nyaa ɓawa lɛɛri. 
JHN.2.8	A kɔɔ ri tɔɔ, “Nɔɔ zã mii keɓe ta tɔkɔlɔng, nɔɔ daa a zang ɓɔɔ wukɔ zang bang kn sinyɛ ɓɛɛ.” A ri zã mii, ri daa nɛɛ mani. 
JHN.2.9	Ɓɔɔ zang bang kn sinyɛ ta mii, ɓɔɔ bɛ̀ɛ́ raa mii inabi tɔ ɓɛɛ, a tãayi. Yɔɔ zi nɔng ɓɔɔ mii inabi keɓe a nɔng kpang, zang ɓɔɔ ri yi zang naa ka shonang ɓɔɔ ri zã mii, ri zi ɓarɛ tɔ. A ɓaa nyaa ka sinyɛ ɓeevɛ dang gbete, 
JHN.2.10	a hɛ̃ɛ wu tɔɔ, “Zang a zang zanti ɓi mii inabi ɓɔɔ tɔ̃ɔ kɔ shɔɔnang, zang nɛɛ ɓoo tɔ, zang naa gɔɔ nyaa kaa nɛɛ ɓɔɔ la kpang ɓɛɛ. Mɔɔ yaa mii inabi tɔ̃ɔ gbongkarɛ mɔɔ naa a zang ɓaa kaa nɛɛ doo knti ka ruu viya?”
JHN.2.11	Wee vuu ɓɔɔ zang zirɛ zang mã naa ka danggn ɓɔɔ Yeesɔ gaayu palɛnang ɓɛɛ kɔ, ka gari Kaana ɓɔɔ ka tipi Galili ɓɛɛ. Tusu zang bannang ɓiɓɛ kaa nɔngkɔ, a zang ɓɔɔ ri mantɛ vuu ka bii ɓiɓɛ ri shing danggn kaa bii ɓiɓɛ gbãng gbãng.
JHN.2.12	Kaa nɛɛ knti, Yeesɔ daa ka gari Kafanahu nɛɛ niiɓɛ, nɛɛ jaa niiɓɛ, nɛɛ zang ɓɔɔ ri mantɛ vuu ka bii ɓiɓɛ ɓɛɛ. Ri nwang ka nɔngkɔ diki bee katɔ tɔkɔlɔng.
JHN.2.13	Làá nyaalaa pasika ɓɔɔ zang kpaa danggn diki ɓɔɔ Laa tɛɛ ɓɛɛ, yáa kaa tɔkɔlɔng, a Yeesɔ daa kaa Urushalima. 
JHN.2.14	Daa ka dàbang Gãa Laa, ĩi zang ri mãlɛ́ napo, nɛɛ mɛ̀ɛrɛ́, a ɓɔɔ ning koro. Zang ɓɔɔ ri kɔ̃sɔ zang saka ri ti nwalɛ ɓarɛ ka teeburu ɓarɛ. 
JHN.2.15	A zaa soo, pálɛ́ gbãa nɛɛ mani, a hing zang nandon, nɛɛ mɛ̀ɛrɛ́, nɛɛ napo ning, ɓɔɔ ka dàbang Gãa Laa ka biling. A ti zĩili teeburu zang ɓɔɔ ri kɔ̃sɔ zang saka, a vang saka ɓarɛ. 
JHN.2.16	A Yeesɔ rang zang ɓɔɔ ri mãlɛ́ ning koro yee nabm tɔɔ, “Nɔɔ see veɓe ta, nɔɔ yaa nɔng. Nɔɔ risi Gãa Daa mɛɛ nwang naa lumang ka ruu viya?” 
JHN.2.17	A zang ɓɔɔ ri mantɛ vuu ka bìí ɓiɓɛ, ri kpaa danggn vuu ɓɔɔ labeenang Laa kɔɔyi nɛɛ, “Sũnyaa ɓɔɔ n kaa ka ruu Gãa ɓaaɓɛ, kɔng m ka ɓoro naa waa.”
JHN.2.18	Zang bang bang, zang Yahudi ri kasɛ wu nyaa tɔɔ, “Vuu ɓɔɔ zang zirɛ zang mã naa ka danggn ɓɔɔ mɔɔ palɛ, tɔ̀ɔ, ruu zi kagn nɛɛ zang a mɔɔ naa vuu keɓe palɛnang tɔ ɓu viya?”
JHN.2.19	Yeesɔ kasɛ ri nyaa tɔɔ, “Nɔɔ jili Gãa Laa keɓe ta, n wisi paa tɔkn n hangsɛ nyaa ka diki taati.”
JHN.2.20	Zang bang bang, zang Yahudi ri hɛ̃ɛ wu tɔɔ, “Zang mãa gãa keɓe saa laa ziti tu mangbete, mɔɔ nɛɛ mɔɔ wisi paa ɓaa diki taati kɔ nwani ya?”
JHN.2.21	A ɓeekpang, ruu Gãa ɓɔɔ wu rang ɓɛɛ, tɔɔ ɓi bii ɓiɓɛ. 
JHN.2.22	Ka ɓɔɔ Laa naa wisi wu paa nɛɛ sàa, zang ɓɔɔ ri mantɛ vuu ka bii ɓiɓɛ ri naa kpaa danggn kati nɛɛ bɛ̀ɛ́ kɔ̀ɔ ri vuu keɓe tɔ kagn. A ri shing danggn kaa vuu ɓɔɔ zang bee ka yeti labeenang Laa, nɛɛ vuu ɓɔɔ Yeesɔ kɔ̀ɔ ɓɛɛ ning.
JHN.2.23	Ɓɔɔ bɛ̀ɛ́ Yeesɔ doo ka Urushalima, ka diki nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ, zang dɔɔli ri shing danggn ka bii ɓiɓɛ, ka ruu ɓɔɔ, ri zili vuu ɓɔɔ zang zirɛ zang mã naa ka danggn ɓɔɔ wu pálɛ́ ɓɛɛ. 
JHN.2.24	Yeesɔ ti á ri yuu ɓiɓɛ kpang, ka ruu ɓɔɔ zi naa shɔnzang ɓi tɔ nandon, 
JHN.2.25	daa naa ɓɔɔ zang ɓɔɔgn kɔɔ wu ruu shɔnzang kpang ɓɛɛ. Ka ruu ɓɔɔ Yeesɔ nɛɛ yuu ɓiɓɛ zi vuu ɓɔɔ shɔnzang rɛ̃rɛ ka yeti ɓarɛ tɔ ɓɛɛ.
JHN.3.1	Yɔɔ zang Farisi ɓɔɔ kagn zang ɓaa wu nɛɛ Nikodimu. Nikodimu ɓi ka teteng, zang bang bang zang Yahudi. 
JHN.3.2	Yɔɔ keɓe, diki ɓɔɔ kagn daa ka bìí Yeesɔ nɛɛ zĩi. Kɔɔ Yeesɔ tɔɔ, “Maalang, ruu zi ɓuru tɔ nɛɛ mɔɔ ɓaa maalang ɓɔɔ a nɛɛ bii Laa ɓɛɛ, ka ruu ɓɔɔ, naa wu zang ɓɔɔ Laa nɛɛ wu kpang, zang ɓɔɔ zunung vuu ɓɔɔ zang zirɛ zang mã naa ka danggn kɔ mɔɔ pálɛ̀ ɓɛɛ gbete kpang.”
JHN.3.3	Yeesɔ kasɛ wu nyaa tɔɔ, “N kɔ̀ɔ́ mɔɔ ruu ɓɔɔ niizang kɔ nwani, naa zang yi mɔɔ tɔkn kpang, mɔɔ daa nɔng ɓɔɔ Laa naa roo kpanti kpang.”
JHN.3.4	Nikodimu hɛ̃ɛ wu tɔɔ, “Zang yi zang biya tɔkn, zang nɛɛ bang tɔ viya? Zang tú tɔkn ka yeti nàá zang, tɔ̀ɔ, nàá zang wu yi zang tɔkn daa kaa dakn ziti ya?”
JHN.3.5	Yeesɔ kɔɔ wu tɔɔ, “N kɔ̀ɔ́ mɔɔ ruu ɓɔɔ niizang kɔ nwani, naa zang yi zang nɛɛ mii, a ɓɔɔ nɛɛ bii Suru Laa kpang, zang keɓe daa nɔng ɓɔɔ Laa naa roo kpanti ɓi kpang. 
JHN.3.6	Zang ɓɔɔ shɔnzang yirɛ, ɓi shɔnzang, zang ɓɔɔ Suru Laa yirɛ, ɓi ti zang suru. 
JHN.3.7	Mɔ́ɔ mã naa ka danggn, ka ruu ɓɔɔ, n kɔɔ mɔɔ n tɔɔ, zang wu yi nɔɔ tɔkn ɓɛɛ kpang. 
JHN.3.8	Jasung rarɛ daa ka nɔng ɓɔɔ wu kasɛ ɓɛɛ. Mɔɔ tãa naa ɓɔɔ wu rãa ɓɛɛ, a mɔɔ zi nɔng ɓɔɔ a nɛɛ mani, nɛɛ nɔng ɓɔɔ wu daa ɓɛɛ kpang. Zang piti ɓɔɔ Suru Laa yi wu, nwàng ɓi doo nɔngkɔ.”
JHN.3.9	Nikodimu hɛ̃ɛ wu tɔɔ, “Vuu keɓe nwáng lɛ̀ɛ́ bɛ̀ɛ́ nɔngkɔ viya?” 
JHN.3.10	Yeesɔ kasɛ wu nyaa tɔɔ, “Ɓɔɔ mɔkɔ zang ɓɔɔ tusu zang Isirela vuu kɔ nwani, mɔɔ zi vuu keɓe doo kpang nɛɛ mani ya? 
JHN.3.11	N kɔ̀ɔ́ mɔɔ ruu ɓɔɔ niizang kɔ nwani, rùu ráng yee ɓuru, ka yuu vuu ɓɔɔ ruu zi tɔ ɓɛɛ. Ruu ti kɔ̀ɔ́ ɓuru vuu ɓɔɔ ruu zi nɛɛ jĩng ɓuru ɓɛɛ, a mɔɔ ta vuu ɓɔɔ ruu kɔɔ ɓɛɛ kpang. 
JHN.3.12	N kɔ̀ɔ mɔɔ ruu ka yuu vuu ɓɔɔ ka koo keɓe, mɔɔ shing danggn kagn kpang, a naa n kɔɔ mɔɔ ruu kaa yuu vuu ɓɔɔ ka lapa, mɔɔ shing danggn ɓi kaa biya? 
JHN.3.13	Zang ɓɔɔ vang gngn daa ka lapa kpang, ɓi nkɔ Jaa Shɔnzang ɓɔɔ n shooro nɛɛ lapa kɔ shɛ̃ɛning.”
JHN.3.14	Naa ɓɔɔ Musa wisi sɔkɔ ɓɔɔ zang palɛ zang kãngtɛ ka yuu laa paa ka waala, zang naa wisi m ɓɔɔ n Jaa Shɔnzang paa doo nɔngkɔ. 
JHN.3.15	Tɔ̀ɔ, zang piti ɓɔɔ shing danggn ka bii mɛɛ, wu walɛ suru bii ɓɔɔ waa nyaa kpang kati. 
JHN.3.16	Laa kasɛ zang ɓɔɔ ka koo keɓe dɔɔli, ka ruu nɔngkɔ, shong nyaa nɛɛ Jaa gbete ɓiɓɛ. Nɛɛ tɔ̀ɔ, zang ɓɔɔ nɛɛ shing danggn ka bii ɓiɓɛ wu shaarɛ kpang, wu wàlɛ̀ suru bii ɓɔɔ waa nyaa kpang kɔ jong. 
JHN.3.17	Ka ruu ɓɔɔ, Laa shɔng Jaa ɓiɓɛ ka koo nɛɛ wu naa jɛ̃ɛ zang koo ruu kpang, nɛɛ wu naa ta ɓi yuu zang koo kɔ jong ɓɛɛ.
JHN.3.18	Zang piti ɓɔɔ nɛɛ shing danggn ka bii Jaa, zang jɛ̃ɛ wu ruu ɓi kpang. Zang ɓɔɔ nɛɛ shing danggn ka bii Jaa kpang, zang dɔng wu ruu ɓi tɔ. Ka ruu ɓɔɔ shing danggn ka bii Jaa gbete Laa kpang ɓɛɛ. 
JHN.3.19	Laa dɔ̌ng zang ɓɔɔ bɛ̃ɛ Jaa gbete ɓiɓɛ ruu ka ruu ɓɔɔ, Laa shɔng nɔng yakɛnang ka koo, a zang ri kasɛ nɔng ɓɔɔ tɔ̀ɔ katɔ kɔ jong, ɓa nɔng yakɛnang ɓɛɛ. Ka ruu ɓɔɔ, bɛ̀ɛ́ ri pálɛ̀ ɓarɛ vuu shi kpang kɔ nwani ɓɛɛ. 
JHN.3.20	Zang ɓɔɔ pálɛ̀ vuu shi kpang, kasɛ ruu nɔng yakɛnang ɓi kpang. À nɔng ɓɔɔ yakɛ katɔ ɓi kpang, ka ruu ɓɔɔ, kasɛ nɛɛ zang zi vuu shi kpang ɓiɓɛ kpang ɓɛɛ. 
JHN.3.21	Zang ɓɔɔ palɛ vuu ɓɔɔ niizang ɓɛɛ, á ɓi katɔ ka nɔng ɓɔɔ yakɛ katɔ ɓɛɛ, tɔ̀ɔ, zang zi kati nɛɛ vuu ɓɔɔ wu pálɛ̀, ɓi Laa yi wu naa kagn.
JHN.3.22	Kaa nɛɛ knti, Yeesɔ nɛɛ zang ɓɔɔ ri mantɛ vuu ka bii ɓiɓɛ, ri daa ka tipi Yahudi. Ri daa nwang ka nɔngkɔ, ri pàlɛ́ zang batizima. 
JHN.3.23	Yɔhana ti pàlɛ́ zang batizima ɓi jong ka gari Ayinɔng ɓɔɔ nɛɛ gari Salima naabm ɓɛɛ. Ka ruu ɓɔɔ mii kagn nɔng dɔɔli ɓɛɛ. Zang ri daarɛ ka bii ɓiɓɛ a ti palɛ ri batizima. 
JHN.3.24	(Bɛɛ zang loo Yɔhana gn ka sãa kpang.)
JHN.3.25	Zang ɓɔɔ ri mantɛ vuu ka bii Yɔhana ɓɔ̀ɔ, ri gáa tɔɔsung nyaa laanang nɛɛ yɔɔ Yahudi ɓɔɔgn ka ruu bii sɔɔnang naa ɓɔɔ dáa ɓarɛ tùsù ri ɓɛɛ. 
JHN.3.26	A ri daa ka bii Yɔhana ri kɔɔ wu nɛɛ, “Maalang, yɔɔ ɓɔɔ ɓeleng mɔɔ nɛɛ wu ka rang Urudung dang, ɓɔɔ mɔɔ kɔɔ rúu tɔ̃ɔ ka yuu ɓiɓɛ ɓɛɛ, pàlɛ́ zang batizima kana. Zang ri daarɛ kana bii ɓiɓɛ nandon.”
JHN.3.27	A Yɔhana kasɛ ri nyaa tɔɔ, “Laa nɛɛ a zang vuu kpang, zang walɛ vuu ɓɔɔ kpang. 
JHN.3.28	Ɓeleng n kɔɔ m nɔngkɔ, nɔɔ ti tãa tɔ, N tɔɔ, ‘Ɓi nkɔ Kirisi kpang, Laa shong m ka tĩng ɓiɓɛ.’ 
JHN.3.29	Sinyɛ ɓeevɛ ɓi wukɔ zang sinyɛ. Sinyɛ ɓeevɛ ɓeesang ɓɔɔ shiiyi, ɓaa shoo, tãa tĩnang dɔɔli nɛɛ tãa yee sinyɛ ɓeevɛ tɔ ɓɛɛ. N tãa tĩnang m doo nɔngkɔ. Tĩnang mɛɛ ti daa ɓi tɔ kiiri.” 
JHN.3.30	Bannang ɓiɓɛ daa ɓi ditɔ nɛɛ tĩng, n ti gbãayu m kaa nɛɛ knti kɔ jong.
JHN.3.31	Zang ɓɔɔ a nɛɛ lapa wukɔ ɓa zang piti, zang ɓɔɔ ɓi zang koo yi wu, ɓi ɓɔ̀ɔ́ koo. Ti ráng yee ɓi naa zang koo keɓe. Zang ɓɔɔ a ɓi nɛɛ lapa wukɔ ɓa zang ɓi piti.
JHN.3.32	Zang keɓe rang yee ka yuu vuu ɓɔɔ wu zirɛ, a ti tãa ɓɛɛ. A zang ɓɔɔ ta vuu ɓɔɔ wu kɔɔ ɓɛɛ, kagn gbete kpang. 
JHN.3.33	Zang ɓɔɔ nɛɛ ta rúu ɓiɓɛ, tusu zang tɔ, nɛɛ vuu ɓɔɔ Laa kɔɔ ɓɛɛ ɓi niizang. 
JHN.3.34	Ka ruu ɓɔɔ, zang ɓɔɔ Laa shongnɛ, rang ɓi doo yee Laa kɔ ɓɛɛ. Laa a wu Suru ɓiɓɛ, di nyaa kpang. 
JHN.3.35	Daa kasɛ Jaa katɔ, a yaa vuu piti ka naa ɓiɓɛ. 
JHN.3.36	Zang ɓɔɔ nɛɛ shing danggn ka bii Jaa, wàlɛ̀ Suru bii ɓɔɔ waa nyaa kpang tɔ. Zang ɓɔɔ nɛɛ bɛ̃ɛ Jaa wàlɛ̀ suru bii ɓɔɔ waa nyaa kpang ɓi kpang. Jĩng dannang kagn yuu ɓiɓɛ ning.
JHN.4.1	Yeesɔ zirɛ nɛɛ zang Farisi ri tãa nyaa tɔ, nɛɛ wu walɛ zang ɓɔɔ ri mantɛ vuu ka bii ɓiɓɛ tɔ dɔɔli, nɛɛ wu ti pàlɛ́ zang batizima kana dɔɔli ɓa ɓɔɔ Yɔhana palɛ ɓɛɛ katɔ. 
JHN.4.2	(Wu wukɔ ti pàlɛ́ zang batizima nɛɛ yuu ɓiɓɛ kpang, ɓi zang ɓɔɔ ri mantɛ vuu ka bii ɓiɓɛ ri palɛ.) 
JHN.4.3	Tãa tɔ nɔngkɔ, a Yeesɔ yaa tipi Yahudi gbãayu tɔkn daa Galili.
JHN.4.4	Gbalang ɓɔɔ wu tɛɛ nɛɛ mani sɔ̀ɔ nɛɛ tipi Samariya kɔ gbete. 
JHN.4.5	A naa a kaa gari Sayika ka tipi Samariya. Gari bìí naabm nɛɛ tipi, jaa lannang, ɓɔɔ Yakubu a jaa ɓiɓɛ Yusufu ɓɛɛ. 
JHN.4.6	Toomii ɓɔɔ Yakubu ɓeeyi kagn nɔngkɔ. Yeesɔ lee tɔ, ka ruu doo ɓɔɔ wu ra ɓɛɛ, a naa nwang ka nyaa toomii bìí, bɛ̀ɛ́ laa kaa dalɛ yuu.
JHN.4.7	A jaa soro tipi Samariya arɛ nɛɛ wu naa wɔ mii. Yeesɔ gaa wu nɛɛ, “A m mii jong n ɓooyi.” 
JHN.4.8	(Bɛɛ zang ɓɔɔ ri mantɛ vuu ka bii ɓiɓɛ, ri daa ɓarɛ tɔ ka gari nɛɛ ri daa hoo vuu shaanang.)
JHN.4.9	Jaa soro Samariya kasɛ wu nyaa tɔɔ, “Mɔɔ ɓaa zang Yahudi, n m zang Samariya. Mɔɔ gaa mii ka naa mɛɛ ka ruu viya?” (Zang Yahudi nɛɛ zang Samariya ri pálɛ́ vuu jong nɔng gbete nɛɛ zɔɔ kpang.)
JHN.4.10	Yeesɔ kasɛ wu nyaa tɔɔ, “Naa mɔɔ nɛ̀ɛ́ zi vuu ɓɔɔ Laa a zang tɔ. A mɔɔ nɛɛ ti zi zang ɓɔɔ gaa mii ka naa ɓaaɓɛ tɔ. Mɔɔ nɛ̀ɛ́ gàa wu tɔ, wu nɛ̀ɛ́ á mɔɔ mii ɓɔɔ a zang Suru bii ɓɔɔ waa nyaa kpang tɔ.”
JHN.4.11	Jaa soro kasɛ wu nyaa tɔɔ, “Maalang, vuu ɓɔɔ mɔɔ wɔ mii nɛɛ mani kpang, toomii ti bee katɔ. A mɔɔ walɛ mii ɓɔɔ a zang suru bii ka niya? 
JHN.4.12	Toomii keɓe ɓi dabang ɓuru Yakubu a ruu. Ti ɓóo mii kagn, nɛɛ wujɛ ɓiɓɛ, nɛɛ vuu vaa ɓiɓɛ piti, a naa vɔrɛ. Mɔɔ ɓá dabang ɓuru Yakubu ɓaa ɓu kaa tɔ ya?”
JHN.4.13	Yeesɔ kasɛ wu nyaa tɔɔ, “Zang piti ɓɔɔ ɓoo mii toomii keɓe sutu mãa wu ditɔ tɔkn. 
JHN.4.14	Zang piti ɓɔɔ ɓoo mii ɓɔɔ n a wu, sutu mãa wu takpang, ka ruu ɓɔɔ, mii ɓɔɔ n a wu, nwàng kaa naa sɔlɔng mii ka yeti ɓiɓɛ ɓɛɛ. Sɔlɔng mii ɓɔɔ nwangsɛ mii ɓɔɔ á wu suru bii ɓɔɔ waa nyaa kpang ɓɛɛ.”
JHN.4.15	A jaa soro kɔɔ wu tɔɔ, “Maalang, a m mii keɓe karɛ, tɔ̀ɔ, sutu wu mãa m takpang, ń ti alɛ nihn takpang, nɛɛ n wɔ mii kpang.”
JHN.4.16	Yeesɔ kɔɔ wu tɔɔ, “Daayi mɔɔ daa ɓaa ɓaavɛ nyaa, nɔɔ arɛ.”
JHN.4.17	Jaa soro kasɛ wu nyaa tɔɔ, “Varɛ mɛɛ kagn kpang.” Yeesɔ kɔɔ wu tɔɔ, “Nyaa ɓɔɔ mɔɔ kasɛ nɛɛ varɛ ɓaaɓɛ kagn kpang, niizang kɔ nwani. 
JHN.4.18	Ka ruu ɓɔɔ, mɔɔ gee varɛ daa maani ɓɛɛ. Yɔɔ ɓɔɔ mɔɔ nwàng nɛɛ wu kãntang keɓe, wu varɛ ɓaaɓɛ kpang. Ruu ɓɔɔ mɔɔ kɔ̀ɔ m kãntang keɓe, ɓi niizang kɔ nwani.”
JHN.4.19	Jaa soro kɔɔyi nɛɛ, “Maalang, n zirɛ mɔɔ ɓaa zang nyaa shonang Laa. 
JHN.4.20	Rɛɛ dabang ɓuru ɓɔɔ ri ka tĩng ɓɛɛ, ri báng Laa ka yuu kɔpɔ keɓe. Ɓɔɔ nɔɔ zang Yahudi nɔɔ ti kɔ̀ɔ́ manɛ nɛɛ nɔng Laa bannang ɓi ka Urushalima.”
JHN.4.21	Yeesɔ kɔɔ wu tɔɔ “Jaa soro, n kɔɔ mɔɔ ruu ɓɔɔ niizang, diki a kana, ɓɔɔ nɔɔ bang Daa ka nihn kpang, nɔɔ, ti bang wu ka Urushalima kpang ɓɛɛ. 
JHN.4.22	Ɓɔɔ nɔɔ zang Samariya, nɔɔ zi zang ɓɔɔ nɔɔ bang wu manɛ kpang. Ɓɔɔ ruu zang Yahudi ruu zi Laa ɓɔɔ ruu bang wu ɓuru tɔ, ka ruu ɓɔɔ, zang yuu tanang nwáng ɓi nɛɛ teteng zang Yahudi kɔ ɓɛɛ. 
JHN.4.23	Diki a dòo naa, kãntang keɓe diki bìí a tɔ, zang ɓɔɔ ri bang Laa nɛɛ yeti gbete ri naa bang Laa kaa waasɛ̃, nɛɛ naa ɓɔɔ Suru Laa a ri ɓɛɛ. Daa kasɛ zang ɓɔɔ naa weɓe kɔ, nɛɛ ri bang wu. 
JHN.4.24	Laa ɓi Suru, ka ruu nɔngkɔ, zang ɓɔɔ ri bang wu, ri báng wu nɛɛ naa ɓɔɔ Suru ɓiɓɛ a ri ɓɛɛ. Ri ti báng wu nɛɛ yeti gbete.”
JHN.4.25	Jaa soro kɔɔ wu nɛɛ, “N zi tɔ, Masiya ɓɔɔ zang ɓaa wu nɛɛ Kirisi a ditɔ. Nɛɛ a tɔ, naa kɔɔ ruu vuu ditɔ nandon.”
JHN.4.26	A Yeesɔ kɔɔ wu kati nɛɛ, “Wee n rang yee nɛɛ mɔɔ ɓee, nkɔ Kirisi bìí.”
JHN.4.27	Lɔɔ nyaa gn kpang, a zang ɓɔɔ ri mantɛ vuu ka bii ɓiɓɛ ri gbãayu. Ɓɔɔ ri zi wu rang yee nɛɛ jaa soro bìí, ri mã naa ka danggn, a zang ɓɔɔ hɛ̃ɛ jaa soro kaa takpang nɛɛ, “Mɔɔ kasɛ viya?” Kɔ, wu ti hɛ̃ɛ Yeesɔ nɛɛ, “Mɔɔ rang yee nɛɛ jaa soro keɓe ka ruu viya,” kpang.
JHN.4.28	A jaa soro yaa bɛng mii ɓiɓɛ, gbãayu daa ka yeti gari, daa kɔɔ zang nɛɛ, 
JHN.4.29	“Nɔɔ arɛ nɔɔ zi yɔɔ ɓɔɔ kɔɔ m vuu ɓɔɔ n pálɛ́ ka tĩng ɓɛɛ nandon. Naa ɓu bɛ̀ɛ́ Kirisi kɔ ya?” 
JHN.4.30	A zang ri nwang nɛɛ yeti gari, ri a ka bii Yeesɔ.
JHN.4.31	Ka knti jaa soro, zang ɓɔɔ ri mantɛ vuu ka bii ɓiɓɛ ri yì wu tĩng ka bii nɛɛ, “Shaa vuu shaanang ta, maalang.”
JHN.4.32	Kasɛ ri nyaa tɔɔ, “Vuu ɓɔɔ n shaa ɓɛɛ kagn, ɓɔɔ nɔɔ zi kpang ɓɛɛ.”
JHN.4.33	A zang ɓɔɔ ri mantɛ vuu ka bii ɓiɓɛ, ri hɛ̃ɛlɛ zɔɔ nɛɛ, “Zang ɓɔ̀ɔ́gn atɛ wu vuu shaanang tɔ ya?”
JHN.4.34	Yeesɔ kɔɔ ri tɔɔ, “Vuu shaanang mɛɛ ɓi palɛnang vuu ɓɔɔ zang ɓɔɔ shong m kasɛ ɓɛɛ, ń ti hangsɛ shonang ɓɔɔ wu a m ɓɛɛ. 
JHN.4.35	Nyaa vuu jeenang ɓɔɔ nɔɔ kɔ̀ɔrɔ́ kagn nɛɛ, ‘Shala yaa doo dɛ̃ɛti tɔɔ zang yee zee.’ N kɔɔ nɔɔ, nɔɔ túu jĩng karɛ nɔɔ zi jaa. Zee zũng jĩng tɔ, daa naa yeenang tɔ. 
JHN.4.36	Zang jaa lannang wàlɛ́ ɓi kaa vuu ɓɔɔ Laa shing wu katɔ ɓɛɛ. Kpalɛ zang ɓiɓɛ kana, tɔɔ ri walɛ suru bii ɓɔɔ waa nyaa kpang ɓɛɛ. Tɔɔ, zang ɓɔɔ ɓaa jĩng vuu, nɛɛ zang ɓɔɔ naa yeeyi ri tãa tĩnang kaa nyaa zɔɔ. 
JHN.4.37	Ka ruu nɔngkɔ, nyaa vuu jeenang ɓɔɔ zang kɔɔ nɛɛ, ‘Zang ɓɔɔ ɓáa jĩng vuu, a zang ɓɔɔ wu naa yee ɓi kaa tɔ,’ niizang kɔ nwani. 
JHN.4.38	N shong nɔɔ nɛɛ nɔɔ daa yee vuu ka jaa ɓɔɔ wu nɔkɔ lang kpang ɓɛɛ. Zang ɓɔɔgn ri langnɛ, nɔɔ wàlɛ́ vuu shaanang manɛ kaa nɔng ɓɔɔ ri pálɛ̀ shonang ɓɛɛ.”
JHN.4.39	Zang Samariya dɔɔli ka gari kaɓa, ri shing danggn ka bìí Yeesɔ ka ruu vuu ɓɔɔ jaa soro kɔɔyi tɔɔ, “Kɔɔ m vuu ɓɔɔ n pálɛ́ ka tĩng nandon” ɓɛɛ. 
JHN.4.40	Ɓɔɔ zang tipi Samariya ri naa a ka bìí Yeesɔ, ri gàa wu nɛɛ wu nwáng nɛɛ ri. A nwáng kaa nɛɛ ri diki ziti.
JHN.4.41	Zang dɔɔli tɔkn ri shing danggn ka bii ɓiɓɛ, ka ruu vuu ɓɔɔ wu kɔɔrɔ ri ɓɛɛ. 
JHN.4.42	A ri kɔɔ jaa soro tɔɔ, “Rùu shing danggn wu ka ruu vuu ɓɔɔ mɔɔ kɔɔ ruu kpang. Ruu tãa ruu ɓiɓɛ tɔ nɛɛ shoo ɓuru, a ruu ti zi tɔ niizang, nɛɛ yɔɔ keɓe kɔ naa ta yuu zang koo.”
JHN.4.43	Diki ziti ɓa tɔ, Yeesɔ yupaa nɛɛ wu daa kaa tipi Galili. 
JHN.4.44	(Bɛɛ ti kɔɔ tɔ nɛɛ, “Zang a zang nyaa shonang Laa bannang ɓi jong ka tipi ɓiɓɛ kpang.”) 
JHN.4.45	Ɓɔɔ naa shɛ̃ɛ tipi Galili, zang Galili ri ta wu waasɛ̃, ka ruu ɓɔɔ, ri daa nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ ka Urushalima, a ri zi vuu ɓɔɔ wu pálɛ́ ka diki nyaalaa nandon ɓɛɛ.
JHN.4.46	Yeesɔ daa tɔkn ka Kaana ɓɔɔ ka tipi Galili ɓɛɛ, nɔng ɓɔɔ wu risi mii, mii raa mii inabi ɓɛɛ. Zang ɓɔɔ pàlɛ́ kpanti shonang kagn ka Kafanahu, ɓɔɔ jaa ɓiɓɛ vuu palɛ katɔ ɓɛɛ. 
JHN.4.47	Ɓɔɔ yɔɔ kaɓa tãa nyaa nɛɛ Yeesɔ yaa tipi Yahudi tɔ, a tɔ ka tipi Galili, yupaa daa ka bii ɓiɓɛ, daa bakɛ wu nɛɛ wu daa màsɛ̀ wu jaa ɓiɓɛ ɓɔɔ vɔ tɔ yaa kaa tɔkɔlɔng ɓɛɛ jong. 
JHN.4.48	Yeesɔ kɔɔ wu tɔɔ, “Nɔɔ nɛɛ zi vuu ɓɔɔ zang zirɛ zang mã naa ka danggn, zang ti ãa nyaa ka nɔng ɓɔɔ zang zi ɓɛɛ gn kpang, nɔɔ shing danggn kpang.”
JHN.4.49	Yɔɔ ɓɔɔ pàlɛ́ kpanti shonang kɔɔyi nɛɛ, “Maalang, arɛ ruu daayi, jaa mɛɛ nɛ̀ɛ́ vɔrɛ.”
JHN.4.50	Yeesɔ kɔɔ wu nɛɛ, “Dita, jaa ɓaaɓɛ nwáng ningkãari, vɔ kpang.” Yɔɔ shing danggn ka vuu ɓɔɔ Yeesɔ kɔɔ ɓɛɛ, a yi gbalang daa ɓiri. 
JHN.4.51	Dàá gãa kana, a zang ɓɔɔ ri pàlɛ́ wu shonang, ri kpisi wu yuu ka gbalang, ri kɔɔ wu tɔɔ, “Bii jaa ɓaaɓɛ valɛ tɔ.” 
JHN.4.52	A hɛ̃ɛ ri laa ɓɔɔ bii jaa valɛ kagn ɓɛɛ. Ri kɔɔ wu nɛɛ bii ɓɔɔ zaa jaa nɛɛ yaa wu nɔng ka ɓɔɔrɔ, bɛ̀ɛ́ laa nɛɛ kpɛ̃ɛ doo tɔkɔlɔng waati. 
JHN.4.53	Daa jaa kpaa danggn kati nɛɛ Yeesɔ nɛɛ kɔɔ ka laa kaɓa kɔ nɛɛ, “Dita, jaa ɓaaɓɛ nwáng ningkãari, vɔ kpang.” Ka ruu nɔngkɔ, yɔɔ nɛɛ zang gãa ɓiɓɛ nandon ri shing danggn kati. 
JHN.4.54	Ɓu dòo ɓɔɔ Yeesɔ gbãayu nɛɛ, tipi Yahudi a ka tipi Galili, pálɛ́ vuu ɓɔɔ zang zirɛ zang mã naa ka danggn daa kaa nɛɛ weɓe ziti.
JHN.5.1	Diki naa bee tɔ tɔkɔlɔng, ka knti vuu keɓe, Yeesɔ daa Urushalima, ka diki kaɓa, zang Yahudi ri shaa vuu shaanang nyaalaa ɓarɛ. 
JHN.5.2	Ka Urushalima, ka nyaa gãa ɓɔɔ zang ɓaa nɛɛ nyaa gãa mɛ̀ɛrɛ́, too mii kagn nɔngkɔ naabm, zang ɓaa nɛɛ Bɛsɛda, nɛɛ nyaa Yahudi. Zang waa putali maani ka nyaa too mii bìí. 
JHN.5.3	Zang kɔnang dɔɔli ri rooro ka nɔngkɔ, rɛɛ zang jĩng ringtang, nɛɛ zang ɓɔɔ kàa katɔ, nɛɛ zang ɓɔɔ bii vɔ katɔ ɓɛɛ. [Ri gã mii ɓɔɔ zang nyàá ɓɛɛ. 
JHN.5.4	Ka ruu ɓɔɔ, lee ɓɔɔ zang nyaa shonang Laa ɓɔɔ ka lapa daa ka too mii, nyàá mii ɓɛɛ. Nɛɛ nyàa mii tɔ, zang kɔnang ɓɔɔ nɛɛ shɛ̃ɛ yeti mii shɔɔnang, naa doo kɔnang viya yi wu, yaa wu nɔng katɔ.] 
JHN.5.5	Yɔɔ ɓɔɔ kagn ka nyaa mii ka nɔngkɔ ɓɔɔ kàa katɔ, daa saa bmati tu kopi tu mantaati ɓɛɛ. 
JHN.5.6	Yeesɔ zi wu roo ka nɔngkɔ, a ti zi tɔ, nɛɛ yɔɔ bìí roo tɔ nɔngkɔ diki ɓiɓɛ bee katɔ. Yeesɔ hɛ̃ɛ wu tɔɔ, “Mɔɔ kasɛ tɔ kɔnang ɓaaɓɛ wu yaa mɔɔ nɔng ya?”
JHN.5.7	Yɔɔ ɓɔɔ kàa katɔ kasɛ wu nyaa tɔɔ, “Maalang, zang ɓɔɔ tuu m, wu hãa m ka mii, zang nyaa shonang Laa ɓɔɔ ka lapa nɛɛ nyàa mii tɔ ɓɛɛ kpang. N nɛɛ tɔɔ n daa yeti mii, zang ɓɔɔ wu ti ɓa m, wu daa yeti mii shɔɔnang.”
JHN.5.8	Yeesɔ kɔɔ wu tɔɔ, “Yupaa ta, mɔɔ tuu siri ɓɔɔ mɔɔ roo kagn ɓɛɛ, mɔɔ rarɛ.” 
JHN.5.9	Kɔnang yaa yɔɔ nɔng tantɛnang, a tuu siri, a gaayu rannang kati. Yeesɔ pálɛ́ vuu keɓe ka Diki Ɔ̃sɔnang. 
JHN.5.10	Ka ruu nɔngkɔ, zang bang bang zang Yahudi ri kɔɔ yɔɔ ɓɔɔ zang masɛ wu ɓɛɛ nɛɛ, “Lɛ̀ɛ́kɔ Diki Ɔ̃sɔnang, mɔɔ ta nyaa dannang ɓuru tɔ, ka ruu ɓɔɔ, mɔɔ tuu siri ɓaaɓɛ lɛɛkɔ ɓɛɛ.”
JHN.5.11	Yɔɔ kasɛ ri nyaa tɔɔ, “Yɔɔ ɓɔɔ masɛ m kɔ, kɔɔ m nɛɛ, Tuu siri ɓaaɓɛ ta mɔɔ rarɛ.”
JHN.5.12	A ri hɛ̃ɛ wu nɛɛ, “Ɓu wi zang ɓɔɔ kɔɔ mɔɔ nɛɛ mɔɔ tuu siri ɓaaɓɛ mɔɔ rarɛ wiya?”
JHN.5.13	A ɓeekpang yɔɔ ɓɔɔ zang masɛ wu zi zang ɓɔɔ masɛ wu nung kpang, ka ruu ɓɔɔ Yeesɔ tantɛ daanang ka teteng zang dɔɔli ɓɔɔ ri kpálɛ̀ zɔɔ ka nɔng ɓɛɛ.
JHN.5.14	Nɛɛ knti, Yeesɔ ĩi wu ka yeti Gãa Laa, a kɔɔ wu tɔɔ, “Zirɛ, kɔnang ɓaaɓɛ yàa mɔɔ nɔng tɔ, mɔɔ palɛ vuu shi kpang takpang. Ka ruu ɓɔɔ, vuu ɓɔɔ ɓa weɓe katɔ nɛɛ palɛ mɔɔ ɓɛɛ.”
JHN.5.15	A yɔɔ yaa nɔng, daayi daa kɔɔ zang bang bang zang Yahudi nɛɛ ɓi Yeesɔ masɛ wu.
JHN.5.16	Ka ruu ɓɔɔ, Yeesɔ palɛ vuu keɓe ka Diki Ɔ̃sɔnang, rɛɛ zang bang bang zang Yahudi ri gaayu gbalang kãanang ɓɔɔ ri kpãa wu ɓɛɛ. 
JHN.5.17	Yeesɔ kɔɔ ri tɔɔ, “Daa mɛɛ palɛ shonang ɓi doo naa, n ti palɛ shonang jong.” 
JHN.5.18	Ka ruu rúu kɔ wu kɔɔ ɓɛɛ, zang Yahudi ri kãa gbalang kaa gbãng gbãng nɛɛ ri nyɔ wu vɔrɔ. Wu ka ruu ɓɔɔ, wu ta nyaa ɓɔɔ zang dang ka yuu Diki Ɔ̃sɔnang kɔ shɛ̃ɛning kpang. Ka ruu ɓɔɔ, ti ɓaa Laa nɛɛ Daa ɓiɓɛ ɓɛɛ. Gãsɛ yuu ɓiɓɛ kaa teetee nɛɛ Laa.
JHN.5.19	Yeesɔ kasɛ ri nyaa tɔɔ, “N kɔɔ nɔɔ ruu ɓɔɔ niizang kɔ nwani, Jaa zunung ɓɔɔ wu pálɛ̀ vuu ɓɔɔ nɛɛ yuu ɓiɓɛ kpang, pálɛ̀ ɓi vuu ɓɔɔ zi Daa ɓiɓɛ pálɛ̀ ɓɛɛ. Ka ruu ɓɔɔ, vuu ɓɔɔ Daa pálɛ̀ piti Jaa pálɛ̀ doo nɔngkɔ ɓɛɛ. 
JHN.5.20	Daa kasɛ ruu Jaa katɔ, a tí tusu Jaa vuu ɓɔɔ wukɔ Daa wu palɛ katɔ. Ti naa tusu Jaa vuu bang bang ɓɔɔ ɓa weɓe ditɔ, tɔ̀ɔ, nɔɔ zirɛ, nɔɔ mã naa kaa danggn. 
JHN.5.21	Naa ɓɔɔ Daa wisi zang paa nɛɛ sàa, wu a ri suru bii, Jaa ti a zang ɓɔɔ wu kasɛ, suru bii doo nɔngkɔ. 
JHN.5.22	Daa nɛɛ yuu ɓiɓɛ jɛ̃ɛ zang ruu ɓi kpang, yaa ruu jɛ̃ɛnang piti ɓi kaa naa Jaa nandon. 
JHN.5.23	Tɔ̀ɔ, zang ri á Jaa bannang kati, naa ɓɔɔ ri á Daa ɓɛɛ. Zang ɓɔɔ nɛɛ á Jaa bannang kpang, á Daa ɓɔɔ shong wu bannang doo kpang kɔ.
JHN.5.24	“N kɔ̀ɔ́ nɔɔ ruu ɓɔɔ niizang kɔ nwani, zang ɓɔɔ nɛɛ tãa ruu ɓɔɔ n kɔɔ ɓɛɛ, nɛɛ ti shing danggn ka bii zang ɓɔɔ shong m, wàlɛ́ suru bii ɓɔɔ waa nyaa kpang katɔ. Laa ti naa dɔng wu ruu ɓi takpang. Ɓa yuu vɔrɔ ɓɔɔ suru tɔ, wɔ ɓi tɔ. 
JHN.5.25	N kɔ̀ɔ́ nɔɔ ruu ɓɔɔ niizang kɔ nwani, diki a kana, diki bìí ti a tɔ, diki ɓɔɔ zang ɓɔɔ ri vɔlɔ tɔ ri tãa yee Jaa Laa ɓɛɛ. Zang ɓɔɔ ri tãayi, a ri ti dũngnɛ, ri nwáng ningkãari tɔkn. 
JHN.5.26	Naa ɓɔɔ Daa kɔ a zang suru bii ɓɛɛ, á Jaa naa doo nɔngkɔ, nɛɛ, wu nwáng zang ɓɔɔ a zang suru bii ɓɛɛ. 
JHN.5.27	Ti á Jaa naa tɔ nɛɛ wu jɛ̃ɛ zang ruu ka ruu ɓɔɔ wukɔ Jaa Shɔnzang ɓɛɛ.
JHN.5.28	“Nɔ́ɔ mã naa ka danggn ka ruu vuu keɓe kpang, ka ruu ɓɔɔ, diki a kana, diki ɓɔɔ zang ɓɔɔ ri vɔlɔ tɔ nandon ri tãa yee mɛɛ nɛɛ yeti saa ɓarɛ ɓɛɛ. 
JHN.5.29	Ri nwangkɛ, zang ɓɔɔ ri nɛɛ palɛ vuu tɔ̃ɔ, zang wisi ri paa ri walɛ suru bii. Zang ɓɔɔ ri nɛɛ palɛ vuu shi kpang, zang wisi ri paa, tɔ̀ɔ zang jɛ̃ɛ ri ruu ɓɛɛ.
JHN.5.30	“N palɛ vuu ɓɔɔ jong nɛɛ yuu mɛɛ kpang. N jɛ̃ɛ zang ruu m naa ɓɔɔ Laa kɔɔ m ɓɛɛ. N ti shɛ̃ɛrɛ zang m ka ɓɔɔ n jɛ̃ɛ zang ruu kpang, ka ruu ɓɔɔ n pálɛ̀ m vuu ɓɔɔ n kasɛ kpang ɓɛɛ. N palɛ m vuu ɓɔɔ zang ɓɔɔ shong m kasɛ ɓɛɛ.
JHN.5.31	“Naa n kɔ̀ɔ́ ruu ka yuu mɛɛ, zang ta ruu mɛɛ nɛɛ ɓi niizang kɔ nwani kpang. 
JHN.5.32	Zang ɓɔɔ kɔ̀ɔ́ zang ruu ka yuu mɛɛ kagn. N zi tɔ, ruu ɓɔɔ wu kɔɔ ɓɛɛ ɓi niizang. 
JHN.5.33	Nɔɔ shong zang ka bii Yɔhana, Yɔhana kɔɔ ruu ɓɔɔ niizang ɓɛɛ. 
JHN.5.34	N shing gn wu ka yuu vuu ɓɔɔ zang kɔɔ ka yuu mɛɛ kpang. N kɔɔ vuu keɓe, tɔ̀ɔ, nɔɔ ta yuu manɛ kati.
JHN.5.35	“Yɔhana nwáng naa waa zàáng sɔɔ ɓɔɔ shaayi, a yakɛ nɔng ɓɛɛ. Nɔɔ tãa tĩnang nwannang ka nɔng ɓɔɔ wu yakɛ ɓɛɛ, diki bee kaa tɔ̀ɔ́ dɔɔli kpang. 
JHN.5.36	Vuu ɓɔɔ n palɛ, tusu zang vuu ka yuu mɛɛ, ɓa vuu ɓɔɔ Yɔhana kɔɔ ka yuu mɛɛ katɔ. Shonang ɓɔɔ Daa mɛɛ a m nɛɛ n palɛ kɔ, n palɛ ɓee. Wukɔ tusu zang, tɔɔ zang zi kagn nɛɛ Daa kɔ shong m. 
JHN.5.37	A Daa ɓɔɔ shong m ti kɔɔ ruu jong ka yuu mɛɛ. Nɔɔ tãa yee Daa gngn kpang, nɔɔ ti zi waa nyaating ɓiɓɛ gngn kpang. 
JHN.5.38	Ruu ɓiɓɛ ti kagn yeti manɛ kpang, ka ruu ɓɔɔ, nɔɔ shing danggn ka zang ɓɔɔ wu shong ɓɛɛ kpang ɓɛɛ. 
JHN.5.39	Nɔɔ ĩi jĩng ka ɓɔɔ nɔɔ gã labeenang waasɛ̃, ka ruu ɓɔɔ, nɔɔ kɔɔ nɛɛ nɔɔ wàlɛ́ suru bii ɓɔɔ waa nyaa kpang katɔ kagn ɓɛɛ. Labeenang Laa keɓe, kɔɔ ruu ka yuu mɛɛ kɔ. 
JHN.5.40	A nɔɔ ti kasɛ anang ka bii mɛɛ, n a nɔɔ suru bii kpang.
JHN.5.41	“N shing gn m ka dɔɔnang ɓɔɔ shɔnzang dɔ̀ɔ́ m ɓɛɛ kpang. 
JHN.5.42	N zi zɔ̃ng manɛ m tɔ. Nɔɔ kasɛ Laa nɛɛ yeti manɛ kpang. 
JHN.5.43	N a m nɛɛ nung Daa mɛɛ, a nɔɔ ta m kpang. Naa zang ɓɔɔ à anang yuu ɓiɓɛ nɔɔ ta wu katɔ. 
JHN.5.44	Nɔɔ kasɛ nɛɛ nɔɔ dɔ̀ɔ́ zɔɔ ka naa manɛ. Nɔɔ kasɛ kpang nɛɛ Laa ɓɔɔ wukɔ Laa gbete gãagãa, wu dɔɔ nɔɔ kpang. A nɔɔ palɛ biya nɔɔ shing danggn ka bii mɛɛ viya?
JHN.5.45	“Nɔ́ɔ tɔɔ kpang nɛɛ, naa nkɔ kɔ̀ɔrɔ́ Daa ruu vuu shi kpang manɛ. Kpang, zang ɓɔɔ kɔ̀ɔrɔ́ Daa ruu vuu shi kpang manɛ ɓi kagn. Musa ɓɔɔ nɔɔ shing danggn ka bii ɓiɓɛ gbãng gbãng ɓɛɛ, wukɔ kɔ̀ɔ́rɔ Daa. 
JHN.5.46	Naa nɔɔ nɛɛ shing danggn katɔ ka bii Musa niizang, nɔɔ nɛɛ shíng danggn tɔ ka bii mɛɛ, ka ruu ɓɔɔ, Musa bèe vuu ka yuu mɛɛ kɔ ɓɛɛ. 
JHN.5.47	Wee nɔɔ shing danggn ka vuu ɓɔɔ wu bee kpang ɓee, nɔɔ shing danggn biya ka ruu ɓɔɔ, n kɔ̀ɔ́ ɓee viya?”
JHN.6.1	Diki naa bee tɔ tɔkɔlɔng, Yeesɔ ta waapo Galili, ɓɔɔ zang ti ɓaa dòo nɛɛ waapo Tiberiya kɔ ɓɛɛ, ka dang. 
JHN.6.2	Zang dɔɔli ri dũng wu, ka ruu ɓɔɔ, ri zi vuu ɓɔɔ zang zirɛ zang mã naa ka danggn ɓɔɔ wu palɛ, ka ɓɔɔ wu masɛ zang ɓɔɔ vuu palɛ ri katɔ ɓɛɛ. 
JHN.6.3	Yeesɔ vang kɔpɔ daa nwáng nɛɛ zang ɓɔɔ ri mantɛ vuu ka bii ɓiɓɛ ka nɔngkɔ. 
JHN.6.4	Bɛ̀ɛ́ nyaalaa Pasika ɓɔɔ zang Yahudi ri kpaa danggn diki ɓɔɔ Laa tɛɛ kagn ɓɛɛ a naabm tɔ.
JHN.6.5	Yeesɔ tuu jĩng ka lapa, a zi zang dɔɔli ri a ka bii ɓiɓɛ, a hɛ̃ɛ Filibu tɔɔ, “Rùu hoo borodi ka niya, ruu a zang keɓe ri shaayi wiya?” 
JHN.6.6	Hɛ̃ɛ ruu keɓe nɛɛ wu gãsɛ Filibu ɓi katɔ waati, ka ruu ɓɔɔ, zi vuu ɓɔɔ wu naa pàlɛ̀ ɓi tɔ ɓɛɛ.
JHN.6.7	Filibu kasɛ wu nyaa tɔɔ, “Naa ruu hoo borodi doo nung dinari laa kopi, daa naa ɓɔɔ zang sha zang ɓu tɔkɔlɔng kpang.”
JHN.6.8	Zang ɓɔɔ mantɛ vuu ka bii ɓiɓɛ ɓɔɔ zang ɓaa wu nɛɛ Anduru jaa naa Siman Bituru, kɔɔ wu nɛɛ, 
JHN.6.9	“Jaa kagn nihn, nɛɛ borodi ka naa maani, nɛɛ jaazĩi seseere ziti. Vuu keɓe pàlɛ́ zang kɔ gaagaa ɓee ɓu viya?”
JHN.6.10	Yeesɔ kɔɔ ri tɔɔ, “Nɔɔ kɔɔ zang nɛɛ ri nwalɛ ka tipi.” (Wisi kagn nɔng bìí dɔɔli.) A zang ri nwalɛ kaa tipi. Zang varɛ ɓɔɔ ri ka nɔng, daa labang maani katɔ. 
JHN.6.11	A Yeesɔ see borodi ka naa a zãa Laa kati, a basɛ zang ɓɔɔ ri nwalɛ ka tipi ɓɛɛ. Pálɛ́ doo nɔngkɔ nɛɛ jaazĩi. Zang ɓu walɛ naa ɓɔɔ daa wu nyaa ɓɛɛ. 
JHN.6.12	Zang ri shaa tɔ, ri puu tɔ, a kɔɔ zang ɓɔɔ ri mantɛ vuu ka bìí ɓiɓɛ nɛɛ, “Nɔɔ kpalɛ ɓɔɔ ri yàarɛ̀ ta, nɔɔ yaa ɓɔɔ wu lasɛ kpang.” 
JHN.6.13	A ri kpalɛ kaa nandon vuu ɓɔɔ ri yàarɛ̀ ka borodi maani ɓɔɔ ri shaa ɓɛɛ, zang kpalɛ, yi nyaa saang kopi tu ziti.
JHN.6.14	Ɓɔɔ zang ri zi vuu ɓɔɔ zang zirɛ zang mã naa ka danggn ɓɔɔ Yeesɔ palɛ, ri kɔɔrɔ nɛɛ, “Niizang, wee zang nyaa shonang Laa ɓɔɔ naa a ka koo ɓɛɛ kɔ.” 
JHN.6.15	Ɓu doo ɓɔɔ Yeesɔ zirɛ nɛɛ zang a kaa tɔ, ri yi wu kpanti nɛɛ gbãng gbãng ning, yaa nɔng daa ka yuu kɔpɔ tɔkn ka bm.
JHN.6.16	Laa hãa nyaa tɔ, a zang ɓɔɔ ri mantɛ vuu ka bii ɓiɓɛ ri shooro ri daa nyaa waapo dii. 
JHN.6.17	Ri vang tonsi, ri daa kana nɛɛ ri ta kaa waapo, ri dàa Kafanahu. Nɔng tɔ̀ɔ́ tɔ, Yeesɔ à bii ɓarɛ gn kpang. 
JHN.6.18	Bɛɛ mii rãa kana, ka ruu ɓɔɔ jasung bang ra ɓɛɛ. 
JHN.6.19	Ri yaa nyaa rang tɔ, ri daa tɔ, mɛli taati kɔ dɛ̃ɛti, a ri zi Yeesɔ ra ka yuu paa mii, a kana bii tonsi naabm. Ri káa vɔrɔ. 
JHN.6.20	A kɔɔ ri tɔɔ, “Nɔɔ kaa vɔrɔ kpang, ɓi nkɔ” 
JHN.6.21	Ri kasɛ kati nɛɛ wu vang ta yeti tonsi. Vang tɔ ka yeti tonsi, a tonsi tantɛ nyaa rang dang ɓɔɔ ri daa ɓɛɛ shɛ̃ɛnang kati.
JHN.6.22	Nɔng naa gãntɛ, a zang dɔɔli ɓɔɔ Yeesɔ yaa ri ka nyaa rang dang ri zirɛ nɛɛ bɛ̀ɛ́ tonsi nɛɛ gbete kɔ nwani. Nɛɛ zang ɓɔɔ ri mantɛ vuu ka bii Yeesɔ ri nɛɛ vang tonsi nɛɛ wu kpang, ri nɛɛ daa ɓarɛ ka bm. 
JHN.6.23	A tonsi ɓɔɔ ri alɛ nɛɛ Tiberiya ri naa shiiri ka nyaa rang, naabm nɛɛ nɔng ɓɔɔ zang dɔɔli ri shaa borodi ɓɔɔ Yeesɔ zãa Laa a ri ɓɛɛ. 
JHN.6.24	Ɓɔɔ zang ri zi naa weɓe, Yeesɔ nɛɛ zang ɓɔɔ ri mantɛ vuu ka bii ɓiɓɛ, ri tɔ̀ɔ́ nɔng kpang. A zang bìí ri vang rɛɛ tonsi ɓɔɔ ka nɔng ɓɛɛ, ri daa ka Kafanahu nɛɛ ri daa kãa Yeesɔ.
JHN.6.25	Ri ta waapo tɔ, a ri daa ĩi Yeesɔ ka nyaa waapo dang. Ri hɛ̃ɛ wu nɛɛ “Maalang, mɔɔ a nihn gn viya?”
JHN.6.26	Yeesɔ kɔɔ ri tɔɔ, “N kɔ̀ɔ́ nɔɔ ruu ɓɔɔ niizang kɔ nwani, nɔɔ kãa m ka ruu ɓɔɔ nɔɔ zi vuu ɓɔɔ zang zirɛ zang mã naa ka danggn ɓɔɔ n pálɛ̀ ɓɛɛ kpang. Nɔɔ kãa m manɛ ka ruu borodi ɓɔɔ nɔɔ nɛɛ shaa ka buru gaagaa ɓɛɛ. 
JHN.6.27	Nɔ́ɔ dang jĩng nɛɛ nɔɔ kãa vuu shaanang ɓɔɔ lasɛ katɔ ɓɛɛ kpang. Nɔɔ dang jĩng ka nɔng vuu shaanang ɓɔɔ lasɛ kpang dòndòng, ɓɔɔ n Jaa Shɔnzang n naa a nɔɔ ɓɛɛ. Ka ruu ɓɔɔ, wukɔ zang ɓɔɔ Laa tusu nɛɛ wu a wu naa tɔ ɓɛɛ.”
JHN.6.28	Ri hɛ̃ɛ wu nɛɛ, “Ruu palɛ vi tɔ̀ɔ ruu palɛ vuu ɓɔɔ Laa kasɛ nɛɛ ruu palɛ viya?”
JHN.6.29	Yeesɔ kasɛ ri nyaa tɔɔ, “Nɔɔ shing danggn ka zang ɓɔɔ wu shong ɓɛɛ. Wee vuu ɓɔɔ Laa kasɛ nɛɛ nɔɔ pálɛ̀ ɓɛɛ kɔ.” 
JHN.6.30	A ri hɛ̃ɛ wu tɔkn tɔɔ, “A mɔɔ pálɛ́ ɓu vi ɓɔɔ ruu zirɛ ruu mã naa ka danggn, tɔ̀ɔ, ruu shing danggn kaa bii ɓaaɓɛ viya? 
JHN.6.31	Rɛɛ dabang ɓuru ri shaa vuu ɓɔɔ zang ɓaa nɛɛ Maanaa ka ɓɔɔ bɛ̀ɛ́ ri ka waala ɓɛɛ. Zang bee ka yeti Labeenang Laa nɛɛ, ‘A ri borodi nɛɛ lapa, ri shaayi.’ ”
JHN.6.32	Yeesɔ kɔɔ ri tɔɔ, “N kɔ̀ɔ́ nɔɔ ruu ɓɔɔ niizang kɔ nwani, wu Musa a nɔɔ borodi ɓɔɔ a nɛɛ lapa ɓɛɛ kpang. Ɓi Daa mɛɛ álɛ́ nɔɔ borodi ɓɔɔ niizang ɓɛɛ nɛɛ lapa. 
JHN.6.33	Ka ruu ɓɔɔ, borodi Laa, ɓi zang ɓɔɔ à nɛɛ lapa á zang koo keɓe suru bii ɓɛɛ.”
JHN.6.34	Ri gàa wu nɛɛ, “Maalang, alɛ ruu kaa borodi keɓe kɔ diki diki.”
JHN.6.35	Yeesɔ kɔɔ ri kati tɔɔ, “Nkɔ borodi ɓɔɔ a zang suru bii ɓɛɛ. Zang ɓɔɔ nɛɛ a ka bìí mɛɛ, nyɔkɔ nyɔ wu takpang. Zang ɓɔɔ nɛɛ ti shing danggn ka bìí mɛɛ, sutu mãa wu takpang. 
JHN.6.36	Naa ɓaasi n kɔ nɔɔ ɓɛɛ nɔɔ zi m tɔ nɔɔ ti shing danggn gn ka bii mɛɛ kpang. 
JHN.6.37	Zang ɓɔɔ Laa a m, a kaa bii mɛɛ nandon. Zang ɓɔɔ nɛɛ a ka bii mɛɛ, n hing wu kpang. 
JHN.6.38	Ka ruu ɓɔɔ, n a nɛɛ lapa, nɛɛ n naa palɛ vuu ɓɔɔ zang ɓɔɔ shong m kasɛ ɓɛɛ kɔ, wu vuu ɓɔɔ yeti mɛɛ kasɛ ɓɛɛ kpang. 
JHN.6.39	Zang ɓɔɔ shong m, kasɛ nɛɛ n ning zang gbete ka teteng zang kɔ wu a m ri ɓɛɛ kpang. Nɛɛ n naa wisi ri paa katɔ kɔ jong, ka diki ɓɔɔ koo waa nyaa ɓɛɛ. 
JHN.6.40	Ka ruu ɓɔɔ, Daa mɛɛ kasɛ nɛɛ zang ɓɔɔ nɛɛ shing jĩng ka bii mɛɛ ɓɔɔ n Jaa, nɛɛ ti shing danggn ka bìí mɛɛ, wu walɛ suru bii ɓɔɔ waa nyaa kpang ɓɛɛ. N ti naa wisi wu paa, n a wu suru bii ka diki ɓɔɔ koo waa nyaa ɓɛɛ.”
JHN.6.41	A zang Yahudi ri gaayu yee gɔ̃ɔrɔnang ka yuu ɓiɓɛ. Ka ruu ɓɔɔ, kɔɔyi tɔɔ, “Nkɔ borodi ɓɔɔ à nɛɛ lapa ɓɛɛ.” 
JHN.6.42	A ri kɔɔrɔ nɛɛ, “Wee ɓi Yeesɔ jaa Yusufu kpang ya? Ruu zi rɛɛ diiɓɛ nɛɛ niiɓɛ tɔ kpang ya? A palɛ kaa biya kɔɔ lɛɛkɔ nɛɛ, wu a nɛɛ lapa viya?”
JHN.6.43	Yeesɔ kɔɔ ri tɔɔ, “Nɔɔ yáa yee kɔ nɔɔ gɔ̃ɔrɔ ɓi ta.” 
JHN.6.44	A kɔɔ ri tɔɔ, “Naa Daa mɛɛ ɓɔɔ shong m dɔ̃ zang, zang a ka bii mɛɛ kpang, zang ɓɔɔ zunung anang ka bii mɛɛ nɛɛ yuu ɓiɓɛ kpang. N ti naa wisi wu paa ka diki ɓɔɔ koo waa nyaa ɓɛɛ. 
JHN.6.45	Rɛɛ zang nyaa shonang Laa ri beeyi nɛɛ, ‘Ri nandon Laa kɔ naa tusu ri vuu.’ Zang ɓɔɔ nɛɛ ɓaa shoo ka vuu ɓɔɔ Daa mɛɛ tusu, nɛɛ ti mantɛ vuu ka bii ɓiɓɛ, a katɔ ka bii mɛɛ. 
JHN.6.46	N kɔ̀ɔ́ ɓu nɛɛ zang ɓɔɔ zi Daa tɔ kagn kpang. Ɓi zang ɓɔɔ a nɛɛ bii Laa kɔ zi Daa ɓi shɛ̃ɛning. 
JHN.6.47	N kɔ̀ɔ́ nɔɔ ruu ɓɔɔ niizang kɔ nwani, zang ɓɔɔ nɛɛ shing danggn ka bii mɛɛ, suru bii ɓɔɔ waa nyaa kpang kagn bii ɓiɓɛ. 
JHN.6.48	Nkɔ borodi ɓɔɔ a zang suru bii ɓɛɛ. 
JHN.6.49	Rɛɛ dabang manɛ, ri shaa vuu shaanang ɓɔɔ zang ɓaa nɛɛ maanaa ka ɓɔɔ ri dòo ka waala, ri vɔlɔ doo nɛɛ mani. 
JHN.6.50	Borodi ɓɔɔ a nɛɛ lapa keɓe, naa zang ɓɔɔ shaayi, vɔ takpang. 
JHN.6.51	Nkɔ borodi ɓɔɔ a zang suru bii, ɓɔɔ n a nɛɛ lapa ɓɛɛ. Naa zang ɓɔɔ shaa borodi keɓe, nwáng ningkãari dòndòng. Ɓi bii mɛɛ kɔ borodi keɓe, ɓɔɔ n naa mãlɛ́, tɔ̀ɔ, zang koo ri walɛ suru bii ɓɛɛ.”
JHN.6.52	Zang Yahudi bìí ri làa zɔɔ nyaa ka naa ɓarɛ gbãng gbãng ri hɛ̃ɛyi nɛɛ, “Yɔɔ keɓe a ruu yɔpɔ bii ɓiɓɛ biya, ruu shaayi viya?”
JHN.6.53	Yeesɔ kɔɔ ri tɔɔ, “N kɔ̀ɔ́ nɔɔ ruu ɓɔɔ niizang kɔ nwani, naa nɔɔ shaa yɔpɔ bii mɛɛ, ɓɔɔ n Jaa Shɔnzang kpang, a nɔɔ ti ɓoo zĩi mɛɛ kpang, suru bii ɓi kagn bìí manɛ kpang. 
JHN.6.54	Zang ɓɔɔ nɛɛ sháà yɔpɔ bii mɛɛ, nɛɛ ti ɓoo zĩi mɛɛ, walɛ suru bii ɓɔɔ waa nyaa kpang katɔ. N ti naa wisi wu paa ka diki ɓɔɔ koo waa nyaa ɓɛɛ. 
JHN.6.55	Ka ruu ɓɔɔ, yɔpɔ bii mɛɛ, ɓi vuu shaanang ɓɔɔ niizang ɓɛɛ. Zĩi mɛɛ, ɓi ti vuu ɓoonang ɓɔɔ niizang ɓɛɛ. 
JHN.6.56	Zang ɓɔɔ nɛɛ shaa yɔpɔ bii mɛɛ, nɛɛ ti ɓoo zĩi mɛɛ, nwang ɓi nɛɛ n, n ti nwáng ka yeti ɓiɓɛ. 
JHN.6.57	Naa ɓɔɔ Daa ɓɔɔ shíng zang, zang nwang ningkãari ɓɔɔ wukɔ shong m, shing m n nwàng ningkãari. Naa zang ɓɔɔ shaa yɔpɔ bii mɛɛ, n shing wu doo nɔngkɔ, wu nwang ningkãari. 
JHN.6.58	Weɓe kɔ, borodi ɓɔɔ a nɛɛ lapa ɓɛɛ. Ɓi naa maanaa ɓɔɔ rɛɛ dabang manɛ ɓɔɔ ri vɔlɔ tɔ, ri shaarɛ ɓɛɛ kpang. Naa zang ɓɔɔ shaa borodi keɓe, vɔ takpang dòndòng.” 
JHN.6.59	Yeesɔ kɔɔ ruu keɓe ka ɓɔɔ bɛ̀ɛ́ wu tusu zang vuu ka gãa zɔɔ kpalɛnang ka Kafanahu ɓɛɛ.
JHN.6.60	Zang dɔɔli ka teteng zang ɓɔɔ ri mantɛ vuu ka bii ɓiɓɛ ɓɛɛ, ɓɔɔ ri tãa ruu keɓe, ri kɔɔyi nɛɛ, “Vuu kɔ wu tusu ɓee, kpãa nyaa dɔɔli, ɓu wi ɓaa shoo tãayi wiya?”
JHN.6.61	Yeesɔ tantɛ zinang nɛɛ ri gɔ̃ɔrɔ yee ka ruu vuu ɓɔɔ wu tusu ɓɛɛ kɔ, a kɔɔ ri nɛɛ, “Ruu keɓe lasɛ nɔɔ yeti, nɔɔ yaa danggn ɓɔɔ nɔɔ shing ɓɛɛ kaa tɔ ya? 
JHN.6.62	A naa nɔɔ zi m, ɓɔɔ n Jaa Shɔnzang, n gbãayu kana ka nɔng ɓɔɔ bɛ̀ɛ́ n kagn, nɔɔ palɛ biya? 
JHN.6.63	Ɓi Suru Laa a zang suru bii ɓiri, bii shɔnzang zunung vuu ɓɔɔ palɛnang ɓi kpang. Ruu ɓɔɔ n kɔɔrɔ nɔɔ ɓɛɛ, ɓi ka yuu Suru ɓɔɔ a zang suru bii ɓɛɛ. 
JHN.6.64	Zang ɓɔɔ kagn ka teteng manɛ, ri shing danggn gn kpang kɔ sasak.” Yeesɔ kɔɔ nɔngkɔ, ka ruu ɓɔɔ, zi zang ɓɔɔ ri shing danggn kpang nɛɛ zang ɓɔɔ ri naa nyɔ yuu ɓiɓɛ ɓi tɔ dòo ka tĩng ɓɛɛ. 
JHN.6.65	A gisi ruu keɓe tɔkn tɔɔ, “Wee vuu ɓɔɔ palɛ, n kɔɔ nɔɔ tɔɔ, naa Daa dɔ̃ zang, zang a ka bii mɛɛ kpang, zang ɓɔɔ zunung anang nɛɛ yuu ɓiɓɛ kpang kɔ.” 
JHN.6.66	Ka ruu nɔngkɔ, vuu ɓɔɔ yi nɛɛ diki kaɓa daa nɛɛ mani, zang dɔɔli ka teteng zang ɓɔɔ ri dũng wu, ri yaa wu, ri rakɛ tɔ̀ɔ́ nɛɛ wu kpang.
JHN.6.67	A Yeesɔ hɛ̃ɛ zang kopi tu ziti ɓɔɔ ri mantɛ vuu ka bii ɓiɓɛ ɓɛɛ nɛɛ, “Nɔɔ yaa m kaa tɔ jong ya?”
JHN.6.68	Siman Bituru kasɛ wu nyaa tɔɔ, “Kpanti, ruu daa kaa bii wiya? Mɔkɔ kɔ̀ɔ́ ruu ɓɔɔ a zang suru bii ɓɔɔ waa nyaa kpang ɓɛɛ. 
JHN.6.69	Ruu shing danggn tɔ, a ruu ti zi tɔ nɛɛ mɔkɔ ɓaa zang ɓɔɔ Laa zɔ̃ng katɔ ɓɛɛ.”
JHN.6.70	Yeesɔ kasɛ ri nyaa tɔɔ, “Wu nkɔ shɛ̃ɛrɛ nɔɔ wee nɔɔ kopi tu ziti ɓee kpang ya? Zang gbete ka teteng manɛ ɓi suru shi kpang.” 
JHN.6.71	Rang ruu keɓe ɓi ka yuu Yahuda, jaa Siman Isikariyoti. Yahuda ka teteng zang kopi tu ziti ɓɔɔ ri mantɛ vuu ka bii Yeesɔ ɓɛɛ, wukɔ ti naa nyɔ yuu Yeesɔ.
JHN.7.1	Ka knti rɛɛ vuu keɓe, Yeesɔ rakɛ ka tipi Galili, a kasɛ nɛɛ wu rakɛ ka tipi Yahudi kpang, ka ruu ɓɔɔ, zang Yahudi ɓɔɔ ka nɔng bìí, kãa wu nɛɛ ri nyɔ wu vɔrɔ ɓɛɛ. 
JHN.7.2	Diki nyaalaa zang Yahudi ɓɔɔ zang waarɛ putali, zang nwang kagn, a naabm tɔ. 
JHN.7.3	A rɛɛ jaa niiɓɛ ri kɔɔ wu nɛɛ, “Yaa nihn ta, mɔɔ daa tipi Yahudi, tɔ̀ɔ, zang ɓɔɔ ri mantɛ vuu ka bii ɓaaɓɛ, ri zi vuu ɓɔɔ mɔɔ palɛ ɓɛɛ kati. 
JHN.7.4	Zang ɓɔɔ nɛɛ kasɛ nɛɛ zang zi wu nung, waasɛ bii katɔ wu palɛ vuu kpang. Wee mɔkɔ palɛ vuu keɓe ɓee, tusu yuu ɓaaɓɛ ta, tɔ̀ɔ, zang koo piti ri zi mɔɔ nung.” 
JHN.7.5	Rɛɛ jaa niiɓɛ bìí nɛɛ yuu ɓarɛ ri shing danggn ka bii ɓiɓɛ kpang.
JHN.7.6	Yeesɔ kɔɔ ri tɔɔ, “Làá mɛɛ a gn kpang gbongkarɛ. Ɓɔɔ manɛ, laa piti daa nɔɔ manɛ katɔ. 
JHN.7.7	Zang koo keɓe ɓɔɔ ri zi Laa kpang, ri bɛ̃ɛ nɔɔ manɛ kpang. Ri bɛ̃ɛ ɓarɛ nkɔ, ka ruu ɓɔɔ, n kɔɔrɔ ri nɛɛ vuu ɓɔɔ ri palɛ ɓi vuu shi kpang ɓɛɛ. 
JHN.7.8	Nɔɔ daa nɔng nyaalaa manɛ ta. N daa nɔng nyaalaa keɓe m kpang, ka ruu ɓɔɔ, laa ɓɔɔ n daayi a gn kpang ɓɛɛ.” 
JHN.7.9	Yeesɔ kɔɔ tɔ naa weɓe, a nwáng ɓi kaa Galili ka nɔngkɔ.
JHN.7.10	Rɛɛ jaa niiɓɛ ri daa nɔng nyaalaa tɔ, a Yeesɔ naa dũng ri kaa nɛɛ knti. Daayi naa ɓɔɔ zang piti ri zi wu ɓɛɛ kpang. Daa nɛɛ nwĩiri. 
JHN.7.11	Zang bang bang zang Yahudi ri kãa wu kana ka nɔng nyaalaa. Ri hɛ̃ɛlɛ kana nɛɛ, “Ɓu kiya?”
JHN.7.12	Zang ɓɔɔ ri kpalɛ zɔɔ ri rangkɛ yee nɛɛ nwĩiri ka yuu ɓiɓɛ dɔɔli. Zang ɓɔɔ ri kɔɔyi nɛɛ, “Yɔɔ keɓe yɔɔ tɔ̃ɔ.” Zang ɓɔɔ ri kɔɔ ɓarɛ nɛɛ, “Yɔɔ keɓe nwãarɛ zang katɔ.” 
JHN.7.13	A zang ɓɔɔ rang yee kaa tɔ̀ɔ́ yuu ɓiɓɛ, naa ɓɔɔ zang piti tãa ɓɛɛ kpang, ka ruu ɓɔɔ zang kaa vɔrɔ zang bang bang zang Yahudi ɓɛɛ.
JHN.7.14	Diki nyaalaa daa tɔ dɛ̃ɛti, a Yeesɔ naa daa kaa Gãa Laa, a gàa zang yuu vuu tusunang kaa nɔngkɔ. 
JHN.7.15	Zang Yahudi ri mã naa ka danggn, a ri kɔɔyi nɛɛ, “Yɔɔ keɓe pálɛ̀ biya zi vuu nɔngkɔ, ti mantɛ vuu gngn kpang viya?”
JHN.7.16	Yeesɔ kɔɔ ri tɔɔ, “Vuu ɓɔɔ n tusu keɓe, ɓi ɓɔɔ yuu mɛɛ kpang, a ɓi nɛɛ bii Laa ɓɔɔ wukɔ shong m ɓɛɛ. 
JHN.7.17	Zang ɓɔɔ nɛɛ kasɛ tɔ, nɛɛ wu palɛ vuu ɓɔɔ Laa kasɛ ɓɛɛ katɔ, vuu ɓɔɔ n túsù nɛɛ a nɛɛ bii Laa, zang keɓe nɛ̀ɛ́ zi katɔ. N nɛɛ ti kɔ̀ɔrɔ́ ɓɔɔ yuu mɛɛ, nɛ̀ɛ́ ti zi katɔ kpang ya? 
JHN.7.18	Zang ɓɔɔ rang yee ɓɔɔ yuu ɓiɓɛ, kã̀á ɓi yuu ɓiɓɛ bannang. Zang ɓɔɔ kã̀á zang ɓɔɔ shong wu bannang, ɓi zang ɓɔɔ palɛ vuu ɓɔɔ niizang ɓɛɛ. Nwáarɛ̀ zang ɓi kpang. 
JHN.7.19	Wu Musa kɔ a nɔɔ nyaa dannang Laa kpang ya? Zang ɓɔɔ dũng nyaa dannang bìí kagn teteng manɛ gbete kpang? Nɔɔ nɛɛ nɔɔ nyɔ m vɔrɔ ka ruu viya?”
JHN.7.20	Zang ɓɔɔ ri kpálɛ̀ zɔɔ, ri kasɛ wu nyaa tɔɔ, “Suru shi kpang kagn bii ɓaaɓɛ ning. Wi kãa gbalang nɛɛ wu nyɔ mɔɔ vɔrɔ wiya?”
JHN.7.21	Yeesɔ kasɛ nyaa tɔɔ, “N palɛ vuu ɓɔɔ zang zirɛ zang mã naa ka danggn gbete kɔ nwani, nɔɔ mã naa tɔ ka danggn. 
JHN.7.22	Musa kɔɔ nɔɔ nɛɛ nɔɔ yee wujɛ manɛ shaa katɔ, wu ti Musa kpang, ɓi dabang manɛ ɓɔɔ ka tĩng tɛ̃ɛ tɛ̃ɛ ri gaayu. Ka ruu nɔngkɔ, nɔɔ yee jaa shaa ka Diki Ɔ̃sɔnang. 
JHN.7.23	Naa zang yee jaa shaa katɔ ka Diki Ɔ̃sɔnang, ka ruu ɓɔɔ, zang nɛɛ ta nyaa ɓɔɔ Musa dang ɓɛɛ, a nɔɔ lasɛ yeti nɛɛ n ka ruu ɓɔɔ n masɛ shɔnzang ka Diki Ɔ̃sɔnang ka ruu viya? 
JHN.7.24	Nɔ́ɔ jɛ̃ɛ zang ruu nɛɛ vuu ɓɔɔ nɔɔ zì nɛɛ jĩng waati kpang, nɔɔ jɛ̃ɛ zang ruu ka vuu ɓɔɔ niizang ɓɛɛ.”
JHN.7.25	A zang ɓɔɔ ka teteng zang Urushalima ri hɛ̃ɛyi nɛɛ, “Wee ɓi yɔɔ ɓɔɔ zang kãayi nɛɛ zang nyɔ wu vɔrɔ kpang ya? 
JHN.7.26	A wee rang yee ka dalɛ waati ɓee. Zang ti ãa wu nyaa tɔɔ bii kpang. Zang bang bang zang Yahudi ri kasɛ tɔ kati, nɛɛ wukɔ Kirisi ya? 
JHN.7.27	Ruu zi nɔng ɓɔɔ yɔɔ keɓe a nɛɛ mani tɔ. Kirisi nɛɛ a tɔ, zang ɓɔɔ zí nɔng ɓɔɔ wu a nɛɛ mani ɓi kpang.”
JHN.7.28	Yeesɔ tusu zang vuu kana ka Gãa Laa, a mɛɛ nyaa ka lapa nɛɛ, “Nɔɔ zi m tɔ, a nɔɔ ti zi nɔng ɓɔɔ n a nɛɛ mani tɔ. N a m anang yuu mɛɛ kpang. Zang ɓɔɔ shong m ɓi niizang kɔ nwani. Nɔɔ zi wu kpang. 
JHN.7.29	N zi wu m tɔ, ka ruu ɓɔɔ, n à nɛɛ bii ɓiɓɛ kɔ. Wukɔ ti shong m ɓɛɛ.”
JHN.7.30	Ka ruu nɔngkɔ, ri kãa gbalang nɛɛ ri yi wu katɔ, a zang ɓɔɔ lee wu naa kaa tɔ̀ɔ́ bii kpang. Ka ruu ɓɔɔ laa ɓiɓɛ yaa doogn ɓɛɛ. 
JHN.7.31	Zang dɔɔli ka teteng zang ɓɔɔ ri kpalɛ zɔɔ ri shing danggn ka bii ɓiɓɛ. A ri kɔɔrɔ nɛɛ, “Naa Kirisi arɛ, naa palɛ vuu ɓɔɔ zang zirɛ zang mã naa ka danggn ɓa ɓɔɔ yɔɔ keɓe ɓu katɔ ya?”
JHN.7.32	Zang Farisi ri tãa naa ɓɔɔ zang ri rangkɛ yee keɓe nɛɛ nwĩiri ka yuu Yeesɔ ɓɛɛ. A ri nɛɛ rɛɛ zang bang zang ɓɔɔ ri dɔɔ vuu ka Gãa Laa ɓɛɛ, ri shong zang ɓɔɔ ka teteng zang ɓɔɔ ri gã Gãa Laa nɛɛ ri daa yi wu.
JHN.7.33	A Yeesɔ kɔɔ ri tɔɔ, “N nwang nɛɛ nɔɔ diki bee tɔ̀ɔ́ dɔɔli kpang, tɔ̀ɔ ń gbãayu, n daa bii zang ɓɔɔ shong m ɓɛɛ. 
JHN.7.34	Nɔɔ naa kãa m, nɔɔ ĩi m kpang. Nɔng ɓɔɔ n daa kagn nɔɔ daa manɛ kpang.”
JHN.7.35	Zang bang bang zang Yahudi ri kɔɔrɔ ka naa ɓarɛ nɛɛ, “Naa daa kaa niya a ruu ĩi wu kpang wiya? Daa kaa rɛɛ gari zang Heleni ɓɔɔ zang ɓuru ri nwalɛ kagn wu tusu zang Heleni vuu ya? 
JHN.7.36	Kɔɔ ka ruu vi nɛɛ ruu naa kãa wu, ruu ĩi wu kpang, a ɓɔɔ ti nɛɛ ruu dàa nɔng ɓɔɔ wu kagn ɓɛɛ kpang viya?”
JHN.7.37	Diki ɓɔɔ nyaalaa waa nyaa kagn kɔ, ɓa diki ɓɔɔ tɛɛrɛ tɔ nandon. Ka diki kaɓa, Yeesɔ shii paa, mɛɛ nyaa ka lapa tɔɔ, “Zang ɓɔɔ sutu nɛɛ mãa wu, wu a ka bii mɛɛ, n a wu vuu ɓɔɔ wu ɓooyi. 
JHN.7.38	Zang ɓɔɔ nɛɛ shing danggn ka bii mɛɛ, labeenang Laa kɔɔyi tɔɔ, ‘Rang mii ɓɔɔ a zang suru, ri zɛ̃ɛ ditɔ nɛɛ yeti ɓiɓɛ.’ ” 
JHN.7.39	Yeesɔ kɔɔ ruu keɓe, ɓi ka yuu Suru Laa ɓɔɔ Laa naa a zang ɓɔɔ ri shing danggn ka bii Yeesɔ ɓɛɛ. Ka laa kaɓa, bɛ̀ɛ́ Laa a ri Suru bii gn kpang, ka ruu ɓɔɔ bɛ̀ɛ́ zang wisi Yeesɔ paa gn nɛɛ sàa, zang a wu bannang kpang ɓɛɛ.
JHN.7.40	Zang ɓɔɔ ka teteng zang ɓɔɔ ri kpàlɛ́ zɔɔ, ka ɓɔɔ ri tãa wu, kɔɔ ruu keɓe, ri kɔɔyi nɛɛ, “Yɔɔ keɓe ɓi zang nyaa shonang Laa bìí kɔ niizang.”
JHN.7.41	Zang ɓɔɔ ri kɔɔyi nɛɛ, “Wukɔ Kirisi bìí.” A zang ɓɔɔ ri kɔɔ ɓarɛ nɛɛ, “Kirisi naa a nɛɛ Galili ya? 
JHN.7.42	Labeenang Laa kɔ̀ɔyi tɔɔ, Kirisi naa nwang ɓi nɛɛ teteng zɔ̃ng kpanti Dawuda, nɛɛ zang ti naa yi Kirisi ka Bɛtalami, gari ɓɔɔ Dawuda nwáng kagn ɓɛɛ.” 
JHN.7.43	Ka ruu nɔngkɔ, zang ɓɔɔ ri kpàlɛ́ zɔɔ ri basɛ zɔɔ kaa ruu Yeesɔ. 
JHN.7.44	Zang ɓɔɔ kasɛ nɛɛ ri yi wu katɔ, a zang ɓɔɔ lee wu naa kaa tɔ̀ɔ́ bii gbete kpang.
JHN.7.45	Ka ɓɔɔ zang ɓɔɔ ri gã Gãa Laa ri gbãayu, rɛɛ zang bang zang ɓɔɔ ri dɔɔ vuu ka Gãa Laa, nɛɛ rɛɛ Farisi ri hɛ̃ɛ ri nɛɛ, “Nɔɔ átɛ̀ wu kpang ka ruu viya?”
JHN.7.46	Zang ɓɔɔ ri gã Gãa Laa, ri kɔɔ ri nɛɛ, “Zang ɓɔɔ ràng yee gngn naa yɔɔ keɓe kpang.”
JHN.7.47	Rɛɛ Farisi ri hɛ̃ɛ ri nɛɛ, “Nwãarɛ nɔɔ tɔ jong ya? 
JHN.7.48	Nɔɔ zi zang bang bang zang Yahudi tɔ nɛɛ zang Farisi ri shing danggn ka bii ɓiɓɛ gbete ya? 
JHN.7.49	Zang ɓɔɔ ri kpàlɛ́ zɔɔ kaɓa, ɓɔɔ ri zi nyaa ɓɔɔ Musa dangnɛ ɓarɛ kpang kɔ ri shing danggn shɛ̃ɛning. Ri shaarɛ ɓarɛ katɔ kɔ nwani.”
JHN.7.50	Nikodimu zang gbete ka teteng ɓarɛ, ɓɔɔ daa bii Yeesɔ tɔ kagn ɓɛɛ, hɛ̃ɛ zang nimbang tɔɔ, 
JHN.7.51	“Nyaa dannang ɓuru kɔ̀ɔ katɔ nɛɛ ruu dɔng zang ruu, nɛɛ zang nyɔ zang vɔrɔ ta, bɛ̀ɛ́ ruu tãa ruu gn nɛɛ nyaa ɓiɓɛ, ka yuu vuu ɓɔɔ wu palɛ ɓɛɛ kpang ya?”
JHN.7.52	Ri kasɛ wu nyaa nɛɛ, “Mɔɔ doo zang Galili kɔ waa? Kãa yeti Labeenang Laa karɛ, mɔɔ ĩi kagn zang kɔɔyi nɛɛ zang nyaa shonang Laa naa nwáng nyaa nɛɛ Galili kpang.”
JHN.7.53	A zang ɓu yi gbalang, daa gãa ɓiɓɛ kati.
JHN.8.1	A Yeesɔ vang ɓi ka yuu Kɔpɔ Zeetung. 
JHN.8.2	Nɛɛ gãndi zãngzãng, gbãayu tɔkn ka Gãa Laa, a zang dɔɔli ri kpálɛ̀ zɔɔ ka bii ɓiɓɛ. Nwang ka tipi a gaa ri yuu vuu tusunang kati. 
JHN.8.3	Zang ɓɔɔ ri tusu zang Labeenang Laa nɛɛ rɛɛ zang Farisi, ri atɛ jaa soro ɓɔɔ zang ĩi ka nɔng dũndũng palɛnang ɓɛɛ. Ri daa nɛɛ jaa soro, ri daa shing wu, nɛɛ wu shii ka teteng zang ka tĩng Yeesɔ. 
JHN.8.4	A ri kɔɔ Yeesɔ nɛɛ, “Maalang, jaa soro keɓe, zang ĩi wu bɛ̀ɛ́ palɛ dũndũng. 
JHN.8.5	Ka yeti Labeenang ɓuru, Musa dang ruu nyaa tɔɔ ruu luku zang soro ɓɔɔ naa weɓe nɛɛ tari, wu vɔrɛ. Mɔɔ kɔɔ ruu ɓaa kaa nɛɛ viya?” 
JHN.8.6	Ri lang ɓarɛ saka nɛɛ ruu kɔ ri hɛ̃ɛ ɓee, nɛɛ tɔɔ ri walɛ vuu shi kpang ɓɔɔ ri kɔɔ ka yuu ɓiɓɛ kati. A Yeesɔ ɓaa yuu ka dii, bee vuu ka tipi nɛɛ saa naa.
JHN.8.7	Ri hɛ̃ɛlɛ wu doo naa sasak, a wisi bii paa kɔɔ ri nɛɛ, “Zang gbete ka teteng manɛ ɓɔɔ palɛ vuu shi kpang gngn kpang, wukɔ wu gaayu, wu lu jaa soro keɓe nɛɛ tari.” 
JHN.8.8	A ɓaa yuu tɔkn dii, bee vuu ka tipi nɛɛ saa naa. 
JHN.8.9	Ɓɔɔ ri tãa ruu keɓe, ri daarɛ nandon gbete gbete. Rɛɛ zang bang kɔ ri gaayu daarɛnang shɔɔnang. Zang yaa kaa Yeesɔ ka bm nɛɛ jaa soro bìí ka nɔng ɓɔɔ wu shii ɓɛɛ. 
JHN.8.10	Yeesɔ wisi bii paa, a hɛ̃ɛ jaa soro nɛɛ, “Ri kaa kiya, jaa soro? Zang yaa ka gn gbete ɓɔɔ dɔng mɔɔ ruu kpang ya?”
JHN.8.11	Jaa soro kasɛ wu nyaa tɔɔ, “Zang wu gbete kpang, Maalang.” A Yeesɔ kɔɔ wu tɔɔ, “N ti dɔng mɔɔ ruu kpang kɔ doori. Dita, mɔɔ palɛ vuu shi kpang takpang.”
JHN.8.12	A Yeesɔ rang zang Farisi yee tɔkn tɔɔ, “Nkɔ yakɛ koo, zang ɓɔɔ nɛɛ dũ̀ng m ra ka nɔng ɓɔɔ tɔɔ katɔ kpang. Walɛ ɓi nɔng yakɛnang ɓɔɔ a zang suru bii ɓɛɛ kɔ jong.”
JHN.8.13	A zang Farisi ri kɔɔ wu nɛɛ, “Mɔɔ kɔɔ ruu ka yuu ɓaaɓɛ. Ka ruu nɔngkɔ, ruu ɓɔɔ mɔɔ kɔ̀ɔ ka yuu ɓaaɓɛ ɓi niizang kpang.”
JHN.8.14	Yeesɔ kasɛ ri nyaa tɔɔ, “Naa n kɔɔ ruu doo ka yuu mɛɛ, ruu mɛɛ ɓi niizang kɔ nwani, ka ruu ɓɔɔ, n zi nɔng ɓɔɔ n a nɛɛ mani tɔ, n ti zi nɔng ɓɔɔ n daa gn tɔ ɓɛɛ. Nɔɔ zi nɔng ɓɔɔ n a nɛɛ mani manɛ kpang, nɔɔ ti zi nɔng ɓɔɔ n daa gn ɓɛɛ kpang. 
JHN.8.15	Nɔɔ jɛ̃ɛ zang ruu manɛ naa ɓɔɔ shɔnzang jɛ̃ɛ ɓɛɛ. N jɛ̃̀ɛ zang ruu m kpang. 
JHN.8.16	Naa n nɛɛ jɛ̃ɛ zang ruu doo katɔ, ruu jɛ̃ɛnang mɛɛ ɓi ɓɔɔ niizang, ka ruu ɓɔɔ, n jɛ̃ɛ zang ruu m ka bm kpang ɓɛɛ. Daa mɛɛ ɓɔɔ shong m, ɓi nɛɛ n ning. 
JHN.8.17	Ka yeti Labeenang nyaa dannang manɛ, zang beeyi nɛɛ naa zang ziti ri kɔɔ nyaa gbete, ruu ɓarɛ ɓi niizang kɔ nwani. 
JHN.8.18	N kɔɔ ruu ka yuu mɛɛ, a Daa ɓɔɔ shong m, ti kɔɔ ruu jong ka yuu mɛɛ.”
JHN.8.19	A ri hɛ̃ɛ wu nɛɛ, “Daa ɓaaɓɛ ɓu kiya?” Yeesɔ kasɛ ri nyaa tɔɔ, “Nɔɔ zi m kpang, nɔɔ ti zi Daa mɛɛ doo kpang kɔ. Naa nɔɔ nɛɛ zi m tɔ, nɔɔ nɛɛ ti zi Daa mɛɛ tɔ kɔ doori.” 
JHN.8.20	Kɔɔ ruu keɓe, bɛ̀ɛ́ tusu zang vuu ka yeti Gãa Laa, naabm nɛɛ nɔng ɓɔɔ zang tɛ̃ɛ saka ɓɔɔ zang á Laa ɓɛɛ. A zang ɓɔɔ yi wu kaa takpang, ka ruu ɓɔɔ, laa ɓiɓɛ à gn kpang ɓɛɛ.
JHN.8.21	Yeesɔ kɔɔ zang ɓɔɔ ri kpalɛ zɔɔ nɛɛ, “N daa kaa tɔ, nɔɔ naa kãa m, nɔɔ vɔ nɛɛ vuu shi kpang manɛ ning. Nɔng ɓɔɔ n daa gn, nɔɔ daa manɛ kpang.”
JHN.8.22	A rɛɛ zang bang bang zang Yahudi ri hɛ̃ɛlɛ nɛɛ, “Wee kɔɔyi nɛɛ ruu daa nɔng ɓɔɔ wu daa kpang ɓɛɛ, nyɔ yuu ɓiɓɛ kaa vɔrɔ ya?”
JHN.8.23	Yeesɔ kɔɔ ri tɔɔ, “Nɔɔ manɛ zang koo keɓe, n a m nɛɛ lapa. Nɔɔ rɛ̃rɛ manɛ ka yuu vuu ɓɔɔ ka koo keɓe, n rɛ̃rɛ m nɔngkɔ kpang. 
JHN.8.24	Ka ruu nɔngkɔ, n kɔ̀ɔ́ nɔɔ nɛɛ nɔɔ vɔ nɛɛ vuu shi kpang manɛ ning. Nɔɔ nɛɛ shing danggn nɛɛ nkɔ zang ɓɔɔ n tɔɔ, nkɔ wukɔ kpang, nɔɔ naa vɔ nɛɛ vuu shi kpang manɛ.”
JHN.8.25	Ri hɛ̃ɛ wu nɛɛ, “Mɔkɔ ɓu wiya?” Yeesɔ kɔɔ ri tɔɔ, “Nkɔ zang ɓɔɔ n kɔɔ nɔɔ doo ka tĩng nɛɛ nkɔ wukɔ ɓɛɛ. 
JHN.8.26	Vuu ɓɔɔ n kɔ̀ɔ́ ka yuu manɛ kagn dɔɔli, ɓɔɔ n dɔng nɔɔ ruu ka yuu ɓiɓɛ ɓɛɛ. Zang ɓɔɔ shong m suu sèé ɓi kpang, n ti kɔɔ zang koo keɓe m vuu ɓɔɔ n tãa ka nyaa ɓiɓɛ ɓɛɛ.”
JHN.8.27	Ri zi ɓarɛ kpang nɛɛ Yeesɔ rang ri yee ɓi ka yuu Laa ɓɔɔ wukɔ Daa ɓɛɛ kpang. 
JHN.8.28	Ka ruu nɔngkɔ, kɔɔ ri nɛɛ, “Nɔɔ nɛɛ wisi m, ɓɔɔ n Jaa Shɔnzang tɔ ka yuu laa, nɔ́ɔ naa zi kati nɛɛ nkɔ wukɔ. Tɔ̀ɔ, nɔ́ɔ zi kati nɛɛ n palɛ vuu gbete nɛɛ kaka yuu mɛɛ kpang. N kɔɔ m vuu ɓɔɔ Daa kpɛ̃ɛrɛ m nɛɛ n kɔ̀ɔ ɓɛɛ. 
JHN.8.29	Zang ɓɔɔ shong m ɓi nɛɛ n, yaa m ka bm kpang, ka ruu ɓɔɔ, n palɛ vuu ɓɔɔ wu kasɛ diki, diki ɓɛɛ.” 
JHN.8.30	Zang dɔɔli ɓɔɔ ri tãa vuu kɔ Yeesɔ kɔɔrɔ ɓee, ri shing danggn ka bii ɓiɓɛ.
JHN.8.31	Yeesɔ kɔɔ zang Yahudi ɓɔɔ ri shing danggn tɔ, ka bii ɓiɓɛ nɛɛ, “Nɔɔ nɛɛ yiti ruu kɔ n tusu nɔɔ ɓee gbãng gbãng, nɔɔ zang ɓɔɔ ri mantɛ vuu ka bii mɛɛ ɓɔɔ niizang kɔ. 
JHN.8.32	Nɔɔ naa zi ruu ɓɔɔ niizang katɔ, ruu ɓɔɔ niizang keɓe, ti yaa nɔɔ naa katɔ.”
JHN.8.33	Ri kasɛ wu nyaa nɛɛ, “Ruu ɓuru zɔ̃ng Ibirayi, ruu nwàng jaafoo zang ɓɔɔ, ɓuru gngn kpang. Mɔɔ kɔɔ biya nɛɛ zang yaa ruu naa katɔ viya?”
JHN.8.34	Yeesɔ kɔɔ ri tɔɔ, “N kɔɔ nɔɔ ruu ɓɔɔ niizang kɔ nwani, zang ɓɔɔ nɛɛ huu shoo nɛɛ vuu shi kpang palɛnang, ɓi kaa jaafoo vuu shi kpang. 
JHN.8.35	Jaafoo nwáng ɓi ka gãa ɓɔɔ wu kagn dòndòng kpang, ɓi jaa kɔ nwang shɛ̃ɛning. 
JHN.8.36	Ka ruu nɔngkɔ, Jaa nɛɛ yaa nɔɔ naa tɔ, zang yaa nɔɔ tɔ dòndòng. 
JHN.8.37	N zi tɔ nɔɔ manɛ zɔ̃ng Ibirayi. A ka ruu vi nɔɔ kãa gbalang nɛɛ nɔɔ nyɔ m vɔrɔ viya? Ka ruu ɓɔɔ, nɔɔ ta ruu mɛɛ ka yeti manɛ kpang ɓɛɛ. 
JHN.8.38	N kɔɔ nɔɔ m vuu ɓɔɔ n zi ka nɔng Daa mɛɛ ɓɛɛ. A nɔɔ palɛ manɛ vuu ɓɔɔ nɔɔ tãa ka nyaa daa manɛ ɓɛɛ.”
JHN.8.39	Ri kasɛ wu nyaa tɔɔ, “Daa ɓuru ɓi Ibirayi.” Yeesɔ kasɛ ri nyaa tɔɔ, “Naa nɔɔ nɛɛ wujɛ Ibirayi, nɔɔ nɛɛ palɛ vuu ɓɔɔ Ibirayi pálɛ́ ɓɛɛ. 
JHN.8.40	Kãntang keɓe, nɔɔ kãa gbalang nɛɛ nɔɔ nyɔ m vɔrɔ, ɓɔɔ nkɔ zang ɓɔɔ kɔɔ nɔɔ ruu ɓɔɔ niizang ɓɔɔ n tãa ka nyaa Laa ɓɛɛ. Ibirayi pálɛ̀ rɛɛ vuu ɓɔɔ naa weɓe ɓi kpang. 
JHN.8.41	Nɔɔ pálɛ̀ manɛ rɛɛ vuu ɓɔɔ daa manɛ pálɛ́ ɓɛɛ.” Ri kasɛ wu nyaa tɔɔ, “Laa nɛɛ yuu ɓiɓɛ, ɓi wukɔ Daa ɓuru gbete. Zang yi ruu ɓuru jaa nɔng zaakn kpang.”
JHN.8.42	Yeesɔ kɔɔ ri tɔɔ, “Naa Laa kɔ nɛɛ daa manɛ niizang, nɔɔ nɛɛ kàsɛ́ ruu mɛɛ katɔ, ka ruu ɓɔɔ, n nwangnɛ bii Laa kɔ, n a ka nihn ɓɛɛ. N a m̌ anang yuu mɛɛ kpang, wukɔ shong m. 
JHN.8.43	Nɔɔ zi vuu ɓɔɔ n kɔɔ ɓɛɛ kpang ka ruu viya? Ɓi ka ruu ɓɔɔ nɔɔ kasɛ nɛɛ nɔɔ dũ̀ng vuu ɓɔɔ n kɔɔ ɓɛɛ kpang ɓɛɛ. 
JHN.8.44	Nɔɔ manɛ wujɛ daa manɛ sheetang, a nɔɔ ti kasɛ manɛ nɛɛ nɔ́ɔ palɛ vuu ɓɔɔ daa manɛ kasɛ ɓɛɛ. Daa manɛ nyɔ̀kɔ̀ zang vɔrɔ ɓi doo ka tĩng. Ruu ɓiɓɛ hãa ɓi kagn nɛɛ ruu ɓɔɔ niizang kpang. Ka ruu ɓɔɔ, niizang ɓi kagn yeti ɓiɓɛ kpang ɓɛɛ. Náa suu sèé, palɛ ɓi vuu ɓɔɔ ka yeti ɓiɓɛ kɔ nwani, ka ruu ɓɔɔ ɓi zang sèé, a sèé ti nwàng ɓi nɛɛ bìí ɓiɓɛ kɔ nwani ɓɛɛ.
JHN.8.45	“N kɔ̀ɔ́ nɔɔ m ruu ɓɔɔ niizang, ka ruu nɔngkɔ, nɔɔ shíng danggn ka bii mɛɛ kpang. 
JHN.8.46	Zang gbete kagn teteng manɛ, ɓɔɔ túsù vuu shi kpang, ɓɔɔ nɔɔ tɔɔ n palɛ ɓɛɛ ya? N nɛɛ kɔ̀ɔ́ vuu ɓɔɔ niizang, a nɔɔ shing danggn ka bii mɛɛ kpang ka ruu viya? 
JHN.8.47	Zang ɓɔɔ ɓi zang Laa, ɓaa shoo ɓi ka Ruu Laa. Nɔɔ manɛ zang Laa kpang, ka ruu nɔngkɔ, nɔɔ kasɛ shoo ɓaanang ka ruu mɛɛ kpang.”
JHN.8.48	Zang Yahudi ri kasɛ wu nyaa tɔɔ, “Ruu ɓɔɔ ruu kɔ̀ɔyi nɛɛ mɔɔ zang tipi Samariya, suru shi kpang ti kagn bii ɓaaɓɛ, niizang kɔ nwani kɔ.”
JHN.8.49	Yeesɔ kɔɔ ri tɔɔ, “Suru shi kpang ɓi ka bii mɛɛ kpang. N á m Daa mɛɛ bannang, nɔɔ a m bannang manɛ kpang. 
JHN.8.50	N ti kã̀á wu yuu mɛɛ bannang kpang. Zang ɓɔɔ kãa m ɓɛɛ ɓi kagn, wukɔ ti naa jɛ̃ɛ ruu ɓiri. 
JHN.8.51	N kɔ̀ɔ́ nɔɔ, ruu ɓɔɔ niizang kɔ nwani, zang ɓɔɔ nɛɛ yiti ruu mɛɛ ka yeti ɓiɓɛ vɔ kpang dòndòng.”
JHN.8.52	Ɓɔɔ zang Yahudi ri tãa naa weɓe, ri tɔɔ, “Ruu zi tɔ kati, suru shi kpang kagn bii ɓaaɓɛ. Ibirayi vɔ tɔ, nɛɛ rɛɛ zang nyaa shonang Laa piti, mɔɔ kɔɔ ruu ɓáa nɛɛ zang ɓɔɔ nɛɛ yiti ruu ɓaaɓɛ ka yeti ɓiɓɛ, vɔ kpang ya? 
JHN.8.53	Mɔɔ ɓa dabang ɓuru Ibirayi ɓɔɔ vɔ ɓɛɛ, ɓu kaa tɔ ya? Rɛɛ zang nyaa shonang Laa, ri ti vɔlɔ jong. Mɔɔ ɓaa ɓu ka wiya?”
JHN.8.54	Yeesɔ kasɛ ri nyaa tɔɔ, “Naa n á yuu mɛɛ bannang, bannang keɓe ɓi ɓɔɔ waati ɓɛɛ. Zang ɓɔɔ a m bannang ɓi Daa mɛɛ, zang ɓɔɔ nɔɔ tɔɔ wukɔ Làá manɛ ɓɛɛ. 
JHN.8.55	Nɔɔ zi wu gngn kpang, n zi wu m tɔ. Naa n kɔɔyi nɛɛ n zi wu kpang, n nwáng kaa zang sèé naa nɔkɔ. N zi wu m tɔ, n ti ta nyaa ɓiɓɛ kpang. 
JHN.8.56	Daa manɛ Ibirayi tãa tĩnang dɔɔli, ka ɓɔɔ Laa kɔɔ wu nɛɛ wu zi diki ɓɔɔ n a kagn ɓɛɛ. Ti zirɛ a tãa tĩnang dɔɔli.”
JHN.8.57	Ri kɔɔ wu nɛɛ, “Saa ɓaaɓɛ daa laa ziti tu kopi gn kpang, naa mɔɔ nɛɛ zi Ibirayi tɔ ya?”
JHN.8.58	Yeesɔ kasɛ ri nyaa tɔɔ, “N kɔɔ nɔɔ ruu ɓɔɔ niizang kɔ nwani, ɓɔɔ zang yi Ibirayi bɛ̀ɛ́ n m kaa gn kɔ nwani.”
JHN.8.59	Ka ruu nɔngkɔ, ri yakɛ tari nɛɛ ri luku wu kaa tɔ. Waasɛ yuu ɓiɓɛ, nwang nɛɛ nwĩiri yaa Gãa Laa.
JHN.9.1	Yeesɔ daa kana gbalang, a zi yɔɔ ɓɔɔ zang yi wu jĩng ringtang ɓɛɛ. 
JHN.9.2	Zang ɓɔɔ ri mantɛ vuu ka bii ɓiɓɛ ri hɛ̃ɛ wu nɛɛ, “Maalang, ɓu wi palɛ vuu shi kpang, a zang yi yɔɔ keɓe jĩng ringtang wiya? Yɔɔ kɔ̀ nɛɛ yuu ɓiɓɛ ya, kɔ́ zang ɓɔɔ ri yi wu ɓɛɛ?”
JHN.9.3	Yeesɔ kɔɔ ri tɔɔ, “Wu yɔɔ kɔ palɛ vuu shi kpang, kpang, wu ti rɛɛ zang ɓɔɔ ri yi wu ɓɛɛ kpang. Zang yi wu jĩng ringtang, tɔ̀ɔ, zang zi naa vuu palɛnang Laa, ka ɓɔɔ palɛ shonang ka bii yɔɔ ɓɛɛ. 
JHN.9.4	Rúu palɛ shonang zang ɓɔɔ shong m ɓɛɛ, bɛ̀ɛ́ doo nɔng laagɛ̃. Nɔng zĩi a kana ɓɔɔ zang palɛ shonang tɔ̀ɔ́ gbete kpang ɓɛɛ. 
JHN.9.5	Wee n doo ka koo ɓee, nkɔ yakɛ koo.”
JHN.9.6	Yeesɔ kɔɔ vuu keɓe tɔ, a tu sisãa ka tipi, a tɔɔlɔ tapɔng nɛɛ mani, a bɔɔlɔ yɔɔ jĩng ringtang ka jĩng. 
JHN.9.7	A kɔɔ wu nɛɛ, “Dita, mɔɔ daa sɔɔ jĩng ka too mii ɓɔɔ zang ɓaa nɛɛ Siluwa ɓɛɛ.” (Dĩiri nung keɓe ɓi, “Zang shongnɛ”.) A yɔɔ daayi, daa sɔɔ jĩng, a gbãayu, jĩng ɓiɓɛ zi nɔng kana.
JHN.9.8	Zang ɓɔɔ ri roo nyaa gãa nɛɛ wu, nɛɛ rɛɛ zang ɓɔɔ ri zi wu tɔ gn gàarɛ́ vuu ɓɛɛ, ri hɛ̃ɛyi nɛɛ, “Wee ɓu bɛ̀ɛ yɔɔ ɓɔɔ nwalɛ, gàarɛ́ vuu ɓɛɛ kpang ya?” 
JHN.9.9	Zang ɓɔɔ ri kɔɔyi nɛɛ wukɔ, zang ɓɔɔ ri kɔɔ ɓarɛ nɛɛ, “Ɓi wukɔ kpang, zang nwáng wu katɔ.” A yɔɔ bii kɔɔ kaa nɛɛ yuu ɓiɓɛ nɛɛ, “Ɓi nkɔ.”
JHN.9.10	Ri hɛ̃ɛ wu nɛɛ, “A palɛ kaa biya mɔɔ zi nɔng kaa tɔ viya?”
JHN.9.11	Kasɛ ri nyaa tɔɔ, “Yɔɔ ɓɔɔ zang ɓaa wu nɛɛ Yeesɔ ɓɛɛ, tɔ̀ɔ tapɔng, bɔɔlɔ m ka jĩng. A kɔɔ m nɛɛ n daa ka too mii ɓɔɔ zang ɓaa nɛɛ Siluwa ɓɛɛ, n daa sɔɔ jĩng. A n daa kati, ɓu doo ɓɔɔ n sɔɔ jĩng hn, jĩng mɛɛ zi nɔng káa tɔkn.”
JHN.9.12	Ri hɛ̃ɛ wu nɛɛ, “Yɔɔ bìí ɓu kiya?” Yɔɔ kɔɔ ri nɛɛ, “N zi kpang.”
JHN.9.13	Ri daa nɛɛ yɔɔ ɓɔɔ bɛ̀ɛ́ jĩng ringtang, ka nɔng zang Farisi. 
JHN.9.14	Diki ɓɔɔ Yeesɔ tɔɔ tapɔng kagn a màsɛ̀ yɔɔ jĩng nɛɛ mani, ɓi ka Diki Ɔ̃sɔnang. 
JHN.9.15	Zang Farisi ri hɛ̃ɛ wu tɔkn naa ɓɔɔ jĩng ɓiɓɛ zi nɔng kaa tɔkn ɓɛɛ. Yɔɔ kɔɔ ri tɔɔ, Yɔɔ bɔɔlɔ m tapɔng ka jĩng, n sɔɔ jĩng mɛɛ, a n zi nɔng kati.
JHN.9.16	Ka teteng zang Farisi bìí, zang ɓɔɔ ri kɔɔyi nɛɛ, “Yɔɔ ɓɔɔ palɛ vuu keɓe, a ɓi nɛɛ bii Laa kpang, ka ruu ɓɔɔ dũng nyaa ɓɔɔ zang dang ka yuu Diki Ɔ̃sɔnang ɓi kpang ɓɛɛ.” Zang ɓɔɔ ri ti kɔɔ ɓarɛ, nɛɛ, “Naa yɔɔ keɓe nɛɛ zang ɓɔɔ palɛ vuu shi kpang, nɛɛ zunung ɓɔɔ wu palɛ rɛɛ vuu ɓɔɔ zang zirɛ, zang mã naa ka danggn, naa rɛɛ wee wu pálɛ̀ ɓee kpang.” A ri basɛ zɔɔ kaa nɔ́ngkɔ̀.
JHN.9.17	A zang Farisi ri hɛ̃ɛ yɔɔ tɔkn nɛɛ, “Wee másɛ́ jĩng ɓaaɓɛ tɔ ɓee, mɔɔ kɔɔ ɓu kaa nɛɛ vi, ka yuu ɓiɓɛ viya?” Yɔɔ kɔɔ ri tɔɔ, “Yɔɔ bìí ɓi zang nyaa shonang Laa.”
JHN.9.18	Rɛɛ zang Yahudi ri kasɛ gn kpang kɔ sasak. Ri kasɛ gn kpang nɛɛ bɛ̀ɛ́ yɔɔ bìí jĩng ringtang, a zang màsɛ̀ wu jĩng kpang. Ri ɓaa nyaa ka rɛɛ zang ɓɔɔ yi wu ɓɛɛ ka gbongkarɛ. 
JHN.9.19	A ri hɛ̃ɛ ri nɛɛ, “Wee jaa manɛ ɓɔɔ nɔɔ tɔɔ nɔɔ yi wu jĩng ringtang kɔ ya? A palɛ bɛ̀ɛ́ zi nɔng kaa tɔkn viya?”
JHN.9.20	Zang ɓɔɔ ri yi yɔɔ, ri kasɛ nyaa tɔɔ, “Ruu zi tɔ ɓi jaa ɓuru kɔ, ruu ti zi tɔ ruu yi wu jĩng ringtang. 
JHN.9.21	Naa ɓɔɔ zang palɛ, zi nɔng kãntang keɓe, naa wi ti màsɛ̀ wu jĩng wiya, ruu zi ɓuru kpang. Bang tɔ, daa ɓɔɔ wu kɔɔ ruu ka yuu ɓiɓɛ tɔ. Nɔɔ hɛ̃ɛ wu ta, kɔɔ nɔɔ katɔ nɛɛ nyaa ɓiɓɛ.” 
JHN.9.22	Rɛɛ zang ɓɔɔ yi yɔɔ ri kasɛ nyaa nɔngkɔ, ka ruu ɓɔɔ, ri kaa vɔrɔ zang Yahudi bii katɔ ɓɛɛ. Rɛɛ zang Yahudi ri kɔɔ tɔ nɛɛ, zang ɓɔɔ nɛɛ kɔɔyi nɛɛ, wu kasɛ tɔ nɛɛ Yeesɔ kɔ Kirisi, ri zãa wu gãa zɔɔ kpalɛnang daanang katɔ. 
JHN.9.23	Ka ruu weɓe kɔ, rɛɛ zang ɓɔɔ yí yɔɔ ri kɔɔyi nɛɛ, “Bang tɔ, daa ɓɔɔ wu kɔɔ ruu ka yuu ɓiɓɛ tɔ, nɔɔ hɛ̃ɛ wu ta.”
JHN.9.24	Ri ɓaa yɔɔ ɓɔɔ bɛ̀ɛ́ jĩng ringtang nyaa tɔkn, daa kaa doo ziti, a ri kɔɔ wu nɛɛ, “Kɔɔ ruu ɓɔɔ niizang ɓɛɛ, ruu zi ɓuru tɔ, yɔɔ kaɓa ɓi zang ɓɔɔ palɛ vuu shi kpang ɓɛɛ.”
JHN.9.25	Yɔɔ ɓɔɔ Yeesɔ másɛ́, kasɛ ri nyaa tɔɔ, “Naa ti zang ɓɔɔ palɛ vuu shi kpang ya, n zi kpang. Vuu ɓɔɔ n zirɛ ɓi gbete. N zi m ɓɔɔ ɓeleng, bɛ̀ɛ́ n jĩng ringtang, kãntang keɓe n zi nɔng kaa tɔ ɓɛɛ kɔ shɛ̃ɛning.”
JHN.9.26	A ri hɛ̃ɛ wu nɛɛ, “Pàlɛ̀ mɔɔ viya? Puu mɔɔ jĩng biya?”
JHN.9.27	Yɔɔ kasɛ ri nyaa tɔɔ, “N kɔɔ nɔɔ tɔ, doo ɓasi ɓɛɛ, nɔɔ ɓaa shoo kagn kpang. Nɔɔ kasɛ nɛɛ nɔɔ tãa kaa tɔkn ka ruu viya? Nɔɔ kasɛ nɛɛ nɔɔ nwang kaa zang ɓɔɔ ri mantɛ vuu ka bii ɓiɓɛ jong ya?”
JHN.9.28	Ri dãlɛ wu, a ri kɔɔ wu nɛɛ, “Ɓi mɔkɔ zang ɓɔɔ mantɛ vuu ka bii yɔɔ kaɓa shɛ̃ɛning. Ruu ɓuru zang ɓɔɔ ri mantɛ vuu ka bii Musa ɓɛɛ.
JHN.9.29	“Ruu zi ɓuru tɔ, nɛɛ Laa rang yee nɛɛ Musa. Ɓɔɔ yɔɔ kaɓa ruu zi nɔng ɓɔɔ wu a ɓi nɛɛ mani kpang.”
JHN.9.30	Yɔɔ kasɛ nyaa, “Wee vuu ɓɔɔ zang mã naa ka danggn ɓɛɛ. Yɔɔ kaɓa masɛ jĩng mɛɛ. Nɔɔ kɔɔ biya nɛɛ nɔɔ zi nɔng ɓɔɔ wu a nɛɛ mani kpang viya? 
JHN.9.31	Ruu zi ɓuru tɔ, nɛɛ Laa ɓaa shoo ɓi jong ka vuu ɓɔɔ zang ɓɔɔ ri palɛ vuu shi kpang ri kɔɔ ɓɛɛ kpang, ɓáa shoo ɓi ka vuu ɓɔɔ zang ɓɔɔ ri bang wu, ri ti palɛ vuu ɓɔɔ wu kasɛ, ri kɔɔ ɓɛɛ. 
JHN.9.32	Ɓu dòo ɓɔɔ koo gaayu katɔ ɓɛɛ, ruu tãa gngn nɛɛ zang ɓɔɔ másɛ̀ zang ɓɔɔ zang yi wu jĩng ringtang kpang. 
JHN.9.33	Naa yɔɔ keɓe nɛɛ a nɛɛ nɔng Laa kpang, nɛɛ zunung vuu keɓe palɛnang kpang.” 
JHN.9.34	Ri kasɛ nyaa tɔɔ, “Ɓɔɔ zang yi mɔkɔ ka yeti vuu shi kpang kirik, mɔɔ nɛɛ mɔɔ tusu rukɔ vuu ya?” Ri hing wu ka biling.
JHN.9.35	Yeesɔ tãa nyaa nɛɛ zang hing yɔɔ ɓɔɔ wu másɛ̀ tɔ. Yeesɔ kãa wu, naa ĩi wu, a hɛ̃ɛ wu nɛɛ, “Mɔɔ shing danggn tɔ ka bii Jaa Shɔnzang ya?”
JHN.9.36	Yɔɔ kasɛ nyaa tɔɔ, “Jaa Shɔnzang bìí ɓu wiya? Kɔɔ m ta, n shing danggn ka bii ɓiɓɛ.”
JHN.9.37	Yeesɔ kɔɔ wu tɔɔ, “Mɔɔ zi wu tɔ, wukɔ ti rang yee nɛɛ mɔɔ.”
JHN.9.38	A yɔɔ kɔɔ wu tɔɔ, “Kpanti, n shing danggn tɔ.” A bang Yeesɔ kati.
JHN.9.39	Yeesɔ kɔɔyi tɔɔ, “N à ka koo keɓe nɛɛ n naa basɛ teteng zang. Tɔ̀ɔ, zang ɓɔɔ ri jĩng ringtang ri zi nɔng. Zang ɓɔɔ ri zi nɔng katɔ jĩng ɓarɛ wu zuuyi.”
JHN.9.40	Ɓɔɔ rɛɛ zang Farisi ɓɔɔ ri nɛɛ wu, ri tãa naa weɓe, ri hɛ̃ɛ wu nɛɛ, “Wee jĩng ɓuru zuu ɓu kaa tɔ jong ya?”
JHN.9.41	Yeesɔ kɔɔ ri tɔɔ, “Naa jĩng manɛ nɛɛ zuu katɔ, zang nɛɛ kɔ̀ɔ kpang nɛɛ nɔɔ palɛ vuu shi kpang tɔ kpang. Ka ruu ɓɔɔ, nɔɔ kɔɔyi nɛɛ nɔɔ zi nɔng manɛ katɔ, vuu shi kpang manɛ nwáng tɔ ka bii manɛ ka nɔngkɔ.”
JHN.10.1	Yeesɔ kɔɔyi tɔɔ, “N kɔɔ nɔɔ ruu ɓɔɔ niizang kɔ nwani, zang ɓɔɔ nɛɛ tù yeti vaa mɛ̀ɛrɛ́ nɛɛ nyaa vàa kpang, nɛɛ sɔɔ nɔng ɓɔɔgn ɓi shɔngɓɔ, a ɓi ti zang ɓɔɔ ta zang vuu nɛɛ ɓangge ɓɛɛ. 
JHN.10.2	Zang ɓɔɔ nɛɛ sɔɔ nyaa vàa, ɓi wukɔ jagãng mɛ̀ɛrɛ́ niizang. 
JHN.10.3	Zang ɓɔɔ gã nyaa vàa, puu wu katɔ. Mɛ̀ɛrɛ́ ɓiɓɛ ri tãa yee ɓiɓɛ katɔ. Ɓaarɛ ri nyaa nɛɛ nung ɓarɛ gbete gbete, wu nwangsɛ ri ka biling. 
JHN.10.4	Nɛɛ nwangsɛ ri tɔ, wu sɔɔ tĩng a mɛ̀ɛrɛ́ ri dũng wu, ka ruu ɓɔɔ, ri zi yee ɓiɓɛ nung tɔ ɓɛɛ. 
JHN.10.5	Ri dũ̀ng zang zanti kpang. Ri yuu zang bìí katɔ kɔ jong, ka ruu ɓɔɔ, ri zi yee ɓiɓɛ nung kpang ɓɛɛ.”
JHN.10.6	Yeesɔ rang rɛɛ zang Farisi yee keɓe nɛɛ nyaa vuu jeenang, a ri zi dĩiri nyaa vuu jeenang bìí kaa takpang.
JHN.10.7	Ka ruu nɔngkɔ, Yeesɔ kɔɔ tɔkn nɛɛ, “N kɔɔ nɔɔ ruu ɓɔɔ niizang kɔ nwani, nkɔ nyaa vàa mɛ̀ɛrɛ́. 
JHN.10.8	Zang ɓɔɔ ri á ka tĩng mɛɛ nandon, ri ɓarɛ shɔngɓɔ, a ri ti zang ɓɔɔ ta zang vuu nɛɛ ɓangge ɓɛɛ. Mɛ̀ɛrɛ́ ri ti ɓáa shoo ka nyaa ɓarɛ kpang. 
JHN.10.9	Nkɔ nyaa vàa. Zang ɓɔɔ nɛɛ tù nɛɛ bii mɛɛ, zang ta yuu ɓiɓɛ katɔ. Ti hãa nyaa, wu nwangnɛ, wu ti walɛ nɔng shaanang ɓɔɔ tɔ̃ɔ ɓɛɛ. 
JHN.10.10	Shɔngɓɔ ri a ɓarɛ nɔng vuu ɓɔɔnang, ri ti nyɔkɔ zang vɔrɔ, a ri lasɛ vuu. N a m nɛɛ tɔ̀ɔ, nɔɔ walɛ suru bii. Tɔ̀ɔ, nɔɔ nwang ningkãari, nɔɔ ti walɛ vuu piti ɓɔɔ nɔɔ kasɛ ɓɛɛ.
JHN.10.11	“Nkɔ jagãng ɓɔɔ tɔ̃ɔ ɓɛɛ. Jagãng ɓɔɔ tɔ̃ɔ mãlɛ́ yuu ɓiɓɛ ka ruu mɛ̀ɛrɛ́ ɓiɓɛ. 
JHN.10.12	Zang ɓɔɔ mɛ̀ɛrɛ́ wu ɓɔɔ ɓiɓɛ kpang, zang shu wu katɔ, wu shaa zang mɛ̀ɛrɛ́. Naa zi zaa wisi arɛ, yuu katɔ wu yaa mɛ̀ɛrɛ́. Zaa wisi yiki mɛ̀ɛrɛ́, wu ti tantɛ ɓɔɔ yaa ɓɛɛ. 
JHN.10.13	Zang keɓe yuu ka ruu ɓɔɔgn mɛ̀ɛrɛ́ kɔng wu kpang, a mɛ̀ɛrɛ́ wu ti ɓɔɔ ɓiɓɛ kpang ɓɛɛ.
JHN.10.14+JHN.10.15	“Nkɔ jagãng ɓɔɔ tɔ̃ɔ ɓɛɛ. Naa ɓɔɔ Daa zi m nung tɔ, n zi Daa nung tɔ jong. N zi mɛ̀ɛrɛ́ nung doo nɔngkɔ, ri ti zi m nung tɔ jong. N ti mãlɛ́ yuu mɛɛ, zang nyɔ m vɔrɔ ka ruu ɓarɛ. 
JHN.10.16	Mɛ̀ɛrɛ́ mɛɛ ɓɔɔ ti kagn, ɓɔɔ ri ka vaa keɓe kpang ɓɛɛ. N atɛ ri ditɔ jong. Ri naa tã̀á yee mɛɛ ditɔ, tɔ̀ɔ, ri nwang kaa vàa gbete, jagãng ɓarɛ ti gbete.
JHN.10.17	“Daa kasɛ ruu mɛɛ, ka ruu ɓɔɔ, n kasɛ tɔ nɛɛ, n mãlɛ́ yuu mɛɛ ɓɛɛ. Tɔ̀ɔ, zang naa wisi m paa tɔkn. 
JHN.10.18	Zang ɓɔɔ nyɔ m vɔrɔ kagn gbete kpang. Nkɔ kàsɛ́ zang nyɔ m vɔrɔ, nkɔ ti kàsɛ́ n nwang ningkãari tɔkn. Wee vuu ɓɔɔ Daa mɛɛ kasɛ nɛɛ n palɛ ɓɛɛ kɔ.”
JHN.10.19	Zang Yahudi ri basɛ zɔɔ tɔkn ka ruu, ruu kɔ Yeesɔ kɔɔ ɓee. 
JHN.10.20	Zang dɔɔli ka teteng ɓarɛ ri kɔɔrɔ nɛɛ, “Suru shi kpang kagn bii ɓiɓɛ. Ɓi shoko. Nɔɔ ɓaa shoo ka ruu ɓɔɔ wu kɔɔrɔ ka ruu viya?”
JHN.10.21	Zang ɓɔɔ ri ti kɔ̀ɔrɔ́ ɓarɛ nɛɛ, “Zang ɓɔɔ suru shi kpang kagn bii ɓiɓɛ ràng yee naa weɓe kpang. Suru shi kpang palɛ biya wu masɛ zang jĩng ringtang viya?”
JHN.10.22	Bɛ̀ɛ́ kaa laa ɓɔɔ zang shaa nyaalaa ɓɔɔ zang kpaa danggn diki ɓɔɔ zang a Gãa Laa tɔkn ɓɛɛ, ka Urushalima ɓɛɛ. Ka làa keɓe pũngku kpaa kana, 
JHN.10.23	a Yeesɔ rakɛ ɓi ka nɔng ɓɔɔ zang nwalɛ gn, ɓɔɔ zang ɓaa ka nung kpanti Sulemanu ɓɛɛ. 
JHN.10.24	Rɛɛ zang Yahudi ri kpalɛ zɔɔ ka bii ɓiɓɛ, ri hɛ̃ɛ wu nɛɛ, “Mɔɔ yaa ruu ɓu kaa naa weɓe kɔ sasak, ruu zi mɔɔ nung kpang ya? Mɔkɔ nɛɛ Kirisi, kɔɔ ruu faarik, mɔɔ wàasɛ̀ ruu kpang.”
JHN.10.25	Yeesɔ kasɛ nyaa tɔɔ, “N kɔɔ nɔɔ tɔ, nɔɔ kasɛ kpang. Vuu ɓɔɔ zang zirɛ, zang mã naa ka danggn kɔ n palɛ nɛɛ naa ɓɔɔ Daa mɛɛ a m ɓee, wukɔ kɔɔ ruu ka yuu mɛɛ. 
JHN.10.26	Nɔɔ kasɛ danggn shinang ka bìí mɛɛ kpang, ka ruu ɓɔɔ, nɔɔ manɛ mɛ̀ɛrɛ́ mɛɛ kpang ɓɛɛ. 
JHN.10.27	Mɛ̀ɛrɛ́ mɛɛ ri tãa yee mɛɛ ɓarɛ katɔ. N zi ri nung tɔ, a ri dũng m katɔ. 
JHN.10.28	N a ri suru bii ɓɔɔ waa nyaa kpang ɓɛɛ. Ri vɔ ɓarɛ takpang. Zang ɓɔɔ ti zunung ɓɔɔ wu ta ri ka naa mɛɛ nɛɛ kaka kpang. 
JHN.10.29	Daa mɛɛ ɓɔɔ wukɔ a m ri, ɓa zang katɔ nandon. Zang ɓɔɔ ta ri nɛɛ naa Daa mɛɛ, nɛɛ kaka kagn gbete kpang. 
JHN.10.30	Ɓɔɔ n nɛɛ Daa ruu gbete.”
JHN.10.31	A zang Yahudi ri daa yakɛ tari tɔkn, nɛɛ ri luku wu nɛɛ mani. 
JHN.10.32	Yeesɔ kɔɔ ri tɔɔ, “N pálɛ́ vuu tɔ̃ɔ tɔ dɔɔli, ɓɔɔ Daa a m naa nɛɛ n palɛ ɓɛɛ. Nɔɔ luku m, ɓu ka ruu wi ka teteng ɓarɛ gbete wiya?”
JHN.10.33	Zang Yahudi ri kasɛ wu nyaa tɔɔ, “Ruu luku mɔɔ wu ka ruu vuu tɔ̃ɔ ɓɔɔ mɔɔ palɛ ɓɛɛ kpang. Ruu luku mɔɔ, ka ruu ruu shi kpang ɓɔɔ mɔɔ kɔɔ ɓɛɛ. Ka ruu ɓɔɔ mɔɔ shɔnzang waati, mɔɔ kɔɔyi nɛɛ mɔɔ ɓaa Laa ɓɛɛ.”
JHN.10.34	Yeesɔ kɔɔ ri tɔɔ, “Zang bee ka yeti labeenang nyaa dannang manɛ nɛɛ Laa tɔɔ, ‘Nɔɔ nwang manɛ naa Laa.’ 
JHN.10.35	Ruu zi tɔ nɛɛ vuu ɓɔɔ labeenang Laa kɔɔyi ɓi niizang dòndòng. Laa nɛɛ ɓaa zang ɓɔɔ wu shong ri nɛɛ yee ɓiɓɛ tɛ̃ɛ tɛ̃ɛ nɛɛ ri nwang naa Laa, 
JHN.10.36	a zang ɓɔɔ Daa zɔ̃ngnɛ, a shong wu ka koo ɓɛɛ, nɔɔ kɔɔ ka ruu vi nɛɛ n kɔɔrɔ ruu shi kpang ka ruu ɓɔɔ n kɔɔyi nɛɛ n Jaa Laa viya? 
JHN.10.37	Nɔ́ɔ shing danggn ka bii mɛɛ kpang, n nɛɛ palɛ vuu ɓɔɔ Daa mɛɛ palɛ kpang ɓɛɛ. 
JHN.10.38	N nɛɛ palɛ vuu ɓɔɔ Daa mɛɛ palɛ kɔ, nɔɔ nɛɛ shing danggn doo ka bii mɛɛ kpang, nɔ́ɔ shing danggn ka vuu ɓɔɔ zang zirɛ zang mã naa ka danggn ɓɔɔ n palɛ ɓɛɛ. Tɔ̀ɔ, nɔ́ɔ zi kaa gn dɔ̃ɔ gbete nɛɛ Daa kagn bii mɛɛ, nɛɛ n ti kagn bii Daa.”
JHN.10.39	Ri tɔɔ ri yi wu kaa tɔ tɔkn, a nwangnɛ nwĩiri daayi.
JHN.10.40	A Yeesɔ ta rang Urudung tɔkn, daa ka nɔng ɓeleng ɓɔɔ Yɔhana pàlɛ́ zang batizima kagn ɓɛɛ, daa nwang ka nɔngkɔ. 
JHN.10.41	Zang dɔɔli ri a ka bii ɓiɓɛ, ri kɔɔrɔ nɛɛ, “Yɔhana pálɛ́ vuu ɓɔɔ zang zirɛ zang mã naa ka danggn ɓi kpang, vuu ɓɔɔ kɔɔ ka yuu yɔɔ keɓe nandon ɓi niizang kɔ nwani.” 
JHN.10.42	Zang dɔɔli ri shing danggn ka bii Yeesɔ ka nɔngkɔ.
JHN.11.1	Yɔɔ ɓɔɔ kagn roo gãa ka Bɛtani, zang ɓaa wu nɛɛ Liyazaru. Vuu pálɛ́ wu katɔ. Bɛtani ɓi gari rɛɛ Marayamu nɛɛ jaa niiɓɛ zang soro ɓɔɔ zang ɓaa wu nɛɛ Mata ɓɛɛ. 
JHN.11.2	Marayamu keɓe, kɔ tũuru Yeesɔ nung ɓɔɔ pũ̀ngkù tɔ̃ɔ tɔ̃ɔ ka doo, a àlɛ̀ nɛɛ suuyuu ɓiɓɛ. Liyazaru ɓɔɔ vuu palɛ keɓe, jaa niiɓɛ kɔ. 
JHN.11.3	Rɛɛ ɓeenaa soro ziti keɓe, ri shòng Yeesɔ nyaa tɔɔ, “Kpanti, vuu palɛ zang ɓɔɔ mɔɔ kasɛ wu dɔɔli ɓɛɛ katɔ.”
JHN.11.4	Ɓɔɔ Yeesɔ tãa ruu keɓe, kɔɔyi tɔɔ, “Kɔnang keɓe nyɔ wu vɔrɔ kpang. Vuu keɓe pálɛ̀ nɔngkɔ, tɔ̀ɔ, wu tusu zang bannang Laa, wu ti tusu zang bannang Jaa Laa kaa jong.”
JHN.11.5	Yeesɔ kasɛ ruu Mata katɔ nɛɛ jaa niiɓɛ ɓɔɔ soro, a ɓɔɔ Liyazaru. 
JHN.11.6	Ɓɔɔ wu tãa nyaa nɛɛ vuu palɛ Liyazaru katɔ, nwang doo nɛɛ mani ka nɔng ɓɔɔ bɛ̀ɛ́ wu kagn ɓɛɛ, diki ziti tɔkn. 
JHN.11.7	A kɔɔ zang ɓɔɔ ri mantɛ vuu ka bii ɓiɓɛ nɛɛ, “Ruu daa nɔɔ tipi Yahudi tɔkn.”
JHN.11.8	A ri kasɛ wu nyaa tɔɔ, “Maalang wee dòó naa ɓee, zang Yahudi nɛɛ ri luku mɔɔ nɛɛ tari mɔɔ vɔrɛ, mɔɔ nɛɛ mɔɔ gbãayu ka nɔngkɔ tɔkn ya?”
JHN.11.9	Yeesɔ kɔɔ ri tɔɔ, “Laa nɛɛ nwáng tɔ, palɛ saka kopi tu ziti tɔɔ wu hãa nyaa kpang ya? Zang ɓɔɔ rakɛ nɛɛ laagɛ̃, kpaa doo ɓi kpang, ka ruu ɓɔɔ, vuu ɓɔɔ yakɛ koo, yakɛ nɔng katɔ ɓɛɛ. 
JHN.11.10	Naa rakɛ nɛɛ nɔng zĩi, kpaa doo katɔ, ka ruu ɓɔɔ, vuu ɓɔɔ yakɛ wu nɔng kpang ɓɛɛ.” 
JHN.11.11	Yeesɔ kɔɔ ruu keɓe tɔ, a gisi ɓɔɔ kagn tɔɔ, “Hingro yi wusang ɓuru Liyazaru tɔ. N daa ditɔ, n daa hingsi wu.”
JHN.11.12	Zang ɓɔɔ ri mantɛ vuu ka bii ɓiɓɛ, ri kasɛ wu nyaa tɔɔ, “Kpanti, hingro nɛɛ yi wu katɔ, hingsi jĩng ditɔ.”
JHN.11.13	A ɓeekpang Yeesɔ gãsɛ ɓi ɓɔɔ Liyazaru vɔ katɔ ɓɛɛ, ri tɔɔ ɓarɛ naa Liyazaru roo ɓi hingro siri. 
JHN.11.14	A Yeesɔ kɔɔ ri kaa faarik, tɔɔ, “Liyazaru vɔ tɔ. 
JHN.11.15	Wee bɛ̀ɛ́ n nɛɛ wu kpang ɓee, wukɔ tɔ̃ɔ, ka ruu manɛ, tɔ̀ɔ, nɔɔ shing danggn kati. Ruu dita bii ɓiɓɛ.”
JHN.11.16	A Tooma, ɓɔɔ zang ɓaa wu nɛɛ jaa bãnang ɓɛɛ, kɔɔ rɛɛ zang ɓɔɔ wu mantɛ vuu nɛɛ ri ka bii Yeesɔ ɓɛɛ tɔɔ, “Ruu dita, ruu daa vɔ nɔɔ nɛɛ wu.”
JHN.11.17	Yeesɔ naa shɛ̃ɛ nɔng, bɛ̀ɛ́ Liyazaru roo sàá tɔ, daa diki dɛ̃ɛti. 
JHN.11.18	Gari Bɛtani nɛɛ Urushalima daa mɛli ziti kpang, 
JHN.11.19	zang tipi Yahudi dɔɔli ri a tɔ, nɛɛ ri jee Marayamu nɛɛ Mata nyavɔ jaa nàá ɓarɛ. 
JHN.11.20	Mata tãa nyaa nɛɛ Yeesɔ a kana, a nwangnɛ, nɛɛ wu daa kpisi wu yuu. Marayamu nwang ɓi kaa yeti gãa. 
JHN.11.21	Mata kɔɔ wu nɛɛ, “Kpanti, naa mɔɔ nɛɛ ka nihn, jaa nàá mɛɛ nɛɛ vɔ kpang. 
JHN.11.22	N ti zi tɔ, naa mɔɔ gàa dòo viya ka naa Laa kãntang, a mɔɔ katɔ.”
JHN.11.23	Yeesɔ kɔɔ wu tɔɔ, “Jaa nàá ɓaaɓɛ yupaa ditɔ.”
JHN.11.24	Mata kasɛ wu nyaa tɔɔ, “N zi tɔ, naa yupaa ditɔ ka diki ɓɔɔ Laa naa wisi zang paa nɛɛ sàa, ka diki ɓɔɔ koo waa nyaa ɓɛɛ.”
JHN.11.25	Yeesɔ kɔɔ wu tɔɔ, “Nkɔ wisi zang paa nɛɛ sàa, nkɔ ti a zang suru bii. Zang ɓɔɔ nɛɛ shing danggn ka bii mɛɛ, náa vɔ doori, nwáng ningkãari ditɔ tɔkn. 
JHN.11.26	Zang ɓɔɔ doo ningkãari, nɛɛ shing danggn ka bii mɛɛ, vɔ kpang dòndòng, mɔɔ shing danggn tɔ kagn nɔngkɔ ya?”
JHN.11.27	Mata kasɛ wu nyaa tɔɔ, “Nn, Kpanti, N shing danggn tɔ nɛɛ, mɔkɔ Kirisi Jaa Laa, ɓɔɔ naa a ka koo ɓɛɛ.”
JHN.11.28	Mata kɔɔ ruu keɓe tɔ, a gbãayu daa yeti gãa, daa ɓaa jaa niiɓɛ Marayamu nyaa dang gbete, a kɔɔ wu nɛɛ, “Maalang a tɔ, hɛ̃ɛ nɔng ɓaaɓɛ.” 
JHN.11.29	Ɓɔɔ Marayamu tãa naa weɓe, yupaa pati nwang ka biling, daa ka bii Yeesɔ. 
JHN.11.30	Bɛ̀ɛ́ Yeesɔ shɛ̃ɛ yeti gari gn kpang. Bɛ̀ɛ́ dòo ka nɔng ɓɔɔ Mata kpisi wu yuu ɓɛɛ. 
JHN.11.31	Ɓɔɔ rɛɛ zang Yahudi ɓɔɔ bɛ̀ɛ́ ri nɛɛ Marayamu ka yeti gãa, ri mã wu danggn, ri zi naa ɓɔɔ wu seepaa pati nwáng ka biling, ri dũng wu ka knti. Ri kɔɔ ɓarɛ nɛɛ naa dàa kaa ɓi nyavɔ ka yuu saa.
JHN.11.32	Marayamu naa shɛ̃ɛ nɔng ɓɔɔ Yeesɔ kagn tɔ. Ɓu doo ɓɔɔ zi wu hn, daa tang ka tĩng ɓiɓɛ kɔɔ wu tɔɔ, “Kpanti, naa mɔɔ nɛɛ ka nihn, jaa nàá mɛɛ nɛɛ vɔ kpang.”
JHN.11.33	Yeesɔ zi naa ɓɔɔ wu kaayi, a zang Yahudi ɓɔɔ ri a nɛɛ wu ri kaa jong ɓɛɛ. Vuu bìí kpãa wu ka yeti dɔɔli, a gn ti kɔng wu dɔɔli. 
JHN.11.34	A Yeesɔ hɛ̃ɛ ri nɛɛ, “Nɔɔ gbãa wu ka niya?” Ri kɔɔ wu nɛɛ, “Arɛ mɔ́ɔ dàa zirɛ, Kpanti.”
JHN.11.35	Yeesɔ kaayi nɛɛ miiri ka jĩng.
JHN.11.36	Zang Yahudi ri kɔɔyi nɛɛ, “Nɔɔ zi naa ɓɔɔ kasɛ ruu ɓiɓɛ ɓɛɛ.”
JHN.11.37	A zang ɓɔɔ ri kɔɔ ɓarɛ nɛɛ, “Zang ɓɔɔ másɛ̀ jĩng zang ɓɔɔ jĩng ringtang, zunung ɓɔɔ wu zãa Liyazaru vɔnang kpang ya?”
JHN.11.38	Gn kɔng Yeesɔ tɔkn, a daa ka yuu sàa. Sàa bii ɓi yeng puru ɓɔɔ zang ku nyaa nɛɛ tari ɓɛɛ. 
JHN.11.39	Yeesɔ kɔɔ ri tɔɔ, “Nɔɔ dɔ̃ tari, nɔɔ yaa nɔng.” A Mata jaa nàá Liyazaru kasɛ wu nyaa tɔɔ, “Kpanti, wee diki ɓiɓɛ daa tɔ dɛ̃ɛti ka saa ɓee, pũng tɔ, pũngku kaa tɔ.”
JHN.11.40	Yeesɔ kɔɔ wu tɔɔ, “N kɔɔ mɔɔ kpang nɛɛ, naa mɔɔ shing danggn mɔɔ zi bannang Laa katɔ kpang ya?” 
JHN.11.41	Ka ruu nɔngkɔ, ri dɔ̃ tari ri yaa nɔng. A Yeesɔ tuu jĩng ka lapa kɔɔyi tɔɔ, “Daa mɛɛ, n zãa mɔɔ tɔ, ka ruu ɓɔɔ, mɔɔ tãa m tɔ ɓɛɛ. 
JHN.11.42	N zi tɔ, mɔɔ tãarɛ m katɔ diki diki. N kɔɔ vuu keɓe ka ruu zang kɔ ri shiiri ka nihn ɓee, tɔ̀ɔ, ri shing danggn kati nɛɛ mɔkɔ shong m.” 
JHN.11.43	Kɔɔ tɔ naa weɓe, a ɓaa nyaa kaa nabm nɛɛ, “Liyazaru, nwáng ta, mɔɔ a ka biling.” 
JHN.11.44	Liyazaru nwangnɛ, doo naa ɓɔɔ zang dang wu nɛɛ fɔ̃ɔrɔ ɓɔɔ zang gbãa vɔrɔ nɛɛ mani ɓɛɛ. Zang ti mã wu jĩng katɔ nɛɛ sɛ̃ɛ fɔ̃ɔrɔ. Yeesɔ kɔɔ zang tɔɔ, “Nɔɔ kãlɛ wu ta, nɔɔ yaa wu, wu daayi.”
JHN.11.45	A zang Yahudi dɔɔli ɓɔɔ ri arɛ nɛɛ ri jee Marayamu nyaa ɓɛɛ. Ri zi vuu ɓɔɔ Yeesɔ palɛ, a ri shing danggn ka bii ɓiɓɛ. 
JHN.11.46	Zang ɓɔɔ ri daa ɓarɛ ka bii zang Farisi ri daa kɔɔ ri vuu ɓɔɔ Yeesɔ palɛ ɓɛɛ. 
JHN.11.47	A rɛɛ kpanti zang ɓɔɔ ri dɔɔ vuu ka Gãa Laa nɛɛ rɛɛ zang Farisi, ri ɓaa nyaa ka rɛɛ zang ɓɔɔ ri jɛ̃ɛ zang doo ruu kɔ, ɓɔɔ nimbang, a ri hɛ̃ɛ ri tɔɔ, “Ruu pálɛ̀ nɔɔ ɓu kaa viya? Yɔɔ keɓe pálɛ̀ vuu ɓɔɔ zang zirɛ, zang mã naa ka danggn ka naa dɔɔli. 
JHN.11.48	Naa ruu yaa yɔɔ keɓe, zang ri shing danggn katɔ bii ɓiɓɛ nandon. Zang tipi Rooma ri a katɔ ri jili Gãa Laa ɓuru, ri ti see zang tipi ɓuru nandon.”
JHN.11.49	Zang gbete ka teteng ɓarɛ, ɓɔɔ zang ɓaa wu nɛɛ Kayifa, ɓɔɔ wukɔ kpanti zang ɓɔɔ ri dɔɔ vuu ka Gãa Laa ka sáa kaɓa, kɔɔ ri tɔɔ, “Nɔɔ zi vuu manɛ kpang. 
JHN.11.50	Nɔɔ zi kpang nɛɛ ɓɔɔ zang gbete vɔ ka nung zang dɔɔli wukɔ tɔ̃ɔ jong, ka nung ɓɔɔ zang tipi ɓuru nɛɛ vɔ nandon ɓɛɛ kpang ya?” 
JHN.11.51	Kayifa zɔ̃ng wu nɛɛ yeti ɓiɓɛ, nɛɛ wu kɔɔ vuu keɓe kpang. Kɔɔ nɔngkɔ, ka ruu ɓɔɔ, Laa shing wu nɛɛ wu kɔɔyi. Kayifa kɔ kpanti zang ɓɔɔ ri dɔɔ vuu ka Gãa Laa ka sáa kaɓa, ka ruu nɔngkɔ, kɔɔ zang vuu ɓɔɔ naa a ɓɛɛ. Kɔɔyi nɛɛ Yeesɔ naa vɔ ka ruu zang Yahudi. 
JHN.11.52	Wu ti ka ruu ɓarɛ kɔ shɛ̃ɛning kpang. Vɔrɛ nɛɛ tɔɔ wu kpalɛ zang Laa ɓɔɔ zang tantɛ ri ka koolaa kaa jong nɔng gbete.
JHN.11.53	Rɛɛ zang bang bang zang Yahudi ri gaayu gbalang ɓɔɔ ri nyɔ wu vɔrɔ kãanang nɛɛ diki keɓe kɔ. 
JHN.11.54	Ka ruu nɔngkɔ, Yeesɔ rakɛ tɔ̀ɔ́ waati ka dalɛ ka tipi Yahudi kpang. Yupaa daa ka gari ɓɔɔ zang ɓaa nɛɛ Ifuremu ɓɔɔ naabm nɛɛ waala ɓɛɛ. Daa nwang ka nɔngkɔ nɛɛ zang ɓɔɔ ri mantɛ vuu ka bii ɓiɓɛ ɓɛɛ.
JHN.11.55	Diki nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ a naabm kana. Zang yùkú paa kana nɛɛ jaa gari, zang daarɛ ka gari Urushalima nɛɛ zang daa palɛ vuu ɓɔɔ zang dang nyaa nɛɛ zang palɛ, nɛɛ tɔɔ Laa wu yaa zang gbalang vuu shi kpang ɓɛɛ. Ri pálɛ̀ vuu keɓe ka gbongkarɛ, tɔ̀ɔ, diki nyaalaa wu a kati. 
JHN.11.56	Ri kãa nɔng Yeesɔ ka ɓɔɔ ri kpalɛ zɔɔ tɔ, ka Gãa Laa ɓɛɛ. Ri hɛ̃ɛlɛ zɔɔ nɛɛ, “Ɓɔɔ nɔɔ zìrɛ naa yɔɔ keɓe a nɔng nyaalaa keɓe ɓu katɔ ya?” 
JHN.11.57	Rɛɛ zang bang bang zang ɓɔɔ ri dɔɔ vuu ka Gãa Laa nɛɛ rɛɛ zang Farisi, ri kɔɔ zang nɛɛ, zang ɓɔɔ nɛɛ zi nɔng ɓɔɔ Yeesɔ kagn tɔ, wu naa kɔɔ ri, ri daa yi wu.
JHN.12.1	Diki nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ, yaa kaa mangbete, a Yeesɔ daa ka Bɛtani. Daa ka gãa Liyazaru, yɔɔ ɓɔɔ wu wisi paa nɛɛ saa ɓɛɛ. 
JHN.12.2	Zang nwãa wu vuu shaanang laarang. Mata kɔ basɛ ri vuu shaanang. Liyazaru ti ka teteng zang ɓɔɔ ri shaa vuu shaanang nɛɛ Yeesɔ ɓɛɛ. 
JHN.12.3	A Marayamu tuu nung ɓɔɔ shaa nyaa dɔɔli, ɓɔɔ ti a sɛ̃ɛ tɔ̃ɔ, ɓɔɔ zang palɛ nɛɛ dĩiri laa ɓɔɔ zang ɓaa nɛɛ naadi kɔ shɛ̃ɛning ɓɛɛ. Túu nung, a tungku ka doo Yeesɔ, ti alɛ doo bìí nɛɛ suuyuu ɓiɓɛ. Sɛ̃ɛ nung ta yeti gãa kaa gbayi gbayi.
JHN.12.4	Zang gbete ka teteng zang ɓɔɔ ri mantɛ vuu ka bii Yeesɔ, ɓɔɔ zang ɓaa wu nɛɛ Yahuda Isikariyoti, ɓɔɔ wukɔ naa nyɔ yuu Yeesɔ, lasɛ yeti ka ruu vuu ɓɔɔ Marayamu palɛ ɓɛɛ, a kɔɔyi tɔɔ, 
JHN.12.5	“Zang nɛɛ mãlɛ́ nung keɓe zang basɛ rɛɛ zang ɓɔɔ vuu kaa naa ɓarɛ kpang saka bìí kpang ka ruu viya? Nung keɓe naa zang hoo dinari laa maani dakn taati katɔ.” 
JHN.12.6	Kɔɔ ruu keɓe, wu ka ruu ɓɔɔ gn zang ɓɔɔ vuu ka naa kpang, kɔng wu katɔ kpang. Ɓi ka ruu ɓɔɔ, wu shɔngɓɔ ɓɛɛ. Wukɔ yiti duku ɓɔɔ ri tɛ̃ɛ saka ɓarɛ kagn, lee ɓɔɔ ti ɓɔɔrɔ saka kagn katɔ ɓɛɛ.
JHN.12.7	Yeesɔ kɔɔyi tɔɔ, “Yaa jaa soro ka nɔngkɔ. Shing nung keɓe ka ruu diki ɓɔɔ zang naa gbãa m ɓɛɛ. 
JHN.12.8	Zang ɓɔɔ vuu ka naa ɓarɛ kpang, ri ɓarɛ kagn teteng manɛ diki diki. N naa nwáng m tɔ̀ɔ́ nɛɛ nɔɔ kpang.”
JHN.12.9	Zang Yahudi dɔɔli ri tãa nyaa nɛɛ Yeesɔ ka Bɛtani a ri daayi. Ri dàa ka ruu Yeesɔ kɔ shɛ̃ɛning kpang, nɛɛ ri daa zi ɓɔɔ kaa Liyazaru ɓɔɔ Yeesɔ wisi wu paa nɛɛ sàa ɓɛɛ. 
JHN.12.10	Rɛɛ zang bang bang zang ɓɔɔ ri dɔɔ vuu ka Gãa Laa, ri mangnɛ, nɛɛ ri nyɔ Liyazaru vɔrɔ jong. 
JHN.12.11	Ka ruu ɓɔɔ, zang Yahudi dɔɔli, ri yaa ri kana, ri shing danggn kaa bii Yeesɔ ka ruu Liyazaru kɔ ɓɛɛ.
JHN.12.12	Nɔng naa gãntɛ tɔ, a zang dɔɔli ɓɔɔ ri a nɔng nyaalaa shaanang, ri tãa nyaa nɛɛ Yeesɔ a kana Urushalima. 
JHN.12.13	Ri sãkɛ nasãng laa nung manja, a ri daayi nɛɛ ri daa kpisi wu yuu. Ri mɛ̀ɛrɛ́ nyaa kana lapa nɛɛ, “Zang wu dɔ̀ɔ Laa ta. Laa wu a zang ɓɔɔ a nɛɛ nung ɓiɓɛ tĩnang tãanang ta. Laa wu a kpanti zang Isirela tĩnang tãanang.”
JHN.12.14	Yeesɔ walɛ jaa seesaa váng kagn, naa ɓɔɔ zang bée ka yeti labeenang Laa tɛ̃ɛ tɛ̃ɛ ɓɛɛ. 
JHN.12.15	Zang bee tɔɔ, “Nɔ́ɔ kaa vɔrɔ kpang, zang gari Siyona, kpanti manɛ a kana, váng ka dakn seesaa.” 
JHN.12.16	Bɛɛ rɛɛ zang ɓɔɔ ri mantɛ vuu ka bii ɓiɓɛ, ri zi vuu ɓɔɔ zang bee keɓe gn kpang. Ri naa zi kaa nɛɛ knti ka ɓɔɔ bɛ̀ɛ́ zang wisi Yeesɔ paa tɔ, Laa ti a wu bannang tɔ ɓɛɛ. Ri naa kpaa danggn kati nɛɛ zang bee vuu keɓe katɔ ka yuu ɓiɓɛ, a zang ti pàlɛ̀ wu vuu bìí tɔ.
JHN.12.17	Zang ɓɔɔ bɛ̀ɛ́ ri nɛɛ Yeesɔ, ka diki ɓɔɔ Yeesɔ ɓaa Liyazaru nyaa nɛɛ saa, a wisi wu paa nɛɛ vɔrɔ ɓɔɔ wu vɔ ɓɛɛ, ri daa kɔ̀ɔrɔ̀ zang vuu bìí. 
JHN.12.18	Zang dɔɔli ri daa kpisi wu yuu, ka ruu ɓɔɔ, ri tãayi nɛɛ Yeesɔ kɔ pálɛ́ vuu ɓɔɔ zang zirɛ, zang mã naa ka danggn keɓe ɓɛɛ. 
JHN.12.19	A zang Farisi ri kɔ̀ɔrɔ̀ zɔɔ nɛɛ, “Rùu pálɛ̀ vuu ɓɔɔgn kpang tingkiring. Nɔɔ zirɛ, zang koo nandon ri daa tɔ ka bii ɓiɓɛ.”
JHN.12.20	Zang Heleni kagn teteng zang ɓɔɔ ri daa Laa bannang ka Urushalima, ka ɓɔɔ zang daa nyaalaa shaanang ɓɛɛ. 
JHN.12.21	Ri daa ka bii Filibu, Filibu ɓi yɔɔ gari Bɛsɛda ɓɔɔ ka tipi Galili ɓɛɛ. A ri kɔɔ wu nɛɛ, “Maalang, ruu kasɛ Yeesɔ zinang.”
JHN.12.22	Filibu daa kɔɔ Anduru, a ri daa kaa nyaa zɔɔ, ri daa kɔɔ Yeesɔ. 
JHN.12.23	Yeesɔ kasɛ ri nyaa tɔɔ, “Diki ɓɔɔ zang a Jaa Shɔnzang bannang kagn a tɔ. 
JHN.12.24	N kɔ̀ɔ́ nɔɔ ruu ɓɔɔ niizang kɔ nwani, naa zang ɓaa jĩng zee ka tipi kpang, nwang ɓi ka nɔngkɔ, jĩng zee gbete. Zang nɛɛ ɓaa tɔ, wu tarɛ, wu shing jĩng kaa gaagaa. 
JHN.12.25	Zang ɓɔɔ nɛɛ kasɛ suru bìí ɓiɓɛ dɔɔli, shàarɛ́ ɓi katɔ kɔ̀ jong. Zang ɓɔɔ nɛɛ kasɛ ruu suru bii ɓiɓɛ ka koo keɓe kpang, shing ɓi katɔ ka ruu suru bii ɓɔɔ waa nyaa kpang ɓɛɛ. 
JHN.12.26	Zang ɓɔɔ nɛɛ shòng m shonang, wu dũng, m ka knti. Nɔng ɓɔɔ n kagn zang shonang mɛɛ nwáng doo ka nɔngkɔ. Daa mɛɛ ti naa a zang ɓɔɔ palɛ m shonang bannang katɔ.”
JHN.12.27	A Yeesɔ kɔɔyi tɔɔ, “Jĩng dannang keɓe kpãa m tɔ yeti dɔɔli. N kɔɔ ɓu kaa nɛɛ viya? N kɔ̀ɔ nɛɛ, ‘Daa mɛɛ mɔ́ɔ yaa diki keɓe wu a ka yuu mɛɛ kpang ya?’ Kpang, n a ka ruu jĩng dannang ɓɔɔ diki keɓe kɔ. 
JHN.12.28	Daa mɛɛ palɛ vuu ɓɔɔ zang a mɔɔ bannang ɓɛɛ ta.” A zang tãa yee kaa nɛɛ lapa kɔɔyi nɛɛ, “N tusu zang bannang mɛɛ tɔ, n ti paasɛ ditɔ tɔkn.”
JHN.12.29	Zang dɔɔli ɓɔɔ ri kpalɛ zɔɔ ka nɔng, ri tãa yee bìí. Zang ɓɔɔ ri kɔɔyi nɛɛ ɓi shala mɛɛyi. Zang ɓɔɔ ri tɔɔ, “Ɓi zang nyaa shonang Laa ɓɔɔ ka lapa rang yee nɛɛ wu.”
JHN.12.30	Yeesɔ kɔɔ ri tɔɔ, “Yèe ɓɔɔ nɔɔ tãa ɓɛɛ, ɓi ka ruu mɛɛ kpang, ɓi ka ruu manɛ kɔ. 
JHN.12.31	Diki ɓɔɔ zang jɛ̃ɛ zang koo keɓe ruu a tɔ. Wee kaa diki ɓɔɔ zang nwangsɛ sheetang, kpanti koo keɓe ɓɛɛ kɔ. 
JHN.12.32	Zang nɛɛ naa ɓaa m naa tɔ ka laa, a zang wisi m paa, tɔ̀ɔ, n naa gɔ̃ɔ zang piti, ri a ka bii mɛɛ.”
JHN.12.33	Ɓɔɔ kɔɔ naa weɓe, gãsɛ ɓi zɔ̃ng vɔrɔ ɓɔɔ wu naa vɔ ɓɛɛ.
JHN.12.34	Zang ɓɔɔ ri kpalɛ zɔɔ ɓɛɛ, ri kasɛ wu nyaa tɔɔ, “Zang bee ka yeti Labeenang nyaa dannang Laa ɓuru tɔɔ, Kirisi naa nwáng ɓi dòndòng. A mɔɔ kɔɔ ɓaa ka biya nɛɛ zang naa tuu Jaa Shɔnzang viya? Ɓi kaa wi Jaa Shɔnzang keɓe wiya?”
JHN.12.35	Yeesɔ kasɛ ri nyaa tɔɔ, “Nɔng yakɛnang nwàng doo ka teteng manɛ diki bée katɔ tɔkɔlɔng. Nɔɔ rakɛ ta, bɛ̀ɛ́ nɔng yakɛ doo katɔ, nɔng nɛ̀ɛ́ tɔ̀ɔ́yi. Ka ruu ɓɔɔ, nɔng nɛɛ tɔ̀ɔ́ tɔ, zang ɓɔɔ ràkɛ́, zi nɔng ɓɔɔ wu daa ɓɛɛ takpang ɓɛɛ. 
JHN.12.36	Wee nɔng yakɛnang doo nɛɛ nɔɔ ɓee, nɔɔ shing danggn ka wu, tɔɔ nɔɔ yakɛ zang nɔng kati.” Yeesɔ kɔɔ vuu keɓe tɔ, a daayi. Waasɛ yuu ɓiɓɛ, zang ri zi wu kaa takpang.
JHN.12.37	Yeesɔ palɛ vuu ɓɔɔ zang zirɛ, zang mã naa ka danggn keɓe nandon, ri zi jĩng ka bii, a ri shing danggn ka bii ɓiɓɛ kpang doo nɛɛ mani. 
JHN.12.38	Vuu keɓe palɛ ɓi naa ɓɔɔ Ishaya zang nyaa shonang Laa kɔɔ ka tĩng tɛ̃ɛ tɛ̃ɛ ɓɛɛ. Ishaya kɔɔyi tɔɔ,
JHN.12.38	“Kpanti, ɓu wi shing danggn ka
JHN.12.38	ruu ɓɔɔ rùu kɔɔ ɓɛɛ wiya?
JHN.12.38	Ɓu wi ti zi naa vuu palɛnang ɓaaɓɛ wiya?”
JHN.12.39	Ishaya kɔɔ tɔkn tɔɔ, ri shing danggn kpang ka ruu ɓɔɔ,
JHN.12.40	“Laa zuu ri jĩng katɔ,
JHN.12.40	a ti zãa yeti ɓarɛ vuu zinang katɔ.
JHN.12.40	Nɛɛ tɔɔ, jĩng ɓarɛ wu zi nɔng kaa takpang
JHN.12.40	Yeti ɓarɛ ti zi vuu kpang. Ka ruu ɓɔɔ, ri nɛɛ
JHN.12.40	gbãayu ka bii ɓiɓɛ, nɛɛ wu ta yuu ɓarɛ ɓɛɛ.”
JHN.12.41	Ishaya kɔɔ vuu keɓe, ka ruu ɓɔɔ, zi bannang Yeesɔ ɓɛɛ, a rang ruu ka yuu ɓiɓɛ.
JHN.12.42	A zang bang bang zang Yahudi dɔɔli, ri shing danggn ka bii Yeesɔ. A ri nwangsɛ yuu ɓarɛ kaa takpang, ka ruu ɓɔɔ, ri kaa vɔrɔ zang Farisi ɓɛɛ. Ri kasɛ nɛɛ zang zãa ri gãa zɔɔ kpalɛnang daanang kpang. 
JHN.12.43	Ri kasɛ ɓɔɔ shɔnzang dɔɔ ri, ɓa ɓɔɔ Laa dɔɔ ri katɔ.
JHN.12.44	A Yeesɔ mɛɛ nyaa ka lapa kɔɔyi tɔɔ, “Zang ɓɔɔ nɛɛ shing danggn ka bii mɛɛ, shing danggn wu ka bìí mɛɛ kɔ gbete kpang. Shing danggn ka bii zang ɓɔɔ shong m ɓɛɛ. 
JHN.12.45	Zang ɓɔɔ nɛɛ zi m tɔ, zi zang ɓɔɔ shong m tɔ. 
JHN.12.46	N a ka koo keɓe, tɔ̀ɔ n yakɛ zang nɔng, tɔ̀ɔ zang ɓɔɔ nɛɛ shing danggn ka bii mɛɛ wu nwang tɔ̀ɔ́ nɔng ɓɔɔ tɔ̀ɔ katɔ kpang. 
JHN.12.47	Zang ɓɔɔ nɛɛ tãa ruu mɛɛ, nɛɛ yiti ka yeti ɓiɓɛ kpang, n dɔng wu ruu kpang, ka ruu ɓɔɔ, n arɛ nɛɛ n naa dɔng zang koo ruu kpang ɓɛɛ. N arɛ nɛɛ n ta yuu zang koo katɔ kɔ jong ɓɛɛ. 
JHN.12.48	Zang ɓɔɔ nɛɛ bɛ̃ɛ m, nɛɛ ti ta ruu mɛɛ kpang, zang ɓɔɔ dɔng wu ruu kagn. Ruu mɛɛ ɓɔɔ n kɔɔ ɓɛɛ, wukɔ naa dɔng wu ruu ka diki ɓɔɔ koo waa nyaa ɓɛɛ. 
JHN.12.49	Ka ruu ɓɔɔ, n ráng wu yee yuu mɛɛ kpang ɓɛɛ. Daa mɛɛ ɓɔɔ shong m kɔ, kɔɔ m vuu ɓɔɔ n dàa kɔɔ ɓɛɛ, nɛɛ naa ɓɔɔ n dàa kɔ̀ɔ́ ɓɛɛ. 
JHN.12.50	N zi tɔ vuu ɓɔɔ Daa kɔɔyi, á zang suru bii ɓɔɔ waa nyaa kpang ɓɛɛ. Ka ruu nɔngkɔ, vuu ɓɔɔ n kɔɔ ɓɛɛ, n kɔɔ m doo vuu ɓɔɔ Daa mɛɛ kɔɔ m nɛɛ n kɔɔ ɓɛɛ kɔ.”
JHN.13.1	Bɛɛ diki nyaalaa pasika ɓɔɔ zang kpaa danggn diki ɓɔɔ Laa tɛɛ ɓɛɛ, yaa kaa tɔkɔlɔng. Yeesɔ zi tɔ nɛɛ diki a tɔ, ɓɔɔ wu yaa koo keɓe, wu daa ka bii Daa ɓiɓɛ ɓɛɛ. Yeesɔ kasɛ zang ɓiɓɛ ɓɔɔ ka koo keɓe, ka ruu nɔngkɔ, kasɛ nɛɛ wu tusu ri naa ɓɔɔ wu kasɛ ri dɔɔli ɓɛɛ.
JHN.13.2	Yeesɔ nɛɛ zang ɓɔɔ ri mantɛ vuu ka bii ɓiɓɛ, ri shaa vuu shaanang laarang kana. A sheetang shìng Yahuda Isikariyoti jaa Siman, rɛ̃rɛnang tɔ, ka yeti ɓiɓɛ nɛɛ wu nyɔ yuu Yeesɔ. 
JHN.13.3	Yeesɔ ti zi tɔ, nɛɛ Daa ɓiɓɛ a wu naa vuu palɛnang tɔ nandon. Ti zi tɔ nɛɛ wu à nɛɛ bii Laa, nɛɛ wu ti gbãayu ka bii Laa ka nɔng. 
JHN.13.4	A Yeesɔ seepaa nɛɛ nɔng vuu shaanang. Tu fɔ̃ɔrɔ ɓiɓɛ ɓɔɔ biling, a mã fɔ̃ɔrɔ ɓiɓɛ ɓɔɔ nɛɛ wili bii tɔ, alɛ nɛɛ manɛ ɓɛɛ ka sang. 
JHN.13.5	A tɛ̃ɛ mii ka waka, a gaa tɔɔsung ɓɔɔ wu sɔɔ zang ɓɔɔ ri mantɛ vuu kaa bii ɓiɓɛ doo. Wu ti alɛ nɛɛ fɔ̃ɔrɔ bii alɛnang ɓɔɔ wu mã ka sang ɓɛɛ. 
JHN.13.6	A tɔ ka yuu Siman Bituru, a Bituru hɛ̃ɛ tɔɔ, “Mɔɔ nɛɛ mɔɔ sɔɔ m doo ya Kpanti?”
JHN.13.7	Yeesɔ kasɛ wu nyaa tɔɔ, “Mɔɔ zi dĩiri vuu ɓɔɔ n pàlɛ́ mɔɔ kãntang keɓe kpang, mɔɔ naa zi ditɔ nɛɛ knti.”
JHN.13.8	Bituru kɔɔ wu tɔɔ, “Mɔɔ sɔ̀ɔ doo mɛɛ kpang dòndòng.” Yeesɔ kɔɔ wu tɔɔ, “Naa n sɔ̀ɔ mɔɔ doo kpang, ruu mɛɛ hãa kagn nɛɛ mɔɔ kpang.”
JHN.13.9	A Siman Bituru kɔɔ wu kati tɔɔ, “Mɔ́ɔ sɔ̀ɔ wu doo mɛɛ kɔ shɛ̃ɛning kpang, sɔɔ naa mɛɛ jong nɛɛ yuu mɛɛ.”
JHN.13.10	Yeesɔ kɔɔ wu tɔɔ, “Zang ɓɔɔ nɛɛ wili bii tɔ, bii rĩiti tɔ̀ɔ́ bii ɓiɓɛ kpang, sɔɔ bii ɓiɓɛ ɓi tɔ̀ɔ́ tɔkn kpang. Sɔɔ ɓi kaa doo kɔ shɛ̃ɛning. Wee nɔɔ ɓee, bii manɛ tu tɔ nandon, yaa kaa zang gbete.” 
JHN.13.11	(Yeesɔ zi zang ɓɔɔ naa nyɔ yuu ɓiɓɛ ɓi tɔ, ka ruu nɔngkɔ, kɔɔyi tɔɔ, “Bii manɛ tu tɔ nandon, yaa ɓɔ̀ɔ́ zang gbete.”)
JHN.13.12	Yeesɔ hangsɛ ri doo sɔɔnang tɔ, a hãa fɔ̃ɔrɔ ɓiɓɛ kaa nɔng, a gbãayu daa nwáng ka nɔng ɓiɓɛ ka nɔng vuu shaanang. A hɛ̃ɛ ri tɔɔ, “Nɔɔ zi vuu ɓɔɔ n pàlɛ́ nɔɔ kãntang keɓe ɓu tɔ ya? 
JHN.13.13	Nɔɔ ɓáa m nɛɛ maalang, a nɔɔ ɓaa m nɛɛ kpanti. Nɔɔ ɓaa waasɛ̃, ka ruu ɓɔɔ, n maalang, a n ti Kpanti niizang ɓɛɛ. 
JHN.13.14	Wee n maalang, n ti Kpanti manɛ, n sɔɔ nɔɔ doo tɔ ɓee, nɔ́ɔ sɔɔ zɔɔ doo jong dòo nɔngkɔ. 
JHN.13.15	N tusu nɔɔ naa tɔ, nɔɔ palɛ vuu kɔ n pàlɛ̀ nɔɔ ɓee doo nɔngkɔ. 
JHN.13.16	N kɔ̀ɔ́ nɔɔ ruu ɓɔɔ niizang kɔ nwani, zang ɓɔɔ pàlɛ́ zang shonang, ɓa dabang gãa ɓiɓɛ ɓi kpang. Zang nyaa shonang ti ɓa zang ɓɔɔ shong wu ɓi kpang. 
JHN.13.17	Wee nɔɔ zi vuu keɓe tɔ ɓee, naa nɔɔ palɛ, nɔkɔ naa tãa tĩnang.
JHN.13.18	“N kɔɔ ruu keɓe ka yuu manɛ nandon kpang. N zi zang ɓɔɔ n shɛ̃ɛrɛ ri m tɔ. Vuu keɓe nwáng nɔngkɔ, naa ɓɔɔ zang bee ka yeti Labeenang Laa ɓɛɛ. Labeenang Laa kɔɔyi tɔɔ, ‘Zang ɓɔɔ n basɛ borodi mɛɛ nɛɛ wu, ràa m yuu knti tɔ. Nwáng zang ɓɔɔ shing jĩng nɛɛ n kpang tɔ.’ 
JHN.13.19	N kɔɔ nɔɔ vuu keɓe kãntang, bɛ̀ɛ́ vuu bìí palɛ gn kpang. Nɛɛ palɛ tɔ, nɔɔ zi kaa gn nɛɛ nkɔ zang ɓɔɔ n kɔɔ nɔɔ nɛɛ n wukɔ ɓɛɛ. 
JHN.13.20	N kɔ̀ɔ́ nɔɔ ruu ɓɔɔ niizang kɔ nwani, zang ɓɔɔ nɛɛ ta zang ɓɔɔ n shong ɓɛɛ, ta m tɔ jong. Zang ɓɔɔ nɛɛ ti ta m, ta ɓi zang ɓɔɔ shong m ɓɛɛ.”
JHN.13.21	Yeesɔ kɔɔ vuu keɓe tɔ, a vuu bìí kpãa wu ka yeti, a kɔɔ kaa faarik tɔɔ, “N kɔɔ nɔɔ ruu ɓɔɔ niizang kɔ nwani, zang gbete ka teteng manɛ nyɔ yuu mɛɛ ditɔ.”
JHN.13.22	Zang ɓɔɔ ri mantɛ vuu ka bii ɓiɓɛ ri pɛ̃ɛrɛ zɔɔ, ri zi zang ɓɔɔ Yeesɔ kɔɔ ruu bìí ka yuu ɓiɓɛ kpang. 
JHN.13.23	Zang gbete ka teteng ɓarɛ ɓɔɔ Yeesɔ kasɛ wu dɔɔli ɓɛɛ, nwáng nɛɛ wu naabm. 
JHN.13.24	A Siman Bituru rang wu yee, kɔɔ wu tɔɔ, “Hɛ̃ɛ Yeesɔ nɛɛ, wu kɔɔ ruu ka yuu wiya?”
JHN.13.25	A yɔɔ kaɓa wɔ ka bii Yeesɔ naabm, a hɛ̃ɛ wu nɛɛ, “Ɓu wiya Kpanti?”
JHN.13.26	Yeesɔ kasɛ wu nyaa tɔɔ, “Zang ɓɔɔ n hãa borodi keɓe ka yɔkɔ, n a wu, zang bìí kɔ naa mãlɛ́ yuu mɛɛ.” A sha borodi tɔkɔlɔng hãa ka yɔkɔ a, a Yahuda, jaa Siman Isikariyoti. 
JHN.13.27	Ɓɔɔ Yahuda ta borodi hn, sheetang ta rɛ̃rɛnang ɓiɓɛ. Yeesɔ kɔɔ wu tɔɔ, “Vuu ɓɔɔ mɔɔ mangnɛ, nɛɛ mɔɔ palɛ ɓɛɛ, palɛ ta pati.” 
JHN.13.28	Zang ɓɔɔ kagn nɔng vuu shaanang ɓɔɔ zi vuu ɓɔɔ pálɛ̀, a Yeesɔ kɔɔ wu nɔngkɔ ɓɛɛ kpang. 
JHN.13.29	Zang ɓɔɔ ri kɔɔ ɓarɛ nɛɛ naa ɓɔɔ duku saka ɓarɛ ka naa Yahuda kɔ, Yeesɔ kɔɔ wu nɛɛ wu hoo vuu ɓɔɔ ri shaa ɓɛɛ. Zang ɓɔɔ ri kɔɔ ɓarɛ nɛɛ Yeesɔ shong wu nɛɛ wu daa a zang ɓɔɔ vuu ka naa kpang saka.
JHN.13.30	Yahuda ta borodi, a tantɛ nwannang daa biling. Bɛɛ kaa nɔng zĩi.
JHN.13.31	Yahuda nwáng tɔ ka biling, a Yeesɔ kɔɔ zang ɓɔɔ ri mantɛ vuu ka bìí ɓiɓɛ, ɓɔɔ nimbang tɔɔ, “Kãntang keɓe, shɔnzang ri zi bannang mɛɛ ɓɔɔ n Jaa Shɔnzang kaa tɔ. Bannang Laa ti tusu bii kana jong, ka ruu vuu ɓɔɔ n palɛ ɓɛɛ. 
JHN.13.32	Zang nɛɛ zi bannang Laa kana ka bii mɛɛ, Laa ti tusu zang bannang mɛɛ ɓɔɔ n Jaa Shɔnzang ditɔ jong. Laa suukãng kpang, a m bannang tantɛnang. 
JHN.13.33	Wujɛ mɛɛ, n nwang tɔ̀ɔ́ nɛɛ nɔɔ diki wu bee tɔkɔlɔng kpang. Nɔɔ naa kãa m ditɔ. N kɔ̀ɔ nɔɔ doo vuu ɓɔɔ n kɔ̀ɔ zang bang bang zang Yahudi ɓɛɛ kɔ, ‘Nɔng ɓɔɔ n daa ɓɛɛ, nɔɔ zunung daanang kpang.’ 
JHN.13.34	Kãntang keɓe, n dang nɔɔ kaa nyaa ɓɔɔ shɔɔ. Nɔɔ kasɛ ruu zɔɔ katɔ. Naa ɓɔɔ n kasɛ nɔɔ, nɔɔ kasɛ ruu zɔɔ doo nɔngkɔ. 
JHN.13.35	Naa nɔɔ kàsɛ́ ruu zɔɔ, zang zi ka wukɔ nɛɛ nɔɔ manɛ zang ɓɔɔ ri mantɛ vuu ka bìí mɛɛ ɓɛɛ.”
JHN.13.36	Siman Bituru hɛ̃ɛ Yeesɔ tɔɔ, “Mɔɔ daa ka niya, Kpanti?” Yeesɔ kasɛ wu nyaa tɔɔ, “Nɔng ɓɔɔ n daa ɓɛɛ, mɔɔ dũng m kãntang keɓe kpang. Mɔɔ naa dũng m kaa nɛɛ knti.”
JHN.13.37	Bituru hɛ̃ɛ wu tɔɔ, “Kpanti, n dũ̀ng mɔɔ kãntang kpang ka ruu viya? N kasɛ tɔ, n vɔ ka ruu ɓaaɓɛ katɔ.”
JHN.13.38	Yeesɔ hɛ̃ɛ wu tɔɔ, “Mɔɔ vɔ katɔ ka ruu mɛɛ niizang ya? N kɔ̀ɔ́ mɔɔ ruu ɓɔɔ niizang kɔ nwani, ɓɔɔ kn naa ɓaa nyaa bɛ̀ɛ́ mɔɔ laa nyaa tɔ, daa doo taati, nɛɛ mɔɔ zi m nung ɓaa kpang.”
JHN.14.1	Yeesɔ kɔɔ zang ɓɔɔ ri mantɛ vuu ka bii ɓiɓɛ tɔɔ, “Yeti manɛ wu lasɛ kpang. Nɔɔ shíng danggn ka bii Laa, nɔɔ ti shíng jong ka bii mɛɛ. 
JHN.14.2	Ka gãa Daa mɛɛ, jaka kagn dɔɔli. Naa nɛɛ nɔngkɔ kpang, n nɛɛ kɔ̀ɔ nɔɔ tɔ. N daa shĩili nɔɔ doo nɔng nwannang. 
JHN.14.3	N nɛɛ daa tɔ, n nɛɛ daa shĩili nɔng tɔ, n gbãayu kati. Ń naa see nɔɔ, nɔ́ɔ daa nwáng nɛɛ n, ka nɔng ɓɔɔ n kagn ɓɛɛ. 
JHN.14.4	Nɔɔ zi gbalang ɓɔɔ nɔɔ sɔɔyi nɔɔ daa nɔng ɓɔɔ n daa ɓɛɛ tɔ.”
JHN.14.5	Tooma kɔɔ wu tɔɔ, “Kpanti, ruu zi nɔng ɓɔɔ mɔɔ dàá ɓɛɛ kpang, a ruu zi gbalang ɓɔɔ ruu sɔɔ ɓɛɛ kaa biya?”
JHN.14.6	Yeesɔ kɔɔ wu tɔɔ, “Nkɔ gbalang, nkɔ niizang, nkɔ suru bii. Zang ɓɔɔ nɛɛ tɔɔ wu daa bii Daa, sɔɔ nɛɛ bii mɛɛ kɔ gbete. 
JHN.14.7	Naa nɔɔ nɛ̀ɛ́ zi m nung tɔ, nɔɔ nɛɛ zi Daa mɛɛ nung tɔ jong. Vuu ɓɔɔ yi nɛɛ lɛɛkɔ, nɔɔ zi wu nung tɔ, nɔɔ ti zi wu tɔ nɛɛ jĩng manɛ.”
JHN.14.8	Filibu kɔɔ wu tɔɔ, “Kpanti, shing ruu ta ruu zi Daa ɓaaɓɛ nung, ɓi vuu ɓɔɔ ruu kasɛ kɔ shɛ̃ɛning.”
JHN.14.9	Yeesɔ kasɛ wu nyaa tɔɔ, “Filibu, n nwáng tɔ, nɛɛ nɔɔ diki mɛɛ bee tɔ, mɔɔ zi m nung gn kpang ya? Zang ɓɔɔ nɛɛ zi m tɔ, zi Daa tɔ. A mɔɔ kɔɔ m ka ruu vi nɛɛ, n shìng nɔɔ ta, nɔɔ zi Daa nung viya? 
JHN.14.10	Filibu, mɔɔ zi kpang nɛɛ n ka yeti Daa, Daa ti ka yeti mɛɛ kpang ya?” A raa jĩng kɔɔ zang ɓɔɔ ri mantɛ vuu ka bii ɓiɓɛ tɔɔ, “Ruu kɔ n kɔɔ nɔɔ ɓee, ɓi ruu mɛɛ kpang. Ɓi Daa ɓɔɔ ka yeti mɛɛ kɔ palɛ shonang ɓiɓɛ ɓiri. 
JHN.14.11	Nɔɔ shing danggn ka bii mɛɛ, nɛɛ n ka yeti Daa, Daa ti ka yeti mɛɛ. Nɔɔ nɛɛ shing danggn ka ruu vuu ɓɔɔ n kɔɔ ɓɛɛ kpang, nɔɔ shing danggn ka vuu ɓɔɔ zang zirɛ, zang mã naa ka danggn kɔ n palɛ ɓee. 
JHN.14.12	N kɔ̀ɔ́ nɔɔ ruu ɓɔɔ niizang kɔ nwani, zang ɓɔɔ nɛɛ shing danggn ka bii mɛɛ, palɛ shonang ɓɔɔ n palɛ ɓɛɛ katɔ. Ti palɛ shonang ɓɔɔ ɓa ɓɔɔ n palɛ katɔ. Ka ruu ɓɔɔ, n gbãayu n daa kaa bìí Daa mɛɛ ɓɛɛ. 
JHN.14.13	N ti pàlɛ́ nɔɔ vuu piti ɓɔɔ nɔɔ gàá nɛɛ nung mɛɛ katɔ, tɔ̀ɔ, zang a Daa bannang kati ka ruu Jaa. 
JHN.14.14	Naa nɔɔ gàá viya piti nɛɛ nung mɛɛ, n naa pàlɛ́ nɔɔ katɔ.
JHN.14.15	“Yeesɔ kɔɔyi tɔɔ, nɔɔ nɛɛ kasɛ ruu mɛɛ katɔ, nɔɔ dũng nyaa ɓɔɔ n dang ɓɛɛ katɔ. 
JHN.14.16	N ti gàá Daa, wu a nɔɔ zang ɓɔɔ naa yi nɔɔ naa ka bii ɓɔɔgn wu naa nwang nɛɛ nɔɔ dòndòng. 
JHN.14.17	Zang keɓe wukɔ Suru Laa, ɓɔɔ tusu zang ruu ɓɔɔ niizang ka yuu Laa. Zang koo ri tà wu kpang, ka ruu ɓɔɔ ri zi wu nung kpang, ri ti zi wu nɛɛ jĩng ɓarɛ kpang ɓɛɛ. Nɔɔ zi wu nung manɛ tɔ, ka ruu ɓɔɔ, nwang ɓi nɛɛ nɔɔ ɓɛɛ. Ti naa nwang ka yeti manɛ.
JHN.14.18	“A kɔɔ ri tɔkn tɔɔ, N nɛɛ daa tɔ n yaa nɔɔ ka bm naa javɔ kpang, n a ditɔ ka bìí manɛ. 
JHN.14.19	Diki yaa kaa tɔkɔlɔng bɛ̀ɛ́ zang koo ri zi m takpang. Nɔɔ zi m manɛ katɔ, ka ruu ɓɔɔ, n naa nwang ningkãari, nɔɔ naa nwang ditɔ ningkãari jong. 
JHN.14.20	Diki kaɓa nɛɛ a tɔ, nɔɔ naa zi ka lɛ̀ɛ́kɔ nɛɛ, Daa ka yeti mɛɛ, n ti kagn yeti ɓiɓɛ. A ɓɔɔ n nɛɛ nɔɔ, ruu ti gbete.
JHN.14.21	“Zang ɓɔɔ nɛɛ tà rɛɛ nyaa ɓɔɔ n dang ɓɛɛ, nɛɛ ti dũngnɛ, wukɔ kasɛ ruu mɛɛ. Zang ɓɔɔ nɛɛ kasɛ ruu mɛɛ, Daa mɛɛ kàsɛ́ wu katɔ. N ti kàsɛ́ wu katɔ, n ti nwàngsɛ́ wu bii mɛɛ.”
JHN.14.22	Yahuda, wu ɓɔɔ zang ɓaa wu nɛɛ Isikariyoti ɓɛɛ kpang, kɔɔ wu tɔɔ, “Kpanti, ka ruu vi mɔɔ nwàngsɛ́ rukɔ bii shɛ̃ɛning, mɔɔ nwangsɛ zang koo piti kpang viya?”
JHN.14.23	Yeesɔ kasɛ wu nyaa tɔɔ, “Zang ɓɔɔ nɛɛ kasɛ m katɔ, dũng vuu ɓɔɔ n tusu katɔ. Daa mɛɛ kasɛ wu katɔ. Ruu ti a nɛɛ Daa mɛɛ ka bii ɓiɓɛ ruu nwáng nɛɛ wu. 
JHN.14.24	Zang ɓɔɔ nɛɛ kasɛ m kpang dũ̀ng vuu ɓɔɔ n tusu ɓɛɛ kpang. Rúu kɔ nɔɔ tã̀á ɓee, ɓi ɓɔɔ yuu mɛɛ kpang, ɓi ɓɔɔ Daa ɓɔɔ shong m ɓɛɛ.
JHN.14.25	“N kɔɔ nɔɔ vuu keɓe tɔ, ka wee n nwàng doo nɛɛ nɔɔ ɓee. 
JHN.14.26	Suru Laa ɓɔɔ Daa naa shong wu ka nung mɛɛ, naa tusu nɔɔ vuu ditɔ nandon. Wu ti kpaa nɔɔ danggn vuu ɓɔɔ n kɔ̀ɔ nɔɔ ɓɛɛ nandon.
JHN.14.27	“Nɔɔ nwang waasɛ̃, vuu koo keɓe shing nɔɔ, nɔɔ nwáng waasɛ̃ kpang. Nwannang waasɛ̃ keɓe a ɓi nɛɛ bii mɛɛ. Yeti manɛ wu lasɛ kpang, nɔɔ ti kaa vɔrɔ kpang. 
JHN.14.28	Nɔɔ tãayi, n kɔɔ nɔɔ nɛɛ, ‘N dàá kaa tɔ, n gbãayu ditɔ tɔkn ka bii manɛ.’ Wee nɔɔ kasɛ m katɔ ɓee, nɔɔ tãa tĩnang, ka ruu ɓɔɔ, n dàá ka bii Daa ɓɛɛ. Ka ruu ɓɔɔ, Daa ɓa m bannang ɓi katɔ ɓɛɛ. 
JHN.14.29	N kɔ̀ɔ nɔɔ vuu keɓe tɔ, bɛ̀ɛ́ palɛ gn kpang, ka ruu ɓɔɔ nɛɛ naa nwang tɔ niizang nɔɔ shing danggn kaa bii mɛɛ ɓɛɛ. 
JHN.14.30	N rang yee tɔ̀ɔ́ nɛɛ nɔɔ, làa bée naa ɓɔɔ n kasɛ ɓɛɛ kpang, ka ruu ɓɔɔ, zang ɓɔɔ wukɔ kpanti koo a ka naa ɓɛɛ. Zunung ɓɔɔ wu palɛ m vuu ɓɔɔ kpang. 
JHN.14.31	N kasɛ nɛɛ zang koo keɓe ri zirɛ nɛɛ n kasɛ ruu Daa katɔ, ka ruu nɔngkɔ, n palɛ vuu piti naa ɓɔɔ wu kɔɔ m nɛɛ n palɛ ɓɛɛ. Nɔɔ yupaa ta ruu daa nɔɔ.
JHN.15.1	“Yeesɔ kɔɔ zang ɓɔɔ ri mantɛ vuu ka bii ɓiɓɛ tɔɔ, N nwang naa laa inabi ɓɔɔ tɔ̃ɔ ɓɛɛ. Daa mɛɛ ɓi kaa zang ɓɔɔ gãng jĩng ka laa inabi ɓɛɛ. 
JHN.15.2	Nasãng mɛɛ ɓɔɔ nɛɛ ra jaa kpang, Daa mɛɛ dɔng katɔ. Nasãng ɓɔɔ nɛɛ ra jaa katɔ, kpɛ̃lɛ bii ɓiɓɛ katɔ, tɔ̀ɔ, wu gisi jaa ránang kaa dɔɔli. 
JHN.15.3	Ruu ɓɔɔ n kɔɔ nɔɔ, a nɔɔ tarɛ ɓɛɛ, shíng nɔɔ manɛ tɔ, vuu shi kpang ɓi tɔ̀ɔ́ kagn bii manɛ kpang. 
JHN.15.4	Nɔɔ nwáng nɛɛ n, n ti nwáng nɛɛ nɔɔ. Nasãng ɓɔɔ nɛɛ ka bii laa inabi kpang ra jaa ɓi kpang. Nɔɔ doo nɔngkɔ, nɔɔ nɛɛ nwáng nɛɛ n kpang, nɔɔ zunung vuu ɓɔɔ palɛnang kpang.
JHN.15.5	“Nkɔ laa inabi, nɔɔ manɛ kaa nasãng. Zang ɓɔɔ nɛɛ nwáng nɛɛ n, n nɛɛ ti nwang nɛɛ wu, wukɔ ra jaa dɔɔli. Ka ruu ɓɔɔ, n nɛɛ kpang, nɔɔ zunung vuu ɓɔɔ palɛnang kpang ɓɛɛ. 
JHN.15.6	Zang ɓɔɔ nɛɛ nwang nɛɛ n kpang, zang kaɓa nwang naa nasãng ɓɔɔ zang tásɛ̀, wu tɔɔrɔ ɓɛɛ. Zang kpalɛ nasãng ɓɔɔ naa weɓe zang vang ka waa, waa wu shaa ri. 
JHN.15.7	Nɔɔ nɛɛ nwang nɛɛ n, ruu mɛɛ nɛɛ ti nwang ka yeti manɛ, nɔɔ gàá vuu ɓɔɔ yeti manɛ kasɛ ɓɛɛ, zang a nɔɔ katɔ. 
JHN.15.8	Zang zi bannang Daa mɛɛ ka zang dɔɔli ɓɔɔ nɔɔ ɓaa ri nyaa ɓɛɛ kɔ, tɔ̀ɔ, zang ti zi kati nɛɛ nɔɔ zang ɓɔɔ ri mantɛ vuu ka bii mɛɛ ɓɔɔ niizang ɓɛɛ. 
JHN.15.9	Naa ɓɔɔ Daa mɛɛ kasɛ m, n kasɛ nɔɔ doo nɔngkɔ. Nɔɔ yáa kasɛnang kɔ n kàsɛ̀ nɔɔ ɓee kpang. 
JHN.15.10	Naa nɔɔ ta nyaa ɓɔɔ n dang nɔɔ ɓɛɛ kpang, n kàsɛ́ nɔɔ katɔ sasak. Naa ɓɔɔ n ta rɛɛ nyaa ɓɔɔ Daa mɛɛ dang m kpang, a ti kasɛ m sasak ɓɛɛ.
JHN.15.11	“N kɔ̀ɔ́ nɔɔ vuu keɓe, tɔ̀ɔ, nɔɔ tãa tĩnang ɓɔɔ n tãa ɓɛɛ kaa jong. Tĩnang manɛ wu nwang kaa nyaa kiiri. 
JHN.15.12	N dang nyaa n tɔɔ, nɔɔ yi tĩng ka ɓɔɔ nɔɔ kàsɛ́ zɔɔ katɔ, naa ɓɔɔ n kasɛ nɔɔ ɓɛɛ. 
JHN.15.13	Zang kasɛnang ɓɔɔ ɓa ɓɔɔ zang wu a yuu ɓiɓɛ, nɛɛ zang nyɔ wu vɔrɔ ka ruu rɛɛ ɓeesang kagn kpang. 
JHN.15.14	Nɔkɔ rɛɛ masang, nɔɔ nɛɛ palɛ vuu ɓɔɔ n kɔɔ nɔɔ katɔ ɓɛɛ. 
JHN.15.15	N ɓàa nɔɔ tɔ̀ɔ́ nɛɛ nɔɔ zang ɓɔɔ ri pàlɛ́ m shonang kpang, ka ruu ɓɔɔ, zang ɓɔɔ pàlɛ́ zang shonang zi vuu ɓɔɔ dabang gãa ɓiɓɛ palɛ kpang ɓɛɛ. N ɓáa nɔɔ nɛɛ, rɛɛ masang, ka ruu ɓɔɔ, n kɔ̀ɔ nɔɔ vuu ɓɔɔ n tãa ka nyaa Daa mɛɛ tɔ nandon ɓɛɛ. 
JHN.15.16	Wu nɔkɔ zɔ̃ng m kpang, ɓi nkɔ shɛ̃ɛrɛ nɔɔ, n a nɔɔ shonang, tɔɔ nɔɔ daa ra jaa. Zɔ̃ng jaa ɓɔɔ nɔɔ rárɛ́, ri nwang dòndòng. Tɔ̀ɔ, vuu ɓɔɔ nɔɔ gaa nandon ka naa Daa, nɛɛ nung mɛɛ, Daa wu a nɔɔ kati. 
JHN.15.17	Ka ruu ruu keɓe kɔ n dang nɔɔ nyaa nɛɛ nɔɔ yi tĩng ka ɓɔɔ, nɔɔ kasɛ ruu zɔɔ katɔ ɓɛɛ.
JHN.15.18	“Zang ɓɔɔ ri zi Laa kpang ri bɛ̃ɛ nɔɔ katɔ. Ri nɛɛ bɛ̃ɛ nɔɔ tɔ, danggn wu ning nɔɔ kpang, ri bɛ̃ɛ ɓi nkɔ shɔɔnang. 
JHN.15.19	Naa nɔɔ nɛ̀ɛ́ zang ɓɔɔ ri zi Laa kpang, ri nɛɛ kàsɛ́ nɔɔ katɔ. N shɛ̃ɛrɛ nɔɔ nɛɛ koo keɓe kɔ, nɔɔ manɛ tɔ̀ɔ́ zang ɓarɛ kpang, ka ruu nɔngkɔ, ri kasɛ nɔɔ kpang. 
JHN.15.20	Danggn wu ning nɔɔ vuu ɓɔɔ n kɔɔ nɔɔ ɓee kpang. N kɔɔ nɔɔ nɛɛ, ‘Zang shonang ɓɔɔ ɓa dabang gãa ɓiɓɛ katɔ ɓi kagn kpang.’ Zang ɓɔɔ ri dang m jĩng, ri naa dang nɔɔ jĩng doo katɔ kɔ. Ri nɛɛ ɓaa shoo ka vuu ɓɔɔ n tùsù ri, ri naa ɓaa shoo katɔ ka ɓɔɔ manɛ kɔ doori. 
JHN.15.21	Ri palɛ nɔɔ vuu keɓe piti, ka ruu ɓɔɔ, nɔɔ zang mɛɛ ɓɛɛ. A ri ti zi zang ɓɔɔ shong m kpang ɓɛɛ. 
JHN.15.22	Naa n nɛ̀ɛ́ á tɔ, n nɛ̀ɛ́ ràng ri ruu tɔ kpang, zang nɛɛ tɔɔ kpang nɛɛ ri palɛ vuu shi kpang tɔ kpang. Kãntang keɓe, n a tɔ, n tusu ri vuu shi kpang tɔ ri ti yaa kpang, vuu ɓɔɔ ri kɔɔ ɓɛɛ takpang. 
JHN.15.23	Zang ɓɔɔ nɛɛ bɛ̃ɛ m, bɛ̃ɛ Daa mɛɛ ɓi doo katɔ kɔ. 
JHN.15.24	Naa n nɛɛ palɛ vuu ɓɔɔ, zang palɛ gngn kpang keɓe ka teteng ɓarɛ kpang, zang nɛɛ kɔɔ kpang nɛɛ ri palɛ vuu shi kpang tɔ kpang. Ri zi rɛɛ vuu ɓɔɔ zang zirɛ, zang mã naa ka danggn tɔ, a ri bɛ̃ɛ m doo nɛɛ mani, nɛɛ Daa mɛɛ piti. 
JHN.15.25	Vuu keɓe, ɓèe ɓi nyaa vuu ɓɔɔ zang bee ka labeenang nyaa dannang ɓarɛ ɓɛɛ. Zang beeyi nɛɛ, ‘Ri bɛ̃ɛ m, n palɛ wu vuu ɓɔɔ kpang.’
JHN.15.26	“Danggn wu ning nɔɔ kpang, zang ɓɔɔ naa yi nɔɔ naa ka bii a ditɔ. N nɛɛ dàá tɔ bii Daa mɛɛ, n shong nɔɔ wu ditɔ. Zang keɓe wukɔ Suru ɓɔɔ a nɛɛ bii Laa ɓɛɛ, wukɔ tusu zang ruu ɓɔɔ niizang ka yuu Laa. Wukɔ naa kɔ̀ɔ́ zang ruu ka yuu mɛɛ. 
JHN.15.27	Nɔɔ dòo zang ɓɔɔ ri kɔ̀ɔ́ zang ruu ka yuu mɛɛ kɔ, ka ruu ɓɔɔ, nɔɔ doo nɛɛ n, ka diki ɓɔɔ n gaayu shonang mɛɛ palɛnang ɓɛɛ.
JHN.16.1	“N kɔɔ nɔɔ vuu keɓe nandon, ka ruu ɓɔɔ, zang nɛɛ dang nɔɔ jĩng, nɔɔ yaa danggn ɓɔɔ nɔɔ shing ka bii mɛɛ kpang ɓɛɛ. 
JHN.16.2	Zang naa nwangsɛ nɔɔ ditɔ kaa gãa zɔɔ kpalɛnang. Diki a kana, ɓɔɔ zang ɓɔɔ nɛɛ nyɔ nɔɔ vɔrɔ, kɔ̀ɔ́ ɓi nɛɛ wu palɛ vuu ɓɔɔ Laa kasɛ ɓɛɛ. 
JHN.16.3	Zang ri palɛ nɔɔ vuu keɓe, ka ruu ɓɔɔ, ri zi Daa kpang, ri ti zi m kpang kɔ doori ɓɛɛ. 
JHN.16.4	N kɔɔ nɔɔ vuu keɓe, ka ruu ɓɔɔ, laa ɓɔɔ ri palɛ vuu keɓe nɛɛ a tɔ, nɔ́ɔ kpaa danggn kati nɛɛ bɛ̀ɛ́ n kɔɔ nɔɔ tɔ ɓɛɛ. N kɔ̀ɔ nɔɔ ruu keɓe ka tĩng kpang, ka ruu ɓɔɔ, bɛ̀ɛ́ n doo nɛɛ nɔɔ ɓɛɛ.
JHN.16.5	“Kãntang keɓe, n gbãayu kaa tɔ, ka bìí zang ɓɔɔ shong m ɓɛɛ. Zang ɓɔɔ ti hɛ̃ɛ m ka teteng manɛ gbete nɛɛ n daa ka niya kpang, ka ruu viya? 
JHN.16.6	Wee n kɔɔ nɔɔ kãntang ɓee, yeti manɛ lasɛ dɔɔli kaa tɔ kɔ jong. 
JHN.16.7	N kɔ̀ɔ́ nɔɔ ruu ɓɔɔ niizang kɔ nwani, daanang mɛɛ kɔ tɔ̃ɔ, ka ruu ɓɔɔ, naa n daa kpang, zang ɓɔɔ naa yi nɔɔ naa ka bii ɓɔɔ wukɔ Suru Laa, a nɔng manɛ kpang. N nɛɛ daa tɔ, n shong wu kati wu a kaa nɔng manɛ. 
JHN.16.8	Nɛɛ a tɔ, naa tusu zang koo rɛ̃rɛnang shi kpang ɓɔɔ ri rɛ̃rɛ ka yuu vuu shi kpang palɛnang, nɛɛ vuu tɔ̃ɔ ɓɔɔ Laa kasɛ ɓɛɛ, a ɓɔɔ ti naa ɓɔɔ Laa naa jɛ̃ɛ zang ruu ɓɛɛ, nɛɛ ri ning gbalang ɓarɛ katɔ. 
JHN.16.9	Naa dɔ̌ng ri ruu ka ruu vuu shi kpang palɛnang, ka ruu ɓɔɔ, ri shing danggn ka bii mɛɛ kpang ɓɛɛ. 
JHN.16.10	Wu ti dɔ̀ng ri ruu ka ruu vuu tɔ̃ɔ ɓɔɔ Laa kasɛ ɓɛɛ, ka ruu ɓɔɔ n gbãayu kaa bii Daa nɔɔ zi m takpang dòndòng ɓɛɛ. 
JHN.16.11	A ɓɔɔ ka ruu naa ɓɔɔ Laa naa jɛ̃ɛ zang ruu ɓɛɛ, ka ruu ɓɔɔ, zang dɔng zang ɓɔɔ wukɔ kpanti koo keɓe ruu ɓi tɔ ɓɛɛ.
JHN.16.12	“Vuu ɓɔɔ n nɛɛ kɔ̀ɔ́ nɔɔ doogn dɔɔli, nɔɔ zunung danggn mãnang gn naa ɓɔɔ nɔɔ ta ɓɛɛ kpang. 
JHN.16.13	Suru keɓe ɓɔɔ wukɔ tusu zang ruu ɓɔɔ niizang ka yuu Laa nɛɛ a tɔ, naa shing nɔɔ, nɔɔ zi vuu ɓɔɔ niizang ɓɛɛ. Rang yee nɛɛ yuu ɓiɓɛ kpang, kɔ̀ɔ́ vuu ɓɔɔ wu tãa nɛɛ nyaa Laa ɓɛɛ, wu ti kɔɔ nɔɔ vuu ɓɔɔ naa a ka knti ɓɛɛ. 
JHN.16.14	Shing zang, zang a m bannang, ka ruu ɓɔɔ, tuu vuu ɓɔɔ n kɔɔ ɓɛɛ, wu naa nwangsɛ nɔɔ dĩiri ɓiɓɛ ɓɛɛ. 
JHN.16.15	Vuu Daa mɛɛ piti ɓi ɓɔɔ mɛɛ, ka ruu nɔngkɔ, n kɔɔ nɛɛ Suru Laa naa tuu yee ɓɔɔ n a wu, wu kɔɔ nɔɔ.
JHN.16.16	“Diki yaa kaa tɔkɔlɔng bɛ̀ɛ́ nɔɔ zi m takpang, diki nɛɛ ti bee tɔ tɔkɔlɔng, nɔɔ zi m tɔkn.”
JHN.16.17	Ka teteng zang ɓɔɔ ri mantɛ vuu ka bii ɓiɓɛ, zang ɓɔɔ ri hɛ̃ɛlɛ zɔɔ nɛɛ, “Nɛɛ wu kɔɔ ruu ɓu nɛɛ viya? A kɔɔ kati nɛɛ, ‘Diki yaa kaa tɔkɔlɔng ɓɔɔ nɔɔ zi m takpang.’ A kɔɔ tɔkn nɛɛ, ‘Diki nɛɛ ti bee tɔ tɔkɔlɔng, nɔɔ zi m tɔkn.’ A ɓɔɔ nɛɛ, ‘Ka ruu ɓɔɔ n gbãayu ka bii Daa mɛɛ ɓɛɛ viya?’ 
JHN.16.18	Ɓu vi, ‘Diki nɛɛ bee tɔ kɔ, wu kɔɔ ɓɛɛ viya?’ Ruu zi vuu ɓɔɔ wu kɔɔ ɓɛɛ ɓuru kpang.”
JHN.16.19	Yeesɔ zi tɔ nɛɛ, ri kasɛ nɛɛ ri hɛ̃ɛ wu dĩiri ruu keɓe, a kɔɔ ri tɔɔ, “N kɔɔyi nɛɛ, ‘Diki nɛɛ bee tɔ tɔkɔlɔng nɔɔ zi m takpang a ɓɔɔ nɛɛ, diki nɛɛ bee tɔ tɔkɔlɔng tɔkn, nɔɔ zi m kaa tɔ.’ Nɔɔ hɛ̃ɛlɛ zɔɔ ɓu ka ruu ɓiɓɛ kɔ ka naa manɛ ya? 
JHN.16.20	N kɔ̀ɔ́ nɔɔ ruu ɓɔɔ niizang kɔ nwani, nɔɔ naa kaayi, nɔɔ ɓaa nyaavaa, zang koo ri tãa ɓarɛ tĩnang. Yeti manɛ naa lasɛ, yeti lasɛnang manɛ naa raa tĩnang tãanang ditɔ. 
JHN.16.21	Zang soro ɓɔɔ jaa kɔng wu, yeti ɓiɓɛ lasɛ katɔ, ka ruu ɓɔɔ, làá jĩng dannang ɓiɓɛ a tɔ ɓɛɛ. Nɛɛ yi jaa tɔ, danggn jaa ɓɔɔ kɔ̀ng wu, ning wu kaa tɔ, ka ruu ɓɔɔ, tãa kaa tĩnang ka ruu jaa shɔnzang ɓɔɔ wu nwangsɛ ka koo ɓɛɛ. 
JHN.16.22	Ɓɔɔ manɛ nwáng doo nɔngkɔ, kãntang keɓe, yeti manɛ lasɛ dòo katɔ. N a ditɔ ka bii manɛ tɔkn, nɔɔ naa tãa tĩnang ditɔ ka yeti manɛ dɔɔli. Zang ɓɔɔ zunung ɓɔɔ wu nwangsɛ tĩnang keɓe nɛɛ yeti manɛ kpang.
JHN.16.23	“Diki kaɓa nɛɛ naa a tɔ, nɔɔ gàa vuu ɓɔɔ tɔ̀ɔ́ ka naa mɛɛ kpang. N kɔ̀ɔ́ nɔɔ ruu ɓɔɔ niizang kɔ nwani. Daa naa a nɔɔ vuu ɓɔɔ nɔɔ gáa ka naa ɓiɓɛ nɛɛ nung mɛɛ katɔ. 
JHN.16.24	Nɔɔ gàa vuu gngn nɛɛ nung mɛɛ kpang, nɔɔ gàa ta, tɔɔ Laa wu a nɔɔ, tɔ̀ɔ, tĩnang manɛ wu nwang kaa nyaa kiiri.”
JHN.16.25	“N kɔɔ nɔɔ ruu keɓe nɛɛ nyaa vuu jeenang. Diki a ka naa, ɓɔɔ n kɔ̀ɔ nɔɔ ruu tɔ̀ɔ́ nɛɛ nyaa vuu jeenang kpang ɓɛɛ. N kɔ̀ɔ́ nɔɔ ruu kaa yuu Daa mɛɛ faarik. 
JHN.16.26	Diki kaɓa nɛɛ a tɔ, nɔɔ naa gàa wu nɛɛ nung mɛɛ, n kɔɔ nɛɛ n naa gàá nɔɔ wu kpang. 
JHN.16.27	Ka ruu ɓɔɔ, Daa nɛɛ yuu ɓiɓɛ kasɛ nɔɔ katɔ ɓɛɛ. Kasɛ nɔɔ ka ruu ɓɔɔ nɔɔ kasɛ m katɔ, a nɔɔ ti shing danggn tɔ, nɛɛ n a nɛɛ bii Laa ɓɛɛ. 
JHN.16.28	N à nɛɛ bii Daa, a n à ka koo keɓe. N naa yaa koo keɓe ditɔ tɔkn, n gbãayu ka bii Daa.”
JHN.16.29	A zang ɓɔɔ ri mantɛ vuu ka bii ɓiɓɛ, ri kɔɔ wu nɛɛ, “Mɔɔ rang yee kana faarik faarik kati. Mɔɔ ràng yee tɔ̀ɔ́ nɛɛ nyaa vuu jeenang kpang. 
JHN.16.30	Ruu zi tɔ kati nɛɛ mɔɔ zi vuu ɓaa tɔ nandon. Mɔɔ ti zi vuu ɓɔɔ zang ri rɛ̃rɛ ka yeti ɓarɛ tɔ. Ka ruu nɔngkɔ, ruu shing danggn tɔ, nɛɛ mɔɔ a ɓaa nɛɛ bii Laa kɔ niizang.”
JHN.16.31	Yeesɔ hɛ̃ɛ ri tɔɔ, “Nɔɔ shing danggn tɔ kati ya? 
JHN.16.32	Diki a doo naa, diki bìí ti a tɔ, ɓɔɔ zang naa tantɛ nɔɔ nandon, zang ɓu daa gãa ɓiɓɛ ɓɛɛ. Nɔɔ naa yaa m ka bm gbete. N wu ka bm niizang kpang, ka ruu ɓɔɔ Daa kagn nɛɛ n ɓɛɛ. 
JHN.16.33	N kɔɔ nɔɔ vuu keɓe, nɛɛ nɔɔ nwáng nɛɛ n, tɔɔ, nɔɔ nwáng kaa waasɛ̃. Nɔɔ dang jĩng katɔ ka koo keɓe. Nɔ́ɔ mã danggn kagn, n ɓá vuu ɓɔɔ ka koo keɓe yuu tɔ.”
JHN.17.1	Yeesɔ hangsɛ nyaa ruu keɓe tɔ, a tuu jĩng ka lapa, a gàa Laa tɔɔ, “Daa, laa a tɔ. Zang ri zi bannang mɛɛ ta, ɓɔɔ n Jaa ɓaaɓɛ, tɔɔ zang ri zi bannang ɓaaɓɛ kaa bii mɛɛ. 
JHN.17.2	Ka ruu ɓɔɔ, mɔɔ a m naa tɔ ka yuu zang piti. Mɔɔ nɛɛ, n a zang ɓɔɔ mɔɔ a m ri ka naa, suru bii ɓɔɔ waa nyaa kpang ta ɓɛɛ. 
JHN.17.3	Suru bii ɓɔɔ waa nyaa kpang, ɓi zinang ɓɔɔ zang zirɛ nɛɛ mɔkɔ gbete, Laa ɓɔɔ niizang ɓɛɛ, a ɓɔɔ nkɔ Yeesɔ Kirisi ɓɔɔ mɔɔ shong m ɓɛɛ. 
JHN.17.4	N tusu zang koo bannang ɓaaɓɛ tɔ, ka ruu ɓɔɔ, n hangsɛ shonang ɓɔɔ mɔɔ a m nɛɛ n palɛ tɔ ɓɛɛ. 
JHN.17.5	Ka ruu nɔngkɔ, Daa, tuu m ta, mɔɔ daa nɛɛ n ka nɔng ɓɔɔ mɔɔ kagn ɓɛɛ. Mɔɔ a m bannang naa ɓɔɔ mɔɔ a m bɛ̀ɛ́ zang mãa koo gn kpang ɓɛɛ.”
JHN.17.6	“N tùsù zang ɓɔɔ mɔɔ a m ri ka teteng zang ɓɔɔ ka koo keɓe, mɔɔ tɔ. Ri ɓarɛ zang ɓaaɓɛ, a mɔkɔ a m ri kati. Ri dũng ruu ɓaaɓɛ tɔ. 
JHN.17.7	Ri zi tɔ kati nɛɛ vuu ɓɔɔ mɔɔ a m piti, a ɓi nɛɛ bii ɓaaɓɛ. 
JHN.17.8	N kɔɔ ri nyaa ɓɔɔ mɔɔ shong m nɛɛ mani tɔ, a ri ti ta tɔ. Ri zi tɔ kati nɛɛ n a nɛɛ bii ɓaaɓɛ kɔ niizang. A ri ti shing danggn tɔ nɛɛ mɔkɔ shong m.
JHN.17.9	“N gaa mɔɔ ka ruu ɓarɛ kɔ. N gaa mɔɔ wu ka ruu zang koo kpang. N gaa mɔɔ m ka ruu zang ɓɔɔ mɔɔ a m ri ɓɛɛ. Ka ruu ɓɔɔ, ri ɓarɛ ɓɔɔ ɓaaɓɛ ɓɛɛ. 
JHN.17.10	Zang mɛɛ piti ɓi ɓɔɔ ɓaaɓɛ, a zang ɓaaɓɛ piti ti ɓɔɔ mɛɛ. N ti walɛ bannang tɔ ka ruu ɓarɛ. 
JHN.17.11	Yaa kaa tɔkɔlɔng n gbãayu kaa tɔ ka bii ɓaaɓɛ. N yaa koo keɓe m kaa tɔ, ri ɓarɛ doo ka koo. Daa, ɓɔɔ shi kpang ka bii ɓaaɓɛ kpang ɓɛɛ, yiti ri waasɛ̃ nɛɛ naa vuu palɛnang ɓɔɔ mɔɔ a m ɓɛɛ. Tɔ̀ɔ, ri nwang kaa gbete naa ɓɔɔ ruu nɛɛ mɔɔ, ruu gbete ɓɛɛ. 
JHN.17.12	Ɓɔɔ bɛ̀ɛ́ n doo nɛɛ ri, n yiti ri waasɛ̃ nɛɛ naa vuu palɛnang ɓaaɓɛ, ɓɔɔ mɔɔ á m ɓɛɛ. N yiti ri waasɛ̃, vuu ɓɔɔ lee ri naa ka bii kpang, a ɓɔɔ gbete ti ning kpang. Ɓi zang gbete ɓɔɔ bɛ̀ɛ́ nɛ̀ɛ́ ning ɓi katɔ kɔ nwani kɔ gbete. Ti ning ɓi ka náa ɓɔɔ zang bee ka yeti labeenang Laa tɛ̃ɛ tɛ̃ɛ nɛɛ naa ning ɓi katɔ kɔ nwani ɓɛɛ. 
JHN.17.13	Kãntang keɓe, n gbãayu kaa tɔ ka bii ɓaaɓɛ. Wee n dòo ka koo nɛɛ ri ɓee, n kɔ̀ɔ́ vuu keɓe, tɔ̀ɔ, ri tãa tĩnang ɓɔɔ n tãa ɓɛɛ kaa jong. Tĩnang ɓarɛ wu ti nwang kaa nyaa kiiri. 
JHN.17.14	N a ri nyaa ɓɔɔ mɔɔ shong m nɛɛ mani tɔ, a zang koo bɛ̃ɛ ri tɔ, ka ruu ɓɔɔ, ri ɓarɛ tɔ̀ɔ́ zang koo kpang ɓɛɛ. Naa ɓɔɔ n m zang koo kpang ɓɛɛ. 
JHN.17.15	N gaa mɔɔ nɛɛ mɔɔ see ri katɔ, ri yaa koo kpang. N gaa mɔɔ nɛɛ mɔɔ yiti ri waasɛ̃. Mɔ́ɔ yaa sheetang, zang shi kpang, wu lee ri naa ka bii kpang. 
JHN.17.16	Ri ɓarɛ zang koo kpang, naa ɓɔɔ n m zang koo kpang ɓɛɛ. 
JHN.17.17	Shing ri, ri nwáng zang ɓaaɓɛ ɓɔɔ shi kpang kagn bii ɓarɛ kpang ɓɛɛ, nɛɛ ruu ɓaaɓɛ ɓɔɔ niizang ɓɛɛ. Ruu ɓaaɓɛ ɓi niizang. 
JHN.17.18	N shong ri ka koo naa ɓɔɔ mɔɔ shong m ka koo ɓɛɛ. 
JHN.17.19	N a mɔɔ yuu mɛɛ, ka ruu ɓarɛ kɔ, tɔɔ ri a mɔɔ yuu ɓarɛ kaa jong niizang.”
JHN.17.20	“N gàá mɔɔ ka ruu ɓarɛ kɔ shɛ̃ɛning kpang. N gàá mɔɔ jong ka ruu zang ɓɔɔ ri naa shing danggn ka bii mɛɛ, ka ruu ruu ɓɔɔ ri naa tãa ka nyaa ɓarɛ ɓɛɛ. 
JHN.17.21	N gaa mɔɔ nɛɛ ri nwang ka nyaa zɔɔ gbete. Daa mɛɛ, n gaa mɔɔ nɛɛ ri nwang nɛɛ ruu, naa ɓɔɔ mɔɔ nwang nɛɛ n, a n ti nwang nɛɛ mɔɔ ɓɛɛ. Tɔ̀ɔ, zang koo ri shing danggn kati nɛɛ mɔkɔ shong m niizang. 
JHN.17.22	N a ri dòo bannang ɓɔɔ mɔɔ a m ɓɛɛ kɔ, tɔ̀ɔ, ri nwáng kaa gbete naa ɓɔɔ rùu ɓuru nɛɛ mɔɔ gbete ɓɛɛ. 
JHN.17.23	Naa ɓɔɔ n nwang nɛɛ ri, a mɔɔ nwang nɛɛ n ɓɛɛ. Tɔ̀ɔ, ri nwang kaa jong ka nyaa zɔɔ dɔ̃ɔ gbete. Tɔ̀ɔ, zang koo ri zi kati nɛɛ mɔkɔ shong m, nɛɛ mɔɔ ti kasɛ zang ɓɔɔ ri mantɛ vuu ka bii mɛɛ katɔ, naa ɓɔɔ mɔɔ kasɛ m ɓɛɛ.
JHN.17.24	“Daa mɛɛ, n kasɛ nɛɛ zang kɔ mɔɔ a m ri ɓee, ri nwang nɛɛ n ka nɔng ɓɔɔ n naa nwáng ɓɛɛ. Tɔ̀ɔ, ri zi bannang ɓɔɔ mɔɔ a m doo tɛ̃ɛ tɛ̃ɛ bɛ̀ɛ́ zang mãa koo gn kpang ɓɛɛ. Mɔɔ a m bannang keɓe, ka ruu ɓɔɔ, mɔɔ kasɛ m katɔ ɓɛɛ. 
JHN.17.25	Daa mɛɛ ɓɔɔ palɛ ɓi tɔ̃ɔ ɓɛɛ, zang koo ri zi mɔɔ ɓaa kpang. N zi mɔɔ m tɔ, a zang ɓɔɔ ri mantɛ vuu ka bii mɛɛ keɓe, ri zi tɔ nɛɛ mɔkɔ shong m. 
JHN.17.26	N tusu ri mɔɔ tɔ, n ti tusu ri ditɔ sasak, tɔɔ ri kasɛ zɔɔ kaa jong naa ɓɔɔ mɔɔ kasɛ m ɓɛɛ. Ń ti nwáng jong nɛɛ ri.”
JHN.18.1	Yeesɔ hangsɛ Laa gaanang tɔ, a nwangnɛ nɛɛ zang ɓɔɔ ri mantɛ vuu ka bii ɓiɓɛ, ri daa ta ràng ɓɔɔ zang ɓaa nɛɛ Kidirɔng ɓɛɛ ka dang. Zang láng vɔ̀ɔ́ laa inabi kagn ka nɔngkɔ, Yeesɔ shɛ̃ɛ ka yeti ɓiɓɛ nɛɛ zang ɓɔɔ ri mantɛ vuu ka bii ɓiɓɛ ɓɛɛ. 
JHN.18.2	Yahuda ɓɔɔ naa nyɔ yuu Yeesɔ zi nɔng tɔ jong, ka ruu ɓɔɔ, Yeesɔ ri kpalɛ zɔɔ ka nɔngkɔ nɛɛ, zang ɓɔɔ ri mantɛ vuu ka bii ɓiɓɛ diki diki ɓɛɛ. 
JHN.18.3	Ka ruu nɔngkɔ, Yahuda sèe rɛɛ sɔɔja nɛɛ zang ɓɔɔ ri gã Gãa Laa, ɓɔɔ rɛɛ zang bang zang ɓɔɔ ri dɔɔ vuu ka Gãa Laa nɛɛ rɛɛ zang Farisi ri shong ri ɓɛɛ, a daa nɛɛ ri ka vɔ̀ɔ́ laa inabi. Zang keɓe ri tùurù vuu waa ka naa, nɛɛ waa zàáng sɔɔ a ɓɔɔ waa tooshi. 
JHN.18.4	Yeesɔ ti zi vuu ɓɔɔ zang naa palɛ wu ɓi tɔ, a yupaa naa shii ka tĩng ɓarɛ, a hɛ̃ɛ ri tɔɔ, “Nɔɔ kãa ɓu wiya?”
JHN.18.5	Ri kasɛ wu nyaa tɔɔ, “Ruu kãa Yeesɔ yɔɔ Nazara.” A kɔɔ ri tɔɔ, “Nkɔ ɓee.” Yahuda ɓɔɔ nyɔ yuu Yeesɔ shii nɛɛ ri ka nɔngkɔ. 
JHN.18.6	Ɓɔɔ Yeesɔ kɔɔ ri nɛɛ “Nkɔ ɓee,” ri wɔ nɛɛ knti, a ri watɛ ka tipi. 
JHN.18.7	Yeesɔ hɛ̃ɛ ri tɔkn nɛɛ, “Nɔɔ kãa wiya?” Ri kɔɔyi nɛɛ, “Ruu kãa Yeesɔ, yɔɔ Nazara.”
JHN.18.8	Yeesɔ kasɛ ri nyaa tɔɔ, “N kɔɔ nɔɔ tɔ nɛɛ, nkɔ ɓee. Nɔɔ nɛɛ kãa nkɔ, nɔɔ yaa rɛɛ zang ɓɔɔ mantɛ vuu ka bii mɛɛ keɓe ɓarɛ ka nɔngkɔ ri daayi.” 
JHN.18.9	Vuu keɓe nwang naa ɓɔɔ wu kɔɔ ka tĩng ɓɛɛ, kɔɔyi nɛɛ, “N ning zang ɓɔɔ mɔɔ a m ri ka naa gbete kpang ɓɛɛ.”
JHN.18.10	Bɛ̀ɛ́ yere bang kagn naa Siman Bituru. A Bituru zɔ̃ngnɛ ku jaafoo kpanti zang ɓɔɔ ri dɔɔ vuu ka Gãa Laa. Dɔng wu shoo nakn kak. (Zang ɓaa jaafoo bìí nɛɛ Malaku.) 
JHN.18.11	Yeesɔ kɔɔ Bituru nɛɛ, “Hãa yere bang ɓaaɓɛ ta ka kpãa ka nɔng, mɔɔ kɔ̀ɔ ɓu nɛɛ n tà jĩng dannang ɓɔɔ Daa mɛɛ nɛɛ n dàng ɓɛɛ kpang ya?”
JHN.18.12	A rɛɛ sɔɔja zang Rooma nɛɛ zang bang ɓarɛ, a ɓɔɔ rɛɛ zang ɓɔɔ ri gã Gãa Laa ɓɛɛ, ri yi Yeesɔ. Ri mã wu. 
JHN.18.13	A ri atɛ wu ka bii Anas kɔ shɔɔnang. Anas, ɓi Kayifa ɓeekpang. Kayifa kɔ kpanti zang ɓɔɔ ri dɔɔ vuu kaa Gãa Laa ka saa kaɓa. 
JHN.18.14	Kayifa kɔ kɔɔ rɛɛ zang bang bang zang Yahudi nɛɛ, zang gbete kɔ wu vɔ jong ka nung ɓɔɔ zang dɔɔli nɛɛ vɔ ɓɛɛ.
JHN.18.15	Siman Bituru nɛɛ yɔɔ ɓɔɔ mantɛ vuu doo ka bìí Yeesɔ kɔ ɓɛɛ, ri dũng Yeesɔ. Kpanti zang ɓɔɔ ri dɔɔ vuu ka Gãa Laa zi yɔɔ kaɓa nung tɔ gbãng gbãng. Ka ruu nɔngkɔ, zang yaa wu daa kaa nɛɛ Yeesɔ ka dàbang gãa kpanti zang ɓɔɔ ri dɔɔ vuu ka Gãa Laa ɓɛɛ. 
JHN.18.16	A Bituru shii ɓi kaa nyaa gãa biling. Yɔɔ kaɓa nwang tɔkn ka biling, naa rang yee nɛɛ jaa zang soro ɓɔɔ gã nyaa gãa nɛɛ wu yaa Bituru wu a yeti gãa. A zang yaa Bituru kati, a kaa dàbang gãa. 
JHN.18.17	A jaa zang soro ɓɔɔ gã nyaa gãa, hɛ̃ɛ Bituru tɔɔ, “Mɔɔ wu dòo zang ɓɔɔ ri mantɛ vuu ka bii yɔɔ kaɓa kɔ kpang ya?” Bituru kasɛ wu nyaa tɔɔ, “Kpang, n m zang ɓiɓɛ kpang.”
JHN.18.18	Sɔ̀ɔrɔ́ si katɔ, a rɛɛ zang ɓɔɔ ri palɛ zang shonang nɛɛ zang ɓɔɔ ri gã gãa, ri dɔɔ waa. Ri shiiri kaa nyaa waa nɛɛ waa wu nwãa ri bii. Bituru dàa kaa jong, dàa shii nɛɛ ri, nɛɛ waa wu nwãa wu bii jong.
JHN.18.19	Kpanti zang ɓɔɔ ri dɔɔ vuu ka Gãa Laa hɛ̃ɛlɛ Yeesɔ ruu ka yuu zang ɓɔɔ ri mantɛ vuu ka bii ɓiɓɛ ɓɛɛ, nɛɛ ruu vuu ɓɔɔ wu tusu zang ɓɛɛ.
JHN.18.20	Yeesɔ kasɛ wu nyaa tɔɔ, “N waa m katɔ n tùsù zang koo vuu kpang. Vuu ɓɔɔ n tusu piti, n tusu m ka gãa zɔɔ kpalɛnang, a ɓɔɔ ka yeti Gãa Laa. Nɔng ɓɔɔ zang Yahudi nandon ri kpalɛ kagn ɓɛɛ. N kɔ̀ɔ vuu ɓɔɔ m gngn nɛɛ nwĩiri kpang. 
JHN.18.21	A mɔɔ hɛ̃ɛlɛ m ka ruu viya? Hɛ̃ɛlɛ rɛɛ zang ɓɔɔ ri tãa vuu ɓɔɔ n tusu ɓɛɛ. Hɛ̃ɛ ri vuu ɓɔɔ n kɔɔ ri. Ri zi vuu ɓɔɔ n kɔɔ tɔ.”
JHN.18.22	Ɓɔɔ Yeesɔ kasɛ nyaa naa weɓe, zang gbete ka teteng zang ɓɔɔ ri gã Gãa Laa, ɓɔɔ ri shii ka nɔng, nyɔ Yeesɔ nɛɛ naa ka kashoo. A kɔɔ wu nɛɛ “Mɔɔ ráng kpanti zang ɓɔɔ ri dɔɔ vuu ka Gãa Laa ruu nɔngkɔ ka ruu viya?”
JHN.18.23	Yeesɔ kɔɔ wu tɔɔ, “N nɛɛ kɔɔ vuu ɓɔɔ kagn shi kpang, kɔ̀ɔ́ zang kɔ ka nihn piti ɓee vuu bìí ta. Vuu ɓɔɔ n kɔɔyi nɛɛ niizang kɔ nwani, mɔɔ nyɔ m ɓu kaa ruu viya?”
JHN.18.24	A Anas dɔ̃ wu kaa dòo naa ɓɔɔ zang mã wu ɓɛɛ, ka bii Kayifa ɓɔɔ wukɔ kpanti zang ɓɔɔ ri dɔɔ vuu ka Gãa Laa ɓɛɛ.
JHN.18.25	Bituru shii dòo ka nɔng ɓaasi nɛɛ waa wu nwãa wu bii. A zang ɓɔɔ ri shiiri nɛɛ wu, ri hɛ̃ɛ wu nɛɛ, “Mɔɔ dòo zang ɓɔɔ ri mantɛ vuu ka bii yɔɔ kaɓa kɔ kpang ya?” Bituru laa nyaa kɔɔyi tɔɔ, “Kpang, n m zang ɓiɓɛ kpang.”
JHN.18.26	Zang gbete ka teteng zang ɓɔɔ ri pàlɛ́ kpanti zang ɓɔɔ ri dɔɔ vuu ka Gãa Laa shonang, ti shing zang nɛɛ jaafoo ɓɔɔ Bituru dɔng wu shoo nɛɛ yere bang kɔ ɓɛɛ, rang yee. Hɛ̃ɛ Bituru nɛɛ, “N zi bɛ̀ɛ́ mɔkɔ nɛɛ yɔɔ kaɓa, ka vɔ̀ɔ́ laa inabi kpang ya?”
JHN.18.27	A Bituru laa nyaa tɔkn nɛɛ, “Kpang.” A kn tantɛ nyaa kaa ɓaanang.
JHN.18.28	Nɛɛ gãndi zang zang, zang nwangsɛ Yeesɔ nɛɛ gãa Kayifa, zang daa nɛɛ wu ka gãa gɔmna. Zang Yahudi ri daa yeti gãa kpang, ka ruu ɓɔɔ, ri kasɛ nɛɛ ri palɛ vuu ɓɔɔ nyaa dannang ɓarɛ zãa ri palɛnang katɔ kpang, tɔɔ ri naa shaa vuu shaanang nyaalaa ɓɔɔ zang kpaa danggn diki ɓɔɔ Laa tɛɛ kagn kati. 
JHN.18.29	Ka ruu nɔngkɔ, Bilatu nwang kaa biling, daa ĩi ri, a hɛ̃ɛyi tɔɔ, “Nɔɔ nɛɛ, vuu shi kpang ɓɔɔ yɔɔ keɓe palɛ ɓu viya?”
JHN.18.30	Ri kasɛ wu nyaa tɔɔ, “Naa nɛɛ palɛ vuu shi kpang ɓɔɔ kagn kpang, ruu nɛɛ atɛ wu ka bii ɓaaɓɛ kpang.”
JHN.18.31	Bilatu kɔɔ ri tɔɔ, “Nɛɛ nɔngkɔ, nɔɔ dita nɛɛ wu nɔɔ daa jɛ̃ɛ wu ruu naa ɓɔɔ nyaa dannang manɛ kɔɔ ɓɛɛ.” Ri kasɛ wu nyaa tɔɔ, “Kpanti Rooma a ruu naa nɛɛ ruu nyɔ zang vɔrɔ kpang.” 
JHN.18.32	Vuu keɓe nwang ka naa ɓɔɔ Yeesɔ kɔɔ ɓɛɛ. Bɛ̀ɛ́ kɔɔ ri zɔ̃ng vɔrɔ ɓɔɔ wu naa vɔ ɓɛɛ tɔ.
JHN.18.33	Bilatu gbãayu daa ka yeti gãa, daa shong zang nɛɛ zang atɛ wu, a hɛ̃ɛ wu nɛɛ, “Mɔkɔ Kpanti zang Yahudi ya?”
JHN.18.34	Yeesɔ hɛ̃ɛ wu nɛɛ, “Ruu keɓe mɔkɔ hɛ̃ɛ nɛɛ yuu ɓaaɓɛ ya, kɔ zang ɓɔɔ kɔɔ mɔɔ ruu kagn yuu mɛɛ?”
JHN.18.35	Bilatu kasɛ wu nyaa tɔɔ, “Ɓɔɔ mɔɔ zirɛ, n zang Yahudi ya? Ɓi zang ɓaaɓɛ, nɛɛ rɛɛ zang bang bang zang ɓɔɔ ri dɔɔ vuu ka Gãa Laa, ri atɛ mɔɔ ka bii mɛɛ. Mɔɔ palɛ viya?”
JHN.18.36	Yeesɔ kɔɔyi tɔɔ, “Kpanti roonang mɛɛ nwáng ɓi nɛɛ koo keɓe kpang. Naa kpanti roonang mɛɛ nɛɛ ɓɔɔ koo keɓe, zang mɛɛ ri nɛɛ gáa nyaa kana. Zang nɛɛ á zang bang bang Yahudi n kpang. Kpanti roonang mɛɛ nwáng ɓi nɛɛ koo keɓe kpang.”
JHN.18.37	A Bilatu hɛ̃ɛ wu kati tɔɔ, “Mɔɔ ɓu Kpanti ya?” Yeesɔ kasɛ wu nyaa tɔɔ, “Naa ɓɔɔ mɔɔ kɔɔ ɓɛɛ, n Kpanti kɔ. N a ka koo keɓe, a zang yi m nɛɛ n kɔɔ zang ruu ɓɔɔ niizang. Zang ɓɔɔ nɛɛ kasɛ ruu ɓɔɔ niizang katɔ, ɓaa shoo katɔ ka yee mɛɛ.”
JHN.18.38	A Bilatu hɛ̃ɛ wu tɔɔ, “A zang ɓaa vi nɛɛ ruu ɓɔɔ niizang viya?”
JHN.18.38	A Bilatu nwang ka biling tɔkn daa kɔɔ zang Yahudi tɔɔ, “N ĩi vuu shi kpang ɓɔɔ n dɔ̌ng yɔɔ keɓe ruu kagn ɓɛɛ kpang. 
JHN.18.39	Vuu ɓɔɔ n pálɛ̀ nɔɔ kagn diki diki ka nyaalaa pasika. N yaarɛ nɔɔ zang gbete naa ka teteng zang ɓɔɔ zang mã ri ka sãa ɓɛɛ. Nɔɔ kasɛ tɔ, n yaa nɔɔ kpanti zang Yahudi naa ya?”
JHN.18.40	Ri mɛ́ɛ nyaa nabm ka lapa nandon nɛɛ, “Wu yɔɔ keɓe kpang. Ruu kasɛ mɔɔ yaa ruu ɓuru Baraba naa.” Baraba keɓe, ɓi ka teteng zang ɓɔɔ ri hàá nyaa ka gari a zang nyɔ zang vɔrɔ ɓɛɛ.
JHN.19.1	A Bilatu a zang Yeesɔ nɛɛ zang nyɔ wu nɛɛ gbãa. 
JHN.19.2	Sɔɔja ri tí kɔkɔ, ri hãa wu ka yuu kaa naa lapoo ɓɔɔ zang kãng kpanti yuu nɛɛ mani ɓɛɛ. Ri hãa wu fɔ̃ɔrɔ ɓɔɔ ta bii naa nwɛ̃ɛri purusũng naa ɓɔɔ kpanti ri hãlɛ ɓɛɛ. 
JHN.19.3	Ri ti álɛ̀ ka bìí ɓiɓɛ, ri jee wu nyaa naa kpanti, ri kɔɔ nɛɛ, “Kpanti zang Yahudi, mɔ́ɔ nwang ningkãari dòndòng.” Ri daayi, ri daa nyɔ wu nɛɛ naa ka kashoo.
JHN.19.4	Bilatu nwáng tɔkn daa ka bii zang Yahudi ɓɔɔ ri kpalɛ zɔɔ ka biling ɓɛɛ, a kɔɔ ri tɔɔ, “Nɔɔ ɓaa shoo karɛ, zang átɛ̀ nɔɔ wu kaa tɔ ka biling, tɔ̀ɔ, nɔ́ɔ zĩi kati nɛɛ, n ĩi vuu shi kpang ɓɔɔ wu palɛ ɓɔɔ n dɔ̌ng wu ruu kagn ɓɛɛ kpang.” 
JHN.19.5	A Yeesɔ nwáng kati nɛɛ lapoo kɔkɔ ka yuu, nɛɛ fɔ̃ɔrɔ ɓɔɔ ta bii naa nwɛ̃ɛri purusũng ka bii. A Bilatu kɔɔ ri tɔɔ, “Nɔɔ zirɛ, yɔɔ bìí keɓe.”
JHN.19.6	Ɓɔɔ rɛɛ zang bang bang zang ɓɔɔ ri dɔɔ vuu ka Gãa Laa nɛɛ rɛɛ zang ɓɔɔ ri gã Gãa Laa ri zi wu hn, ri mɛɛ nyaa ka lapa nɛɛ, “Nɔɔ ɓaa wu naa ta laa, Nɔɔ ɓaa wu naa ta laa.” Bilatu kɔɔ ri tɔɔ, “Nɔɔ yi wu ta nɔɔ daa ɓaa wu naa ka laa. N ĩi wu nɛɛ vuu shi kpang ɓɔɔ n dɔng wu ruu kagn, tɔɔ zang nyɔ wu vɔrɔ ɓɛɛ kpang.”
JHN.19.7	Zang Yahudi ɓɔɔ ri kpalɛ zɔɔ ri kasɛ nyaa tɔɔ, “Nyaa dannang ɓuru ɓɔɔ kɔɔyi nɛɛ zang nyɔ zang ɓɔɔ naa weɓe vɔrɔ kagn. Ka ruu ɓɔɔ, kɔɔyi nɛɛ wukɔ Jaa Laa ɓɛɛ.”
JHN.19.8	Ɓɔɔ Bilatu tãa naa weɓe, bii kàa wu vɔrɔ kaa dɔɔli. 
JHN.19.9	Gbãayu tɔkn nɛɛ Yeesɔ ka dàbang gãa, a hɛ̃ɛ wu tɔɔ, “Mɔɔ zang niya?” A Yeesɔ kasɛ wu nyaa kaa takpang. 
JHN.19.10	Bilatu kɔɔ wu tɔɔ, “Mɔɔ ràng m yee kpang ya? Mɔɔ zi kpang nɛɛ n zunung ɓɔɔ n yaa mɔɔ naa katɔ, n zunung ɓɔɔ n shingnɛ zang wu ɓaa mɔɔ naa ka laa katɔ, kpang ya?”
JHN.19.11	Yeesɔ kasɛ wu nyaa tɔɔ, “Mɔɔ nɛ̀ɛ́ zunung ɓɔɔ mɔɔ pàlɛ́ m vuu ɓɔɔ kpang, naa Laa nɛ̀ɛ́ a mɔɔ naa kpang ɓɛɛ. Ka ruu nɔngkɔ, vuu shi kpang zang ɓɔɔ ri a mɔɔ n ka naa kɔ, ɓa ɓɔɔ ɓaaɓɛ.”
JHN.19.12	Ɓɔɔ Bilatu tãa naa weɓe, kãa gbalang nɛɛ wu yaa Yeesɔ naa. Zang Yahudi ri gòo nyaa, ri kɔɔ Bilatu tɔɔ, “Mɔɔ nɛɛ yaa wu naa tɔ, mɔɔ ɓáa Kayisa ɓeesang kpang. Zang ɓɔɔ ɓaa yuu ɓiɓɛ nɛɛ wu kpanti, ɓi zang ɓɔɔ shing jĩng nɛɛ Kayisa kpang ɓɛɛ.”
JHN.19.13	Ɓɔɔ Bilatu tãa ruu keɓe, nwangsɛ Yeesɔ ka biling, a daa nwang ka yuu laa nwannang ɓɔɔ zang nwang kagn, zang jɛ̃̀ɛ́ zang ruu. Ka nɔng ɓɔɔ zang ɓaa nɛɛ “Nɔng ɓɔɔ zang wàa nɛɛ tari ɓɛɛ.” Nɛɛ nyaa Yahudi, zang ɓaa nɛɛ “Gabata.” 
JHN.19.14	Bɛ̀ɛ́ ka diki ɓɔɔ zang kpalɛ bii ka ruu diki nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ. Bɛ̀ɛ́ làa a ka naa dalɛ yuu. A Bilatu kɔɔ zang Yahudi kati tɔɔ, “Kpanti manɛ keɓe.”
JHN.19.15	Ri goo nyaa tɔɔ, “Nyɔ wu vɔrɔ ta, Nyɔ wu vɔrɔ ta. Ɓaa wu naa ka laa.” Bilatu hɛ̃ɛ ri tɔɔ, “Nɔɔ kasɛ tɔ n ɓaa kpanti manɛ naa ka laa ya?” Zang bang bang zang ɓɔɔ ri dɔɔ vuu ka Gãa Laa ri kasɛ wu nyaa tɔɔ, “Kpanti ɓuru ɓi Kayisa kɔ gbete.”
JHN.19.16	A Bilatu a ri Yeesɔ kati, nɛɛ ri daa ɓaa wu naa ka laa.
JHN.19.16	A sɔɔja ri ta Yeesɔ ri daa ka nɛɛ wu. 
JHN.19.17	Yeesɔ tuu laa ɓɔɔ zang daa ɓaa wu naa kagn, a nwangnɛ daa nɛɛ mani ka nɔng ɓɔɔ zang ɓaa nɛɛ “Yuu zɔ̃ɔpi” ɓɛɛ, zang Yahudi ɓaa ɓi nɛɛ, Golgota. 
JHN.19.18	A ri ɓaa wu naa ka laa ka nɔngkɔ. Ri ti ɓaa zang ziti naa jong nɛɛ wu. Ɓɔɔ gbete ka nakn, ɓɔɔ ka nagang, a Yeesɔ ɓi kaa teteng. 
JHN.19.19	Bilatu kɔɔ zang nɛɛ zang bee vuu, zang ɓaa ka yuu laa ɓɔɔ zang ɓaa Yeesɔ naa kagn ɓɛɛ. Nɛɛ zang beeyi nɛɛ, “Yeesɔ yɔɔ Nazara, Kpanti zang Yahudi.” 
JHN.19.20	Zang Yahudi dɔɔli ri gã vuu ɓɔɔ zang bée ɓɛɛ, ka ruu ɓɔɔ, nɔng ɓɔɔ zang ɓaa Yeesɔ naa kagn bee nɛɛ gari kpang ɓɛɛ. Zang bée vuu bìí nɛɛ nyaa Yahudi, nɛɛ nyaa Rooma, a ɓɔɔ nɛɛ nyaa Heleni. 
JHN.19.21	Zang bang bang zang ɓɔɔ ri dɔɔ vuu ka Gãa Laa, ri daa ka bìí Bilatu, ri kɔɔ wu nɛɛ, “Zang bèe kpang nɛɛ ‘Kpanti zang Yahudi’ kpang. Zang ri beeyi nɛɛ, ‘Yɔɔ keɓe kɔɔyi nɛɛ wukɔ kpanti zang Yahudi.’ ”
JHN.19.22	Bilatu kɔɔ ri tɔɔ, “Vuu ɓɔɔ n bèe ɓɛɛ, n bée m tɔ.”
JHN.19.23	Rɛɛ sɔɔja ri ɓáa Yeesɔ naa tɔ ka laa, a ri sèerè fɔ̃ɔrɔ ɓiɓɛ ri basɛ nɔng dɛ̃ɛti. Zang sɔɔja ɓu tuu nɔng gbete. Yaa kaa fɔ̃ɔrɔ ɓɔɔ wu hãa nɛɛ tĩng, ɓɔɔ zang duusu nyaa ka takpang ɓɛɛ. 
JHN.19.24	Rɛɛ sɔɔja ri kɔɔ zɔɔ tɔɔ, “Ruu lɔɔsɔ kpang, ruu shaa laa, ruu zi zang ɓɔɔ fɔ̃ɔrɔ keɓe raa ɓɔɔ ɓiɓɛ ɓɛɛ.”
JHN.19.24	Vuu keɓe nwang naa ɓɔɔ zang bée kaa yeti labeenang Laa ka tĩng tɛ̃ɛ tɛ̃ɛ ɓɛɛ. Zang beeyi nɛɛ, “Ri basɛ fɔ̃ɔrɔ mɛɛ ka bìí ɓarɛ, a ri ti shaa laa ka ruu fɔ̃ɔrɔ ɓɔɔ n hãa nɛɛ tĩng ɓɛɛ.” Wee vuu ɓɔɔ sɔɔja ri palɛ ɓɛɛ kɔ.
JHN.19.25	Nàá Yeesɔ nɛɛ jaa nàá Yeesɔ ɓɔɔ soro, nɛɛ Marayamu soro Kilopa, a ɓɔɔ Marayamu Magadaliya ri shiiri ka nɔng ɓɔɔ zang ɓaa Yeesɔ naa naabm. 
JHN.19.26	Yeesɔ zi niiɓɛ, nɛɛ yɔɔ ɓɔɔ mantɛ vuu ka bii ɓiɓɛ, ɓɔɔ wu kasɛ wu dɔɔli ka nɔng ɓɔɔ ri shii ɓɛɛ. A Yeesɔ kɔ̀ɔ nàá ɓiɓɛ tɔɔ, “Maanaa, Jaa ɓaaɓɛ kiɓi kɔ.”
JHN.19.27	A kɔɔ yɔɔ ɓɔɔ mantɛ vuu ka bii ɓiɓɛ, bìí tɔɔ, “Nàá ɓaaɓɛ kiɓi kɔ.” A yɔɔ tuu nàá Yeesɔ daa kaa nɛɛ wu ka gãa ɓiɓɛ.
JHN.19.28	Yeesɔ zi tɔ nɛɛ zang hangsɛ nyaa vuu tɔ nandon, a kɔɔyi tɔɔ, “Sutu mãa m.” A kɔɔ nɔngkɔ tɔɔ vuu ɓɔɔ zang bee ka yeti labeenang Laa wu nwang kaa niizang.
JHN.19.29	Zang shing mii inabi ɓɔɔ gbang katɔ kagn nɔngkɔ ka waka. A zang hãa sɔ̀ɔsɔ kagn, zang shing ka yuu laa hisɔ, zang a wu ka nyaa. 
JHN.19.30	Yeesɔ máa mii inabi ɓɔɔ gbang katɔ tɔ, a kɔɔyi tɔɔ, “Zang hangsɛ nyaa tɔ.” A ɓaa yuu ka dii, vɔ kati.
JHN.19.31	A zang bang bang zang Yahudi ri gaa Bilatu nɛɛ wu yaa ta zang ri kakɛ doo zang ɓɔɔ zang ɓaarɛ ri naa ka laa ɓɛɛ, nɛɛ zang ti witi vɔrɔ ɓarɛ zang daa gbãayi. Ri gaa wu ka ruu ɓɔɔ ɓi kaa diki ɓɔɔ zang kpalɛ bii ka ruu Diki Ɔ̃sɔnang ɓɛɛ. Ri kasɛ kpang nɛɛ, ɓuru Diki Ɔ̃sɔnang wu ĩi ri doo ka lapa kpang. Ka ruu ɓɔɔ diki keɓe ɓi ɓɔɔ bang ɓɛɛ. 
JHN.19.32	A rɛɛ sɔɔja ri daayi ri daa kakɛ doo rɛɛ zang ɓɔɔ zang ɓaa ri naa nɛɛ Yeesɔ ɓɛɛ kɔ shɔɔnang. 
JHN.19.33	Ɓɔɔ ri a ka yuu Yeesɔ, ri zirɛ vɔ ɓi tɔ, a ri kakɛ doo ɓiɓɛ kaa takpang. 
JHN.19.34	Yɔɔ sɔɔja gbete shu kagň buru ɓiɓɛ nɛɛ shalang, zĩi nɛɛ mii tɛ̃ɛ nɛɛ nɔng ɓɔɔ yɔɔ shu ɓɛɛ. 
JHN.19.35	(Zang ɓɔɔ zi naa ɓɔɔ zang palɛ vuu keɓe, wukɔ kɔɔyi, tɔ̀ɔ, nɔɔ shing danggn kaa jong. Vuu kɔ wu kɔɔ ɓɛɛ, ɓi niizang, ti zi tɔ nɛɛ wu suu sèé kpang.) 
JHN.19.36	Zang palɛ vuu keɓe naa ɓɔɔ zang bee ka yeti labeenang Laa tɛ̃ɛ tɛ̃ɛ ɓɛɛ. Zang beeyi tɔɔ, “Zang ká kaka ɓiɓɛ gbete kpang.” 
JHN.19.37	Zang ti bee kagn ka yeti labeenang Laa tɔkn tɔɔ, “Zang ri pɛ̃ɛrɛ zang ɓɔɔ ri shu nɛɛ shalang nɛɛ jĩng ɓarɛ.”
JHN.19.38	Ka knti weɓe, Yusufu yɔɔ gari Arimataya gaa Bilatu nɛɛ Bilatu wu a wu vɔrɔ Yeesɔ. (Yusufu ɓi doo zang ɓɔɔ dũng Yeesɔ kɔ, a kasɛ nɛɛ zang zi kaa takpang, ka ruu ɓɔɔ, kaa vɔrɔ zang Yahudi ɓɛɛ.) Bilatu yaa wu nɛɛ wu dàa tuu vɔrɔ Yeesɔ ta. A Yusufu daa kati, daa witi vɔrɔ Yeesɔ daa nɛɛ mani. 
JHN.19.39	Ri daa nɛɛ Nikodimu, yɔɔ ɓɔɔ daa ka bii Yeesɔ nɛɛ zĩi ɓɛɛ. Nikodimu atɛ gãnang ɓɔɔ nwàng naa lang, ɓɔɔ zang tũuru vɔrɔ ka bii, tɔ̀ɔ, wu pũ̀ng pati kpang, ɓɔɔ zang palɛ nɛɛ muru nɛɛ alu ɓɛɛ. Gãnang keɓe yi nyaa waka bang bang kopi katɔ. 
JHN.19.40	Zang ziti keɓe, ri tuu vɔrɔ Yeesɔ, a ri tũuru wu gãnang kaɓa ka bii, a ri leng wu nɛɛ fɔ̃ɔrɔ puru naa ɓɔɔ zang Yahudi ri palɛ vɔrɔ, tɔ̀ɔ ri gbãayi ɓɛɛ. 
JHN.19.41	Ka nɔng ɓɔɔ zang ɓaa Yeesɔ naa ka laa ɓɛɛ, gbãng kagn nɔng naabm. Sàa shɔɔ kagn nɔngkɔ ɓɔɔ zang gbãa vɔrɔ gngn kpang ɓɛɛ. 
JHN.19.42	Ka ruu ɓɔɔ, diki kaɓa ɓi diki ɓɔɔ zang kpalɛ bii ka ruu Diki Ɔ̃sɔnang, a sàa bìí naabm, ri gbãa Yeesɔ kaa nɔngkɔ.
JHN.20.1	Nɔng gãntɛ tɔ gbete ka knti Diki Ɔ̃sɔnang, Marayamu Magadaliya daa ka yuu sàa bɛ̀ɛ́ nɔng yakɛ gn kpang. Zirɛ zang jĩiri tari ɓɔɔ zang ku nyaa sàa nɛɛ mani ɓɛɛ tɔ. 
JHN.20.2	Ka ruu nɔngkɔ, yurɛ daa ka bii Siman Bituru nɛɛ yɔɔ ɓɔɔ mantɛ vuu ka bii Yeesɔ ɓɔɔ gbete ɓɔɔ bɛ̀ɛ́ Yeesɔ kasɛ wu dɔɔli ɓɛɛ. A kɔɔ ri tɔɔ, “Zang tuu vɔrɔ Kpanti Yeesɔ tɔ nɛɛ yeti sàa, ruu zi nɔng ɓɔɔ zang shing wu kagn ɓɛɛ kpang.”
JHN.20.3	Ka ruu nɔngkɔ, Bituru nɛɛ yɔɔ ɓɔɔ mantɛ vuu ka bii Yeesɔ kaɓa, ri yupaa nɛɛ ri dàá ka yuu saa. 
JHN.20.4	Ri yuu katɔ nandon, a yɔɔ ɓɔɔ mantɛ vuu ka bii Yeesɔ kaɓa, yurɛ yaa Bituru doo, a wukɔ daa shɛ̃ɛ yuu sàa shɔɔnang. 
JHN.20.5	Ɓaa yuu ka dii, a lengse jĩng ka yeti sàa, zi fɔ̃ɔrɔ nyaa pɛɛrɛ ɓɔɔ zang leng Yeesɔ kagn ɓɛɛ. Dàa yeti sàa kaa takpang. 
JHN.20.6	Siman Bituru a ka knti, a daa ɓi dɔ̃ɔ gbete ka yeti sàa. Zi fɔ̃ɔrɔ ɓɔɔ zang leng Yeesɔ nɛɛ mani ka nɔngkɔ. 
JHN.20.7	A ɓɔɔ fɔ̃ɔrɔ ɓɔɔ bɛ̀ɛ́ zang kãng yuu Yeesɔ nɛɛ mani ɓɛɛ, ka nɔng gbete nɛɛ fɔ̃ɔrɔ ɓɔɔ zang leng Yeesɔ nɛɛ mani kpang. Zang leng ɓi ka bm dang gbete. 
JHN.20.8	A yɔɔ ɓɔɔ mantɛ vuu ka bii Yeesɔ ɓɔɔ wukɔ shɛ̃ɛ yuu sàa shɔɔnang kaɓa, daa yeti sàa kaa jong. Zi kaa jong nɔngkɔ, a shing danggn kati nɛɛ Yeesɔ seepaa tɔ nɛɛ sàa. 
JHN.20.9	(Bɛ̀ɛ́ ri zi dĩiri vuu ɓɔɔ zang bee ka yeti labeenang Laa nɛɛ Yeesɔ naa yupaa ditɔ nɛɛ sàa ɓɛɛ gn kpang.) 
JHN.20.10	A zang ɓɔɔ ri mantɛ vuu ka bii ɓiɓɛ keɓe, ri gbãayu, ri daa gãa.
JHN.20.11	Marayamu gbãayu ka yuu sàa tɔkn, shii ka nyaa sàa biling a kaayi. Kaayi, a ɓaa yuu ka dii, a lengse jĩng ka yeti sàa. 
JHN.20.12	A zi zang nyaa shonang Laa ɓɔɔ ka lapa ziti, ri hãlɛ fɔ̃ɔrɔ puru. Ri nwalɛ ka nɔng ɓɔɔ zang wɔɔ vɔrɔ Yeesɔ kagn ɓɛɛ. Gbete nwang ka yupaa, a gbete nwang ka doo dii. 
JHN.20.13	Ri hɛ̃ɛlɛ Marayamu nɛɛ, “Jaa soro, mɔɔ kaa viya?” Marayamu kasɛ ri nyaa tɔɔ, “Zang tuu Kpanti mɛɛ tɔ, n zi nɔng ɓɔɔ zang shing wu kagn kpang.”
JHN.20.14	Kɔ̀ɔ́ tɔ naa weɓe, a raa jĩng zi Yeesɔ shii tɔ. Zi kaa takpang nɛɛ Yeesɔ kɔ kpang.
JHN.20.15	Yeesɔ hɛ̃ɛ wu tɔɔ, “Jaa soro, mɔɔ kaa viya? Mɔɔ kãa wiya?” Marayamu kɔ̀ɔ́ ɓi naa zang gbãng kɔ, a kɔɔ wu nɛɛ “Maalang, mɔkɔ nɛɛ tuu wu, tusu m nɔng ɓɔɔ mɔɔ shing wu kagn, n daa tuu wu.”
JHN.20.16	Yeesɔ ɓaa wu nyaa nɛɛ “Marayamu.” A raa jĩng ka bìí ɓiɓɛ, a kɔɔ nɛɛ nyaa Yahudi nɛɛ, “Rabii” (Dĩiri ruu keɓe ɓi “maalang”).
JHN.20.17	Yeesɔ kɔɔ wu tɔɔ, “Mɔ́ɔ yi m naa gn bii kpang, ka ruu ɓɔɔ, n gbãayu gn lapa ka bii Daa mɛɛ kpang ɓɛɛ. Dàa ka bii rɛɛ manzung, mɔɔ daa kɔɔ ri nɛɛ, N gbãayu kana ka bii Daa mɛɛ ɓɔɔ dòo Daa manɛ kɔ ɓɛɛ, Laa mɛɛ, ɓɔɔ ti dòo Laa manɛ kɔ ɓɛɛ.”
JHN.20.18	A Marayamu Magadaliya daayi, daa kɔɔ rɛɛ zang ɓɔɔ ri mantɛ vuu ka bii Yeesɔ ɓɛɛ, nɛɛ wu zi Kpanti Yeesɔ tɔ, a kɔɔ ri vuu ɓɔɔ Yeesɔ kɔɔ wu ɓɛɛ kati.
JHN.20.19	Nɛɛ laarang ka diki kaɓa, ka diki ɓɔɔ nɔng gãntɛ tɔ gbete, ka knti Diki Ɔ̃sɔnang ɓɛɛ. Zang ɓɔɔ ri mantɛ vuu ka bii Yeesɔ ri kpalɛ zɔɔ ka yeti gãa, ri kulu nyaa gãa katɔ, ka ruu ɓɔɔ, ri kaa vɔrɔ zang Yahudi ɓɛɛ. Yeesɔ a doo nɛɛ mani, naa shii ka teteng ɓarɛ, a kɔɔ ri tɔɔ, “Yeti manɛ wu lasɛ kpang.” 
JHN.20.20	Kɔɔ vuu keɓe tɔ, a tusu ri naa ɓiɓɛ nɛɛ kagn. Ɓɔɔ zang ɓɔɔ ri mantɛ vuu ka bii ɓiɓɛ, ri zi Kpanti Yeesɔ naa weɓe, ri tãa tĩnang dɔɔli. 
JHN.20.21	Yeesɔ kɔɔ ri tɔkn tɔɔ, “Yeti manɛ wu lasɛ kpang. Naa ɓɔɔ Daa shong m ka koo, n shong nɔɔ doo nɔngkɔ ka koo.” 
JHN.20.22	Kɔ̀ɔ́ tɔ naa weɓe, a sha ɔ̃kɔnang ɓiɓɛ nɛɛ nyaa ka bii ɓarɛ, a kɔɔyi tɔɔ, “Nɔɔ ta Suru tɔ̃ɔ Laa ta. 
JHN.20.23	Naa nɔɔ yàa zang gbalang vuu shi kpang ɓarɛ, Laa yàa ri tɔ kɔ doori. Naa nɔɔ yaa ri gbalang vuu shi kpang ɓarɛ kpang, Laa yaa ri doo kpang kɔ doori.”
JHN.20.24	Ka diki ɓɔɔ Yeesɔ nwang nyaa ka bii ɓarɛ ɓɛɛ, Tooma, ɓɔɔ zang ɓaa wu nɛɛ jaa bãnang, ɓɔɔ ka teteng zang kopi tu ziti ɓɔɔ ri mantɛ vuu ka bii Yeesɔ, ɓi ka nɔng kpang. 
JHN.20.25	A rɛɛ zang ɓɔɔ ri mantɛ vuu ka bii Yeesɔ nimbang, ri kɔɔ wu nɛɛ, “Ruu zi Kpanti Yeesɔ tɔ.” Kɔɔ ri ɓi nɛɛ, “Naa n zi too koosa ka naa ɓiɓɛ, a n hãa saa naa mɛɛ kagn, a n ti hãa naa mɛɛ ka kagn buru ɓiɓɛ kpang, n shing danggn m kpang.”
JHN.20.26	Diki ɓa tɔ mantaati zang ɓɔɔ ri mantɛ vuu ka bii Yeesɔ ri kaa nyaa zɔɔ, ka yeti gãa. Tooma nɛɛ ri. Ri kulu nyaa gãa katɔ, a Yeesɔ a doo nɛɛ mani, naa shii ka teteng ɓarɛ, a kɔɔ ri tɔɔ, “Yeti manɛ wu lasɛ kpang.” 
JHN.20.27	A kɔɔ Tooma tɔɔ, “Hãa saa naa ɓaaɓɛ ka nihn, mɔɔ ti pɛ̃ɛrɛ naa mɛɛ. Mɔɔ dĩi naa ɓaaɓɛ, mɔɔ hãa ka kagn buru mɛɛ. Mɔ́ɔ nwàng wu zang ɓɔɔ yaa gn naa kpang, nwang ɓaa zang ɓɔɔ shing danggn ɓɛɛ.”
JHN.20.28	Tooma kasɛ wu nyaa tɔɔ, “Mɔkɔ Kpanti mɛɛ nɛɛ Laa mɛɛ.”
JHN.20.29	Yeesɔ kɔɔ wu tɔɔ, “Mɔɔ shing danggn kaa ruu ɓɔɔ mɔɔ zi m tɔ ɓɛɛ ya? Tĩnang tãanang ɓi ɓɔɔ zang ɓɔɔ ri zi m kpang, ri shing danggn doo nɛɛ mani ɓɛɛ.”
JHN.20.30	Yeesɔ palɛ vuu ɓɔɔ zang zirɛ zang mã naa ka danggn dɔɔli ka jĩng zang ɓɔɔ ri mantɛ vuu ka bii ɓiɓɛ ɓɛɛ. Zang bee rùu rɛɛ vuu ɓɔɔ Yeesɔ palɛ ka yeti labeenang keɓe nandon kpang. 
JHN.20.31	Zang bee weɓe, nɛɛ tɔ̀ɔ, nɔɔ shing danggn kati, nɛɛ Yeesɔ kɔ Kirisi, Jaa Laa. Nɔɔ nɛɛ shing danggn tɔ ka bii ɓiɓɛ, nɔ́ɔ walɛ suru bii kati.
JHN.21.1	Nɛɛ knti, Yeesɔ nwang nyaa ka bii zang ɓɔɔ ri mantɛ vuu ka bii ɓiɓɛ, ɓɔɔ bɛ̀ɛ́ ka nyaa waapo ɓɔɔ zang ɓaa nɛɛ Tiberiya ɓɛɛ. Tusu ri yuu ɓiɓɛ naa weɓe. 
JHN.21.2	Siman Bituru nɛɛ Tooma ɓɔɔ zang ɓaa wu nɛɛ Jaa bãnang nɛɛ Natanalu, yɔɔ gari Kaana ɓɔɔ ka tipi Galili ɓɛɛ, nɛɛ wujɛ Zebedi ziti, a ɓɔɔ zang ɓɔɔ ri mantɛ vuu doo ka bii Yeesɔ kɔ, ri ziti, ri nɛɛ zɔɔ ka nɔng gbete. 
JHN.21.3	Siman Bituru kɔɔ ri tɔɔ, “N daa dòo jaazĩi yinang.” Ri kɔɔ wu tɔɔ, “Ruu daa nɛɛ mɔɔ ning.” Ri dàá kaa nɛɛ wu ka yeti tonsi. Ri tɛ̃ɛ jang nɛɛ zĩi sasak nɔng gãntɛ nɛɛ mani, ri yi vuu ɓɔɔ kpang. 
JHN.21.4	Bɛ̀ɛ́ laa ĩi naa kana, Yeesɔ naa shii ka nyaa waapo. Zang ɓɔɔ ri mantɛ vuu ka bii ɓiɓɛ ri zi kaa takpang nɛɛ Yeesɔ kɔ kpang. 
JHN.21.5	A hɛ̃ɛ ri tɔɔ, “Rɛɛ masang, nɔɔ yi jaazĩi kpang ya?”
JHN.21.5	Ri kasɛ wu tɔɔ, “Ruu yi jaazĩi wu gbete kpang.”
JHN.21.6	A kɔɔ ri tɔɔ, “Nɔɔ tɛ̃ɛ jang manɛ ka kagn tonsi ɓɔ̀ɔ́ nakn nɔɔ yi jaazĩi katɔ.” A ri tɛ̃ɛ jang kati, ri zunung ɓɔɔ ri gɔ̃rɛ ri atɛ ka yeti tonsi takpang, ka ruu ɓɔɔ, yi jaazĩi tɔ dɔɔli ɓɛɛ.
JHN.21.7	Yɔɔ ɓɔɔ mantɛ vuu ka bii Yeesɔ ɓɔɔ Yeesɔ kasɛ wu dɔɔli ɓɛɛ, kɔɔ Bituru tɔɔ, “Ɓi Kpanti Yeesɔ.” Ɓɔɔ Bituru tãayi nɛɛ ɓi Kpanti, lu fɔ̃ɔrɔ ɓɔɔ biling ɓiɓɛ ka bii (ka ruu ɓɔɔ, bɛ̀ɛ́ tùlù fɔ̃ɔrɔ katɔ ɓɛɛ.) A shɛ̃ɛ ka yeti mii nɛɛ wu daa ka bii Yeesɔ.
JHN.21.8	Zang ɓɔɔ ri mantɛ vuu ka bii Yeesɔ ɓɔɔ nimbang kaɓa, rikɔ a ka nyaa dang gãnggãng ka yeti tonsi. Ri gɔ̃ jang ɓɔɔ jaazĩi yi nyaa katɔ ka naa ning. Bɛɛ ri bee tɔ̀ɔ́ nɛɛ nyaa waapo kpang, nàá zang dĩi doo laa maani kɔ nwani. 
JHN.21.9	Ri a tɔ nyaa waapo, a ri zirɛ zang tèe waa tɔ nɛɛ shekere. Jaazĩi kagn yuu waa, a borodi ti kagn nɔng. 
JHN.21.10	Yeesɔ kɔɔ ri tɔɔ, “Nɔɔ atɛ jaazĩi ka teteng jaazĩi ɓɔɔ nɔɔ yi kãntang ɓɛɛ.”
JHN.21.11	Siman Bituru vang tonsi daa gɔ̃ jang, a nɛɛ mani ka nyaa gãnggãng. Jang yi nyaa katɔ nɛɛ jaazĩi bang bang, nung laa maani tu laa ziti tu kopi tu taati. Jang yi nyaa katɔ naa weɓe, a lɔɔsɔ kaa takpang. 
JHN.21.12	Yeesɔ kɔɔ ri tɔɔ, “Nɔɔ arɛ nɔɔ shaa vuu shaanang.” A zang gbete ka teteng zang ɓɔɔ ri mantɛ vuu ka bii ɓiɓɛ, hɛ̃ɛ wu kaa tɔ̀ɔ́ nɛɛ “Mɔkɔ wiya?” Kpang, ka ruu ɓɔɔ ri zi tɔ nɛɛ ɓi Kpanti Yeesɔ kɔ ɓɛɛ. 
JHN.21.13	Yeesɔ arɛ naa tuu borodi, a ri, a á ri jaazĩi doo nɔngkɔ.
JHN.21.14	Ɓu doo ɓɔɔ Yeesɔ yupaa nɛɛ sàa, nwang nyaa tɔ ka bii zang ɓɔɔ ri mantɛ vuu ka bii ɓiɓɛ, daa kaa nɛɛ weɓe doo taati.
JHN.21.15	Ri hangsɛ vuu shaanang tɔ, a Yeesɔ ràng Siman Bituru yee tɔɔ, “Siman jaa Yɔhana, mɔɔ kasɛ m ɓa ɓɔɔ rɛɛ zang keɓe ri kasɛ m ɓɛɛ katɔ ya?”
JHN.21.15	A kasɛ Yeesɔ nyaa tɔɔ, “Nn, Kpanti mɔɔ zi tɔ, n kasɛ mɔɔ katɔ.”
JHN.21.15	Yeesɔ kɔɔ wu tɔɔ, “Hnti zang mɛɛ.” 
JHN.21.16	Yeesɔ kɔɔ wu tɔkn daa kaa doo ziti tɔɔ, “Siman jaa Yɔhana, mɔɔ kasɛ m katɔ ya?”
JHN.21.16	Kasɛ nyaa tɔɔ, “Nn, Kpanti mɔɔ zi tɔ, n kasɛ mɔɔ katɔ.”
JHN.21.16	Yeesɔ kɔɔ wu tɔɔ, “Gãng jĩng ka zang mɛɛ”, 
JHN.21.17	Yeesɔ kɔɔ tɔkn daa kaa doo taati tɔɔ, “Siman jaa Yɔhana mɔɔ kasɛ m katɔ ya?”
JHN.21.17	Yeti Bituru lasɛ, ka ruu ɓɔɔ, Yeesɔ hɛ̃ɛ wu daa doo taati nɛɛ, “Mɔɔ kasɛ m katɔ ya?” ɓɛɛ. A kɔɔ Yeesɔ tɔɔ, “Kpanti, mɔɔ zi vuu tɔ nandon, mɔɔ zi tɔ nɛɛ n kasɛ mɔɔ katɔ.”
JHN.21.17	Yeesɔ kɔɔ wu tɔɔ, “Hnti zang mɛɛ.” 
JHN.21.18	“N kɔ̀ɔ́ mɔɔ ruu ɓɔɔ niizang kɔ nwani, mɔɔ nɛɛ doo jasang, mɔɔ kpalɛ bii nɛɛ yuu ɓaaɓɛ, mɔɔ daa nɔng ɓɔɔ mɔɔ kasɛ ɓɛɛ. Mɔɔ nɛɛ kpɛ̃ɛ tɔ, mɔɔ dĩi naa, zang ɓɔɔgn gbarɛ mɔɔ bii, wu tuu mɔɔ, wu daa nɛɛ mɔɔ ka nɔng ɓɔɔ mɔɔ kasɛ kpang ɓɛɛ.” 
JHN.21.19	(Yeesɔ kɔɔ vuu keɓe nɛɛ tɔɔ wu tusu naa ɓɔɔ Bituru naa vɔrɛ, tɔ̀ɔ, zang dɔ̀ɔ Laa kaa gn ɓɛɛ.) Yeesɔ hangsɛ ruu keɓe kɔɔnang tɔ, a kɔɔ wu tɔɔ, “Palɛ vuu ɓɔɔ n kasɛ ɓɛɛ.”
JHN.21.20	Bituru raa jĩng ka knti, a zi yɔɔ ɓɔɔ mantɛ vuu ka bii Yeesɔ ɓɔɔ Yeesɔ kasɛ wu dɔɔli ɓɛɛ. Ɓɔɔ tiki ka danggn Yeesɔ naabm ka diki ɓɔɔ ri shaa vuu shaanang ɓɛɛ. A ti hɛ̃ɛ Yeesɔ tɔɔ, “Kpanti, wi naa nyɔ yuu ɓaaɓɛ wiya?” 
JHN.21.21	Ɓɔɔ Bituru zi wu, hɛ̃ɛ Yeesɔ tɔɔ, “A yɔɔ keɓe zang naa palɛ wu ɓi viya?”
JHN.21.22	Yeesɔ kasɛ wu nyaa tɔɔ, “Naa n kasɛ nɛɛ wu vɔ kpang, n gbãayu nɛɛ mani, ruu ɓaa hãa kagn ya? Palɛ ɓaa vuu ɓɔɔ n kasɛ ɓɛɛ.”
JHN.21.23	Ruu keɓe, baa teteng zang ɓɔɔ ri mantɛ vuu ka bii Yeesɔ nɛɛ yɔɔ keɓe vɔ ɓi kpang. Yeesɔ kɔɔ ɓi nɛɛ yɔɔ vɔ kpang, kpang, kɔɔ ɓi nɛɛ, “Naa n kasɛ nɛɛ wu vɔ kpang, ń gbãayu nɛɛ mani, ruu ɓaaɓɛ hãa kagn ya?” 
JHN.21.24	Yɔɔ ɓɔɔ mantɛ vuu ka bii Yeesɔ keɓe kɔ kɔɔrɔ vuu keɓe, wukɔ ti beeyi ka labeenang. Ruu ti zi tɔ, vuu ɓɔɔ wu kɔ̀ɔ ɓɛɛ ɓi niizang kɔ nwani.
JHN.21.25	Vuu ɓɔɔ Yeesɔ palɛ ɓɛɛ ɓɔɔ kagn dɔɔli. Naa zang nɛɛ bee katɔ gbete gbete ka labeenang, koo keɓe nandon daa naa ɓɔɔ zang tɛ̃ɛ rɛɛ labeenang ɓɔɔ zang beere kagn ɓɛɛ kpang.
ACT.1.1	Dabang Tiyofilu, ka yeti labeenang mɛɛ ɓɔɔ tĩng shɔɔnang, n bée vuu ka yuu vuu ɓɔɔ Yeesɔ pálɛ́ a ti tusu ɓɛɛ nandon. N gaayu nɛɛ vuu ɓɔɔ wu gaayu palɛnang, 
ACT.1.2	à nɛɛ mani ka diki ɓɔɔ Laa tuu wu daa nɛɛ wu ka lapa ɓɛɛ. Ɓɔɔ bɛ̀ɛ́ daa lapa gn kpang, Suru Laa yi wu naa ka bii, a rang rɛɛ zang ɓɔɔ wu shɛ̃ɛrɛ ri nɛɛ ri nwang zang ɓɔɔ wu shong ri ɓɛɛ yee. 
ACT.1.3	Ka knti vɔrɔ ɓiɓɛ, tusu ri yuu ɓiɓɛ diki laa ziti. Nwang nyaa ka bii ɓarɛ ka diki ka bm bm, naa ɓɔɔ ri làa nyaa takpang nɛɛ wu doo ningkãari kpang ɓɛɛ. Ri zi wu, a ti rang yee nɛɛ ri ka yuu Kpanti roonang Laa. 
ACT.1.4	Diki ɓɔɔ bɛ̀ɛ́ shaa vuu shaanang nɛɛ ri nɔng gbete, kɔɔ ri tɔɔ, “Nɔ́ɔ yaa Urushalima kpang. Nɔɔ gã vuu ɓɔɔ n kɔɔ nɔɔ ɓɛɛ, vuu ɓɔɔ Daa a nyaa nɛɛ wu a nɔɔ ɓɛɛ. 
ACT.1.5	Ka ruu ɓɔɔ, Yɔhana pàlɛ̀ zang batizima nɛɛ mii. Diki bée takpang, zang pàlɛ́ nɔɔ batizima ditɔ nɛɛ Suru Laa.”
ACT.1.6	Ka ɓɔɔ ri kpalɛ zɔɔ nɛɛ Yeesɔ, ri hɛ̃ɛ wu tɔɔ, “Dabang, mɔɔ sɔɔrɔ zang Isirela kpanti roonang ɓarɛ kaa laa keɓe kɔ ya?”
ACT.1.7	Yeesɔ kɔɔ ri tɔɔ, “Laa nɛɛ diki ɓi Daa shĩili nɛɛ naa vuu palɛnang ɓiɓɛ, ruu manɛ hãa ɓi kagn kpang. 
ACT.1.8	Diki ɓɔɔ Suru Laa a ka bii manɛ, nɔɔ nwáng zang ɓɔɔ ri kɔ̀ɔ́ ruu ka yuu mɛɛ ka gari Urushalima, nɛɛ tipi Yahudi nandon, nɛɛ tipi Samariya, nɔɔ daa nɛɛ mani ka nɔng ɓɔɔ koo waa nyaa ɓɛɛ”. 
ACT.1.9	Kɔɔ ruu keɓe tɔ, a Laa tuu wu kati daa kaa nɛɛ wu ka lapa. Ri pɛ̃ɛrɛ wu nɛɛ jĩng. A sãmbong ɓɔɔ arɛ naa zuu wu, ri zi wu takpang.
ACT.1.10	Ri shu jĩng doo ka lapa, ri zi naa ɓɔɔ wu daa ɓɛɛ, a zang varɛ ziti ri hãlɛ fɔ̃ɔrɔ puru, ri shiiri kaa kagn ɓarɛ. 
ACT.1.11	Zang varɛ ziti keɓe kɔɔ ri tɔɔ, “Zang tipi Galili, nɔɔ shiiri ka ruu vi nɔɔ pɛ̃ɛrɛ lapa viya? Yeesɔ kɔ zang tuu wu, zang daa nɛɛ wu ka lapa ɓee, naa gbãayu doo naa ɓɔɔ nɔɔ zi wu daa ɓɛɛ kɔ.”
ACT.1.12	A zang shonang Yeesɔ naa yaa Kɔpɔ Zeetung, ri gbãayu ka gari Urushalima. Kɔpɔ Zeetung bìí nɛɛ gari Urushalima daa mɛli gbete kpang. 
ACT.1.13	Ri shɛ̃ɛ yeti gari tɔ, ri daa ka gãa lapa ɓɔɔ bɛ̀ɛ́ ri nwáng kagn ɓɛɛ. Zang keɓe rikɔ rɛɛ, Bituru, nɛɛ Yɔhana, nɛɛ Yakub, a ɓɔɔ Anduru, nɛɛ Filibu, nɛɛ Tooma, nɛɛ Batolomi, nɛɛ Matiyu, nɛɛ Yakub jaa Alifaya, a ɓɔɔ Siman ɓɔɔ kasɛ nɛɛ tipi ɓarɛ wu gbãayu nɛɛ knti kpang, nɛɛ Yahuda jaa Yakub. 
ACT.1.14	Ri kpálɛ̀ zɔɔ diki diki, ri gaa Laa nɔng gbete nɛɛ rɛɛ zang soro ɓɔɔ kagn, nɛɛ Marayamu nàá Yeesɔ, nɛɛ rɛɛ jaa nàá Yeesɔ ɓɔɔ varɛ.
ACT.1.15	Ka diki ɓɔɔ kagn, zang ɓɔɔ ri shíng danggn tɔ laa maani tu bmati, ri kpalɛ zɔɔ. A Bituru seepaa a shiiyi, rang yee. 
ACT.1.16	Kɔɔyi tɔɔ, “Rɛɛ manzung, vuu ɓɔɔ labeenang kɔɔyi nwáng ditɔ niizang. Suru Laa rang yee ka tĩng nɛɛ nyaa Dawuda ka yuu Yahuda ɓɔɔ sɔ̀ɔ zang ɓɔɔ ri daa yí Yeesɔ tĩng ɓɛɛ. 
ACT.1.17	Bɛ̀ɛ́ Yahuda ka teteng ɓuru, ka ruu ɓɔɔ, Yeesɔ zɔ̃́ng wu nɛɛ wu pálɛ́ shonang keɓe jong nɛɛ ruu ɓɛɛ.”
ACT.1.18	(Saka ɓɔɔ Yahuda walɛ ka ruu vuu shi kpang ɓɔɔ wu pálɛ́, hoo tipi nɛɛ mani a watɛ kagn. Shɔ̀ nɛɛ yuu a buru ɓiɓɛ sãyi a lembo ɓiɓɛ tungku ka biling. 
ACT.1.19	Zang ɓɔɔ ri ka Urushalima ri tãa ruu keɓe katɔ nandon ka ruu nɔngkɔ, ri ɓaa tipi bìí nɛɛ nyaa ɓarɛ nɛɛ Akaladama, dĩiri nung bìí ɓi “Tipi Zĩi.”)
ACT.1.20	Bituru ti kɔɔ tɔkn nɛɛ, “Zang bee ka yeti labeenang Zabura nɛɛ,
ACT.1.20	“ ‘Gãa ɓiɓɛ wu nwang dãzãa,
ACT.1.20	zang ɓɔɔ wu nwàng kagn kpang.’
ACT.1.20	Zang ti bee tɔkn nɛɛ,
ACT.1.20	‘Zang ɓɔɔ wu ta nɔng shonang ɓiɓɛ.’
ACT.1.21	Ka ruu nɔngkɔ, rúu zɔ̃ng zang gbete ka teteng zang keɓe ɓɔɔ nwang nɛɛ ruu doo nɛɛ diki ɓɔɔ Yeesɔ rakɛ nɛɛ ruu ɓɛɛ. 
ACT.1.22	Gaayu nɛɛ diki ɓɔɔ Yɔhana pàlɛ̀ zang batizima kagn, a nɛɛ mani ka diki ɓɔɔ zang tuu Yeesɔ nɛɛ teteng ɓuru zang daa nɛɛ wu ka lapa ɓɛɛ. Wu ti nwang zang gbete ka teteng ɓuru ɓɔɔ naa kɔɔ zang naa ɓɔɔ Laa wisi Yeesɔ paa nɛɛ saa ɓɛɛ.”
ACT.1.23	A ri atɛ nung zang varɛ ziti. Yusufu ɓɔɔ zang ɓaa wu nɛɛ Basaba a zang ti ɓaa wu ɓɔɔ nɛɛ Jusitu ɓɛɛ. A ɓɔɔ kaa Maatiya. 
ACT.1.24	A ri gaa Laa tɔɔ, “Kpanti, mɔkɔ zi yeti zang piti, ka ruu nɔngkɔ, tusu ruu zang ɓɔɔ mɔɔ zɔ̃ng ka teteng zang ziti keɓe ta, 
ACT.1.25	ɓɔɔ nwáng zang ɓɔɔ mɔɔ shong ɓɛɛ, wu tèng nɔng ɓɔɔ Yahuda yaayi daa ka nɔng ɓɔɔ ɓi wukɔ nɔng ɓiɓɛ ɓɛɛ.” 
ACT.1.26	A ri shaa laa nɛɛ, tɔ̀ɔ, ri zɔ̃ng zang gbete ka teteng zang ziti keɓe. Láa yi Maatiya, a zang ɓakɛ wu kaa nɛɛ rɛɛ zang shonang kopi tu gbete kaɓa.
ACT.2.1	Diki Pentiku naa arɛ, a zang ɓɔɔ ri shíng danggn tɔ, ri kpalɛ zɔɔ ka nɔng gbete. 
ACT.2.2	A ri tãa yee nwang nɛɛ lapa naa jasung bang rarɛ, a naa baa yeti gãa ɓɔɔ ri nwang kagn ɓɛɛ. 
ACT.2.3	A ri zi vuu naa rĩiti waa, baa nɔng, a leere zang ɓɔɔ ri ka nɔng piti ka yuu. 
ACT.2.4	Suru Laa a kaa bii ɓarɛ, a ri gaayu yee rannang kaa nɛɛ nyaa zang ɓɔɔgn naa ɓɔɔ Suru Laa tusu ri nɛɛ ri rang ɓɛɛ.
ACT.2.5	Zang Yahudi kagn ka Urushalima ka diki kaɓa. Zang varɛ ɓɔɔ ri dṹng Laa ɓɛɛ, ɓɔɔ ri a nɛɛ tipi koolaa nandon ɓɛɛ. 
ACT.2.6	Ɓɔɔ ri tãa yee keɓe, zang dɔɔli ri kpalɛ zɔɔ. Vuu keɓe kpãa ri dɔɔli, ka ruu ɓɔɔ, ri tãa zang ɓɔɔ ri shíng danggn tɔ keɓe ri rangkɛ yee nɛɛ nyaa ɓarɛ ɓɛɛ. 
ACT.2.7	Ri mã naa ka danggn, a ri kɔɔyi nɛɛ, “Zang kɔ ri rang yee ɓee, ɓu bɛ̀ɛ zang tipi Galili kɔ nandon kpang ya? 
ACT.2.8	A palɛ kaa biya ruu tãayi ri rang yee nɛɛ nyaa tipi ɓuru viya? 
ACT.2.9	Ruu álɛ̀ ɓuru nɛɛ tipi Fatiya, nɛɛ tipi Madiya, nɛɛ tipi Elama, nɛɛ tipi Masopotaami, nɛɛ tipi Yahudi, nɛɛ tipi Kapaadoosiya, nɛɛ tipi Pontu, ɓɔɔ tipi Asiya, 
ACT.2.10	nɛɛ tipi Fijiya, nɛɛ ɓɔɔ Pamfiliya, nɛɛ tipi Masara, nɛɛ ɓɔɔ kiiri Kiranɛ nyaa ka teteng ɓɔɔ ɓi tipi Libiya ɓɛɛ, nɛɛ zang zanti ɓɔɔ ri álɛ́ nɛɛ gari Rooma ɓɛɛ, ri ɓarɛ zang Yahudi a ɓɔɔ kaa zang ɓɔɔ ri risi yuu ɓarɛ nɛɛ ri kaa dòo zang Yahudi kɔ doori ɓɛɛ. 
ACT.2.11	A ɓɔɔ zang Karita, nɛɛ zang Yahudi. Ruu tãayi ri kɔɔrɔ vuu bang bang ɓɔɔ Laa palɛ nɛɛ nyaa zang gãa ɓuru.” 
ACT.2.12	Ri mã naa ka danggn, ri zi vuu ɓɔɔ ri pálɛ́ takpang. Ri hɛ̃ɛlɛ zɔɔ kati nɛɛ, “Vuu keɓe ɓi lɛ̀ɛ́ viya?”
ACT.2.13	Zang ɓɔɔ ri kpaa ri nɛɛ, “Ɓi saa palɛ ri.”
ACT.2.14	A Bituru seepaa nɛɛ zang shonang ri kopi tu gbete, a rang zang ɓɔɔ ri kpalɛ zɔɔ yee tɔɔ, “Manzung zang Yahudi, nɛɛ zang ɓɔɔ ri nwang ka Urushalima nandon, nɔɔ ɓaa shoo n kɔɔ nɔɔ dĩiri vuu keɓe. 
ACT.2.15	Wu saa palɛ rɛɛ zang keɓe naa ɓɔɔ nɔɔ kɔɔrɔ ɓɛɛ kpang. Ɓi doo saka mandɛ̃ɛti ɓɔɔ gãndi kɔ nwani. 
ACT.2.16	Vuu keɓe, ɓi vuu ɓɔɔ zang nyaa shonang Laa Jɔɔwel kɔɔ rúu ka yuu ɓiɓɛ kɔ. Jɔɔwel kɔɔyi tɔɔ,
ACT.2.17	“ ‘Laa kɔɔyi tɔɔ, “Ka rɛɛ diki ɓɔɔ koo waa nyaa ɓɛɛ,
ACT.2.17	N naa a shɔnzang piti Suru mɛɛ.
ACT.2.17	Wujɛ manɛ zang soro nɛɛ zang varɛ,
ACT.2.17	ri naa kɔɔrɔ ruu naa ɓɔɔ zang
ACT.2.17	nyaa shonang Laa kɔɔ ɓɛɛ.
ACT.2.17	Wujɛ jasang manɛ, ri naa zili
ACT.2.17	vuu ɓɔɔ Laa tusu zang ɓɛɛ.
ACT.2.17	Rɛɛ dabang manɛ, ri naa rɔ̃kɔ rɔ̃kɔnang.
ACT.2.18	Ka diki kaɓa, n naa a rɛɛ jaafoo
ACT.2.18	mɛɛ zang soro nɛɛ zang varɛ naa, tɔɔ
ACT.2.18	ri kɔɔrɔ ruu ɓɔɔ n kɔɔrɔ ri ɓɛɛ.
ACT.2.19	N tusu vuu ka lapa zang zirɛ zang
ACT.2.19	mã naa ka danggn. N ti tusu vuu
ACT.2.19	ɓɔɔ zang zirɛ zang mã naa ka danggn
ACT.2.19	ɓɛɛ ka tipi. Zĩi naa zɛ̃ɛ ka tipi, a waa
ACT.2.19	naa shaa nɔng, zĩ̀irí ta nɔng piti.
ACT.2.20	Zang risi làa, wu tɔ̀ɔ kaa tɔ,
ACT.2.20	shala wu ti ráa ɓi kaa zĩi,
ACT.2.20	tɔ̀ɔ, diki ɓɔɔ zang a Laa bannang
ACT.2.20	kagn wu arɛ. Diki kaɓa wukɔ
ACT.2.20	Diki ɓɔɔ bang ɓɛɛ.
ACT.2.21	Zang ɓɔɔ nɛɛ gàa Laa nɛɛ wu
ACT.2.21	yi wu naa ka bii, ka diki kaɓa,
ACT.2.21	Laa ta yuu ɓiɓɛ katɔ.” ’
ACT.2.22	“Nɔɔ ɓaa shoo ka ruu keɓe, rɛɛ manzung zang Isirela. Yeesɔ yɔɔ Nazara, zang ɓɔɔ Laa tùsù nɔɔ wu ka vuu bang bang ɓɔɔ zang zirɛ zang mã naa ka danggn, ɓɔɔ Laa palɛ nɛɛ naa ɓiɓɛ ka teteng manɛ ɓɛɛ. Naa ɓɔɔ nɔɔ ti zi tɔ ɓɛɛ. 
ACT.2.23	Zang a nɔɔ yɔɔ keɓe, ka naa ɓɔɔ Laa shíng doo ka tĩng ɓɛɛ. Ti Laa kɔ kasɛ a nɔɔ ɓaa wu naa ka laa. Zang ɓɔɔ ri zi Laa kpang ri nyɔ wu vɔrɔ. 
ACT.2.24	Laa ta wu nɛɛ naa vɔrɔ, a wisi wu paa nɛɛ saa ka ruu ɓɔɔ, daa naa ɓɔɔ vɔrɔ yiti wu kpang ɓɛɛ. 
ACT.2.25	Dawuda kɔɔ ruu ka yuu ɓiɓɛ tɔɔ,
ACT.2.25	“ ‘Diki diki jĩng mɛɛ ɓi ka bii Laa,
ACT.2.25	N ti zi tɔ nɛɛ Laa ɓi nɛɛ n naabm.
ACT.2.25	Ka ruu nɔngkɔ, n kaa vɔrɔ vuu ɓɔɔ kpang.
ACT.2.26	Ka ruu nɔngkɔ, yeti mɛɛ ɓi tĩnang
ACT.2.26	kɔ shɛ̃ɛning. N dɔɔ m Laa
ACT.2.26	Naa wee n m shɔnzang waati ɓee, n
ACT.2.26	nwàngnɛ n yaa gn naa kpang.
ACT.2.27	Ka ruu ɓɔɔ, mɔɔ yaa m
ACT.2.27	ka nɔng vɔrɔ kpang ɓɛɛ,
ACT.2.27	mɔɔ ti yaa vɔrɔ zang tɔ̃ɔ ɓaaɓɛ wu
ACT.2.27	pũng ka sàa kpang.
ACT.2.28	Mɔɔ tusu m gbalang ɓɔɔ n, sɔɔyi
ACT.2.28	n wàlɛ́ Suru bii tɔ.
ACT.2.28	Mɔɔ naa shing m ń tãa tĩnang ka tĩng ɓaaɓɛ.’
ACT.2.29	“Rɛɛ manzung, n kɔ̀ɔ́ nɔɔ ruu katɔ ka yuu dabang ɓuru Dawuda, nyaa zàa m kpang. Dawuda vɔrɛ, a zang gbãa wu, sàá ɓiɓɛ ti doogn ka nɔng ɓuru kãntang keɓe. 
ACT.2.30	Dawuda ɓi zang nyaa shonang Laa, a ti zi vuu ɓɔɔ Laa tũng wu ɓi tɔ. Laa tũng wu vuu tɔɔ, wu yí zɔ̃ng ɓiɓɛ gbete wu roo kpanti. 
ACT.2.31	Dawuda naa zi vuu ɓɔɔ Laa naa palɛ ka tĩng ɓɛɛ, a rang ruu ka yuu naa ɓɔɔ zang wisi Kirisi paa ɓɛɛ. Dawuda kɔɔyi tɔɔ,
ACT.2.31	“ ‘Zang naa yáa wu ka sàa kpang,
ACT.2.31	bii ɓiɓɛ ti pũng kpang.’
ACT.2.32	Laa wisi Yeesɔ keɓe paa tɔ nɛɛ sàa, ruu nandon ruu zi katɔ nɛɛ jĩng ɓuru. 
ACT.2.33	Laa wisi wu paa, a shing wu tɔ ka nakn ɓiɓɛ, a á wu suru ɓɔɔ bɛ̀ɛ́ a ruu nyaa nɛɛ wu naa a ruu ɓɛɛ. Vuu ɓɔɔ nɔɔ zirɛ, nɔɔ ti tãa kãntang keɓe, ɓi vuu ɓɔɔ Laa tɔɔ wu a ruu ɓɛɛ kɔ. 
ACT.2.34	Ka ruu ɓɔɔ, Dawuda daa ka lapa kpang ɓɛɛ, a kɔɔ doo nɛɛ mani tɔɔ,
ACT.2.34	‘Kpanti Laa kɔɔ kpanti mɛɛ tɔɔ,
ACT.2.34	“Nwang ka nakn mɛɛ, 
ACT.2.35	n shíng zang ɓɔɔ ri shing jĩng
ACT.2.35	nɛɛ mɔɔ kpang ditɔ,
ACT.2.35	mɔɔ naa ri nɛɛ doo ɓaaɓɛ.” ’
ACT.2.36	“Ka ruu nɔngkɔ, zang Isirela, nɔɔ zi ta tɔ̃ɔ tɔ̃ɔ nɛɛ Yeesɔ ɓɔɔ nɔɔ ɓaa wu naa ka laa keɓe, Laa shing kaa wukɔ nwàng Kpanti, wukɔ ti Kirisi zang ɓɔɔ Laa tɔɔ, wu naa a ɓɛɛ.”
ACT.2.37	Ɓɔɔ zang ri tãa ruu keɓe, kpãa ri ka yeti dɔɔli, a ri hɛ̃ɛ Bituru nɛɛ rɛɛ zang shonang ɓɔɔ nimbang tɔɔ, “Rɛɛ manzung, rúu palɛ ɓu kaa viya?”
ACT.2.38	Bituru kɔɔ ri tɔɔ, “Zang ɓu wu yaa vuu shi kpang ɓɔɔ wu palɛ ɓɛɛ ta, zang palɛ nɔɔ batizima nɛɛ nung Yeesɔ Kirisi, tɔ̀ɔ, Laa wu yaa nɔɔ gbalang vuu shi kpang manɛ ɓɔɔ dɔɔli ɓɛɛ kati. Tɔ̀ɔ, Laa wu a nɔɔ Suru ɓiɓɛ kati. 
ACT.2.39	Ka ruu ɓɔɔ, bɛ̀ɛ́ Laa á nyaa ɓi ka ruu manɛ kɔ nɛɛ wujɛ manɛ ɓɛɛ. A ɓɔɔ ti ka ruu zang ɓɔɔ bɛ̀ɛ́ ri naabm ka bii Laa kpang. Suru keɓe, ka ruu zang piti ɓɔɔ Laa ɓɔɔ wukɔ Kpanti ɓuru” naa ɓaa ri nyaa ɓɛɛ.
ACT.2.40	Bituru rangkɛ ri ruu ɓɔɔ kaa gn dɔɔli, a shaarɛ ri nyaa kati tɔɔ, “Nɔɔ ta yuu manɛ katɔ nɛɛ naa jĩng ɓɔɔ zang naa dǎng zang ɓɔɔ yeti ɓarɛ shi kpang ɓɛɛ.” 
ACT.2.41	Zang dɔɔli ri ta ruu ɓiɓɛ, a zang palɛ ri batizima. Ka diki kaɓa, zang ɓɔɔ gisi ka yuu zang ɓɔɔ ri shing danggn tɔ ka bii Laa ɓɛɛ ri daa nung zang labang taati katɔ.
ACT.2.42	Zang keɓe ri shing yuu ɓarɛ ɓi ka vuu ɓɔɔ zang shonang ri tusu ɓɛɛ. A ɓɔɔ kaa yuu ɓɔɔ ri kpalɛ nɛɛ zɔɔ ɓɛɛ, ɓɔɔ ti ka vuu shaanang ɓɔɔ ri shaa ka nyaa zɔɔ ɓɛɛ, a ɓɔɔ ti ka Laa gaanang.
ACT.2.43	Zang piti ri kaa vɔrɔ a Laa ti palɛ vuu ɓɔɔ zang zirɛ zang mã naa ka danggn dɔɔli nɛɛ naa zang shonang keɓe. 
ACT.2.44	Zang ɓɔɔ ri shing danggn tɔ, ri nwang ka nɔng gbete, ri bàsɛ́ vuu naa ɓarɛ nɛɛ zɔɔ. 
ACT.2.45	Ri mãlɛ́ vuu ɓarɛ ri bàsɛ̀ saka nɛɛ zɔɔ. Ri a zang ɓu naa ɓɔɔ daa wu katɔ ɓɛɛ. 
ACT.2.46	Ri kpálɛ̀ zɔɔ ka Gãa Laa diki diki. A ri ti shaa vuu ɓarɛ ka nyaa zɔɔ ka gãa ɓarɛ. Ri shaa vuu shaanang, ri tãa tĩnang, ri ti ta zɔɔ nɛɛ yeti gbete. 
ACT.2.47	Ri dɔɔ Laa, a zang piti ti rang yee tɔ̃ɔ ka yuu ɓarɛ, Laa ti gìsí ri zang ɓɔɔ wu ta yuu ɓarɛ tɔ ka zɔɔ diki diki.
ACT.3.1	Diki ɓɔɔgn, Bituru nɛɛ Yɔhana ri daa ka Gãa Laa, ka laa ɓɔɔ zang daarɛ Laa gaanang ɓɛɛ, ka saka taati ɓɔɔ laarang. 
ACT.3.2	Yɔɔ ɓɔɔgn, zang yí wu kàa katɔ. Zang tùurú wu diki diki, zang naa shing wu ka nyaa Gãa Laa ɓɔɔ zang ɓaa nɛɛ, “Shi Dɔɔli” ɓɛɛ. Gàarɛ́ vuu ka naa zang ɓɔɔ ri álɛ̀ ka Gãa Laa ɓɛɛ. 
ACT.3.3	Ɓɔɔ yɔɔ bìí zi Bituru nɛɛ Yɔhana, ri hãa nyaa kaa yeti Gãa Laa, a gaa vuu ka naa ɓarɛ. 
ACT.3.4	Ri shu yɔɔ jĩng ka bii, a Bituru kɔɔ wu tɔɔ, “Pɛ̃ɛrɛ ruu karɛ” 
ACT.3.5	A shu ri jĩng ka bii, kɔɔ ɓi naa ri a wu vuu. 
ACT.3.6	A Bituru kɔɔ wu tɔɔ, “Kɔ́pɔ̀ kagn naa mɛɛ kpang tingkiring, N a mɔɔ m vuu ɓɔɔ n nɛɛ mani ɓɛɛ. Ka nung Yeesɔ Kirisi yɔɔ gari Nazara, n kɔɔ mɔɔ, yupaa ta mɔɔ rarɛ.” 
ACT.3.7	A yí yɔɔ ka naa nakn ɓiɓɛ, a yì wu naa ka paa yunang. Doo yɔɔ nɛɛ jĩng doo ɓiɓɛ tantɛ lakɛnang. 
ACT.3.8	Yɔɔ zaa ka lapa, a shii nɛɛ doo, a gaayu ranang. A daa yeti Gãa Laa kaa nɛɛ rɛɛ Bituru nɛɛ Yɔhana, rárɛ̀ wu ti zaa ka lapa, ti dɔ̀ɔ́ Laa kana.
ACT.3.9	Zang ɓɔɔ ri kpalɛ zɔɔ nandon ri zì wu, ra kana, ti dɔ̀ɔ́ Laa kana, 
ACT.3.10	a ɓɔɔ ri zi wu nung nɛɛ wukɔ yɔɔ ɓɔɔ gaarɛ vuu ɓɔɔ nwang ka nyaa Gãa ɓɔɔ Shi Dɔɔli, ri mã naa ka danggn, ka ruu vuu ɓɔɔ zang pàlɛ̀ wu ɓɛɛ.
ACT.3.11	Ɓɔɔ bɛ̀ɛ́ yɔɔ yi rɛɛ Bituru nɛɛ Yɔhana dòo ka naa, zang dɔɔli ri mã naa ka danggn. A ri yuku ri daa ka bii ɓarɛ, ka nɔng ɓɔɔ zang ɓaa nɛɛ putali Sulemanu ɓɛɛ. 
ACT.3.12	Ɓɔɔ Bituru zi zang, kɔɔ ri tɔɔ, “Rɛɛ manzung, zang Isirela nɔɔ mã naa ka danggn ka ruu vuu keɓe ka ruu viya, a nɔɔ tɛ̃ɛ rùu jĩ́ng ka bii nɔngkɔ viya? Nɔɔ kɔɔ nɛɛ ruu masɛ yɔɔ keɓe nɛɛ naa vuu palɛnang yuu ɓuru, kɔ́ ka ruu vuu tɔ̃ɔ ɓɔɔ ruu pálɛ̀ Laa ɓɛɛ ya? 
ACT.3.13	Làá rɛɛ dabang ɓuru Ibirayi, nɛɛ Ishaaku, nɛɛ Yakubu kɔ a zang shonang ɓiɓɛ Yeesɔ bannang ɓɔɔ waa nyaa kpang ɓɛɛ. A nɔɔ a zang bang bang Yahudi wu nɛɛ zang nyɔ wu vɔrɔ. Nɔɔ bɛ̃ɛ wu ka tĩng kpanti Bilatu, ka ɓɔɔ Bilatu kɔ̀ɔ́yi tɔ nɛɛ wu yaa wu naa kaa tɔ ɓɛɛ.
ACT.3.14	“Pálɛ́ vuu shi kpang ɓi kpang, ɓi ti zang tɔ̃ɔ, nɔɔ bɛ̃ɛ wu doo nɛɛ mani. Nɔɔ gàa Bilatu nɛɛ wu pàlɛ̀ nɔɔ tɔ̃ɔ, wu yàa nɔɔ zang ɓɔɔ nyɔkɔ zang vɔrɔ kɔ naa jong. 
ACT.3.15	Nɔɔ nyɔ zang ɓɔɔ zang wàlɛ́ suru bii ka bii ɓiɓɛ kɔ ɓɛɛ. A Laa wisi wu paa nɛɛ sàa, rùu zi wu nɛɛ jĩng ɓuru. 
ACT.3.16	Danggn shinnang ka nung Yeesɔ kɔ masɛ yɔɔ kɔ nɔɔ zi nɛɛ jĩng, a nɔɔ ti zì wu nung tɔ ɓee. Ɓi nung Yeesɔ nɛɛ danggn shinnang ka bii ɓiɓɛ kɔ masɛ yɔɔ keɓe dɔ̃ɔ gbete, naa wee nɔɔ zi ɓee.
ACT.3.17	“Rɛɛ manzung, n zi tɔ, vuu ɓɔɔ nɔɔ nɛɛ rɛɛ zang bang manɛ, nɔɔ pálɛ́ Yeesɔ, wu nɛɛ gbã́a kpang. 
ACT.3.18	Laa kɔɔ ɓi tɔ doo tɛ̃ɛ tɛ̃ɛ nɛɛ nyaa rɛɛ zang nyaa shonang ɓiɓɛ nandon, nɛɛ Kirisi naa dang jĩng katɔ. Vuu keɓe ɓèe ɓi kaa nyaa ruu keɓe kɔ. 
ACT.3.19	Ka ruu nɔngkɔ, nɔɔ kɔ̃sɔ yeti manɛ ta, nɔɔ gbãayu kaa bii Laa, tɔ̀ɔ, wu yaa nɔɔ gbalang vuu shi kpang manɛ kati. 
ACT.3.20	Tɔ̀ɔ, Laa wu yaa nɔɔ gbalang nɔɔ ɔ̃sɔ kati. Wu ti shong Kirisi ɓɔ Laa shing wu ka ting nɛɛ wukɔ naa ta yuu manɛ ɓɔɔ wukɔ Yeesɔ ɓɛɛ. 
ACT.3.21	Yeesɔ keɓe nwang doo ka lapa ka gbongkarɛ diki ɓɔɔ Laa naa risi vuu piti, wu raa kaa naa ɓɔɔ tĩng shɔɔnang tɔkn, wu a nɛɛ mani. Diki ɓɔɔ Laa kɔɔ nɛɛ nyaa zang nyaa shonang ɓiɓɛ, ɓɔɔ ri pálɛ̀ vuu shi kpang ɓarɛ kpang, ɓɔɔ ri nwang doo ka tĩng tɛ̃ɛ tɛ̃ɛ ɓɛɛ.
ACT.3.22	“Musa kɔɔyi tɔɔ, ‘Laa naa zɔ̃ng zang nyaa shonang ɓiɓɛ ditɔ, nɛɛ teteng rɛɛ manzung manɛ, naa ɓɔɔ wu zɔ̃ng m ɓɛɛ. Nɔɔ ɓaa shoo, ka vuu ɓɔɔ, wu kɔɔ nɔɔ ɓɛɛ nandon. 
ACT.3.23	Zang ɓɔɔ nɛɛ ɓaa shoo ka nyaa zang nyaa shonang Laa kaɓa kpang, zang nwángsɛ́ wu katɔ nɛɛ teteng zang Laa, zang nyɔ wu vɔrɔ.’ 
ACT.3.24	Niizang, zang nyaa shonang Laa nandon, ɓɔɔ ri kɔɔ zang Ruu Laa ɓɛɛ, gàayú nɛɛ yuu Samayila nɛɛ zang nyaa shonang Laa ɓɔɔ ri álɛ́ ka knti ɓiɓɛ, ri kɔɔrɔ ruu tɔ, ka yuu rɛɛ diki keɓe. 
ACT.3.25	Nɔkɔ kaa wujɛ rɛɛ zang nyaa shonang Laa keɓe. Nɔkɔ ti tà vuu ɓɔɔ Laa a nyaa, nɛɛ wu a rɛɛ dabang manɛ ɓɛɛ kati. Laa kɔɔ Ibirayi tɔɔ, ‘N a zang koo keɓe nandon tĩnang tãanang nɛɛ bii zɔ̃ng ɓaaɓɛ kɔ.’ 
ACT.3.26	Laa wisi zang shonang ɓiɓɛ paa tɔ, a shong wu kaa bii manɛ kɔ shɔɔnang, tɔ̀ɔ, wu a nɔɔ tĩnang tãanang ka ɓɔɔ wu shing nɔɔ nandon, nɔɔ yaa gbalang vuu shi kpang manɛ ɓɛɛ.”
ACT.4.1	Bituru nɛɛ Yɔhana ri rang yee doo ka naa nyaa nɛɛ zang ɓɔɔ ri kpalɛ zɔɔ ɓɛɛ, a rɛɛ zang ɓɔɔ ri dɔɔ vuu ka Gãa Laa, nɛɛ zang bang zang ɓɔɔ ri gã Gãa Laa nɛɛ rɛɛ Saduki, ri a ka bii ɓarɛ. 
ACT.4.2	Yeti ɓarɛ lasɛ nɛɛ Bituru nɛɛ Yɔhana, ka ruu ɓɔɔ, ri tusu zang vuu, a ti kɔɔ ri nɛɛ Yeesɔ yupaa tɔ nɛɛ sàa, ka ruu nɔngkɔ, zang yupaa katɔ nɛɛ sàa ɓɛɛ. 
ACT.4.3	Ka ruu nɔngkɔ, ri yiki Bituru nɛɛ Yɔhana, ri daa loo ri ka sãa nɛɛ nɔng wu gãntɛ ka gbongkarɛ, ka ruu ɓɔɔ, bɛ̀ɛ́ kaa nɛɛ laarang. 
ACT.4.4	Zang dɔɔli ka teteng zang ɓɔɔ ri tãa ruu ɓɔɔ Bituru nɛɛ Yɔhana ri kɔɔyi, ri shing danggn. Zang varɛ ɓɔɔ ri shing danggn tɔ, ri daa kaa nung labang maani.
ACT.4.5	Nɔng naa gãntɛ tɔ, a rɛɛ zang bang bang zang Yahudi nɛɛ rɛɛ dabang ɓarɛ, nɛɛ rɛɛ zang ɓɔɔ ri tusu zang labeenang Laa ɓɛɛ, ri kpalɛ zɔɔ ka Urushalima. 
ACT.4.6	Ri kpalɛ zɔɔ nɛɛ rɛɛ Anas, kpanti zang ɓɔɔ ri dɔɔ vuu ka Gãa Laa ɓɛɛ, nɛɛ Kayifa, nɛɛ Yɔhana, nɛɛ Alezanda, a ɓɔɔ kaa kpanti zang ɓɔɔ ri dɔɔ vuu ka Gãa Laa ɓeezung. 
ACT.4.7	Zang atɛ Bituru nɛɛ Yɔhana ka tĩng ɓarɛ, a ri hɛ̃ɛ ri tɔɔ, “Nɔɔ walɛ naa vuu palɛnang ka niya nɔɔ palɛ vuu keɓe nɛɛ mani wiya? Nɔɔ palɛ nɛɛ nung wiya?”
ACT.4.8	A Suru Laa a kaa bii Bituru, a kasɛ ri nyaa tɔɔ, “Rɛɛ zang bang bang zang Yahudi nɛɛ dabang, 
ACT.4.9	nɔɔ nɛ́ɛ hɛ̃ɛ ruu, ruu keɓe ka ruu ɓɔɔ, ruu yi zang ɓɔɔ vuu palɛ katɔ naa ka bii, nɛɛ naa ɓɔɔ ruu masɛ wu, 
ACT.4.10	n kaaɓi, n kɔɔ nɔɔ nɛɛ zang Isirela piti faarik, nɛɛ yɔɔ kɔ shii ka tĩng manɛ ɓee, zang masɛ wu nɛɛ nung Yeesɔ Kirisi, yɔɔ gari Nazara ɓɔɔ nɔɔ ɓaa wu naa ka laa, a Làa naa wisi wu paa ka sàa ɓɛɛ. 
ACT.4.11	Yeesɔ keɓe kɔ,
ACT.4.11	“ ‘Tari ɓɔɔ nɔɔ zang ɓɔɔ mãa gãa nɔɔ bɛ̃ɛyi,
ACT.4.11	wukɔ naa raa tari ɓɔɔ
ACT.4.11	yiti gãa ɓɛɛ kati.’
ACT.4.12	“Zang ɓɔɔ ta yuu zang ɓɔɔ takpang, ka ruu ɓɔɔ, zang ɓɔɔ kagn ka koo keɓe gbete ɓɔɔ Laa a zang nung ɓiɓɛ, nɛɛ wukɔ ta yuu zang ɓɛɛ kpang ɓɛɛ.”
ACT.4.13	Zang ɓɔɔ ri jɛ̃ɛ zang ruu, ri zi naa ɓɔɔ Bituru nɛɛ Yɔhana ri rang yee ri kaa vɔrɔ kpang ɓɛɛ. A zang ti kɔɔ ri nɛɛ Bituru nɛɛ Yɔhana ɓarɛ zang waati, ri bee laa gngn kpang ɓɛɛ, ri mã naa ka danggn. Ri naa zi kati nɛɛ zang keɓe ri nwáng ɓarɛ nɛɛ Yeesɔ. 
ACT.4.14	Ka ɓɔɔ ri zi yɔɔ ɓɔɔ zang masɛ wu shìi nɛɛ Bituru nɛɛ Yɔhana, vuu ɓɔɔ ri kɔɔ takpang. 
ACT.4.15	A ri kɔɔ Bituru nɛɛ Yɔhana nɛɛ ri nwang ka biling gbongkarɛ. A ri tɔ̀ng zɔɔ ka naa ɓarɛ. 
ACT.4.16	Ri hɛ̃ɛ zɔɔ tɔɔ, “Ruu palɛ biya nɛɛ rɛɛ zang keɓe viya? Ka ruu ɓɔɔ, zang ɓɔɔ ri ka Urushalima nandon, ri zi tɔ nɛɛ zang keɓe ri palɛ vuu ɓɔɔ zang zirɛ zang mã naa ka danggn, ɓɔɔ zang palɛ gngn kpang ɓɛɛ. Daa naa ɓɔɔ ruu ti làá nyaa kpang. 
ACT.4.17	Ruu nɛɛ tɔɔ ruu zãa ruu keɓe nɔng bàanang, rúu ɓáa nyaa ka rɛɛ zang keɓe, ruu dàng ri nyaa nɛɛ ri rang zang ɓɔɔ yee tɔ̀ɔ́ ka nung Yeesɔ kpang.”
ACT.4.18	A ri ɓaa Bituru nɛɛ Yɔhana nyaa tɔkn ka yeti gãa. Ri dang ri nyaa nɛɛ ri rang yee, ri tusu zang vuu tɔ̀ɔ́ nɛɛ nung Yeesɔ kpang. 
ACT.4.19	Bituru nɛɛ Yɔhana kasɛ ri nyaa tɔɔ, “Nɔɔ sée karɛ ka yeti manɛ nɔɔ zirɛ, wi tɔ̃ɔ ka tĩng Laa wiya? Naa rùu ɓaa shoo ka nyaa manɛ ya, kɔ ruu ɓaa shoo ka nyaa Laa? 
ACT.4.20	Ka ruu ɓɔɔ, ruu zunung naa ɓɔɔ ruu yaa vuu ɓɔɔ ruu zi nɛɛ jĩng ɓuru, a ruu ti tãa nɛɛ shoo ɓuru kɔɔnang kpang ɓɛɛ.” 
ACT.4.21	Zang ɓɔɔ ri jɛ̃ɛ zang ruu, ri dàng ri nyaa gbãng gbãng, a ri yaa ri naa. Ri zi vuu ɓɔɔ ri dang ri jĩng kagn kpang, ka ruu ɓɔɔ, zang nandon ri dɔɔ Laa kana ka ruu vuu ɓɔɔ Laa palɛ ɓɛɛ. 
ACT.4.22	Yɔɔ ɓɔɔ zang pálɛ̀ vuu ɓɔɔ zang zirɛ zang mã naa ka danggn, ɓɔɔ zang masɛ wu keɓe, sáa ɓiɓɛ ɓá laa ziti katɔ.
ACT.4.23	Ɓɔɔ zang yáa Bituru nɛɛ Yɔhana naa, ri tantɛ daanang ka bii zang shonang ɓɔɔ nimbang. Ri daa kɔɔ ri vuu ɓɔɔ rɛɛ zang bang bang zang ɓɔɔ ri dɔɔ vuu ka Gãa Laa, nɛɛ rɛɛ zang bang bang zang Yahudi ri kɔɔ ɓɛɛ. 
ACT.4.24	Ɓɔɔ ri tãa ruu keɓe hn, ri mɛɛ nyaa dɔ̃ɔ gbete, ka lapa ri gaa Laa tɔɔ, “Dabang ɓuru, zang ɓɔɔ mãa lapa nɛɛ tipi nɛɛ mii waapo nɛɛ vuu ɓɔɔ ka yeti ɓarɛ nandon ɓɛɛ. 
ACT.4.25	Mɔkɔ rang yee nɛɛ bii Suru Tɔ̃ɔ ɓaaɓɛ, nɛɛ nyaa zang shonang ɓaaɓɛ dabang ɓuru Dawuda, nɛɛ
ACT.4.25	“ ‘Zang ɓɔɔ ri zi Laa kpang,
ACT.4.25	ri làsɛ́ yeti ɓarɛ ka ruu viya?
ACT.4.25	A zang ri tɔ̀ng zɔɔ waati ka ruu viya?
ACT.4.26	Rɛɛ kpanti zang koo ri kpalɛ bii,
ACT.4.26	a rɛɛ zang bang bang, ri tɔ̀ng zɔɔ nɔng gbete
ACT.4.26	nɛɛ ri gaa nyaa nɛɛ Kpanti Laa
ACT.4.26	nɛɛ Kirisi ɓiɓɛ’.
ACT.4.27	Kpanti Hiridu nɛɛ kpanti Pontu Bilatu, ri kpalɛ yuu niizang ka gari keɓe nɛɛ zang ɓɔɔ ri zang Yahudi kpang, nɛɛ rɛɛ zang Isirela ka yuu Yeesɔ, zang shonang ɓaaɓɛ ɓɔɔ shi kpang kagn bii ɓiɓɛ kpang ɓɛɛ. Wukɔ Kirisi, zang ɓɔɔ mɔɔ zɔ̃ng ɓɛɛ. 
ACT.4.28	Ri kpalɛ zɔɔ nɛɛ ri pálɛ̀ vuu ɓɔɔ mɔɔ shíng ɓaa doo ka tĩng nɛɛ naa vuu palɛnang ɓaaɓɛ nɛɛ, naa ɓɔɔ mɔɔ kasɛ wu nwang nɔngkɔ ɓɛɛ. 
ACT.4.29	Kpanti, kãntang keɓe, zi nyaa ɓɔɔ ri dang ta, mɔ́ɔ mã ruu danggn jong, ruu rang Ruu ɓaaɓɛ, ruu kaa vɔrɔ kpang. 
ACT.4.30	Dĩi naa ɓaaɓɛ mɔɔ masɛ zang. Mɔɔ a ruu naa, rúu palɛ vuu ɓɔɔ zang zirɛ zang mã naa ka danggn, nɛɛ nung Yeesɔ, zang shonang ɓaaɓɛ ɓɔɔ shi kpang ɓi kagn bii ɓiɓɛ kpang ɓɛɛ.”
ACT.4.31	Ri hangsɛ nyaa Laa gaanang tɔ, a nɔng ɓɔɔ ri kpalɛ yuu, ruutu. Suru Laa a ka bii ɓarɛ, a ri gaa tɔɔsung Ruu Laa kɔɔnang, ri kaa vɔrɔ kpang.
ACT.4.32	Zang ɓɔɔ ri shing danggn tɔ nandon, yeti ɓarɛ gbete. Zang ɓɔɔ tɔɔ kpang nɛɛ vuu naa ɓiɓɛ, ɓi ɓɔ̀ɔ́ ɓiɓɛ ka bm kpang. Ri basɛ vuu ka naa ɓarɛ nɛɛ zɔɔ ri nandon. 
ACT.4.33	Rɛɛ zang shonang Yeesɔ, ri kɔɔ zang ruu paa yunang Kpanti Yeesɔ nɛɛ sàa, ri káa vɔrɔ kpang. A Laa pàlɛ̀ ri tɔ̃ɔ dɔɔli. 
ACT.4.34	Ka ruu nɔngkɔ, zang ɓɔɔ kagn ka teteng ɓarɛ ɓɔɔ dang jĩng ɓɛɛ kpang. Ka ruu ɓɔɔ, zang nandon ɓɔɔ vuu naa ɓarɛ kagn naa tipi nɛɛ gãa, ri mãlɛ̀, ri atɛ saka vuu ɓɔɔ ri mãlɛ́ keɓe. 
ACT.4.35	Ri naa atɛ ka tĩng rɛɛ zang shonang Yeesɔ. Zang basɛ, zang a zang ɓu naa ɓɔɔ daa wu katɔ ɓɛɛ. 
ACT.4.36	Ri palɛ kana naa weɓe, a Yusufu zɔ̃ng Leevi, yɔɔ Kuburu ɓɔɔ rɛɛ zang shonang Yeesɔ ri a wu nung nɛɛ Baranaba (dĩiri nung keɓe ɓi, “Jaa ɓɔɔ mã zang danggn ɓɛɛ.”) 
ACT.4.37	Mãlɛ́ tipi ɓiɓɛ, a atɛ saka, naa a rɛɛ zang shonang Yeesɔ.
ACT.5.1	Yɔɔ ɓɔɔ kagn zang ɓaa wu nɛɛ Hananiya nɛɛ ɓeeso Safaratu, ri mãlɛ́ tipi ɓarɛ ɓɔɔ kagn. 
ACT.5.2	Vaa nyaa saka a waasɛ, ɓeeso kasɛ nyaa kagn. A atɛ ɓɔɔ yaa knti, naa a rɛɛ zang shonang Yeesɔ. 
ACT.5.3	Bituru hɛ̃ɛ wu nɛɛ, “Hananiya, ka ruu vi sheetang ta rɛ̃rɛnang ɓaaɓɛ, mɔɔ sùú Suru Laa sèé, a mɔɔ vaa saka tipi ɓɔɔ mɔɔ mãlɛ́ mɔɔ yiti viya? 
ACT.5.4	Ɓɔɔ bɛ̀ɛ́ mɔɔ mãlɛ́ gn kpang, wu ɓɔɔ ɓaaɓɛ kpang ya? Ka ɓɔɔ mɔɔ ti mãlɛ́ tɔ, saka piti wu ɓɔɔ ɓaaɓɛ kɔ kpang ya? Ka ruu vi mɔɔ naa mang ka yeti ɓaaɓɛ nɛɛ mɔɔ palɛ vuu keɓe viya? Mɔɔ suu wu shɔnzang sèé kpang, mɔɔ suu ɓaa Laa sèé.” 
ACT.5.5	Ɓɔɔ Hananiya tãa ruu keɓe naa weɓe, tantɛ watɛnang ka tipi a vɔrɛ. Zang ɓɔɔ ri tãa ruu keɓe piti, ri kaa vɔrɔ dɔɔli. 
ACT.5.6	Wujɛ jasang ɓɔɔ ri ka nɔng, ri seepaa, ri leng vɔrɔ ɓiɓɛ nɛɛ fɔ̃ɔrɔ, ri nwangsɛ wu ka biling. Ri daa gbãa wu.
ACT.5.7	Knti bée tɔ tɔkɔlɔng, ɓeeso arɛ, zi vuu ɓɔɔ palɛ ɓi kpang. 
ACT.5.8	A Bituru hɛ̃ɛ wu tɔɔ, “Kɔɔ ruu jong, tipi ɓɔɔ nɔɔ mãlɛ́, wee saka bìí kɔ nandon ya?”
ACT.5.8	Kasɛ wu nyaa tɔɔ, “Nn, saka bìí kɔ nandon.”
ACT.5.9	Bituru hɛ̃ɛ wu tɔɔ, “Ka ruu vi nɔɔ mã zɔɔ naa nɛɛ ɓaavɛ nɛɛ nɔɔ gãsɛ Suru Laa viya? Ɓaa shoo mɔɔ tãa doo zang ɓɔɔ ri dàa gbãa ɓaavɛ kɔ, ri a kana nyaa gãa ɓee. Ri tuu mɔɔ ditɔ jong, ri nwangsɛ mɔɔ ka biling.” 
ACT.5.10	A tantɛ watɛnang ka tĩng Bituru ka nɔngkɔ a vɔrɛ. Wujɛ jasang kaɓa, ri a ka yeti gãa, ri zi wu vɔ tɔ. A ri tuu wu, ri nwangsɛ wu ka biling, ri daa gbãa wu ka kagn ɓeevɛ. 
ACT.5.11	Zang ɓɔɔ ri dũng Laa nɛɛ zang piti ɓɔɔ ri tãa ruu keɓe ri kaa vɔrɔ dɔɔli.
ACT.5.12	Rɛɛ zang shonang Yeesɔ, ri palɛ vuu ɓɔɔ zang zirɛ zang mã naa ka danggn dɔɔli ka teteng zang. A zang ɓɔɔ ri shíng danggn tɔ ri kpálɛ́ zɔɔ diki diki ka nɔng gbete, ka nɔng ɓɔɔ zang ɓaa nɛɛ Putali Sulemanu ɓɔɔ ka Gãa Laa ɓɛɛ. 
ACT.5.13	Zang rang yee tɔ̃ɔ ka yuu ɓarɛ, a zang biling ɓɔɔ shɛ̃ɛ teteng ɓarɛ kaa tɔ̀ɔ́ kagn gbete kpang. 
ACT.5.14	Zang ɓɔɔ ri shing danggn ka bii Laa, ri shangnɛ diki diki. Ri shang dɔɔli zang varɛ nɛɛ zang soro nandon. 
ACT.5.15	Ka ruu vuu ɓɔɔ rɛɛ zang shonang Yeesɔ ri pálɛ̀, zang dɔɔli ri ãatɛ zang kɔnang ɓarɛ ka nyaa gbalang, ri wɔɔ ri ka yuu latãng nɛɛ siri, ka ruu ɓɔɔ, Bituru nɛɛ tɛɛnang, jasuru ɓiɓɛ kɔ̀ wu ti a ka yuu ɓarɛ shɛ̃ɛning wu másɛ́ ri kati. 
ACT.5.16	Zang ri alɛ dɔɔli nɛɛ rɛɛ gari ɓɔɔ kiiri Urushalima nyaa ka teteng ɓɛɛ. Ri atɛ zang kɔnang nɛɛ zang ɓɔɔ suru shi kpang ka bii ɓarɛ ɓɛɛ, zang másɛ́ ri nandon.
ACT.5.17	Kpanti zang ɓɔɔ ri dɔɔ vuu ka Gãa Laa, nɛɛ rɛɛ zang ɓɔɔ ri nɛɛ wu ɓɛɛ nandon, ɓɔɔ ri ɓarɛ zang Saduki ɓɛɛ, ri kaa sũnyaa, a gnvɔ shaa ri dɔɔli. 
ACT.5.18	Ri yiki rɛɛ zang shonang Yeesɔ, ri loo ri ka sãa. 
ACT.5.19	Nɛɛ zĩi zang nyaa shonang Laa ɓɔɔ ka lapa arɛ naa puu nyaa sãa, a nwangsɛ ri ka biling. A kɔɔ ri tɔɔ, 
ACT.5.20	“Nɔɔ daa ka yeti Gãa Laa, nɔɔ daa shii ka nɔngkɔ, nɔɔ kɔɔ zang ruu ɓɔɔ a zang Suru bii ɓɛɛ nandon.” 
ACT.5.21	Ɓɔɔ ri tãa naa weɓe, ri daa yeti Gãa Laa bɛ̀ɛ́ nɔng gãntɛ tɔ, a ri gáa tɔɔsung ɓɔɔ ri tusu zang vuu ɓɛɛ.
ACT.5.21	Kpanti zang ɓɔɔ ri dɔɔ vuu ka Gãa Laa, nɛɛ zang ɓɔɔ ri nɛɛ wu, ri ɓaa nyaa ka rɛɛ zang bang bang zang Isirela, nɛɛ zang ɓɔɔ ri jɛ̃ɛ zang ruu ɓɛɛ. Ri shong nyaa nɛɛ zang daa atɛ rɛɛ zang shonang Yeesɔ kaɓa ta nɛɛ sãa. 
ACT.5.22	Rɛɛ zang ɓɔɔ ri gã Gãa Laa, ri daa ka sãa, ri daa ĩi rɛɛ zang shonang Yeesɔ tɔ̀ɔ́ ka sãa kpang. Ri gbãayu ri daa kɔɔ rɛɛ zang ɓɔɔ jɛ̃ɛ zang ruu ɓɛɛ. 
ACT.5.23	Ri kɔɔyi tɔɔ, “Ɓɔɔ ruu daa ka sãa, ruu ĩi nyaa gãa kulu katɔ gbatagbata. Zang ɓɔɔ ri gã sãa bii ri shiiri ka nyaa gãa. A ɓɔɔ ruu puu nyaa gãa, ruu ĩi zang ɓɔɔ kaa tɔ̀ɔ́ yeti sãa kpang.” 
ACT.5.24	Ɓɔɔ kpanti zang ɓɔɔ ri gã Gãa Laa, nɛɛ rɛɛ zang bang bang zang ɓɔɔ ri dɔɔ vuu ka Gãa Laa, ri tãa naa weɓe, ri mã naa ka danggn, ka ruu ɓɔɔ, ri zi naa ɓɔɔ ruu keɓe naa dii nyaa kpang ɓɛɛ. 
ACT.5.25	A zang ɓɔɔ arɛ naa kɔɔ ri tɔɔ, “Rɛɛ zang ɓɔɔ nɔɔ loo ri ka sãa, ri shiiri ka Gãa Laa, ri tusu zang vuu.” 
ACT.5.26	A rɛɛ kpanti zang ɓɔɔ ri gã Gãa Laa nɛɛ zang ɓiɓɛ, ri daayi nɛɛ ri daa atɛ ri. Ri atɛ ri wu nɛɛ bàng kpang, ka ruu ɓɔɔ, ri kaa vɔrɔ, zang nɛɛ luku ri nɛɛ tari ɓɛɛ.
ACT.5.27	Zang atɛ zang shonang Yeesɔ ka tĩng rɛɛ zang ɓɔɔ ri jɛ̃ɛ zang ruu ɓɛɛ, ri shi ka tĩng ɓarɛ ka nɔngkɔ. A kpanti zang ɓɔɔ ri dɔɔ vuu ka Gãa Laa rang ri yee tɔɔ, 
ACT.5.28	“Ruu dàng nɔɔ nyaa gbãng gbãng nɛɛ nɔɔ tusu zang vuu tɔ̀ɔ́ nɛɛ nung yɔɔ keɓe kpang. Nɔɔ zi vuu ɓɔɔ nɔɔ palɛ ɓɛɛ ta, nɔɔ baa gari Urushalima tɔ nɛɛ vuu ɓɔɔ nɔɔ tusu ɓɛɛ. Nɔɔ kasɛ nɛɛ zang zirɛ nɛɛ rukɔ nyɔ wu vɔrɔ.”
ACT.5.29	Bituru nɛɛ rɛɛ zang shonang Yeesɔ ɓɔɔ nɛɛ wu ri kasɛ wu nyaa tɔɔ, “Ruu ɓáa shoo ɓuru ka nyaa Laa, ɓa ɓɔɔ ruu ɓaa shoo ka nyaa shɔnzang katɔ. 
ACT.5.30	Làá rɛɛ dáa ɓuru wisi Yeesɔ paa nɛɛ sàa. Yeesɔ ɓɔɔ nɔɔ nyɔ wu vɔrɔ, ka ɓɔɔ nɔɔ ɓaa wu naa ka laa ɓɛɛ. 
ACT.5.31	Laa a wu bannang, a shing wu ka nakn ɓiɓɛ, nɛɛ wu nwang zang bang, á wu ti nwáng zang ɓɔɔ ta yuu zang ɓɛɛ. Tɔ̀ɔ, Isirela ri walɛ gbalang ɓɔɔ ri kɔ̃sɔ yeti ɓarɛ, zang wu yaa ri gbalang vuu shi kpang ɓarɛ kati. 
ACT.5.32	Ruu zi vuu keɓe tɔ, nɛɛ jĩng ɓuru, ruu ti kɔɔrɔ zang. Rùu nɛɛ Suru Laa ɓɔɔ Laa a zang ɓɔɔ ri ɓaa shoo ka nyaa ɓiɓɛ ɓɛɛ.”
ACT.5.33	Ɓɔɔ rɛɛ zang ɓɔɔ ri jɛ̃ɛ zang ruu, ri tãa ruu keɓe gnvɔ shaa ri dɔɔli, ri kasɛ nɛɛ ri nyɔ rɛɛ zang shonang Yeesɔ keɓe kaa vɔrɔ. 
ACT.5.34	A zang gbete ka teteng ɓarɛ, yɔɔ Farisi ɓɔɔ zang ɓaa wu nɛɛ Gamaliyel. Yɔɔ keɓe tusu zang nyaa dannang Laa, a zang ti á wu bannang dɔɔli. A shii paa ka teteng ɓarɛ, a kɔɔyi nɛɛ zang nwangsɛ rɛɛ zang shonang Yeesɔ ka biling ka gbongkarɛ. 
ACT.5.35	A rang rɛɛ zang ɓɔɔ ri jɛ̃ɛ zang ruu ɓɔɔ nimbang yee tɔɔ, “Ɓɔɔ nɔɔ zang Isirela ɓɛɛ, nɔɔ palɛ waasɛ̃, nɛɛ vuu kɔ nɔɔ mangnɛ, nɛɛ nɔɔ palɛ rɛɛ zang keɓe ɓee. 
ACT.5.36	Diki ɓɔ̀ɔ́gn yɔɔ ɓɔɔ zang ɓaa wu nɛɛ Tuuda nwang nyaa, kɔɔrɔ zang nɛɛ wu ɓi zang bang. Zang ɓɔɔ ri dũng wu, ri daa nung laa maani dakn dɛ̃ɛti katɔ. Zang naa nyɔ wu vɔrɔ a zang tantɛ zang ɓɔɔ ri dũng wu ɓɛɛ, a ri shaarɛ. 
ACT.5.37	Ka knti ɓiɓɛ, Yahuda yɔɔ tipi Galili nwang nyaa ka diki ɓɔɔ bɛ̀ɛ́ zang gã zang ɓɛɛ, zang dɔɔli ri dũng wu, a ri haa nyaa. Zang ti nyɔ wu vɔrɔ, a zang ɓɔɔ ri dũng wu ri shaarɛ jong. 
ACT.5.38	N kɔ̀ɔ́ nɔɔ doo nɔngkɔ ka ruu keɓe, nɔ́ɔ palɛ rɛɛ zang keɓe vuu ɓɔɔ kpang. Nɔɔ yáa ri ka nɔngkɔ, vuu kɔ ri palɛ nɛɛ vuu ɓɔɔ ri mang ka yeti ɓarɛ ɓee, nɛɛ ɓɔ̀ɔ́ shɔnzang, shaarɛ ditɔ. 
ACT.5.39	Nɛɛ à nɛɛ bii Laa, nɔɔ zunung ɓɔɔ nɔɔ zãa ri palɛnang kpang. Naa nɔɔ zãa ri naa nwang ɓi kaa naa nɔɔ gaa nyaa manɛ nɛɛ Laa.” 
ACT.5.40	Zang ɓɔɔ ri jɛ̃ɛ zang ruu, ri ɓaa shoo ka nyaa Gamaliyel. Ri ɓaa rɛɛ zang shonang Yeesɔ nyaa tɔkn ka yeti gãa. Ri kɔɔ zang nɛɛ zang nyɔ zang shonang Yeesɔ keɓe nɛɛ gbãa. A zang dang ri nyaa, nɛɛ ri rang zang yee tɔ̀ɔ́ nɛɛ nung Yeesɔ kpang. A zang yaa ri, ri daayi. 
ACT.5.41	Rɛɛ zang shonang Yeesɔ ri yaa nɔng ruu jɛ̃ɛnang ri tãa ɓarɛ tĩnang, nɛɛ Laa zirɛ ri daa naa ɓɔɔ ri dang jĩng ka ruu nung Yeesɔ tɔ. 
ACT.5.42	Diki, diki ri tusu zang vuu, a ri ti kɔɔrɔ zang Ruu Tɔ̃ɔ Laa ka yeti Gãa Laa nɛɛ yeti gãa zang, nɛɛ Yeesɔ wukɔ Kirisi.
ACT.6.1	Ka diki kaɓa, zang ɓɔɔ ri shing danggn ka bii Laa ri shang kana dɔɔli, rɛɛ zang Yahudi ɓɔɔ ri ráng nyaa Heleni ri gɔ̃ɔrɔ yee ka yuu rɛɛ zang Yahudi ka ruu ɓɔɔ, zang nɛ́ɛ bàsɛ́ vuu shaanang diki diki, zang yee laa ka rɛɛ suvɔ ɓarɛ kpang ɓɛɛ. 
ACT.6.2	A rɛɛ zang shonang Yeesɔ kopi tu ziti keɓe, ri ɓaa nyaa ka rɛɛ zang ɓɔɔ ri mantɛ vuu ka bii ɓarɛ nandon, a ri kɔɔyi tɔɔ, “Daa naa ɓɔɔ ruu yaa Ruu Laa rangkɛnang nɛɛ ruu basɛ vuu shaanang kpàng. 
ACT.6.3	Ka ruu nɔngkɔ, rɛɛ manzung, nɔɔ shɛ̃ɛrɛ zang manziti ka teteng manɛ ɓɔɔ nɔɔ zi tɔ Suru Laa kagn bii ɓarɛ, a ri ti zũng dɔɔli ɓɛɛ. Rúu shing rikɔ ri gãng jĩng ka vuu shaanang basɛnang. 
ACT.6.4	Rùu ráa jĩng ɓuru kaa Laa gaanang, nɛɛ Ruu Laa kɔɔrɔnang.”
ACT.6.5	Ruu rɛɛ zang kopi tu ziti keɓe, daa zang piti ka yeti. A zang shɛ̃ɛrɛ rɛɛ Istifanu, yɔɔ ɓɔɔ shing danggn ka bii Laa dɔɔli, a Suru Laa ti kagn bii ɓiɓɛ ɓɛɛ, a ɓɔɔ Filibu, nɛɛ Porokoru, nɛɛ Nikana, nɛɛ Timon, nɛɛ Barimina, nɛɛ Nikola yɔɔ tipi Antakiya ɓɔɔ bɛ̀ɛ́ dũng gbalang zang Yahudi ɓɛɛ. Kãntang keɓe dũng kaa Yeesɔ Kirisi. 
ACT.6.6	Zang atɛ ri ka bii rɛɛ zang shonang Yeesɔ. Rɛɛ zang shonang Yeesɔ ri shĩili ri naa ka yuu, a ri ti gaa ri Laa.
ACT.6.7	Ruu Laa ti bàá nɔng ɓi kana. Zang ɓɔɔ ri mantɛ vuu, ri ti shang kana diki diki ka Urushalima. Zang ɓɔɔ ri dɔɔ vuu ka Gãa Laa ɓɔɔ ri shing danggn ka bìí Laa ri shang kana jong diki diki.
ACT.6.8	Laa pàlɛ̀ Istifanu tɔ̃ɔ dɔɔli, a ti a wu naa vuu palɛnang, ka ruu nɔngkɔ, pálɛ́ vuu bang bang dɔɔli ɓɔɔ zang zirɛ zang mã naa ka danggn ɓɛɛ ka teteng zang. 
ACT.6.9	A zang ɓɔɔ ri ka gãa zɔɔ kpalɛnang ɓɔɔ zang ɓaa nɛɛ gãa zɔɔ kpalɛnang “Zang ɓɔɔ zang yaa ri naa tɔ”, ɓɔɔ ri ɓarɛ zang Yahudi nɛɛ gari Kiranɛ nɛɛ gari Alezandiriya, a ɓɔɔ nɛɛ tipi Silisiya nɛɛ tipi Asiya ri kasɛ ruu ɓiɓɛ kaa takpang. Zang keɓe ri gaayu nyaa laanang kaa nɛɛ wu. 
ACT.6.10	Suru Laa á Istifanu zũnang dɔɔli naa ɓɔɔ nɛ́ɛ ràng yee, zang keɓe ri zunung ɓɔɔ ri kasɛ wu nyaa kpang ɓɛɛ. 
ACT.6.11	Ka ruu nɔngkɔ, ri dɔ̃̀lɔ̀ zang ɓɔɔ nyaa nɛɛ nwĩiri nɛɛ ri kɔɔyi nɛɛ, “Ruu tãayi kɔɔrɔ ruu shi kpang ka yuu Laa, a ti dãlɛ Musa.” 
ACT.6.12	Ɓɔɔ ri tãa ruu keɓe naa weɓe, yeti zang nɛɛ ɓɔɔ zang bang bang zang Yahudi, nɛɛ zang ɓɔɔ ri tusu zang labeenang Laa ɓɛɛ, lasɛ dɔɔli. Ri arɛ, ri naa yi Istifanu ri daa nɛɛ wu ka bii zang ɓɔɔ ri jɛ̃ɛ zang ruu ɓɛɛ. 
ACT.6.13	Ri atɛ zang ɓɔɔ nɛɛ ri naa suu sèé ka yuu ɓiɓɛ. Ri kɔ̀ɔyi tɔɔ, “Yɔɔ keɓe kɔɔrɔ ruu shi kpang diki diki ka yuu Gãa Laa, a ɓɔɔ ka yuu nyaa ɓɔɔ Musa dang ɓɛɛ. 
ACT.6.14	Ruu ti tãayi kɔ̀ɔ́yi nɛɛ Yeesɔ yɔɔ gari Nazara keɓe, jili Gãa Laa keɓe ka tipi, wu ti kɔ̃sɔ vuu daa ɓɔɔ daa ɓuru ri tusu, ɓɔɔ Musa a ri ɓɛɛ.” 
ACT.6.15	Zang ɓɔɔ ri nwalɛ ri jɛ̃ɛ zang ruu ɓɛɛ, ri shu jĩng ka waa nyaating Istifanu, ri zirɛ waa nyaating ɓiɓɛ nwáng naa waa nyaating zang nyaa shonang Laa ɓɔɔ ka lapa ɓɛɛ.
ACT.7.1	Kpanti zang ɓɔɔ ri dɔɔ vuu ka Gãa Laa, hɛ̃ɛ Istifanu tɔɔ, “Rúu kɔ zang kɔ̀ɔrɔ́ ka yuu ɓaaɓɛ ɓee nɔngkɔ niizang ya?” 
ACT.7.2	Istifanu kasɛ wu nyaa tɔɔ, “Rɛɛ manzung nɛɛ rɛɛ daa mɛɛ, nɔɔ ɓaa shoo. Laa ɓɔɔ wukɔ ɓa zang piti bannang ɓɛɛ, nwang nyaa ka bii dabang ɓuru Ibirayi, bɛ̀ɛ́ wu doo ka tipi Masopotaami. Bɛ̀ɛ́ daa nwang gn ka gari Haran kpang. 
ACT.7.3	Laa kɔɔ wu nɛɛ, ‘Yaa gãa ɓaaɓɛ ta, nɛɛ tipi ɓaaɓɛ, mɔɔ daa ka nɔng ɓɔɔ n tùsú mɔɔ naa kagn ɓɛɛ.’
ACT.7.4	“A Ibirayi yaa tipi Masopotaami kati daa nwang kaa Haran. Dáa Ibirayi naa vɔrɛ a Laa naa shing Ibirayi nɛɛ wu sèe gãa, wu a ka tipi kɔ nɔɔ kagn kãntang ɓee. 
ACT.7.5	Bɛ̀ɛ́ Laa a wu tipi ka nihn kɔ́ tɔkɔlɔng nɛɛ ɓi ɓɔɔ ɓiɓɛ kpang. A Laa a Ibirayi nyaa tɔɔ wu á Ibirayi ditɔ, wu nwang kaa ɓɔɔ ɓiɓɛ nɛɛ zang ɓiɓɛ ɓɔɔ zang naa yiki ka knti ɓɛɛ. Ka diki kaɓa, bɛ̀ɛ́ Laa a wu jaa gn kpang. 
ACT.7.6	Laa kɔɔ wu ruu keɓe hn. ‘Zɔ̃ng ɓaaɓɛ ri daa nwang zang zanti ka koolaa ɓɔɔgn, ri daa nwang jaafoo ka nɔng. Zang dang ri jĩng saa laa maani dakn dɛ̃ɛti. 
ACT.7.7	N naa dang zang ɓɔɔ zɔ̃̀ng ɓaaɓɛ ri shòng ri jĩng ditɔ. Tɔ̀ɔ, nɛɛ knti, ri nwangnɛ, ri yaa koolaa kaɓa, ri a ka nihn, ri naa báng m.’ 
ACT.7.8	A Laa a Ibirayi nyaa ka yuu shaa yeenang. Ka ruu nɔngkɔ, ɓɔɔ zang naa yi Ishaaku, Ibirayi yee wu shaa, bɛ̀ɛ́ diki ɓiɓɛ daa tɔ mantaati. Zang yi ting nɛɛ shaa yeenang keɓe, ka ɓɔɔ Ishaaku naa yi Yakubu, a Yakubu naa yiki rɛɛ dabang ɓuru kopi tu ziti ɓɛɛ.
ACT.7.9	“Rɛɛ dabang ɓuru (Yusufu ɓeezung), ri kaa sũnyaa nɛɛ Yusufu, a ri màlɛ̀ wu nɛɛ wu daa nwang jaafoo ka tipi Masara. A Laa yáa wu ɓi kaa takpang. 
ACT.7.10	Laa nwangsɛ wu ka jĩng dannang ɓiɓɛ nandon. Laa a wu zũnang a ka ruu nɔngkɔ Firawuna kpanti Masara, kasɛ wu dɔɔli, a shing wu nɛɛ wu nwang gɔmna ka tipi Masara nɛɛ wu ti nwang zang bang ka gãa Firawuna.
ACT.7.11	“A nyɔkɔ naa nwang ka tipi Masara, nɛɛ tipi Kaana nandon. Nyɔkɔ keɓe, dàng zang jĩng dɔɔli. Rɛɛ dabang ɓuru ri walɛ vuu shaanang kpang. 
ACT.7.12	Ɓɔɔ Yakubu tãa nyaa nɛɛ vuu shaanang kagn ka Masara. A shong rɛɛ dabang ɓuru nɛɛ ri daa walɛ vuu shaanang. Wee daanang ɓɔɔ shɔɔnang ɓɛɛ. 
ACT.7.13	Ɓɔɔ ri naa paasɛ daanang, Yusufu tusu ri yuu ɓiɓɛ kati, a Firawuna naa zi rɛɛ zang gãa Yusufu nung kati. 
ACT.7.14	A Yusufu shòng daa ɓiɓɛ Yakubu nyaa, kɔɔ wu nɛɛ wu a nɛɛ zang gãa ɓiɓɛ nandon ka Masara. Zang gãa Yakubu nandon, ri laa taati tu kopi tu maani. 
ACT.7.15	A Yakubu naa daa Masara kati. Yakubu nɛɛ rɛɛ dabang ɓuru, ri daa vɔlɔ kaa nɔngkɔ. 
ACT.7.16	Zang sɔɔrɔ vɔrɔ ɓarɛ ka Shɛɛkɛm. A zang gbãa ri ka sàa ɓɔɔ Ibirayi hoo ka naa wujɛ Hamɔ, a shu ri saka ɓɛɛ.
ACT.7.17	“Ka ɓɔɔ diki ɓɔɔ Laa tɔɔ wu pàlɛ́ Ibirayi vuu ɓɔɔ wu a Ibirayi nyaa kagn a naabm ka naa, zang ɓuru ɓɔɔ ri ka Masara ri shang tɔ dɔɔli. 
ACT.7.18	Nɛɛ knti, zang naa yi kpanti ɓɔɔgn ka Masara ɓɔɔ zi vuu ɓɔɔ ka yuu Yusufu kpang ɓɛɛ. 
ACT.7.19	Kpanti keɓe ta yeti shi kpang, nɛɛ rɛɛ zɔ̃ng ɓuru, dàng rɛɛ dabang ɓuru jĩng, ka ruu ɓɔɔ, shíng ri nɛɛ gbãng gbãng ning nɛɛ ri vang jaa rɛ̃ɛting ɓarɛ ka biling nɛɛ tɔ̀ɔ, ri vɔlɔ ɓɛɛ.
ACT.7.20	“Zang yi Musa ka laa keɓe kɔ. Musa shi dɔɔli, a Laa kasɛ ruu ɓiɓɛ katɔ. Zang nwang nɛɛ wu ka gãa daa ɓiɓɛ shala taati kɔ nwani. 
ACT.7.21	Ɓɔɔ zang naa nwangsɛ wu ka biling, jaa Firawuna ɓɔɔ zang soro tuu wu raa kaa jaa ɓiɓɛ, a hingti wu kaa naa jaa ɓiɓɛ. 
ACT.7.22	Zang tusu Musa labeenang, a zang tusu wu vuu ɓɔɔ zang mantɛ ka tipi Masara nandon, a zunung yee rannang nɛɛ vuu palɛnang dɔɔli.
ACT.7.23	“Sáa Musa daa tɔ laa ziti, a kɔɔ ka yeti ɓiɓɛ nɛɛ, wu daa leng jĩng doo ka rɛɛ ɓeezung, zang Isirela. 
ACT.7.24	Daa tɔ, lee ɓɔɔ a zi yɔɔ Masara dang yɔɔ Isirela gbete jĩng kana. Ka ruu nɔngkɔ, dàa ta yɔɔ ɓɔɔ zang dang wu jĩng ɓɛɛ nyaa, a nyɔ yɔɔ Masara vɔrɔ. 
ACT.7.25	Musa kɔɔ ɓi nɛɛ zang ɓiɓɛ ri zi katɔ nɛɛ Laa kasɛ nɛɛ wu ta yuu ɓarɛ nɛɛ naa ɓiɓɛ, a ri zi ɓarɛ kaa takpang. 
ACT.7.26	Nɔng naa gãntɛ tɔ, a zi zang Isirela ziti ri gaa nyaa. Nɛɛ wu basɛ ri kaa tɔ, a kɔɔ ri tɔɔ, ‘Nɔɔ ɓaa shoo, nɔɔ jaa nàá zɔɔ, nɔ́ɔ dàng zɔɔ jĩng kpang.’
ACT.7.27	“Zang ɓɔɔ dang zang gbete jĩng ɓɛɛ, dɔ̃ Musa nɛɛ kaa, a hɛ̃ɛ nɛɛ, ‘Wi shing mɔɔ zang bang, a ɓɔɔ zang ɓɔɔ jɛ̃ɛ ruu rúu wiya?’ 
ACT.7.28	Mɔɔ nɛɛ mɔɔ nyɔ m vɔrɔ naa ɓɔɔ mɔɔ nɛ́ɛ nyɔ yɔɔ Masara ka ɓɔɔrɔ ɓɛɛ ya? 
ACT.7.29	Ɓɔɔ Musa tãa naa weɓe, Musa yurɛ daa ka tipi Madayana, daa nwang zanti ka nɔngkɔ.
ACT.7.30	“Saa ɓa tɔ laa ziti, a zang nyaa shonang Laa ɓɔɔ ka lapa nwang nyaa ka wu, ka jaa laa ɓɔɔ waa shaayi ka yeti jĩngti, ka doo kɔpɔ Sinayi naabm ɓɛɛ. 
ACT.7.31	Musa zi vuu keɓe, a mã naa ka danggn. Dàa naabm nɛɛ wu daa zirɛ, a tãa yee Kpanti Laa kɔɔ wu tɔɔ, 
ACT.7.32	‘Nkɔ Làá rɛɛ dabang ɓaaɓɛ, Làá Ibirayi nɛɛ Ishaaku, nɛɛ Yakubu.’ Bii zàá Musa kana, ka ruu vɔrɔ ɓɔɔ wu kaa ɓɛɛ, a pɛ̃ɛrɛ nɔng bìí takpang.
ACT.7.33	“A Kpanti Laa kɔɔ wu tɔɔ, ‘Túlú koodoo ɓaaɓɛ ka ruu ɓɔɔ nɔng kɔ mɔɔ shii kagn ɓee, ɓi nɔng ɓɔɔ shi kpang kagn kpang ɓɛɛ. 
ACT.7.34	N pɛ̃ɛrɛ tɔ, n zi jĩng ɓɔɔ zang mɛɛ dang ka Masara tɔ. N ti tã̀a kaanang ɓɔɔ ri kaa ɓɛɛ tɔ. N arɛ n tɔ́ɔ, n yaa ri naa. Arɛ n shong mɔɔ, mɔɔ gbãayu ka Masara.’
ACT.7.35	“Musa keɓe ɓɔɔ zang Isirela bɛ̃ɛ wu ɓɛɛ kɔ. Ɓɔɔ ri kɔɔ wu tɔ́ɔ, wi shing mɔɔ zang bang, a ɓɔɔ zang ruu jɛ̃ɛnang ka yuu ɓuru wiya ɓɛɛ. Laa shong wukɔ, nɛɛ wu naa nwang zang bang, a ɓɔɔ zang ɓɔɔ ta ri ɓɛɛ nɛɛ bii zang nyaa shonang Laa ɓɔɔ ka lapa ɓɔɔ nwang nyaa ka wu ka jaa laa ɓɔɔ waa shaa ɓɛɛ. 
ACT.7.36	Musa nwangsɛ ri nɛɛ Masara. Palɛ vuu ɓɔɔ zang zirɛ zang mã naa ka danggn dɔɔli ka Masara, ɓɔɔ ka waapo Maliya, a ɓɔɔ ti ka jĩngti, saa laa ziti.
ACT.7.37	“Musa kɔ, kɔɔ zang Isirela tɔɔ, ‘Laa naa zɔ̃̌ng nɔɔ zang nyaa shonang ɓiɓɛ ditɔ, naa ɓɔɔ wu zɔ̃ng m ɓɛɛ. Zang nyaa shonang keɓe, naa a ɓi doo nɛɛ teteng zang manɛ kɔ.’ 
ACT.7.38	Musa keɓe kɔ nwang nɛɛ rɛɛ zang Isirela ɓɔɔ ri kpalɛ zɔɔ ka jĩngti, a ɓɔɔ zang nyaa shonang Laa ɓɔɔ ka lapa ɓɔɔ rang wu yee ka kɔpɔ Sinayi ɓɛɛ, a ɓɔɔ rɛɛ dabang ɓuru. Wukɔ ti tà ruu rúu Laa ɓɔɔ a zang suru bii ɓɛɛ, a á ruu.
ACT.7.39	“A rɛɛ dabang ɓuru ri ɓaa shoo ka nyaa ɓiɓɛ kpang. Ri bɛ̃ɛ wu, ka yeti ɓarɛ, ri kasɛ nɛɛ ri nɛɛ gbãayu ɓarɛ ka Masara. 
ACT.7.40	A ri kɔɔ Haruna tɔɔ, ‘Mãa ruu rɛɛ vaka ta, ɓɔɔ sɔ̀ɔ́ ruu tĩng ɓɛɛ. Ruu zi vuu ɓɔɔ palɛ Musa ɓɔɔ nwángsɛ̀ ruu nɛɛ Masara ɓuru takpang.’ 
ACT.7.41	Ka diki keɓe kɔ, ri mãa vaka naa napo. Ri dɔ̀ɔ wu vuu, a ri nwãa vuu shaanang nɛɛ ri tãa tĩnang, ka ruu vuu ɓɔɔ ri palɛ nɛɛ yuu ɓarɛ ɓɛɛ. 
ACT.7.42	A Laa raa ri yuu knti. A yaa ri nɛɛ ri bang rɛɛ sang ɓɔɔ ka lapa ɓɛɛ, naa ɓɔɔ rɛɛ zang nyaa shonang Laa ri bee ka yeti labeenang ɓɛɛ. Zang nyaa shonang Laa beeyi tɔɔ,
ACT.7.42	“ ‘Zang Isirela, nɔɔ dɔ̀ɔ
ACT.7.42	nkɔ vuu vaa ɓɔɔ nɔɔ yele ka
ACT.7.42	jĩngti saa laa ziti ɓɛɛ ya?
ACT.7.43	Nɔɔ tuu manɛ putali vaka manɛ
ACT.7.43	ɓɔɔ zang ɓaa nɛɛ Moleki ɓɛɛ, nɔɔ
ACT.7.43	rakɛ nɛɛ mani, a ɓɔɔ sang vaka
ACT.7.43	manɛ ɓɔɔ zang ɓaa nɛɛ Ramfa ɓɛɛ.
ACT.7.43	Ri ɓarɛ vaka ɓɔɔ nɔɔ palɛ nɛɛ
ACT.7.43	nɔɔ bang ri katɔ ɓɛɛ.
ACT.7.43	Ka ruu nɔngkɔ, n yáa nɔɔ, zang
ACT.7.43	ri sèe nɔɔ, ri daa ɓa tipi Babila nɛɛ mani.’
ACT.7.44	“Rɛɛ dabang ɓuru ri rakɛ nɛɛ putali ka jĩngti. Putali ɓɔɔ tusu ri nɛɛ Laa kagn ka teteng ɓarɛ ɓɛɛ. Zang palɛ putali keɓe naa ɓɔɔ Laa kɔɔ Musa, a ti tusu wu ɓɛɛ. 
ACT.7.45	Nɛɛ knti, rɛɛ dabang ɓuru ɓɔɔ ri ta putali keɓe, ka naa rɛɛ daa ɓarɛ, ri tuu kaa naa, ka ɓɔɔ Jashuwa sɔɔ ri tĩng ɓɛɛ. Ri naa ta tipi keɓe, ka naa rɛɛ zang ɓɔɔ ri nwalɛ ka nɔng, a Laa hingki zang, yaa rɛɛ dabang ɓuru nɔng ɓɛɛ. Putali keɓe, nwang ka nɔngkɔ sasak a nɔng ka yuu Dawuda. 
ACT.7.46	Laa kasɛ ruu Dawuda dɔɔli, a Dawuda gaa Laa nɛɛ Laa wu yaa wu, wu mãa Làá dabang ɓuru Yakubu, gãa nwannang. 
ACT.7.47	Ɓi kaa Sulemanu naa mãa Gãa bìí kati.
ACT.7.48	“Nɔɔ zi tɔ nɛɛ Laa ɓɔɔ wukɔ ɓa zang piti, nwàng ki gãa ɓɔɔ zang mãa nɛɛ naa ɓi kpang naa ɓɔɔ zang nyaa shonang Laa kɔɔ ka tĩng ɓɛɛ tɔɔ,
ACT.7.49	“Kpanti Laa tɔɔ, ‘Lapa nwang ɓi naa laa nwannang mɛɛ,
ACT.7.49	a tipi ɓi kaa nɔng doo tɛ̃ɛnang mɛɛ.
ACT.7.49	Nɔɔ mãa m zɔ̃ng gãa kiya?
ACT.7.49	Nɔng ɓɔɔ nɔɔ tɔɔ n ɔ̃sɔ kagn kiya?
ACT.7.50	Wu nkɔ palɛ vuu piti keɓe nɛɛ naa
ACT.7.50	vuu palɛnang mɛɛ kpang ya?’
ACT.7.51	“Nɔɔ taarɛ yuu dɔɔli. Yeti manɛ nɛɛ shoo manɛ nɔɔ dòo katɔ. Nɔɔ kàsɛ̀ nɛɛ nɔɔ tãa vuu ɓɔɔ Suru Laa kɔ̀ɔ́ nɔɔ kpang. Nɔɔ pálɛ̀ dòó vuu ɓɔɔ rɛɛ dáa manɛ ri palɛ ɓɛɛ kɔ. 
ACT.7.52	Zang nyaa shonang Laa kagn gbete ɓɔɔ rɛɛ dáa manɛ dang wu jĩng kpang ya? Zang ɓɔɔ ri kɔɔ ruu anang zang tɔ̃ɔ keɓe ka tĩng, rɛɛ daa manɛ ti nyɔ̀kɔ̀ ri vɔrɔ. Wee nɔɔ ti nyɔ yuu ɓiɓɛ tɔ, zang nyɔ wu vɔrɔ tɔ. 
ACT.7.53	Nɔkɔ tà nyaa dannang Laa, ɓɔɔ zang nyaa shonang Laa ɓɔɔ ka lapa a ruu ɓɛɛ. A nɔɔ dũ̀ng kaa takpang.”
ACT.7.54	Ɓɔɔ zang ɓɔɔ ri jɛ̃ɛ zang ruu, ri tãa vuu ɓɔɔ Istifanu kɔɔ ɓɛɛ, gnvɔ shaa ri, ri shaa tãri. 
ACT.7.55	Suru Laa a ka bii Istifanu, ka ruu nɔngkɔ, tuu jĩng ka lapa, a zi bannang Laa nɛɛ Yeesɔ ɓɔɔ shii ka kagn ɓiɓɛ ɓɛɛ. 
ACT.7.56	A kɔɔyi tɔɔ, “Nɔɔ zirɛ, n zirɛ lapa puuyi, a Jaa Shɔnzang shii ka nakn Laa.”
ACT.7.57	Ri mɛɛ nyaa ka lapa, a ri huuru shoo ɓarɛ nɛɛ saa naa. A ri ká ka yuu ɓiɓɛ dɔ̃ɔ gbete. 
ACT.7.58	Ri nwangsɛ wu nɛɛ yeti gari, a ri luku wu nɛɛ tari. Zang ɓɔɔ ri zi vuu keɓe jĩng ka bii ri tɛ̃̀ɛ, jasang ɓɔɔ bɛ̀ɛ́ ka nɔng, zang ɓaa wu nɛɛ Shaawulu fɔ̃ɔrɔ ɓarɛ nɛɛ wu gãng jĩng kagn. 
ACT.7.59	Ri luku Istifanu kana, a gaa Laa tɔɔ, “Kpanti Yeesɔ, ta suru mɛɛ ta.” 
ACT.7.60	A tang nɛɛ gutu, mɛɛ nyaa ka lapa tɔɔ, “Kpanti, mɔɔ yiti vuu shi kpang kɔ ri palɛ ɓee ka yeti ɓaaɓɛ kpang.” Kɔɔ vuu keɓe tɔ a vɔ kati.
ACT.8.1	Shaawulu kasɛ nyaa kagn ka ɓɔɔ zang nyɔ Istifanu vɔrɔ ɓɛɛ.
ACT.8.1	Ka diki kaɓa zang gaayu ɓɔɔ zang dang zang ɓɔɔ ri dũng Laa jĩng ka Urushalima. Zang ɓɔɔ ri shing danggn tɔ, zang tantɛ ri ka tipi Yahudi nɛɛ tipi Samariya nandon. Ɓi rɛɛ zang shonang Yeesɔ kɔ ri nwang ɓarɛ shɛ̃ɛning. 
ACT.8.2	Zang ɓɔɔ ri bang Laa nɛɛ yeti gbete ri gbãa Istifanu, ri kaa wu nyavɔ gbãng gbãng. 
ACT.8.3	Shaawulu kãa ɓi gbalang ɓɔɔ nɛɛ wu ningsi zang ɓɔɔ ri dũng Laa ɓɛɛ, dɔ̃ɔ gbete. Dàarɛ́ ka gãa gãa, yiki zang varɛ nɛɛ zang soro, wu daa looro ri ka sãa.
ACT.8.4	Zang ɓɔɔ ri shing danggn tɔ ɓɔɔ ri tantɛ nɛɛ nɔng piti piti ri rangkɛ Ruu Laa ka nɔng ɓɔɔ ri daarɛ ɓɛɛ. 
ACT.8.5	Filibu daa ka gari ɓɔɔ ka tipi Samariya, daa kɔɔ zang ruu Kirisi ka nɔngkɔ. 
ACT.8.6	Ɓɔɔ zang ɓɔɔ ri kpalɛ zɔɔ, ri tãa vuu ɓɔɔ wu kɔɔyi, a ri ti zi vuu ɓɔɔ zang zirɛ zang mã naa ka danggn ɓɔɔ wu palɛ ɓɛɛ, ri ɓaa shoo kaa tɔ̃ɔ tɔ̃ɔ. 
ACT.8.7	Suru shi kpang, ri mɛɛrɛ nyaa ka lapa ka ɓɔɔ ri nwangkɛ nɛɛ bii zang ɓɛɛ. Zang ɓɔɔ ri kàa katɔ, nɛɛ zang ɓɔɔ bii ɓarɛ vɔ katɔ, zang ti masɛ ri jong. 
ACT.8.8	Zang tãa tĩnang ka gari kaɓa dɔɔli.
ACT.8.9	Yɔɔ ɓɔɔ kagn ka gari kaɓa, zang ɓaa wu nɛɛ Siman. Bɛ̀ɛ́ hɛ̃ɛ paa. Palɛ vuu ɓɔɔ zang zirɛ zang mã naa ka danggn dɔɔli, a kɔɔrɔ zang nɛɛ wu ɓi zang bang. 
ACT.8.10	Zang ɓɔɔ ri ka gari nandon, zang bang nɛɛ wujɛ, ri ɓaa shoo ka nyaa ɓiɓɛ. Ri kɔ̀ɔrɔ́ nɛɛ, “Yɔɔ keɓe ɓi naa vuu palɛnang Laa ɓɔɔ zang ɓaa nɛɛ, ‘Naa vuu palɛnang ɓɔɔ bang dɔɔli ɓɛɛ.’ ” 
ACT.8.11	Ri dũng wu, ka ruu ɓɔɔ, diki bee tɔ, ɓɔɔ wu pàlɛ́ ri vuu ɓɔɔ ri zirɛ ri mã naa ka danggn nɛɛ paa hɛ̃ɛnang ɓiɓɛ ɓɛɛ. 
ACT.8.12	Ɓɔɔ ri shing danggn ka Ruu Tɔ̃ɔ kpanti roonang Laa ɓɔɔ Filibu kɔɔ ri, a ɓɔɔ kaa nung Yeesɔ Kirisi, zang palɛ ri batizima, zang varɛ nɛɛ zang soro nandon. 
ACT.8.13	Siman nɛɛ yuu ɓiɓɛ shing danggn jong ka knti ɓɔɔ zang palɛ wu batizima tɔ, ràkɛ́ kaa nɛɛ Filibu diki diki. Siman mã naa ka danggn, ka ruu vuu ɓɔɔ zang zirɛ zang mã naa ka danggn ɓɔɔ wu zìlí Filibu palɛ ɓɛɛ.
ACT.8.14	Zang shonang Yeesɔ ɓɔɔ ri ka Urushalima, ri tãa nyaa nɛɛ zang Samariya ri ta Ruu Laa tɔ, ka ruu nɔngkɔ, ri dɔ̃ Bituru nɛɛ Yɔhana ka bii ɓarɛ. 
ACT.8.15	Ri daa shɛ̃ɛ nɔng, a ri gaa zang ɓɔɔ ri shing danggn tɔ Laa, nɛɛ tɔ̀ɔ, Laa wu a ri Suru ɓiɓɛ kati. 
ACT.8.16	Ka ruu ɓɔɔ, bɛ̀ɛ́ Suru Laa a gn ka bii zang gbete ka teteng ɓarɛ kpang ɓɛɛ. Zang palɛ ri batizima ɓarɛ doo nɛɛ nung Kpanti Yeesɔ kɔ shɛ̃ɛning. 
ACT.8.17	Bituru nɛɛ Yɔhana ri shĩili naa kaa yuu ɓarɛ, a Suru Laa a kaa bii ɓarɛ.
ACT.8.18	Siman zirɛ Laa a zang Suru ɓiɓɛ ka ɓɔɔ rɛɛ zang shonang Yeesɔ ri shĩili naa ka yuu zang ɓɛɛ, ka ruu nɔngkɔ, á Bituru nɛɛ Yɔhana saka, 
ACT.8.19	a kɔɔ ri tɔɔ, “Nɔɔ a m naa vuu palɛnang keɓe jong, tɔ̀ɔ, zang ɓɔɔ n nɛɛ shing naa ka yuu ɓiɓɛ Suru Laa wu a jong ka bii ɓiɓɛ.” 
ACT.8.20	Bituru kasɛ wu nyaa tɔɔ, “Mɔ́ɔ shaarɛ nɛɛ saka ɓaaɓɛ ning, ka ruu ɓɔɔ, mɔɔ kɔɔ nɛɛ mɔɔ hoo vuu ɓɔɔ Laa a zang waati katɔ ɓɛɛ. 
ACT.8.21	Ruu ɓaaɓɛ hãa ɓi kagn ka shonang keɓe kpang, ka ruu ɓɔɔ, yeti ɓaaɓɛ ɓi tɔ̃ɔ ka tĩng Laa kpang ɓɛɛ. 
ACT.8.22	Kɔ̃sɔ yeti ɓaaɓɛ ta, ka ruu vuu shi kpang keɓe, mɔɔ gaa Laa wu yaa mɔɔ gbalang, ka ruu ɓɔɔ, mɔɔ rɛ̃rɛ vuu shi kpang naa weɓe ɓɛɛ. 
ACT.8.23	Ka ruu ɓɔɔ, n zirɛ sũnyaa kagn yeti ɓaaɓɛ dɔɔli ɓɛɛ, vuu shi kpang ti ɓa mɔɔ yuu tɔ ɓɛɛ.” 
ACT.8.24	Siman kɔɔ Bituru nɛɛ Yɔhana tɔɔ, “Nɔɔ gaa m Laa jong, tɔ̀ɔ, vuu ɓɔɔ nɔɔ kɔɔyi wu palɛ m kaa tɔ̀ɔ́ gbete kpang.” 
ACT.8.25	Bituru nɛɛ Yɔhana ri kɔɔrɔ vuu ɓɔɔ Laa palɛ, a ri ti rang zang Ruu Laa tɔ, ri gbãayu ri daa Urushalima kati. Ri kɔɔrɔ zang Ruu Laa ka rɛɛ gari Samariya ka gbalang ɓɔɔ ri daa ɓɛɛ.
ACT.8.26	Zang nyaa shonang Laa ɓɔɔ ka lapa kɔɔ Filibu tɔɔ, “Yupaa mɔɔ daa ka dii mɔɔ sɔɔ gbalang gbaala ɓɔɔ yupaa nɛɛ Urushalima daa ka Gaza ɓɛɛ.” 
ACT.8.27	Ka ruu nɔngkɔ, Filibu kpalɛ bii a daayi. Daa kana, a kpisi yuu nɛɛ yɔɔ tipi Habasha ɓɔɔ bii varɛ ɓiɓɛ vɔ katɔ ɓɛɛ, gbãayu dàá kaa tipi ɓiɓɛ. Yɔɔ keɓe zang bang kɔ nwani. Wukɔ yiti saka Kandakatu, jaa soro ɓɔɔ roo kpanti ka tipi Habasha ɓɛɛ. Dàa Urushalima nɛɛ wu daa bang Laa.
ACT.8.28	A gbãayu kana, vang ka yuu kɛkɛ ɓɔɔ gbantang gɔ̃ ɓɛɛ. Ɓɔɔ wu nwang ka yeti kɛkɛ, gã labeenang ɓɔɔ Ishaya zang nyaa shonang Laa bee ɓɛɛ. 
ACT.8.29	A Suru Laa kɔɔ Filibu tɔɔ, “Daa ka nɔng kɛkɛ kaɓa naabm, mɔɔ ra ka kagn ɓiɓɛ.” 
ACT.8.30	A Filibu yurɛ daa ka bii kɛkɛ daa tãayi yɔɔ gã labeenang Ishaya zang nyaa shonang Laa. A Filibu hɛ̃ɛ wu tɔɔ, “Mɔɔ zi vuu kɔ mɔɔ gã ɓɛɛ ɓu tɔ ya?”
ACT.8.31	Yɔɔ zang bang keɓe kasɛ wu nyaa tɔɔ, “Zang ɓɔɔ nɛ́ɛ kɔɔ m dĩiri ɓiɓɛ kpang, n zi biya?” A kɔɔ Filibu nɛɛ wu vang ta, wu naa nwang nɛɛ wu ka yeti kɛkɛ, 
ACT.8.32	Nɔng ɓɔɔ yɔɔ kaɓa gãrɛ keɓe,
ACT.8.32	Nwáng naa mɛ̀ɛrɛ́ ɓɔɔ zang daa nɛɛ
ACT.8.32	mani ka nɔng yeenang ɓɛɛ,
ACT.8.32	a puu nyaa ɓiɓɛ kpang. Nwang naa jamɛ̀ɛrɛ́
ACT.8.32	ɓɔɔ zang kpang shãngti ɓiɓɛ, kaa nyaa kpang ɓɛɛ.
ACT.8.33	Zang pálɛ́ wu vuu yusɛ̃ɛ a zang
ACT.8.33	ɓɔɔ ti jɛ̃̀ɛ́ wu ruu tɔ̃ɔ kpang.
ACT.8.33	Zang ɓɔɔ zunung ɓɔɔ wu kɔɔ zang ruu
ACT.8.33	ka yuu zɔ̃ng ɓiɓɛ kpang.
ACT.8.33	Ka ruu ɓɔɔ, zang nyɔ wu vɔrɔ bɛ̀ɛ́ diki ɓiɓɛ
ACT.8.33	ka koo keɓe waa nyaa gn kpang ɓɛɛ.
ACT.8.34	Yɔɔ ɓɔɔ bii varɛ ɓiɓɛ vɔ katɔ kaɓa, hɛ̃ɛ Filibu tɔɔ, “Kɔɔ m jong, zang nyaa shonang Laa rang ruu ka yuu wiya? Ka yuu ɓiɓɛ ya, kɔ ka yuu zang ɓɔɔgn?” 
ACT.8.35	A Filibu puu nyaa, gaayu nɛɛ ruu zang nyaa shonang Laa keɓe ɓɔɔ yɔɔ gã ɓɛɛ, a kɔɔ yɔɔ Ruu Tɔ̃ɔ Kpanti Laa kati ka yuu Yeesɔ. 
ACT.8.36	Ri daa kana ka gbalang, a ri naa a ka nɔng ɓɔɔ mii kagn ɓɛɛ. Yɔɔ ɓɔɔ bii varɛ ɓiɓɛ vɔ katɔ keɓe kɔɔyi tɔɔ, “Mii keɓe, palɛ m batizima ta.”
ACT.8.37	[Filibu kɔɔ wu tɔɔ, “Naa mɔɔ shing danggn ka bii Laa nɛɛ yeti ɓaaɓɛ nandon, n palɛ mɔɔ batizima katɔ.”
ACT.8.37	Yɔɔ kasɛ wu nyaa tɔɔ, “N shing danggn tɔ, nɛɛ Yeesɔ Kirisi wukɔ Jaa Laa.”]
ACT.8.38	A kɔɔ zang ɓɔɔ raa nyaa gbantang nɛɛ kɛkɛ wu shiiyi. Filibu nɛɛ yɔɔ ɓɔɔ bii varɛ ɓiɓɛ vɔ katɔ, ri shooro kaa nɛɛ yeti kɛkɛ, ri daa ka yeti mii, a Filibu palɛ wu batizima kati. 
ACT.8.39	Ri nwang tɔ nɛɛ yeti mii, a Suru Laa tuu Filibu daa nɛɛ wu. Yɔɔ zang bang keɓe, zi Filibu takpang, a yi gbalang daanang ɓiɓɛ, tã̀a tĩnang dɔɔli. 
ACT.8.40	Filibu daa nwang nyaa ka gari Azotu. A riki rɛɛ gari nandon, kɔɔrɔ zang Ruu Tɔ̃ɔ Laa, a nɛɛ mani ka Kayisariya.
ACT.9.1	Bɛɛ gnvɔ yeti Shaawulu kà gň kpang, ka ɓɔɔ wu kasɛ nɛɛ wu nyɔkɔ rɛɛ zang ɓɔɔ ri mantɛ vuu ka bii Kpanti Yeesɔ vɔrɔ ɓɛɛ. Dàa ka bii kpanti zang ɓɔɔ ri dɔɔ vuu ka Gãa Laa ɓɛɛ, 
ACT.9.2	a gaa wu nɛɛ wu bee wu labeenang ɓɔɔ wu daa a zang ka rɛɛ gãa zɔɔ kpalɛnang ɓɔɔ ka gari Damasiku ɓɛɛ. Wu nɛɛ daa ĩi zang ɓɔɔ ri dũng Gbalang keɓe kagn nɔng, zang varɛ nɛɛ zang soro, wu yiki ri, wu mãlɛ naa ɓarɛ, wu a nɛɛ ri ka gari Urushalima.
ACT.9.3	Daa kana gbalang, a naabm tɔ nɛɛ Damasiku, a nɔng yakɛ nɛɛ lapa, kiiri wu nyaa ka teteng. 
ACT.9.4	Watɛ ka tipi, a tãa yee kɔ̀ɔ́ wu nɛɛ, “Shaawulu, Shaawulu, mɔɔ dang m jĩng nɔngkɔ, ka ruu viya?”
ACT.9.5	A Shaawulu hɛ̃ɛyi nɛɛ, “Mɔkɔ ɓu wiya, Kpanti?”
ACT.9.5	A yee keɓe kɔɔ wu tɔɔ, “Nkɔ Yeesɔ, ɓɔɔ mɔɔ dang wu jĩng ɓɛɛ.” 
ACT.9.6	“Yupaa ta mɔɔ daa ka yeti gari, zang daa kɔɔ mɔɔ vuu ɓɔɔ mɔɔ palɛ ɓɛɛ ditɔ.”
ACT.9.7	Zang ɓɔɔ ri daa nɛɛ wu, ri shiiyi, ri zi vuu ɓɔɔ ri kɔɔ takpang. Ri tãa yee tɔ, a ri zi zang kaa tɔ̀ɔ́ gbete kpang. 
ACT.9.8	Shaawulu naa yupaa nɛɛ tipi, ɓɔɔ puu jĩng, a zi nɔng takpang. Zang yi wu kaa naa, zang daa nɛɛ wu ka Damasiku. 
ACT.9.9	Diki ɓiɓɛ taati zi nɔng kpang. Shaa vuu shaanang kpang, ti ɓoo mii kpang.
ACT.9.10	Ka gari Damasiku, yɔɔ ɓɔɔ dũng Laa kagn, zang ɓaa wu nɛɛ Hananiya. Yeesɔ rang yee nɛɛ wu bɛ̀ɛ́ rɔ̃kɔ katɔ tɔɔ, “Hananiya.”
ACT.9.10	A kasɛ nyaa nɛɛ, “Wee n ɓee, Kpanti.” 
ACT.9.11	A Yeesɔ kɔɔ wu tɔɔ, “Yupaa mɔɔ daa ka gãa Yahuda ɓɔɔ ka gbalang ɓɔɔ zang ɓaa nɛɛ, ‘Gbalang ɓɔɔ shiiri katɔ’ ɓɛɛ, mɔ́ɔ daa hɛ̃ɛ nɔng yɔɔ gari Taasu, ɓɔɔ zang ɓaa wu nɛɛ Shaawulu ɓɛɛ. Kãntang keɓe, gaa Laa kana. 
ACT.9.12	Ɓɔɔ wu gaa Laa doo naa, a zi yɔɔ ɓɔɔ zang ɓaa wu nɛɛ Hananiya kaɓa ka yeti rɔ̃kɔnang. Hananiya arɛ naa shing wu naa ka yuu, a jĩng ɓiɓɛ zi nɔng kaa tɔkn.” 
ACT.9.13	A Hananiya kasɛ nyaa tɔɔ, “Kpanti, zang dɔɔli ri kɔɔ m ruu tɔ ka yuu yɔɔ keɓe, ka ruu vuu shi kpang ɓɔɔ wu palɛ zang ɓaaɓɛ ka Urushalima ɓɛɛ. 
ACT.9.14	Wee à ka Damasiku ɓee, ɓi rɛɛ zang bang bang zang ɓɔɔ ri dɔɔ vuu ka Gãa Laa, a wu naa nɛɛ wu naa yiki zang ɓɔɔ ri ɓaa nung ɓaaɓɛ ɓɛɛ nandon.”
ACT.9.15	A Kpanti Yeesɔ kɔɔ wu tɔɔ, “Dita ka ruu ɓɔɔ n zɔ̃́ng wu tɔ, nɛɛ wu pàlɛ̀ m shonang ɓɛɛ. Wu daa kɔɔrɔ zang ɓɔɔ ri zang Isirela kpang, nɛɛ rɛɛ kpanti ɓarɛ, nɛɛ zang Isirela, ruu mɛɛ kati ɓɛɛ. 
ACT.9.16	Ń ti tusu wu naa ɓɔɔ wu naa dang jĩng dɔɔli, ka ruu mɛɛ ɓɛɛ.”
ACT.9.17	A Hananiya daayi, daa hãa nyaa ka yeti gãa, shing naa ka yuu Shaawulu, a kɔɔyi tɔɔ, “Manzung Shaawulu, Kpanti Yeesɔ ɓɔɔ nwáng nyaa ka mɔɔ ka gbalang, ka ɓɔɔ mɔɔ a ka nihn ɓɛɛ, wukɔ shong m. Shong m nɛɛ tɔ̀ɔ, mɔɔ zi nɔng kaa tɔkn, nɛɛ tɔ̀ɔ, Suru Laa wu a kaa bii ɓaaɓɛ”. 
ACT.9.18	Nyaa kɔɔ doo naa ɓee, vuu naa koko bii jaazĩi nwang nɛɛ jĩng Shaawulu, a zi nɔng kaa tɔkn. A yupaa, zang palɛ wu batizima kati. 
ACT.9.19	A naa shaa vuu shaanang, a kaka ɓiɓɛ sɔɔ kati. Shaawulu nwang nɛɛ zang ɓɔɔ ri dũng Laa ɓɛɛ, ka Damasiku diki bee katɔ tɔkɔlɔng.
ACT.9.20	A yupaa tantɛnang daa ka gãa zɔɔ kpalɛnang, a gaa tɔɔsung ɓɔɔ wu rang zang ruu ka yuu Yeesɔ kati. Kɔɔ zang nɛɛ “Yeesɔ ɓi Jaa Laa.”
ACT.9.21	Zang ɓɔɔ ri tãa vuu ɓɔɔ wu kɔɔyi, ri mã naa ka danggn, a ri hɛ̃ɛyi nɛɛ, “Wee ɓi yɔɔ ɓɔɔ nyɔ̀kɔ́ zang ɓɔɔ ri ɓaa nung Yeesɔ vɔrɔ ka Urushalima ɓɛɛ kpang ya? Ti a ka nihn ka ruu ɓɔɔ wu yiki ri, wu daa nɛɛ ri ka Urushalima, wu daa a rɛɛ zang bang bang zang ɓɔɔ ri dɔɔ vuu ka Gãa Laa kpang ya?”
ACT.9.22	Shaawulu ti rang zang yee Laa kaa gbãng gbãng. Ruu ɓɔɔ kɔɔyi nɛɛ tɔ̀ɔ, zang zi kati nɛɛ Yeesɔ kɔ Kirisi, wu ruu ɓɔɔ mɔɔ làá nyaa kpang. Ka ruu nɔngkɔ, zang Yahudi ɓɔɔ ri ka Damasiku ri zi vuu ɓɔɔ ri kɔɔ wu takpang.
ACT.9.23	Diki naa bee tɔ, a rɛɛ zang Yahudi ri tɔ̀ng zɔɔ ri kãa gbalang ɓɔɔ naa ri nyɔ Shaawulu vɔrɔ ɓɛɛ. 
ACT.9.24	Zang naa kɔɔ wu vuu ɓɔɔ ri mangnɛ nɛɛ ri palɛ ɓɛɛ. Ri gã nyaa gãa gari nɛɛ laagɛ̃ nɛɛ zĩi piti nɛɛ tɔ̀ɔ, ri nyɔ wu vɔrɔ. 
ACT.9.25	Ka ruu nɔngkɔ, zang ɓɔɔ ri dũng Shaawulu ri mã soo ka sàáng ri shing wu kagn nɛɛ zĩi, ri yaa wu naa nɛɛ hangka ɓɔɔ zang yaa ka bii gbang tapɔng, ɓɔɔ zang mã̀ayi zang kiiri gari nyaa nɛɛ mani ɓɛɛ.
ACT.9.26	Shaawulu daa Urushalima nɛɛ wu daa ɓakɛ yuu kaa nɛɛ rɛɛ zang ɓɔɔ ri dũng Laa ɓɛɛ. Ri kaa vɔrɔ ɓiɓɛ nandon, ri tɔɔ, wu ɓi gn zang ɓɔɔ dũng Laa niizang kpang. 
ACT.9.27	A Baranaba atɛ wu ka bii rɛɛ zang shonang Yeesɔ. Naa kɔɔ ri naa ɓɔɔ Shaawulu zi Kpanti Yeesɔ ka gbalang, a Kpanti rang wu yee ɓɛɛ. A ti kɔɔ ri náa ɓɔɔ rang zang ruu ka yuu nung Yeesɔ ka Damasiku, kaa vɔrɔ kpang ɓɛɛ.
ACT.9.28	A Shaawulu nwang kaa nɛɛ ri, rakɛ ka Urushalima nandon. Kɔ̀ɔ́ zang ruu ka yuu nung Kpanti Yeesɔ ti kaa vɔrɔ kpang. 
ACT.9.29	Ti rang yee, a ri làa zɔɔ nyaa nɛɛ rɛɛ zang Yahudi ɓɔɔ ri ráng ɓarɛ nyaa Heleni ɓɛɛ. A zang Yahudi keɓe, ri kãa gbalang ɓɔɔ naa ri nyɔ wu vɔrɔ ɓɛɛ. 
ACT.9.30	Ɓɔɔ rɛɛ zang shonang Yeesɔ ri tãa nyaa, ri tuu Shaawulu ri daa nɛɛ wu ka gari Kayisariya. Ri daa shing wu nɛɛ wu dita ka gari Taasu. 
ACT.9.31	Ka diki kaɓa, zang ɓɔɔ ri dũng Laa ɓɔɔ ri ka tipi Yahudi, nɛɛ tipi Galili, nɛɛ tipi Samariya nandon, ri tãa tĩnang nwannang ɓarɛ kati. Suru Laa yi ri naa kagn, a mã ri danggn. Ri shang kaa jong ka ɓɔɔ ri nwangnɛ ri a Laa bannang ɓɛɛ.
ACT.9.32	Bituru rakɛ nɛɛ nɔng piti piti, a diki ɓɔɔgn daayi nɛɛ wu daa leng rɛɛ zang Laa ɓɔɔ ri ka gari Liida ɓɛɛ. 
ACT.9.33	Daa ĩi yɔɔ ɓɔɔ kagn nɔng, zang ɓaa wu nɛɛ Aniya ɓɔɔ bii ɓiɓɛ vɔ katɔ ɓɛɛ. Zunung ɓɔɔ wu yupaa nɛɛ latãng ɓiɓɛ kpang saa daa mantaati. 
ACT.9.34	Bituru kɔɔ wu tɔɔ, “Aniya Yeesɔ Kirisi masɛ mɔɔ tɔ. Yupaa mɔɔ palɛ latãng ɓaaɓɛ waasɛ̃.” A Aniya tantɛ paa yunang. 
ACT.9.35	Zang ɓɔɔ ri roo gãa ka Liida nɛɛ tipi Sharong ri zi wu katɔ nandon. Ri ti raa zang ɓɔɔ ri dũng Laa kaa nandon.
ACT.9.36	Jaa soro ɓɔɔ kagn dũng Laa, ka gari Joopa zang ɓaa nung ɓiɓɛ nɛɛ Tabita (Tabita nɛɛ nyaa Heleni ɓi Dorika, nung ɓɔɔ zang ɓaa mákà ɓɛɛ). Jaa soro keɓe pálɛ̀ ɓi tɔ̃ɔ diki diki, ti yi zang ɓɔɔ vuu ka naa kpang, naa ka bii. 
ACT.9.37	Ka laa kaɓa, vuu palɛ wu, a vɔrɛ. Zang sɔ̀ɔ vɔrɔ ɓiɓɛ, a zang daa shing wu ka yeti gãa lapa 
ACT.9.38	Joopa nɛɛ Liida ri bee kpang. Ɓɔɔ rɛɛ zang ɓɔɔ ri dũng Laa ka Joopa ri tãa nyaa nɛɛ Bituru ka Liida, ri shong zang varɛ ziti ka bii ɓiɓɛ. Ri kɔɔ wu tɔɔ, “Ruu zɔ̃ɔrɔ mɔɔ katɔ, a ka bii ɓuru tantɛnang.” 
ACT.9.39	A Bituru kpalɛ bii a daa kaa nɛɛ rɛɛ zang ɓɔɔ zang shong ri ɓɛɛ. Daa shɛ̃ɛ nɔng tɔ, a zang vang nɛɛ wu ka gãa lapa. Rɛɛ suvɔ ri kpalɛ zɔɔ ka bii ɓiɓɛ nandon ri kaa nyavɔ. Ri ti tusu wu rɛɛ fɔ̃ɔrɔ ɓɔɔ Dorika haarɛ bɛ̀ɛ́ wu doo ningkãari ɓɛɛ. 
ACT.9.40	Bituru nwangsɛ ri nɛɛ yeti gãa nandon, a tang ka tipi, gaa Laa, a raa jĩng ka vɔrɔ, a kɔɔyi tɔɔ, “Tabita, yupaa ta.” A Tabita puu jĩng, ɓɔɔ zi Bituru, yupaa nwang doopaa. 
ACT.9.41	Bituru yì wu naa ka bii, a shii kaa nɛɛ doo. Bituru, ɓaa nyaa kaa rɛɛ zang ɓɔɔ ri dũng Laa, nɛɛ rɛɛ suvɔ a á ri Tabita kaa ningkãari. 
ACT.9.42	Ruu keɓe baa gari Joopa nandon, a zang dɔɔli ri shing danggn kaa bii Laa. 
ACT.9.43	Bituru nwáng ka Joopa ka gãa Siman, yɔɔ ɓɔɔ zaa koo vuu ɓɛɛ, diki ɓiɓɛ bee katɔ tɔkɔlɔng.
ACT.10.1	Zang bang sɔɔja ɓɔɔ kagn Kayisariya, zang ɓaa wu nɛɛ Koneliyu. Wukɔ zang bang vàá sɔɔja Rooma ɓɔɔ laa maani dakn mangbete, ɓɔɔ ɓi rɛɛ zang Italiya kɔ shɛ̃ɛning kagn ɓɛɛ. 
ACT.10.2	Koneliyu ɓi zang ɓɔɔ dũng Laa ɓɛɛ. Bang Laa nɛɛ zang gãa ɓiɓɛ piti. Yi rɛɛ zang Yahudi ɓɔɔ vuu ka naa ɓarɛ kpang naa ka bii, ti gaa Laa diki diki. 
ACT.10.3	Diki ɓɔɔ kagn bɛ̀ɛ́ laa kpɛ̃ɛ tɔ, nung saka taati, Koneliyu rɔ̃kɔ. Ka rɔ̃kɔnang keɓe, zi zang nyaa shonang Laa ɓɔɔ ka lapa ɓɛɛ gbàrɛ gbàrɛ arɛ a ɓaa wu nyaa tɔɔ, “Koneliyu.”
ACT.10.4	Koneliyu ã̀tɛ zang nyaa shonang Laa ɓɔɔ ka lapa ɓɛɛ jĩng ka bii. Bii kaa wu vɔrɔ, a kasɛ nyaa tɔɔ, “Ɓu viya Kpanti.”
ACT.10.4	Zang nyaa shonang Laa ɓɔɔ ka lapa, kasɛ wu nyaa tɔɔ, “Laa tãa gaanang ɓɔɔ mɔɔ gaa wu tɔ. Ti zi tɔ̃ɔ ɓɔɔ mɔɔ pàlɛ́ zang tɔ, ka ruu nɔngkɔ, danggn ɓaaɓɛ ning Laa kpang. 
ACT.10.5	Shong rɛɛ zang varɛ ka Joopa ri daa ɓaa mɔɔ nyaa ka Siman ɓɔɔ zang ɓaa wu nɛɛ Bituru ɓɛɛ. 
ACT.10.6	Nwàng zanti ka gãa Siman yɔɔ ɓɔɔ zaa koo vuu ɓɛɛ. Roo gãa ka nyaa waapo naabm.” 
ACT.10.7	Ɓɔɔ zang nyaa shonang Laa ɓɔɔ ka lapa ɓɔɔ rang yee nɛɛ wu daa tɔ, Koneliyu ɓaa nyaa ka rɛɛ zang varɛ ziti ka teteng zang ɓɔɔ ri palɛ shonang ka gãa ɓiɓɛ, nɛɛ yɔɔ sɔɔja gbete ka teteng rɛɛ sɔɔja ɓɔɔ ri gã wu ɓɛɛ. Yɔɔ keɓe dũng doo Laa kɔ. 
ACT.10.8	Kɔɔ ri vuu ɓɔɔ pálɛ̀ nandon, a shong ri kaa Joopa.
ACT.10.9	Nɔng gãntɛ tɔ rɛɛ zang keɓe, ri yi gbalang tɔ, ri a tɔ naabm nɛɛ Joopa. Bituru vang ɓi kaa gãa lapa bɛ̀ɛ́ laa kaa dalɛ yuu nɛɛ wu gaa Laa. 
ACT.10.10	Nyɔkɔ nyɔ wu tɔ, kasɛ vuu ɓɔɔ wu shaa ɓɛɛ. Zang nwàá wu vuu shaanang doo kana, a rɔ̃kɔ kati. 
ACT.10.11	Zirɛ lapa puuyi, vuu a kana nɛɛ lapa naa fɔ̃ɔrɔ nyaa pɛɛrɛ bang ɓɔɔ zang yaa naa nɛɛ soo ɓɔɔ zang mãlɛ ka nyaa ɓiɓɛ ɓɔɔ dɛ̃ɛti ɓɛɛ. 
ACT.10.12	Ka yeti fɔ̃ɔrɔ keɓe, rɛɛ yɔpɔ ɓɔɔ takɛ doo dɛ̃ɛti kagn ka zɔ̃ng zɔ̃ng, nɛɛ rɛɛ vuu ɓɔɔ gɔ̃ nɛɛ buru, nɛɛ rɛɛ jaaning ɓɔɔ ri tãarɛ ka lapa ɓɛɛ. 
ACT.10.13	A tãa yee kɔɔ wu tɔɔ. “Bituru, yupaa ta, mɔɔ nyɔrɛ, mɔɔ shaayi.” 
ACT.10.14	Bituru kasɛ wu nyaa tɔɔ, “Kpang Kpanti, n shaa vuu ɓɔɔ nyaa dannang zang Yahudi zãa ruu shaanang katɔ, gngn kpang.”
ACT.10.15	A tãa yee tɔkn daa kaa doo ziti nɛɛ, “vuu ɓɔɔ Laa kɔɔyi nɛɛ tɔ̃ɔ, mɔɔ tɔ́ɔ̀ kpang nɛɛ shi kpang, kpang.” 
ACT.10.16	Zang palɛ vuu keɓe nɔngkɔ dakn taati, a zang gɔ̃ vuu bìí, zang daa nɛɛ mani ka lapa.
ACT.10.17	Bituru rɛ̃rɛ dɔɔ kana ka yuu dĩiri rɔ̃kɔnang kɔ wu rɔ̃kɔ ɓee, a zang ɓɔɔ Koneliyu shong ri, hɛ̃ɛ nɔng gãa Siman tɔ, ri ĩi tɔ, a ri shii kaa nyaa gãa. 
ACT.10.18	Ri ɓaa nyaa, a ri hɛ̃ɛ zang tɔɔ, “Zang zanti kagn gãa keɓe ɓɔɔ zang ɓaa nung ɓiɓɛ nɛɛ Siman, a ɓɔɔ nɛɛ Bituru ya?”
ACT.10.19	Bituru rɛ̃rɛ doo kana ka yuu vuu ɓɔɔ wu zi ɓɛɛ, a Suru Laa kɔɔ wu tɔɔ, “Siman, zang varɛ taati ri kãa nɔng ɓaaɓɛ. 
ACT.10.20	Kpalɛ bii, mɔɔ shooro. Mɔɔ rɛ̃rɛ gn ziti ka yuu daanang kpang. Mɔɔ daa nɛɛ ri, ka ruu ɓɔɔ, nkɔ shong ri ɓɛɛ.” 
ACT.10.21	A Bituru shooro nɛɛ gãa lapa daa kɔɔ ri tɔɔ, “Nkɔ zang ɓɔɔ nɔɔ kãa wu ɓɛɛ. Nɔɔ à ka ruu viya?”
ACT.10.22	Ri kasɛ wu nyaa tɔɔ, “Zang bang sɔɔja ɓɔɔ zang ɓaa wu nɛɛ Koneliyu kɔ shong ruu. Koneliyu zang tɔ̃ɔ, bang Laa, a zang Yahudi nandon, ri a wu bannang dɔɔli. Zang nyaa shonang Laa ɓɔɔ ka lapa ɓɛɛ gbete, kɔɔ wu nɛɛ wu ɓaa mɔɔ nyaa ka gãa ɓiɓɛ. Nɛɛ tɔ̀ɔ wu tãa vuu ɓɔɔ mɔɔ kɔɔ ɓɛɛ.” 
ACT.10.23	Bituru ɓaa ri nyaa daa kaa nɛɛ ri ka yeti gãa. Ri roo kaa nɔngkɔ.
ACT.10.23	Nɔng gãntɛ tɔ, a Bituru kpalɛ bii daa kaa nɛɛ ri. Zang ɓɔɔ ka teteng rɛɛ zang ɓɔɔ ri dũng Laa ka Joopa, ri daa kaa jong nɛɛ wu. 
ACT.10.24	Nɔng gãntɛ kaa tɔkn, a ri shɛ̃ɛ Kayisariya kati. Ri daa ĩi Koneliyu nɛɛ rɛɛ ɓeezung, nɛɛ rɛɛ ɓeesang ɓɔɔ wu ɓaarɛ ri nyaa ri gã wu tɔ. 
ACT.10.25	Bituru hãa nyaa kana ka yeti gãa, a Koneliyu kpisi wu yuu. Tang nɛɛ gutu ka tĩng ɓiɓɛ, a bang wu. 
ACT.10.26	Bituru wisi wu paa, a kɔɔ wu tɔɔ, “Shii doo paa n m doo shɔnzang naa mɔkɔ.” 
ACT.10.27	Ri ráng yee kana nɛɛ zɔɔ ri daa yeti gãa, a ɓɔɔ Bituru daa ka yeti gãa daa ĩi zang ri kpalɛ zɔɔ tɔ gaagaa. 
ACT.10.28	A kɔɔ ri tɔɔ, “Nɔɔ zi tɔ, nyaa dannang zang Yahudi zãa ruu nwannang nɛɛ zang ɓɔɔ ri zang Isirela kpang ɓɛɛ katɔ. Nɛɛ ri ti daa zanti ka gãa ɓarɛ kpang. Laa tusu m, wàasɛ̀ m kpang, tɔ́ɔ, n ɓàa zang ɓɔɔ nɛɛ ri zang shi kpang, kpang. 
ACT.10.29	Ka ruu nɔngkɔ, ɓɔɔ zang shong nyaa, n laa nyaa kpang, n tantɛ anang. Ń hɛ̃ɛ nɔɔ, nɔɔ shong nyaa ka ruu viya?”
ACT.10.30	Koneliyu kasɛ wu nyaa tɔɔ, “Diki daa lɛɛkɔ dɛ̃ɛti bɛ̀ɛ́ n ka yeti gãa mɛɛ, n gàá Laa bɛ̀ɛ́ laa naa weɓe kɔ saka taati. A zang ɓɔɔ hãa fɔ̃ɔrɔ kɔlɔ katɔ nwang nyaa a shii ka tĩng mɛɛ, 
ACT.10.31	a kɔɔyi tɔɔ, ‘Koneliyu, Laa tãa gaanang ɓɔɔ mɔɔ gaa wu tɔ, danggn vuu tɔ̃ɔ ɓɔɔ mɔɔ pàlɛ́ zang ti ning wu kpang. 
ACT.10.32	Shong nyaa ka Joopa zang daa ɓàa mɔɔ nyaa ka Siman ɓɔɔ zang ɓaa wu nɛɛ Bituru ɓɛɛ. Nwàng zanti ka gãa Siman, yɔɔ ɓɔɔ zaa koo vuu ɓɛɛ. Gãa Siman ka nyaa waapo naabm.’ 
ACT.10.33	A n tantɛ nyaa kaa shonang ka bii ɓaaɓɛ. Mɔɔ ti pálɛ́ tɔ̃ɔ tɔ, ka ɓɔɔ mɔɔ arɛ ɓɛɛ. Wee ruu kpalɛ zɔɔ tɔ nandon ka tĩng Laa ɓee, kɔɔ ruu vuu ɓɔɔ Laa kɔɔ mɔɔ nɛɛ mɔɔ kɔɔ ruu ɓɛɛ ta.”
ACT.10.34	A Bituru gaa tɔɔsung yee rannang kati tɔɔ, “Niizang, n zi tɔ kati nɛɛ Laa shɛ̃ɛrɛ zang ɓi kpang. 
ACT.10.35	Ka zɔ̃ng zang kɔ ka koo nandon, zang ɓɔɔ nɛɛ kaa vɔrɔ Laa, nɛɛ ti palɛ vuu ɓɔɔ wu kasɛ, Laa ta wu ɓi katɔ. 
ACT.10.36	Laa shòng zang Isirela nyaa nɛɛ ruu ɓiɓɛ. Zang kɔɔ ri Ruu Tɔ̃ɔ Laa ɓɔɔ shing ri, ri nwang ka nyaa zɔɔ ɓɛɛ nɛɛ bii Yeesɔ Kirisi ɓɔɔ wukɔ kpanti zang piti ɓɛɛ. 
ACT.10.37	Nɔɔ tãa ruu kɔ baa tipi Yahudi ɓee tɔ, ɓɔɔ zang gaayu nɛɛ tipi Galili, kaa knti ɓɔɔ Yɔhana kɔɔ zang nɛɛ ri yaa vuu shi kpang ɓɔɔ ri palɛ ɓɛɛ. 
ACT.10.38	Ruu keɓe ɓi ruu Yeesɔ yɔɔ Nazara. Ɓɔɔ Laa a wu Suru ɓiɓɛ, nɛɛ naa vuu palɛnang ɓɛɛ. Yeesɔ keɓe daarɛ nɛɛ nɔng piti piti, pàlɛ́ zang tɔ̃ɔ, ti masɛ zang ɓɔɔ suru shi kpang ka bii ɓarɛ nandon, ka ruu ɓɔɔ, Laa nɛɛ wu ɓɛɛ. 
ACT.10.39	Vuu ɓɔɔ wu pálɛ́ ka tipi Yahudi nɛɛ gari Urushalima ruu zi nɛɛ jĩng ɓuru. A ri ti nyɔ wu vɔrɔ, ka ɓɔɔ ri ɓaa wu naa ka laa ɓɛɛ. 
ACT.10.40	A Laa wisi wu paa nɛɛ saa ka ɓɔɔ diki daa taati ɓɛɛ. A nwangsɛ wu nɛɛ zang zi wu. 
ACT.10.41	Wu zang piti ri zi wu kpang, ɓi rukɔ ɓɔɔ Laa shɛ̃ɛrɛ ruu katɔ kɔ zi wu shɛ̃ɛning. Rùu shaa vuu shaanang, a ruu ɓoo vuu nɛɛ wu ka knti ɓɔɔ wu seepaa tɔ nɛɛ saa ɓɛɛ. 
ACT.10.42	A á ruu nyaa nɛɛ ruu kɔɔ zang Ruu Tɔ̃ɔ Laa. Rùu kɔ̀ɔ́ zang nɛɛ Laa zɔ̃ng wukɔ nɛɛ wu nwang zang ɓɔɔ naa jɛ̃̀ɛ́ rɛɛ zang ɓɔɔ vɔ katɔ, nɛɛ zang ɓɔɔ nwang doo ningkãari ruu. 
ACT.10.43	Zang nyaa shonang Laa ri kɔɔ ruu ka yuu ɓiɓɛ tɔɔ, zang ɓɔɔ nɛɛ shing danggn ka bii ɓiɓɛ, Laa yaa zang keɓe gbalang vuu shi kpang ɓɔɔ wu palɛ katɔ nandon, ka ruu nung ɓiɓɛ.”
ACT.10.44	Bituru rang yee doo kana nyaa, a Suru Laa a ka bii zang ɓɔɔ ri ɓaa shoo ka ruu ɓiɓɛ nandon. 
ACT.10.45	Zang Yahudi ɓɔɔ ri shing danggn ɓarɛ tɔ ɓɔɔ ri a nɛɛ Bituru nɛɛ gari Joopa, ri mã naa ka danggn, ka ɓɔɔ Laa a zang ɓɔɔ ri zang Isirela kpang Suru ɓiɓɛ jong ɓɛɛ. 
ACT.10.46	Ka ruu ɓɔɔ, ri tãayi zang ri rangkɛ yee nɛɛ nyaa ɓɔɔgn, ri dɔɔ Laa, ka ruu bannang ɓiɓɛ ɓɛɛ. A Bituru rang yee tɔɔ, 
ACT.10.47	“Zang keɓe, Laa a ri Suru ɓiɓɛ tɔ, naa ɓɔɔ a ruu ɓɛɛ. Zang ɓɔɔ zãyi rùu palɛ ri batizima nɛɛ mii kpang kagn ya?” 
ACT.10.48	A kɔɔyi nɛɛ, zang palɛ ri batizima nɛɛ nung Yeesɔ Kirisi. Ri gaa wu nɛɛ wu nwáng nɛɛ ri diki wu bee katɔ tɔkɔlɔng.
ACT.11.1	Rɛɛ zang shonang Yeesɔ, nɛɛ rɛɛ zang ɓɔɔ ri shing danggn tɔ, ɓɔɔ ri ka tipi Yahudi nandon, ri tãayi nɛɛ zang ɓɔɔ ri zang Isirela kpang, ri ta Ruu Laa tɔ jong. 
ACT.11.2	Ɓɔɔ Bituru daa ka Urushalima zang ɓɔɔ ri tɔɔ zang yee zang ɓɔɔ ri zang Isirela kpang shaa ka gbongkarɛ, ri rangkɛ wu. 
ACT.11.3	Ri tɔɔ, “Mɔɔ daa zanti ka gãa zang ɓɔɔ ri zi Laa kpang, ɓɔɔ ri yee shaa kpang ɓɛɛ, mɔɔ ti shaa vuu shaanang nɛɛ ri, ka ruu viya?” 
ACT.11.4	A Bituru kɔɔ ri ruu bìí kaa nandon nɛɛ naa ɓɔɔ gaayu ɓɛɛ tɔɔ:
ACT.11.5	“Bɛɛ n gàá Laa ka gari Joopa, a n rɔ̃kɔ. N zi vuu a nɛɛ lapa naa fɔ̃ɔrɔ nyaa pɛɛrɛ bang ɓɔɔ zang yaa naa nɛɛ soo ɓɔɔ zang mãlɛ ka nyaa ɓiɓɛ ɓɔɔ dɛ̃ɛti ɓɛɛ. Vuu bii naa shi ka tĩng mɛɛ naabm. 
ACT.11.6	A n pɛ̃ɛrɛ waasɛ̃, n zi rɛɛ yɔpɔ soro nɛɛ yɔpɔ kpaasi, a ɓɔɔ vuu ɓɔɔ ri gɔ̃ nɛɛ buru ɓɛɛ, nɛɛ jaaning. 
ACT.11.7	A n tãa yee kɔ̀ɔ́ m nɛɛ, ‘Bituru, yupaa, mɔɔ nyɔrɛ mɔɔ shaayi.’ 
ACT.11.8	N kɔɔyi nɛɛ, ‘Kpang, Kpanti vuu ɓɔɔ shi kpang daa nyaa mɛɛ gngn kpang.’ 
ACT.11.9	A yee bìí kasɛ nyaa tɔkn nɛɛ lapa daa kaa doo ziti tɔɔ, ‘Vuu ɓɔɔ Laa kɔɔyi nɛɛ tɔ̃ɔ mɔɔ tɔɔ kpang nɛɛ shi kpang, kpang.’ 
ACT.11.10	Zang palɛ vuu keɓe nɔngkɔ dakn taati, a zang gɔ̃ vuu bìí zang daa nɛɛ mani ka lapa. 
ACT.11.11	Knti bee kpang zang taati, ri tantɛ nyaa nwannang ka gãa ɓɔɔ ruu kagn ɓɛɛ. Zang shong ri ka bii mɛɛ nɛɛ Kayisariya. 
ACT.11.12	Suru Laa kɔɔ m tɔɔ n daa nɛɛ ri, ń rɛ̃rɛ gn ziti kpang. Zang ɓɔɔ ri dũng Laa mangbete zang Joopa keɓe, ri daa nɛɛ n ka Kayisariya, a ruu daa ka yeti gãa Koneliyu nandon. 
ACT.11.13	A Koneliyu kɔɔ ruu naa ɓɔɔ wu zi zang nyaa shonang Laa ɓɔɔ ka lapa, ka yeti gãa ɓiɓɛ a kɔɔ wu tɔɔ, ‘Shong zang ɓɔɔ, wu daa ka Joopa, zang daa ɓaa mɔɔ nyaa ka Siman ɓɔɔ zang ɓaa wu nɛɛ Bituru ɓɛɛ. 
ACT.11.14	Naa kɔ̀ɔ́ mɔɔ ruu ɓɔɔ ta yuu ɓaaɓɛ nɛɛ zang ɓɔɔ ri ka yeti gãa ɓaaɓɛ nandon.’ 
ACT.11.15	Ɓɔɔ n gaayu yee rannang hn, Suru Laa a ka bii ɓarɛ naa ɓɔɔ gaayu a ka bii ɓuru ɓɛɛ. 
ACT.11.16	A n kpàa danggn ruu ɓɔɔ Kpanti Yeesɔ kɔɔyi tɔɔ, ‘Yɔhana palɛ nɔɔ batizima ɓi nɛɛ mii, zang naa palɛ nɔɔ manɛ nɛɛ Suru Laa’ ɓɛɛ. 
ACT.11.17	Ruu zi tɔ nɛɛ Laa a ri vuu ɓɔɔ wu a ruu ka diki ɓɔɔ ruu shing danggn ka bìí Kpanti Yeesɔ Kirisi tɔ jong. N m kaa wi, n zãa Laa wiya?”
ACT.11.18	Ka ɓɔɔ ri tãa vuu keɓe, ri rangkɛ rɛɛ Bituru takpang, ri dɔɔ kaa Laa, ri kɔɔyi nɛɛ, “Nɛɛ nɔngkɔ, Laa a rɛɛ zang ɓɔɔ ri zang Isirela kpang gbalang tɔ jong nɛɛ ri kɔ̃sɔ yeti ɓarɛ, tɔ̀ɔ, ri vɔ kaa takpang.”
ACT.11.19	Zang ɓɔɔ ri tántɛ́, ka ruu jĩng ɓɔɔ zang dang zang ka knti ɓɔɔ Istifanu vɔ tɔ ɓɛɛ, ri daarɛ beebang ka tipi Fonishiya nɛɛ tipi Kuburu, nɛɛ gari Antakiya. Ri kɔɔ zang ɓɔɔ Ruu Laa kpang, ri kɔ̀ɔrɔ́ zang Yahudi kɔ shɛ̃ɛning. 
ACT.11.20	A zang ɓɔɔ kagn teteng ɓarɛ zang Kuburu nɛɛ ɓɔɔ Kiranɛ, ri daa ka Antakiya ri daa kɔɔ zang ɓɔɔ ri zang Isirela kpang Ruu Tɔ̃ɔ Laa jong, ka yuu Kpanti Yeesɔ. 
ACT.11.21	Laa yi ri naa kagn, ka ruu nɔngkɔ, zang dɔɔli ri shing danggn, a ri nwang kaa zang Laa.
ACT.11.22	Zang ɓɔɔ ri dũng Laa ka Urushalima, ri tãa ruu keɓe, a ri shong Baranaba kaa Antakiya. 
ACT.11.23	Ɓɔɔ daa shɛ̃ɛ nɔng, a zi naa ɓɔɔ Laa á ri tĩnang tãanang tɔ, tãa tĩnang jong. A mã ri danggn nɛɛ ri dũng Laa nɛɛ yeti ɓarɛ nandon. 
ACT.11.24	Baranaba ɓi zang tɔ̃ɔ, Suru Laa kagn bii ɓiɓɛ, ti shing danggn ka bìí Laa dɔɔli, ka ruu nɔngkɔ, zang dɔɔli ri a ka bii Laa.
ACT.11.25	A Baranaba daa ka gari Taasu nɛɛ wu daa kãa nɔng Shaawulu. 
ACT.11.26	Daa ĩi wu, a atɛ wu ka Antakiya. Ri ziti ri nwalɛ nɛɛ zang, ɓɔɔ ri dũng Laa, a ri ti tusu zang dɔɔli vuu, saa gbete. Zang gaayu zang ɓɔɔ ri dũng Laa ɓaanang ka Antakiya kɔ nɛɛ Kirista.
ACT.11.27	Ka diki kaɓa, zang nyaa shonang Laa ɓɔɔ ri yupaa nɛɛ Urushalima, ri daa ka Antakiya. 
ACT.11.28	Zang gbete ka teteng ɓarɛ, zang ɓaa wu nɛɛ Agabu, Laa a wu naa vuu palɛnang, a yupaa kɔɔyi tɔɔ, nyɔkɔ bang a kana ka koo nandon. (Nyɔkɔ keɓe náa á ka saa ɓɔɔ Kaladiyu nwang Kpanti ɓɛɛ). 
ACT.11.29	Rɛɛ zang ɓɔɔ ri dũng Laa ri mang ka yeti ɓarɛ nɛɛ rí kpalɛ vuu naa ɓɔɔ zang ɓu walɛ katɔ ɓɛɛ, ri yi rɛɛ manzung ɓuru ɓɔɔ ri dũng doo Laa kɔ doori ka tipi Yahudi ɓɛɛ naa ka bii. 
ACT.11.30	Ri kpalɛ kati nɔngkɔ, a ri shòng rɛɛ zang bang, zang ɓɔɔ ri dũng Laa saka bìí kaa nɛɛ naa rɛɛ Baranaba nɛɛ Shaawulu.
ACT.12.1	Ka diki kaɓa kɔ, kpanti Hiridu gaayu ɓɔɔ wu dang zang ɓɔɔ ka teteng zang ɓɔɔ ri dũng Laa jĩng. 
ACT.12.2	Shingnɛ zang dɔng yuu Yakub jaa nàá Yɔhana nɛɛ yere bang a Yakub vɔrɛ. 
ACT.12.3	Zirɛ vuu kɔ wu pálɛ́ ɓee zang Yahudi ri tãa tĩnang dɔɔli, a yi Bituru kaa jong. Palɛ vuu keɓe ka diki nyaalaa Borodi ɓɔɔ zang tɛ̃ɛ yisi kagn kpang ɓɛɛ. 
ACT.12.4	Yi Bituru tɔ, a loo wu ka sãa, a wu zang ɓɔɔ ri gã sãa ɓɛɛ ka naa, nɛɛ ri gãng jĩng ka wu. Basɛ zang sɔɔja ɓɔɔ gã wu nɔng dɛ̃ɛti. Nɔng ɓu sɔɔja kagn dɛ̃ɛti. Hiridu mang ka yeti ɓiɓɛ, nɛɛ nyaalaa ɓɔɔ zang kpaa danggn diki ɓɔɔ Laa tɛɛ ɓɛɛ nɛɛ ɓa tɔ, wu naa jɛ̃ɛ Bituru ruu kati, ka jĩng zang piti. 
ACT.12.5	Ka ruu nɔngkɔ, ya Bituru ka sãa ka nɔngkɔ. A zang ɓɔɔ ri dũng Laa, ri ti gàá Laa ɓi kana gbãng gbãng ka ruu Bituru.
ACT.12.6	Nɛɛ zĩi ka diki ɓɔɔ nɔng nɛ́ɛ gãntɛ tɔ, Hiridu nwángsɛ̀ Bituru kaa jĩng zang piti ɓɛɛ, Bituru roo katɔ ka teteng zang ziti ɓɔɔ ri gã wu ɓɛɛ. Zang mã wu nɛɛ saka ziti. Zang ɓɔɔ ri gã sãa ɓɔɔ ri kagn ziti, ka nyaa gãa sãa nɛɛ biling. 
ACT.12.7	Zang nyaa shonang Laa ɓɔɔ ka lapa ɓɛɛ, nwang nyaa ka yeti sãa. Shiiyi, a yeti sãa yakɛ kaa gbayi gbayi. Zang nyaa shonang Laa bìí zĩiti Bituru ka nyaa zãngzãng a hingsi wu. Kɔɔ wu tɔɔ, “Yupaa pati.” Soo saka ɓɔɔ zang mãlɛ naa Bituru nɛɛ mani tantɛ tɛ̃ɛnang ka tipi. 
ACT.12.8	A zang nyaa shonang Laa ɓɔɔ ka lapa keɓe kɔɔ wu tɔɔ, “Hãa fɔ̃ɔrɔ ɓaaɓɛ ta nɛɛ koodoo.” Bituru hãayi. A ti kɔɔ wu tɔɔ, “Lu fɔ̃ɔrɔ nyaa pɛɛrɛ ɓaaɓɛ ta ka bii mɔɔ arɛ ruu daayi.” 
ACT.12.9	Bituru dũng wu, ri nwangnɛ mani ka biling. Bituru zi ɓiri mɔɔ kɔɔ nɛɛ vuu kɔ zang nyaa shonang Laa ɓɔɔ ka lapa palɛ ɓee, ɓi niizang kpang. Kɔ̀ɔ́ ɓi naa nɛɛ wu rɔ̃kɔ katɔ. 
ACT.12.10	Ri ɓa zang ɓɔɔ ri gã sãa ɓɔɔ tĩng shɔɔnang, ri ti naa ɓa ɓɔɔ tɔkn. Ri naa a ka nyaa gãa saka ɓɔɔ zang ɓa kaa wukɔ, zang daa ka yeti gari ɓɛɛ. Nyaa gãa bii puu nɛɛ yuu ɓiɓɛ, a ri nwang ka biling. Ri yi gbalang sasak, ri a ka nɔng ɓɔɔ gbalang bang keɓe waa nyaa ɓɛɛ, a zang nyaa shonang Laa ɓɔɔ ka lapa ɓɛɛ, tantɛ wu kaa yaanang.
ACT.12.11	A Bituru zi vuu ɓɔɔ pálɛ́ wu kati, a kɔɔyi tɔɔ, “N zi tɔ kati nɛɛ vuu keɓe niizang kɔ nwani. Laa shong zang nyaa shonang ɓiɓɛ ɓɔɔ ka lapa ɓɛɛ náa tà m nɛɛ naa Hiridu, a ti ta m nɛɛ vuu ɓɔɔ zang Yahudi nandon, ri shing gn nɛɛ naa palɛ m ɓɛɛ.”
ACT.12.12	Ɓɔɔ wu zi naa weɓe, daa ka gãa Marayamu nàá Yɔhana ɓɔɔ zang ɓaa wu nɛɛ Maraku ɓɛɛ. Zang dɔɔli ri kpalɛ zɔɔ ka nɔng, ri gàá Laa. 
ACT.12.13	Bituru ɓaa nyaa ka nyaa gãa biling, a jaa zang soro ɓɔɔ palɛ shonang, ɓɔɔ zang ɓaa wu nɛɛ Rooda arɛ naa kasɛ wu nyaa. 
ACT.12.14	Jaa zang soro keɓe naa tãa yee Bituru, a tãa tĩnang dɔɔli. Ka ruu nɔngkɔ, yurɛ gbãayu ka yeti gãa, puu nyaa gãa kpang. Dàa kɔɔ zang tɔɔ, Bituru shii ka nyaa gãa. 
ACT.12.15	Ri kɔɔ wu nɛɛ, “Shoko ta mɔɔ katɔ.” Jaa bìí yi tĩng nɛɛ wukɔ niizang. Ri kɔɔyi nɛɛ, “Ɓi zang nyaa shonang Laa ɓɔɔ ka lapa ɓɛɛ.”
ACT.12.16	Bituru ti shii ɓi ka nyaa gãa ka nɔngkɔ ɓaa nyaa. Ri naa puu nyaa gãa kaa nɛɛ knti. Ɓɔɔ ri zi wu ri mã naa ka danggn. 
ACT.12.17	Kɔɔ ri nɛɛ naa, nɛɛ ri vɔ̃ nyaa. A kɔɔ ri naa ɓɔɔ Laa nwangsɛ wu nɛɛ sãa kati. Kɔɔ ri tɔɔ, “Nɔɔ kɔɔ Yakub nɛɛ rɛɛ manzung ɓɔɔ nimbang ruu keɓe.” A yaa ri, daa ɓi kaa nɔng ɓɔɔgn.
ACT.12.18	Ɓɔɔ nɔng naa gãntɛ, rɛɛ sɔɔja ri haa nyaa nɛɛ zɔɔ dɔɔli nɛɛ Bituru daa ka niya? 
ACT.12.19	Hiridu kɔɔ zang nɛɛ zang kãa Bituru ta. Zang kãa wu, zang ĩi wu kpang. Ka ruu nɔngkɔ, Hiridu jɛ̃ɛ zang sɔɔja ɓɔɔ ri gã Bituru ruu, a shingnɛ zang nyɔkɔ ri vɔrɔ. Ka knti vuu keɓe, Hiridu yupaa nɛɛ tipi Yahudi daa ka Kayisariya daa nwang ka nɔngkɔ diki bee katɔ.
ACT.12.20	Diki bee tɔ ɓɔɔ yeti Hiridu lasɛ dɔɔli nɛɛ zang Taya nɛɛ zang Sidong ɓɛɛ, ka ruu nɔngkɔ, ri see zɔɔ dɔɔli, ri daa ka bii ɓiɓɛ. Ri gaayu ri rang yee nɛɛ Balastu, yɔɔ ɓɔɔ wukɔ zang bang rɛɛ jaa doo kpanti ɓɛɛ. A ri raa bii kaa nɛɛ bii ɓiɓɛ kɔ, ri gaa kpanti kati nɛɛ wu nwang nɛɛ ri ka nyaa zɔɔ. Ka ruu ɓɔɔ, ri wàlɛ́ vuu shaanang ɓarɛ ka tipi kpanti kɔ ɓɛɛ.
ACT.12.21	Hiridu shìng zang keɓe diki. Ɓɔɔ diki ɓɔɔ wu shing ri naa arɛ, Hiridu hãa fɔ̃ɔrɔ kpanti ɓiɓɛ, a nwang ka yuu laa kpanti, a rang ri yee. 
ACT.12.22	Ri goo nyaa nɛɛ, “Wee ɓi shɔnzang rang yee kpang, ɓi vuu gãnti rang yee.” 
ACT.12.23	Zang nyaa shonang Laa ɓɔɔ ka lapa tantɛ wu waanang nɛɛ kɔnang, ka ruu ɓɔɔ, a Laa bannang kpang ɓɛɛ. Jaagn ri shaa wu, a vɔrɛ. 
ACT.12.24	Ruu Laa ti bàa nɔng ɓi kana daa kana nɛɛ tĩng. 
ACT.12.25	Baranaba nɛɛ Shaawulu ri daa palɛ vuu ɓɔɔ zang shong ri ka Urushalima tɔ, a ri gbãayu. Ri atɛ Yɔhana ɓɔɔ zang ɓaa wu nɛɛ Maraku ɓɛɛ ka naa ning.
ACT.13.1	Ka teteng zang ɓɔɔ ri dũng Laa ka Antakiya ɓɛɛ rɛɛ zang nyaa shonang Laa kagn nɛɛ rɛɛ maalang. Zang keɓe ɓi rɛɛ Baranaba, nɛɛ Simiyon ɓɔɔ zang ɓaa wu nɛɛ “Zang vĩiri” ɓɛɛ. Nɛɛ Lukiyu yɔɔ Kiranɛ, a ɓɔɔ Manaya ɓɔɔ báng ka yeti gãa gbete nɛɛ Hiridu ɓɛɛ, a ɓɔɔ Shaawulu. 
ACT.13.2	Diki ɓɔɔgn ri bang Laa, a ri seng nyaalaa a Suru Laa kɔɔ ri tɔɔ, “Nɔɔ zɔ̃ng m Shaawulu nɛɛ Baranaba ka ruu shonang, ɓɔɔ n ɓàa ri nyaa ɓɛɛ.”
ACT.13.3	Ri seng nyaalaa tɔ, ri ti gaa Laa, a ri shĩili rɛɛ Shaawulu nɛɛ Baranaba naa kaa yuu, a zang lɔɔ ri nyaa kati nɛɛ ri dita.
ACT.13.4	Baranaba nɛɛ Shaawulu ɓɔɔ Suru Laa shɔng ri, ri daa ka gari Selusiya. Ri vang laana nɛɛ Selusiya ri daa ka Kuburu. 
ACT.13.5	Ri a tɔ ka Salami, a ri kɔɔrɔ zang Ruu Laa ka gãa zɔɔ kpalɛnang. Yɔhana ɓɔɔ zang ɓaa wu nɛɛ Maraku nɛɛ ri ning, yì ri naa ka shonang.
ACT.13.6	Ri riki tipi Kuburu tɔ nandon, ri a nɛɛ mani ka gari Paafo. Ka Paafo ri kpisi yuu nɛɛ yɔɔ Yahudi ɓɔɔ hɛ̃ɛ paa zang ɓaa wu nɛɛ Jaa Yashuwa. Suu sèé nɛɛ wu zang nyaa shonang Laa. 
ACT.13.7	Jaa Yashuwa ɓi ka teteng rɛɛ zang ɓɔɔ ri dũng Sajiya Bulu, gɔmna Kuburu ka knti ɓɛɛ. Gɔmna keɓe, ɓi zang ɓɔɔ zi vuu dɔɔli ɓɛɛ. A gɔmna ɓaa Baranaba nɛɛ Shaawulu nyaa nɛɛ wu tãa Ruu Laa. 
ACT.13.8	Yɔɔ ɓɔɔ hɛ̃ɛ paa keɓe zang ɓaa wu nɛɛ Elayima nɛɛ nyaa Heleni, kasɛ nɛɛ wu zãa ri Ruu Laa kɔɔnang katɔ. Kasɛ kpang nɛɛ gɔmna wu shing danggn ka bìí Laa kpang. 
ACT.13.9	A Shaawulu ɓɔɔ zang ɓaa wu nɛɛ Bulu ɓɛɛ, Suru Laa a ka bii ɓiɓɛ. Shu yɔɔ ɓɔɔ hɛ̃ɛpaa keɓe jĩng ka bii, 
ACT.13.10	a kɔɔyi tɔɔ, “Jaa suru shi kpang kiɓi. Mɔkɔ kasɛ kpang nɛɛ zang pálɛ̀ vuu ɓɔɔ tɔ̃ɔ kpang. Yeti ɓaaɓɛ ɓi zang nwãarɛnang kɔ shɛ̃ɛning. Mɔɔ kãa gbalang diki diki nɛɛ mɔɔ risi Ruu Laa wu nwang kaa naa sèé. 
ACT.13.11	Náa vuu palɛnang Laa lee mɔɔ ditɔ kãntang keɓe. Jĩng ɓaaɓɛ zuu katɔ, mɔɔ zi nɔng kpang diki bee katɔ tɔkɔlɔng.”
ACT.13.11	A pũngku nɛɛ nɔng tɔɔnang ri zúu Elayima jĩng kati. Rakɛ, tã̀lɛ́ naa, kãa zang ɓɔɔ yí wu naa ɓɛɛ. 
ACT.13.12	Ɓɔɔ gɔmna zi vuu ɓɔɔ palɛ Elayima, shing danggn kaa bii Laa, ti mã naa ka danggn, ka vuu ɓɔɔ Baranaba nɛɛ Shaawulu ri tusu ka yuu Kpanti Laa ɓɛɛ.
ACT.13.13	Bulu nɛɛ zang ɓɔɔ ri nɛɛ wu ɓɛɛ, ri vang tonsi nɛɛ Paafo, ri a ka Paaga ɓɔɔ ka tipi Pamfiliya ɓɛɛ. A Yɔhana yaa ri, gbãayu daa Urushalima. 
ACT.13.14	Ri sha ɓarɛ kaa nɛɛ Paaga ri daa ka Antakiya ɓɔɔ ka tipi Pisidiya ɓɛɛ. Ka Diki Ɔ̃sɔnang, ri daa ka gãa zɔɔ kpalɛnang, a ri nwáng ka tipi. 
ACT.13.15	Ka knti ɓɔɔ zang hangsɛ labeenang nyaa dannang Musa nɛɛ rɛɛ labeenang zang nyaa shonang Laa gãnang tɔ, zang bang gãa zɔɔ kpalɛnang, ri shong nyaa ka bii ɓarɛ tɔɔ, “Rɛɛ manzung ɓuru, vuu ɓɔɔ nɔɔ nɛ́ɛ tɔɔ nɔɔ kɔɔ zang kagn, ɓɔɔ mã ri danggn, nɔɔ kɔɔ ta.”
ACT.13.16	A Bulu yupaa kati, wii naa, a kɔɔyi tɔɔ, “Zang Isirela nɛɛ zang ɓɔɔ nɔɔ zang Isirela kpang, ɓɔɔ nɔɔ káa vɔrɔ Laa katɔ ɓɛɛ, nɔɔ ɓaa shoo. 
ACT.13.17	Làá rɛɛ zang Isirela keɓe, zɔ̃́ng rɛɛ dabang ɓuru. A shing ri, ri shang dɔɔli, a ri ti nwang zang bang ka ɓɔɔ ri nwang naa zang zanti ka tipi Masara ɓɛɛ. A ti nwangsɛ ri nɛɛ tipi kaɓa nɛɛ naa vuu palɛnang ɓiɓɛ. 
ACT.13.18	Laa ti mã danggn nɛɛ ri nung saa laa ziti ka jĩngti. 
ACT.13.19	A ningsi zang ɓɔɔ ri zi Laa kpang doo laa manziti ka tipi Kaana, a basɛ rɛɛ zang ɓiɓɛ tipi rɛɛ zang keɓe. 
ACT.13.20	Ri nwang kagn saa laa maani dakn dɛ̃ɛti a tu laa ziti tu kopi.
ACT.13.20	“Nɛɛ knti, Laa yiki ri zang ɓɔɔ jɛ̃ɛ ri ruu ɓɛɛ sasak a nɛɛ mani ka yuu Samayila zang nyaa shonang Laa. 
ACT.13.21	A zang Isirela ri naa kɔɔyi, nɛɛ ri kasɛ kaa kpanti, a Laa yi ri Sɔɔlì jaa Kiishi yɔɔ doo laa Biliyaminu. Sɔɔlì roo kpanti zang Isirela saa laa ziti. 
ACT.13.22	Ka knti ɓɔɔ wu nwangsɛ Sɔɔlì, a yi Dawuda kpanti. Laa kɔɔ ruu ka yuu Dawuda tɔɔ, ‘N walɛ Dawuda jaa Jeesi tɔ, zang ɓɔɔ yeti mɛɛ kasɛ ɓɛɛ, wukɔ naa palɛ vuu piti ɓɔɔ n kasɛ nɛɛ wu palɛ ɓɛɛ.’
ACT.13.23	“Laa atɛ zang Isirela, zang ɓɔɔ ta yuu ɓarɛ nɛɛ zɔ̃ng yɔɔ keɓe kɔ, naa ɓɔɔ wu a nyaa ɓɛɛ. Zang keɓe wukɔ Yeesɔ. 
ACT.13.24	Ɓɔɔ bɛ̀ɛ́ Yeesɔ a gn kpang, Yɔhana kɔɔ zang Ruu Laa ka tipi Isirela tɔɔ, ri kɔ̃sɔ yeti ɓarɛ, zang palɛ ri batizima. 
ACT.13.25	Ɓɔɔ bɛ̀ɛ́ Yɔhana hangsɛ shonang ɓiɓɛ ɓi kaa tɔ, hɛ̃ɛ zang tɔɔ, ‘Nɔɔ kɔɔ ɓu nɛɛ nkɔ wiya? Wu nkɔ zang kaɓa ɓɔɔ nɔɔ gã wu ɓɛɛ kpang. Zang ɓɔɔ a doo naa ka knti mɛɛ ɓɔɔ n daa naa ɓɔɔ n kãlɛ soo koodoo ɓiɓɛ kpang ɓɛɛ.’
ACT.13.26	“Rɛɛ manzung zɔ̃ng Ibirayi, nɛɛ rɛɛ zang ɓɔɔ nɔɔ zi Laa kpang, ɓɔɔ nɔɔ kaa vɔrɔ Laa kaa tɔ ɓɛɛ, zang shong rùu kɔ nyaa nɛɛ ruu, ɓɔɔ ta yuu ɓuru keɓe. 
ACT.13.27	Zang ɓɔɔ ri nwang ka Urushalima nɛɛ rɛɛ zang bang ɓarɛ ri zi Yeesɔ nung kpang. Ri ti zi rúu rɛɛ zang nyaa shonang Laa ɓɔɔ zang gã ka Diki Ɔ̃sɔnang diki diki kpang, ka ruu nɔngkɔ, ri palɛ vuu ɓɔɔ rɛɛ zang nyaa shonang Laa keɓe ri kɔɔ tɔ, ka ɓɔɔ ri dɔng wu ruu ɓɛɛ. 
ACT.13.28	Ri ĩi vuu shi kpang ɓɔɔ wu palɛ ɓɔɔ daa naa ɓɔɔ zang nyɔ wu vɔrɔ kpang. Ri kɔɔ Bilatu nɛɛ wu nyɔ wu vɔrɔ doo nɛɛ mani. 
ACT.13.29	Ka ɓɔɔ ri palɛ vuu ɓɔɔ zang beeyi nɛɛ zang naa palɛ wu tɔ nandon, ri witi vɔrɔ ɓiɓɛ nɛɛ yuu laa, ri gbãa wu ka saa. 
ACT.13.30	Laa naa wisi wu paa nɛɛ saa. 
ACT.13.31	Nwálɛ́ nyaa diki dɔɔli ka bii rɛɛ zang ɓɔɔ ri a nɛɛ wu nɛɛ Galili, ri a ka Urushalima ɓɛɛ. Rikɔ kɔɔ zang vuu keɓe.
ACT.13.32	“Ruu atɛ nɔɔ ruu tɔ̃ɔ, ruu kɔɔ nɔɔ nɛɛ, nyaa ɓɔɔ Laa a rɛɛ dabang ɓuru, 
ACT.13.33	nwang tɔ niizang ka teteng ɓuru ɓɔɔ ruu zɔ̃ng ɓarɛ ɓɛɛ. Ka ɓɔɔ wu wisi Yeesɔ paa nɛɛ saa ɓɛɛ. Naa ɓɔɔ zang bee ka yeti labeenang Zabura ziti ɓɛɛ nɛɛ,
ACT.13.33	“ ‘Mɔkɔ jaa mɛɛ,
ACT.13.33	lɛɛkɔ n nwang Daa ɓaaɓɛ tɔ.’
ACT.13.34	Ka ɓɔɔ Laa wisi wu paa nɛɛ saa nɛɛ wu pũng takpang ɓɛɛ, Laa kɔɔyi tɔɔ,
ACT.13.34	‘N pàlɛ́ nɔɔ tɔ̃ɔ ɓɔɔ nwang ditɔ niizang, ɓɔɔ n kɔɔ Dawuda ɓɛɛ katɔ.’
ACT.13.35	Zang bee ka yeti labeenang Zabura ka nɔng ɓɔɔ kagn tɔɔ,
ACT.13.35	‘Mɔɔ yáa zang tɔ̃ɔ ɓaaɓɛ wu pũngnɛ kpang.’
ACT.13.36	“Dawuda ka diki ɓiɓɛ pàlɛ́ zang ɓiɓɛ shonang naa ɓɔɔ Laa kasɛ ɓɛɛ. Vɔrɛ, a zang gbãa wu ka sàá rɛɛ dabang ɓiɓɛ, a vɔrɔ ɓiɓɛ pũngnɛ. 
ACT.13.37	Zang kaɓa ɓɔɔ Laa wisi wu paa nɛɛ saa pũ̀ng ɓi kpang.
ACT.13.38	“Ka ruu nɔngkɔ rɛɛ manzung, nɔɔ zirɛ, zang kɔɔ nɔɔ nɛɛ zang yàá nɔɔ gbalang vuu shi kpang manɛ katɔ ka ruu yɔɔ keɓe kɔ̀. 
ACT.13.39	Zang ɓɔɔ nɛɛ shing danggn ka bii Yeesɔ keɓe, nwang zang tɔ̃ɔ ka tĩng Laa. Nɔɔ nwang zang tɔ̃ɔ ka yeti vuu piti ɓɔɔ bɛ̀ɛ́ nyaa dannang Musa risi nɔɔ, nɔ́ɔ nwang zang tɔ̃ɔ ka tĩng Laa kagn kpang ɓɛɛ. 
ACT.13.40	Ka ruu nɔngkɔ, nɔɔ palɛ waasɛ̃ vuu ɓɔɔ rɛɛ zang nyaa shonang ri kɔɔyi, nɛɛ pálɛ̀ nɔɔ. Ri kɔɔyi tɔɔ,
ACT.13.41	“ ‘Nɔɔ zirɛ, ɓɔɔ nɔɔ zang ɓɔɔ nɔɔ kpaa zang ɓɛɛ.
ACT.13.41	Nɔɔ zi vuu ɓɔɔ zang zirɛ zang mã naa ka danggn ɓɛɛ, nɔɔ ti vɔlɔ.
ACT.13.41	Ka ruu ɓɔɔ, vuu ɓɔɔ n palɛ ka diki manɛ keɓe,
ACT.13.41	ɓi vuu ɓɔɔ naa zang ɓɔɔ kɔɔ nɔɔ doori
ACT.13.41	nɔɔ shing danggn kagn kpang ɓɛɛ.’ ”
ACT.13.42	Ri nwáng kana nɛɛ yeti gãa zɔɔ kpalɛnang, zang gaa ri nɛɛ ri paasɛ ruu keɓe kɔɔnang tɔkn ka Diki Ɔ̃sɔnang ɓɔɔ a ɓɛɛ. 
ACT.13.43	Zang ri daarɛ tɔ, a zang Yahudi dɔɔli nɛɛ rɛɛ zang ɓɔɔ ri dũng kaa doo gbalang zang Yahudi kɔ nɛɛ yeti gbete ɓɛɛ, ri dũng Bulu nɛɛ Baranaba. A ri rang rɛɛ zang keɓe yee, kɔɔ ri nɛɛ ri yaa gbalang tɔ̃ɔ ɓɔɔ Laa palɛ ri keɓe kpang.
ACT.13.44	Ɓɔɔ Diki Ɔ̃sɔnang naa raa bii mɔɔ kɔɔ nɛɛ zang gari bìí kpalɛ nandon nɛɛ ri tãa Ruu Laa 
ACT.13.45	Ɓɔɔ rɛɛ zang Yahudi ri zi zang ɓɔɔ ri kpalɛ dɔɔli ri kaa sũnyaa gbãng gbãng. Ri laa nyaa vuu ɓɔɔ Bulu kɔɔrɔ ɓɛɛ ri ti dãlɛ wu.
ACT.13.46	A Bulu nɛɛ Baranaba ri rang yee, ri kaa vɔrɔ kpang, tɔɔ,
ACT.13.46	“Ruu nɛɛ rang nɔkɔ Ruu Laa shɔɔnang.
ACT.13.46	Ka ruu ɓɔɔ, nɔɔ bɛ̃ɛyi,
ACT.13.46	nɔɔ tusu yuu manɛ naa nɔɔ daa naa ɓɔɔ
ACT.13.46	nɔɔ walɛ suru bii ɓɔɔ waa nyaa kpàng kpang, ruu
ACT.13.46	raa jĩng kaa bii zang ɓɔɔ ri zang Isirela kpang ɓɛɛ.
ACT.13.47	Ka ruu ɓɔɔ, Laa kɔɔ rùu tɔɔ,
ACT.13.47	‘N shing mɔɔ, mɔɔ nwang vuu ɓɔɔ yakɛ nɔng ka teteng zang ɓɔɔ ri zi Laa kpang ɓɛɛ,
ACT.13.47	tɔ̀ɔ, mɔɔ nwang zang ɓɔɔ shing zang, Laa ta yuu zang ɓɛɛ, ka nɔng ɓɔɔ koo waa nyaa piti.’ ”
ACT.13.48	Ɓɔɔ rɛɛ zang ɓɔɔ ri zang Isirela kpang ri tãa naa weɓe, ri tãa tĩnang dɔɔli. Ri a Ruu Laa bannang, a rɛɛ zang ɓɔɔ bɛ̀ɛ́ Laa shingnɛ, nɛɛ ri walɛ Suru bii ɓɔɔ waa nyaa kpang katɔ, ri shing danggn ka bìí Laa.
ACT.13.49	Ruu Laa ti bàa tipi kaɓa nandon. 
ACT.13.50	Rɛɛ zang Yahudi ri dɔ̃lɔ rɛɛ zang soro ɓɔɔ ri bang Laa ɓɛɛ, ɓɔɔ zang a ri bannang katɔ ɓɛɛ, nɛɛ rɛɛ zang bang gari kaɓa. Ri shing zang nɛɛ zang ri dang rɛɛ Bulu nɛɛ Baranaba jĩng. Ri hing ri nɛɛ tipi kaɓa. 
ACT.13.51	Bulu nɛɛ Baranaba ri waa zũng tapuru ɓɔɔ ka doo ɓarɛ, nwàng kaa naa ɓɔɔ ri kɔɔ zang Yahudi nɛɛ ruu ɓarɛ hãa ɓi tɔɔ kagn nɛɛ ri kpang ɓɛɛ. A ri daa kaa Ikoniya. 
ACT.13.52	Zang ɓɔɔ ri dũng Laa ri tãa tĩnang dɔɔli, Suru Laa ti a ka bìí ɓarɛ.
ACT.14.1	Ka Ikoniya Bulu nɛɛ Baranaba ri daa yeti gãa zɔɔ kpalɛnang ka nyaa zɔɔ. Ri rang yee Laa, a zang dɔɔli, rɛɛ Yahudi nɛɛ zang Heleni ri shing danggn. 
ACT.14.2	Rɛɛ Yahudi ɓɔɔ ri bɛ̃ɛ danggn shinnang katɔ, ri dɔ̃lɔ rɛɛ zang ɓɔɔ ri zang Isirela kpang, a ri lasɛ zɔɔ nɛɛ rɛɛ zang ɓɔɔ ri shing danggn tɔ ɓɛɛ. 
ACT.14.3	Bulu nɛɛ Baranaba ri nwang ka nihn diki ɓarɛ bee katɔ. Ri rang yee Laa ri kaa vɔrɔ kpang a Laa tusu zang nɛɛ yee tɔ̃ɔ ɓiɓɛ niizang kɔ nwani, ka ɓɔɔ yaa rɛɛ Bulu nɛɛ Baranaba ri palɛ vuu ɓɔɔ zang zirɛ zang mã naa ka danggn ɓɛɛ. 
ACT.14.4	Zang gari ri basɛ zɔɔ tìng ziti. Tìng gbete ri ta nyaa zang Yahudi, a ɓɔɔ gbete ri ta ɓarɛ kaa nyaa rɛɛ zang shonang Yeesɔ. 
ACT.14.5	Zang ɓɔɔ ri zang Isirela kpang nɛɛ Yahudi, ri mã zɔɔ nyaa nɛɛ rɛɛ zang bang ɓarɛ, nɛɛ ri dang rɛɛ zang shonang Yeesɔ jĩng, nɛɛ ri ti luku ri nɛɛ tari. 
ACT.14.6	Zang shonang Yeesɔ ri tãa nyaa, a ri yurɛ, ri daa ka gari Lisitira nɛɛ Daabe ɓɔɔ ka tipi Likoniya ɓɛɛ. Ri ti daarɛ ka nɔng ɓɔɔ kiiri ri nyaa ka teteng ɓɛɛ. 
ACT.14.7	Ri kɔ̀ɔrɔ̀ zang Ruu Laa kaa nɔngkɔ.
ACT.14.8	Ka Lisitira yɔɔ ɓɔɔ kagn zang yi wu kàa katɔ. Ra ɓi gngn kpang. 
ACT.14.9	Ɓaa shoo, tã̀á Ruu Laa ɓɔɔ Bulu kɔɔ ɓɛɛ. A Bulu shù wu jĩng ka bii, a zi danggn ɓɔɔ wu shing ɓɛɛ, daa naa ɓɔɔ zang masɛ wu tɔ. 
ACT.14.10	A Bulu mɛɛ nyaa ka lapa tɔɔ, “Yupaa mɔɔ shii doo paa.” A yɔɔ yupaa kpãari, a gaayu ranang kati.
ACT.14.11	A zang ɓɔɔ ri kpálɛ́, ri zi vuu ɓɔɔ Bulu pálɛ́, ri goo nyaa ka lapa nɛɛ nyaa zang Likoniya ri tɔɔ, “Vuu gãnti ri tuu bii shɔnzang ri a ka bii ɓuru.” 
ACT.14.12	Ri ɓaa Baranaba nɛɛ Zafasa, a ri ɓaa Bulu ɓi kaa nɛɛ Hami, ka ruu ɓɔɔ, wukɔ ráng ri yee ɓɛɛ. 
ACT.14.13	Zang bang vuu gãnti ɓɔɔ zang ɓaa nɛɛ Zafasa ɓɔɔ jàá vaa ɓiɓɛ ka nyaa gãa gari ɓɛɛ. Atɛ guu napo nɛɛ rɛɛ mangwaa vuu ɓɔɔ ri mã katɔ rikiki ɓɛɛ, ka nyaa jaa vaa, ka ruu ɓɔɔ, ri nɛɛ zang ɓɔɔ ri kpalɛ zɔɔ, ri kasɛ nɛɛ ri dɔ̀ɔ́ rɛɛ zang shonang Yeesɔ katɔ ɓɛɛ.
ACT.14.14	Ɓɔɔ Bulu nɛɛ Baranaba ri tãa vuu ɓɔɔ ri nɛɛ ri pálɛ̀, ri lɔɔsɔ fɔ̃ɔrɔ ɓarɛ. Ri yurɛ ri daa ka teteng zang ɓɔɔ ri kpalɛ zɔɔ. Ri mɛɛ nyaa ri tɔɔ, 
ACT.14.15	“Nɔɔ palɛ vuu keɓe ka ruu viya? Rùu ɓuru doo shɔnzang kɔ naa nɔkɔ. Ruu arɛ ruu tɔɔ ruu naa kɔ̀ɔ́ nɔɔ Ruu Tɔ̃ɔ Laa. Ruu tɔɔ nɔɔ yaa gbalang vuu ɓɔɔ nwàng nɔɔ vuu ɓɔɔ kpang keɓe. Nɔɔ a ka bii Laa ɓɔɔ ningkãari ɓɔɔ wukɔ mãa lapa nɛɛ tipi nɛɛ waapo nɛɛ vuu ɓɔɔ ka yeti ɓarɛ nandon ɓɛɛ. 
ACT.14.16	Ka koo ɓɔɔ tɛɛ tɔ ɓɛɛ, Laa yaa zang koo nɛɛ ri palɛ vuu ɓɔɔ yeti ɓarɛ kasɛ ɓɛɛ. 
ACT.14.17	Laa bìí, ti tusu doo nɛɛ mani diki diki, nɛɛ wu kagn ka vuu tɔ̃ɔ ɓɔɔ wu palɛ ɓɛɛ. Á nɔɔ mii lapa, tɔ̀ɔ, vuu ɓɔɔ nɔɔ ɓàarɛ́ wu ra jaa kaa làá ɓarɛ. Á nɔɔ vuu shaanang, wu ti shingnɛ nɔɔ tãa tĩnang.” 
ACT.14.18	Dòo nɛɛ ruu kɔ rɛɛ zang shonang ri kɔɔrɔ ri ɓee, zang ɓɔɔ ri kpalɛ zɔɔ ri huu shoo nɛɛ ri nɛ̀ɛ́ dɔɔ ri ɓarɛ doo vuu kɔ sasak.
ACT.14.19	Zang Yahudi ɓɔɔ ri a nɛɛ Antakiya ɓɔɔ ka tipi Pisidiya ɓɛɛ, ɓɔɔ ri ti a nɛɛ Ikoniya. Ri dɔ̃lɔ zang ɓɔɔ ri kpalɛ ɓɛɛ nyaa, a zang ri ta nyaa ɓarɛ, a ri luku Bulu nɛɛ tari. Ri gɔ̃ wu ka tipi ri nwangsɛ wu nɛɛ yeti gari, ri tɔɔ naa vɔ ɓi tɔ. 
ACT.14.20	Ɓɔɔ zang ɓɔɔ ri shing danggn, ri naa kpalɛ zɔɔ ri kiiri wu nyaa ka teteng, yupaa a daa yeti gari. Nɔng naa gãntɛ, a daa ka gari Daabe nɛɛ Baranaba.
ACT.14.21	Bulu nɛɛ Baranaba ri kɔɔ zang Ruu Tɔ̃ɔ Laa ka Daabe, a zang dɔɔli ri shing danggn ka bii Laa. A ri gbãayu ri sɔɔ Lisitira nɛɛ Ikoniya, ri naa a ka Antakiya ɓɔɔ ka tipi Pisidiya ɓɛɛ. 
ACT.14.22	Ri mã zang ɓɔɔ ri shing danggn tɔ danggn, ri kɔɔ ri nɛɛ ri yáa danggn kɔ ri shing ɓee kpang. Ri kɔɔyi nɛɛ, “Rùu dàng jĩng dɔɔli ka gbongkarɛ, tɔ̀ɔ, ruu daa nɔng ɓɔɔ Laa roo kpanti ɓɛɛ kati.” 
ACT.14.23	Ri nɛɛ shɛ̃ɛrɛ zang ɓɔɔ ri sɔ̀ɔ́ zang ɓɔɔ ri dũng Laa tĩng tɔ, ri seng nyaalaa, ri ti gaa ri Laa. Ri ti gaa Laa ɓɔɔ ri shing danggn ka bii ɓiɓɛ nɛɛ wu yiti rɛɛ zang ɓɔɔ ri dũng wu keɓe waasɛ̃.
ACT.14.24	Bulu nɛɛ Baranaba ri tɛɛ tipi Pisidiya tɔ, ri a ka tipi Pamfiliya. 
ACT.14.25	Ri kɔɔ zang Ruu Laa ka gari Paaga, a ri tɛɛyi ri daa ka Ataliya. 
ACT.14.26	Ri váng tonsi nɛɛ nihn, ri gbãayu ka Antakiya, nɔng ɓɔɔ zang gáayú zang gaa ri Laa kagn, nɛɛ wu yiti ri ka ruu shonang kɔ ri pálɛ́ tɔ ɓee ɓɛɛ. 
ACT.14.27	Ri shɛ̃ɛ Antakiya tɔ, ri kpalɛ zang ɓɔɔ ri dũng Laa ɓɛɛ, a ri kɔɔ ri vuu ɓɔɔ Laa yi ri naa kagn ri palɛ ɓɛɛ. Naa ɓɔɔ Laa puu zang ɓɔɔ ri zang Isirela kpang gbalang tɔ jong nɛɛ ri shing danggn ka bìí ɓiɓɛ ɓɛɛ. 
ACT.14.28	A ri nwang kaa nɛɛ zang ɓɔɔ ri dũng Laa kaɓa ka nɔngkɔ, diki ɓarɛ bee katɔ.
ACT.15.1	Zang ɓɔɔgn, ri a nɛɛ tipi Yahudi ka Antakiya, a ri tusu zang ɓɔɔ ri shing danggn tɔ nɛɛ, “Nɔɔ nɛɛ yee shaa naa ɓɔɔ Musa dang nyaa ɓɛɛ kpang, Laa ta yuu manɛ kpang.” 
ACT.15.2	Bulu nɛɛ Baranaba ri làa zɔɔ nyaa nɛɛ rɛɛ zang keɓe gbãng gbãng ka ruu ruu keɓe. A zang naa kɔɔyi nɛɛ Bulu nɛɛ Baranaba a ɓɔɔ rɛɛ zang Antakiya ɓɔɔ, ri daa Urushalima. Ri daa hɛ̃ɛ rɛɛ zang shonang Yeesɔ nɛɛ rɛɛ zang bang bang ɓɔɔ ri ka nɔng, ka ruu ruu keɓe.
ACT.15.3	A zang ɓɔɔ ri dũng Laa, ri shing ri zanti kati. Ri sɔɔ tipi Fonishiya nɛɛ Samariya, ri kɔɔrɔ zang naa ɓɔɔ zang ɓɔɔ ri zang Isirela kpang ri shing danggn tɔ ka bii Laa kati ɓɛɛ. Ruu keɓe shing zang ɓɔɔ ri shing danggn tɔ, ri tãa tĩnang dɔɔli. 
ACT.15.4	Ɓɔɔ ri shɛ̃ɛ Urushalima zang ɓɔɔ ri dũng Laa nɛɛ rɛɛ zang shonang Yeesɔ nɛɛ rɛɛ zang bang bang, ri ta ri waasɛ̃. A Bulu nɛɛ Baranaba ri kɔɔ ri vuu ɓɔɔ Laa yi ri naa kagn a ri palɛ ɓɛɛ. 
ACT.15.5	A zang ɓɔɔ ri shing danggn tɔ, ɓɔɔ ri ɓarɛ ka vaa zang Farisi ɓɛɛ, ri yupaa ri kɔɔyi tɔɔ, “Zang ɓɔɔ ri zang Isirela kpang ɓɔɔ ri shing danggn tɔ, ri yée shaa katɔ. Zang ti kɔɔ ri nɛɛ ri dũng nyaa ɓɔɔ Musa dang ɓɛɛ.” 
ACT.15.6	A zang shonang Yeesɔ, ri nɛɛ rɛɛ zang bang bang ri kpalɛ zɔɔ ka ruu rúu keɓe. 
ACT.15.7	Ri làa zɔɔ nyaa tɔ gbãng gbãng, a Bituru yupaa kɔɔyi tɔɔ, “Rɛɛ manzung, nɔɔ zi tɔ diki bee tɔ ɓɔɔ Laa zɔ̃ng m ka teteng manɛ, nɛɛ n kɔɔ zang ɓɔɔ ri zang Isirela kpang Ruu Tɔ̃ɔ ɓiɓɛ, tɔ̀ɔ, ri tãayi, ri ti shing danggn ɓɛɛ. 
ACT.15.8	Laa ɓɔɔ zi rɛ̃rɛnang zang tɔ nandon, tusu nɛɛ ri daa wu yeti tɔ, ka ɓɔɔ a ri Suru ɓiɓɛ naa ɓɔɔ wu a ruu ɓɛɛ. 
ACT.15.9	Basɛ teteng ɓarɛ nɛɛ ruu kpang. Yàa ri gbalang vuu shi kpang ɓarɛ, ka ruu ɓɔɔ, ri shing danggn ka bii ɓiɓɛ ɓɛɛ. 
ACT.15.10	Nɔɔ nɛɛ nɔɔ gãsɛ Laa ka ruu viya? Nɔɔ nɛɛ nɔɔ shing vuu ka yuu zang ɓɔɔ ri shing danggn tɔ, vuu ɓɔɔ ruu nɛɛ rɛɛ daa ɓuru ruu zunung tuunang kpang ɓɛɛ. 
ACT.15.11	Wu nɔngkɔ kpang. Rùu shing danggn tɔ, a Laa yi ruu naa kagn nɛɛ bìí Kpanti Yeesɔ, wu ta yuu ɓuru kati naa ɓɔɔ wu ta yuu ɓarɛ ɓɛɛ.”
ACT.15.12	Zang ɓɔɔ ri kpalɛ zɔɔ, ri nwang kaa kikiri, ka ɓɔɔ ri tãa naa ɓɔɔ Baranaba nɛɛ Bulu ri kɔɔrɔ vuu ɓɔɔ zang zirɛ zang mã naa ka danggn, ɓɔɔ Laa yi ri naa kagn, ri pálɛ̀ ka teteng zang ɓɔɔ ri zang Isirela kpang ɓɛɛ. 
ACT.15.13	Ri hangsɛ yee ranang tɔ, a Yakub rang yee kati tɔɔ, “Nɔɔ ɓaa shoo karɛ rɛɛ manzung. 
ACT.15.14	Wee Siman kɔ̀ɔ́ ruu doo naa ɓee, naa ɓɔɔ Laa gaayu kasɛ zang ɓɔɔ ri zang Isirela kpang, a zɔ̃ngkɔ zang ɓɔɔ ka teteng ɓarɛ nɛɛ ri nwang zang ɓiɓɛ tɔ. 
ACT.15.15	Rúu ɓɔɔ rɛɛ zang nyaa shonang Laa ri kɔɔyi daa gbete nɛɛ weɓe. Labeenang Laa kɔɔyi nɛɛ,
ACT.15.16	“ ‘Nɛɛ knti, n gbãayu ditɔ n naa mãa nɔng nwannang
ACT.15.16	Dawuda ɓɔɔ jì ɓɛɛ.
ACT.15.16	N mãa nɔng ɓɔɔ jili ɓɛɛ.
ACT.15.16	N wisi paa ka nɔng,
ACT.15.17	tɔ̀ɔ, zang nimbang ri kãa Laa kati,
ACT.15.17	nɛɛ zang ɓɔɔ ri zang Isirela kpang,
ACT.15.17	ɓɔɔ zang ɓaa nung mɛɛ ka teteng ɓarɛ ɓɛɛ.
ACT.15.18	Laa ɓɔɔ tùsù zang vuu keɓe doo tɛ̃ɛ tɛ̃ɛ, wukɔ kɔɔ vuu keɓe.’
ACT.15.19	“Ka ruu nɔngkɔ, n kɔɔ nɔɔ, rúu kpãa zang ɓɔɔ ri zang Isirela kpang, ɓɔɔ ri a ka bii Laa ɓɛɛ kpang. 
ACT.15.20	Rúu bèe ri laa kɔ jong, rúu kɔɔ ri nɛɛ rí shaa vuu ɓɔɔ zang yee vaka kpang, ri rooro nɛɛ zang soro ɓɔɔ wu soro ɓarɛ kpang, kpang. Ri shaa vuu ɓɔɔ zang bɔ̃ɔ vɔ̃ɔrɔ katɔ ɓɛɛ kpang, ri ti shaa zĩi kpang. 
ACT.15.21	Ka ruu ɓɔɔ, diki bée tɔ ɓɔɔ zang gã nyaa dannang Musa ka gãa zɔɔ kpalɛnang, ka Diki Ɔ̃sɔnang diki diki ɓɛɛ. Zang ti kɔɔrɔ zang ruu ɓiɓɛ ka gari gari nandon.”
ACT.15.22	A zang shonang Yeesɔ ri nɛɛ rɛɛ zang bang bang, nɛɛ zang ɓɔɔ ri dũng Laa, nyaa ɓarɛ a gbete, nɛɛ ri shɛ̃ɛrɛ zang ɓɔɔ ka teteng ɓarɛ, ri shong ri ka Antakiya nɛɛ ri dàa nɛɛ Bulu nɛɛ Baranaba. A ri zɔ̃ng zang varɛ ziti ɓɔɔ zang ɓɔɔ ri shing danggn tɔ, ri á ri bannang dɔɔli ɓɛɛ. Yahuda ɓɔɔ zang ɓaa wu nɛɛ Basaba ɓɛɛ, ri nɛɛ Siila. 
ACT.15.23	A zang shong ri nɛɛ labeenang keɓe tɔɔ,
ACT.15.23	“Rukɔ zang shonang Yeesɔ, ruu nɛɛ rɛɛ zang bang bang, ɓɔɔ ruu manzung manɛ ɓɛɛ, ruu shong nyaa nɛɛ zang jèe ruu rɛɛ manzung ɓuru ɓɔɔ ri ɓarɛ zang Isirela kpang, a ri zi Laa ɓarɛ tɔ kati ɓɛɛ. Ɓɔɔ ri nwang ka Antakiya nɛɛ tipi Siriya nɛɛ Silisiya ɓɛɛ. 
ACT.15.24	Ruu tãa nyaa nɛɛ zang ɓɔ̀ɔ́gn ri daa nɛɛ teteng ɓuru, ri daa kpãa nɔɔ, ri lasɛ nɔɔ yeti nɛɛ vuu ɓɔɔ ri kɔɔrɔ ɓɛɛ. Rùu ti kɔɔ ri vuu ɓɔɔ kagn nɛɛ ri daa kɔɔ nɔɔ kpang. 
ACT.15.25	Ka ruu nɔngkɔ, ruu kpalɛ zɔɔ, a nyaa ɓuru daa gbete, nɛɛ ruu shɛ̃ɛrɛ zang, ruu shong ri ka bii manɛ. Ri daa nɛɛ rɛɛ wusang ɓuru Baranaba nɛɛ Bulu, 
ACT.15.26	ɓɔɔ ri loo yuu ɓarɛ tɔ ka nɔng ɓɔɔ ri pàlɛ́ Kpanti ɓuru Yeesɔ Kirisi shonang ɓɛɛ. 
ACT.15.27	Rùu shong nɔɔ Yahuda nɛɛ Siila nɛɛ ri kɔɔ nɔɔ nɛɛ nyaa ɓarɛ. Vuu ɓɔɔ ri kɔɔ nɔɔ gbete nɛɛ vuu kɔ ruu bèe nɔɔ ɓɛɛ. 
ACT.15.28	Nyaa ɓuru daa gbete nɛɛ Suru Laa nɛɛ ruu gisi nɔɔ vuu ɓɔɔ tɔ̀ɔ́ ka yuu rɛɛ vuu ɓɔɔ daa naa ɓɔɔ nɔɔ palɛ katɔ ɓɛɛ kpang. 
ACT.15.29	Nɔ́ɔ shaa vuu ɓɔɔ zang yee vaka kpang, nɔɔ shaa zĩi kpang. Nɔɔ ti shaa vuu ɓɔɔ zang bɔ̃ɔ vɔ̃ɔrɔ katɔ ɓɛɛ kpang, nɔɔ rooro nɛɛ soro ɓɔɔ wu soro manɛ kpang, kpang. Naa nɔɔ pálɛ̀ rɛɛ vuu keɓe kpang, nɔɔ tãa tĩnang katɔ.”
ACT.15.30	A zang shing ri zanti kati. Ri daa Antakiya kati, ri daa kpalɛ zang ɓɔɔ ri dũng Laa, ri a ri labeenang bìí. 
ACT.15.31	Ɓɔɔ zang ri gã labeenang bìí, ri tãa tĩnang dɔɔli, ka ruu ɓɔɔ, ruu bìí mã ri danggn ɓɛɛ. 
ACT.15.32	Yahuda nɛɛ Siila ɓɔɔ ri doo zang nyaa shonang Laa kɔɔ doori, ri rang zang yee sasak. Yee ɓarɛ mã zang danggn kati. 
ACT.15.33	Ri nwang ka Antakiya tɔkɔlɔng, a zang ɓɔɔ ri dũng Laa ri shing ri zanti nɛɛ ri daa waasɛ̃. A ri gbãayu ka bii zang ɓɔɔ ri shong ri ɓɛɛ. 
ACT.15.34	[A Siila kasɛ nɛɛ wu nwang ɓi doo ka nɔngkɔ.] 
ACT.15.35	Bulu nɛɛ Baranaba ri nwang ɓarɛ kaa Antakiya ka nɔngkɔ. Ri nɛɛ rɛɛ zang ɓɔɔ ri tusu zang vuu, a ri ti kɔ̀ɔrɔ́ zang Ruu Laa ɓɛɛ.
ACT.15.36	Diki naa bee tɔ tɔkɔlɔng, a Bulu kɔɔ Baranaba nɛɛ, “Ruu gbãayu ta ruu leng rɛɛ manzung ɓuru ka rɛɛ gari ɓɔɔ ruu kɔ̀ɔrɔ̀ zang Ruu Laa kagn ɓɛɛ. Rúu zi naa ɓɔɔ ri nwang ɓɛɛ.” 
ACT.15.37	Baranaba kasɛ nɛɛ ri daa nɛɛ Yɔhana ɓɔɔ zang ɓaa wu nɛɛ Maraku ɓɛɛ ning. 
ACT.15.38	Bulu zi naa ɓɔɔ ri dàá nɛɛ zang ɓɔɔ gbãayu ka Pamfiliya, yaa ri daa nɛɛ ri ka nɔng shonang kpang kpàng. 
ACT.15.39	Ri hàa nyaa, a ri basɛ zɔɔ. Baranaba ri ɓakɛ zɔɔ nɛɛ Maraku ri vang laana ri daa ka Kuburu. 
ACT.15.40	A Bulu tuu ɓi kaa Siila. Ka knti ɓɔɔ zang ɓɔɔ ri shing danggn tɔ ri gàa ri Laa tɔ nɛɛ Laa wu gãng jĩng ka ri, a ri yi gbalang ri daayi. 
ACT.15.41	Bulu daa ka Siriya nɛɛ Silisiya ri mã zang ɓɔɔ ri dũng Laa danggn.
ACT.16.1	Bulu daa ka Daabe, a naa daa ka Lisitira nɔng ɓɔɔ yɔɔ ɓɔɔ dũng Laa ɓɔɔ zang ɓaa wu nɛɛ Timoti kagn ɓɛɛ. Niiɓɛ ɓɔɔ dũng doo Laa kɔ doori, ɓi zang Yahudi a diiɓɛ ɓi kaa zang Heleni. 
ACT.16.2	Zang ɓɔɔ ri shing danggn tɔ ɓɔɔ ri ka Lisitira nɛɛ Ikoniya ri rang yee tɔ̃ɔ ka yuu Timoti. 
ACT.16.3	Bulu kasɛ nɛɛ wu daa nɛɛ Timoti, ka ruu nɔngkɔ, yèe wu shaa kati. Yèe wu shaa, ka ruu ɓɔɔ, zang Yahudi ɓɔɔ ri ka tipi kaɓa nandon, ri zi tɔ nɛɛ dáa Timoti zang Heleni ɓɛɛ. 
ACT.16.4	Ɓɔɔ ri tɛ̀ɛrɛ̀ rɛɛ gari, ri kɔɔrɔ rɛɛ zang ɓɔɔ ri shing danggn tɔ nyaa ɓɔɔ rɛɛ zang shonang Yeesɔ nɛɛ rɛɛ zang bang bang ɓɔɔ ri ka Urushalima ri dang ɓɛɛ. Nɛɛ ri dũng nyaa keɓe waasɛ̃. 
ACT.16.5	Ka ruu nɔngkɔ, Laa yi zang ɓɔɔ ri dũng wu naa ka bii, a ri shing danggn ka bii ɓiɓɛ gbãng gbãng, a ri ti shang kaa diki diki.
ACT.16.6	Suru Laa zãa ri Ruu Laa kɔɔnang ka tipi Asiya ka ruu nɔngkɔ, ri tɛ̀ɛrɛ̀ tipi Fijiya nɛɛ ɓɔɔ Galatiya. 
ACT.16.7	Ri a tɔ, ka nyaa tipi Misiya, ri tɔɔ ri daa ka tipi Bitiniya, a Suru Laa zãa ri daanang. 
ACT.16.8	A ri sɔɔ yeti tipi Misiya ri tɛɛyi ri daa ka gari Torowasa. 
ACT.16.9	Nɛɛ zĩi Bulu rɔ̃kɔ. Zi yɔɔ tipi Makidoniya shiiyi gaa wu nɛɛ, “Tárɛ mɔɔ a ka tipi Makidoniya mɔɔ naa yi ruu naa ka bii.” 
ACT.16.10	Ɓu doo ɓɔɔ Bulu rɔ̃kɔ naa weɓe, ruu kpalɛ bii daanang Makidoniya. Ruu zi kaa wukɔ nɛɛ Laa ɓaa ruu nyaa nɛɛ ruu daa kɔɔ rɛɛ zang kaɓa Ruu Tɔ̃ɔ ɓiɓɛ.
ACT.16.11	A ruu vang Laana nɛɛ Torowasa ruu sha dɔ̃ɔ gbete, ruu daa ka Samutaraki. Nɔng naa gãntɛ, ruu daa Niyapoli.
ACT.16.12	Ruu yupaa nɛɛ nihn, ruu daa kaa Filipi ɓɔɔ wukɔ gari bang ka tipi Makidoniya ɓɛɛ. Gari keɓe, ɓi gari zang Rooma. Ruu nwang ka gari keɓe, diki bee ruu katɔ tɔkɔlɔng.
ACT.16.13	Ka Diki Ɔ̃sɔnang ruu nwang ka nyaa gari biling, ruu daa ka nyaa rang. Ruu tɔɔ naa ruu wàlɛ́ nɔng Laa gaanang katɔ ka nɔng. Ruu nwang ka nɔngkɔ, ruu ràng rɛɛ zang soro ɓɔɔ ri kpálɛ́, yee Laa. 
ACT.16.14	Ka teteng zang soro ɓɔɔ ri tã̀á ruu keɓe, jaa soro ɓɔɔ kagn gbete, zang ɓaa wu nɛɛ Lidiya. Jaa soro keɓe, zang gari Tayatira, màlɛ́ fɔ̃ɔrɔ ɓɔɔ nwɛ̃ɛri ɓɛɛ. Ɓi ti zang ɓɔɔ bang Laa ɓɛɛ. Laa puu wu jĩng nɛɛ, wu zi vuu ɓɔɔ Bulu kɔ̀ɔ́ ɓɛɛ, nɛɛ wu ti shing danggn kati. 
ACT.16.15	Zang palɛ wu batizima tɔ, nɛɛ zang ɓɔɔ ri ka gãa ɓiɓɛ, a gaa ruu nɛɛ, “Nɔɔ nɛɛ zi tɔ nɛɛ n zang ɓɔɔ shing danggn tɔ ka bii Laa, nɔɔ a ta ka gãa mɛɛ nɔɔ nwang ka nɔng.” Yi ruu tĩng ka bii, a ruu kasɛ kati.
ACT.16.16	Diki ɓɔɔgn, ruu daa ka nɔng ɓɔɔ zang gaa Laa kagn ɓɛɛ, a jaa zang soro ɓɔɔ ɓi jaafoo, kpisi ruu yuu. Jaafoo keɓe suru shi kpang kagn bii ɓiɓɛ ɓɔɔ shing wu hɛ̃ɛ zang paa ɓɛɛ. Zang ɓiɓɛ, ri walɛ vuu nɛɛ wu dɔɔli, ka ruu paa ɓɔɔ wu hɛ̃ɛ ɓɛɛ. 
ACT.16.17	Dũng ruu nɛɛ Bulu ka knti mɛɛrɛ nyaa, kɔɔyi nɛɛ, “Zang keɓe, ri zang shonang Laa ɓɔɔ ɓa zang piti katɔ ɓɛɛ. Ri kɔ̀ɔ́ nɔɔ, naa ɓɔɔ nɔɔ ta yuu manɛ ɓɛɛ.” 
ACT.16.18	Pálɛ̀ naa weɓe diki diki, a yeti Bulu naa lasɛ, a raa jĩng kɔɔ suru shi kpang tɔɔ, “N dang mɔɔ nyaa nɛɛ nung Yeesɔ Kirisi, nwangnɛ mɔɔ yaa wu bii.” A suru shi kpang tantɛ nwannang.
ACT.16.19	Ɓɔɔ rɛɛ zang jaafoo ri zirɛ nɛɛ zang lasɛ ri gbalang ɓɔɔ ri walɛ saka nɛɛ mani tɔ, ri yiki rɛɛ Bulu nɛɛ Siila, ri gɔ̃ ri, ri daa nɛɛ ri ka tĩng rɛɛ zang bang. Ka nɔng ɓɔɔ zang jɛ̃̀ɛ́ zang ruu kagn ka lumang ɓɛɛ. 
ACT.16.20	Zang atɛ ri tɔ, ka bii zang ɓɔɔ ri jɛ̃̀ɛ́ zang ruu ɓɛɛ, a ri kɔɔyi tɔɔ, “Zang keɓe ri ɓarɛ zang Yahudi. Ri kpãa zang gari ɓuru.
ACT.16.21	“Ri kɔ̀ɔrɔ́ ruu, nɛɛ ruu dũng gbalang ɓɔɔ daa naa ɓɔɔ, ruu zang Rooma ruu tarɛ, ruu dũngnɛ ɓɛɛ kpang ɓɛɛ.” 
ACT.16.22	Zang ɓɔɔ ri kpalɛ zɔɔ ri tɛ̃ɛ nyaa jong ka nɔng ɓɔɔ ri kɔɔrɔ ruu ka yuu Bulu nɛɛ Siila ɓɛɛ. A rɛɛ zang ɓɔɔ ri jɛ̃ɛ zang ruu, ri kɔɔ zang nɛɛ zang lɔɔsɔ fɔ̃ɔrɔ ɓɔɔ ka bii Bulu nɛɛ Siila ɓɛɛ. Ri ti kɔɔ zang nɛɛ zang wu nyɔkɔ ri ta nɛɛ gbãa. 
ACT.16.23	Zang nyɔkɔ ri tɔ zɛ̃ɛzɛ̃ɛ, a zang loo ri ka sãa. Zang kɔɔ zang ɓɔɔ gã sãa nɛɛ wu ku ri gbãng gbãng. 
ACT.16.24	Ɓɔɔ zang ɓɔɔ gã sãa tãa naa weɓe, daa nɛɛ ri ka yeti sãa ɓɔɔ tĩng. Mã ri doo ka bìí laa waa bang.
ACT.16.25	Nɛɛ gãmbang zĩi Bulu nɛɛ Siila ri gàá Laa, ri ti gàá wu soo. Zang ɓɔɔ zang mã ri dòo ka sãa kɔ, ɓɔɔ nimbang, ri ɓaa shoo ri tãa ri. 
ACT.16.26	A tipi tantɛ ruutunang, a zĩiti gãa daa nɔng ka doo ɓiɓɛ ɓɔɔ zang loo ka tipi ɓɛɛ. Nyaa gãa ri tantɛ pulunang, a soo saka ɓɔɔ zang mãlɛ zang ɓɔɔ zang looro ri ka sãa nɛɛ mani tɛ̃ɛ nandon, yaa ri naa. 
ACT.16.27	Zang ɓɔɔ gã sãa hingsi jĩng. Ɓu doo ɓɔɔ zi nyaa gãa sãa bm, kɔɔ ɓi naa zang ɓɔɔ ka sãa ri yuku tɔ. Ka ruu nɔngkɔ, zɔ̃ng yere bang ɓiɓɛ nɛɛ wu nyɔ yuu ɓiɓɛ kaa vɔrɔ. 
ACT.16.28	A Bulu mɛɛ nyaa ka lapa nabm tɔɔ, “Mɔ́ɔ lasɛ yuu ɓaaɓɛ kpang, ruu doo ka nɔng nandon.”
ACT.16.29	Zang ɓɔɔ gã sãa ɓaa nyaa nɛɛ zang atɛ waa. A daa ka yeti gãa ɓɔɔ rɛɛ Bulu nɛɛ Siila kagn ɓɛɛ. Tang nɛɛ gutu ka tĩng ɓarɛ, bii zàá wu kpɔkpɔk. 
ACT.16.30	A sɔɔ ri tĩng nwangsɛ ri ka biling, a hɛ̃ɛ ri tɔɔ, “Rɛɛ maalang, n pálɛ̀ vi n ta yuu mɛɛ viya?” 
ACT.16.31	Ri kasɛ wu nyaa tɔɔ, “Shing danggn ka bìí Kpanti Yeesɔ, mɔɔ ta yuu ɓaaɓɛ katɔ. Mɔɔ nɛɛ zang ɓɔɔ ri ka gãa ɓaaɓɛ nandon.” 
ACT.16.32	A ri kɔɔ wu Ruu Laa nɛɛ zang ɓɔɔ ri ka gãa ɓiɓɛ piti. 
ACT.16.33	Zang ɓɔɔ gã sãa sèe ri dòo nɛɛ zĩi kɔ tantɛnang daa sɔɔ ri nɔɔrɔ. A ri palɛ wu batizima nɛɛ zang ɓɔɔ ri ka gãa ɓiɓɛ nandon. 
ACT.16.34	A see Bulu nɛɛ Siila daa nɛɛ ri ka gãa ɓiɓɛ. Daa a ri vuu shaanang nɛɛ ri shaayi. Wu nɛɛ zang ɓɔɔ ka gãa ɓiɓɛ nandon, ri tãa tĩnang dɔɔli, ka ruu ɓɔɔ, ri shing danggn tɔ, ka bìí Laa ɓɛɛ.
ACT.16.35	Ɓɔɔ nɔng naa gãntɛ, zang ɓɔɔ ri jɛ̃̀ɛ́ zang ruu, ri shong rɛɛ zang ɓɔɔ gã ri ɓɛɛ, nɛɛ ri daa kɔɔ zang ɓɔɔ gã sãa nɛɛ, “Yaa rɛɛ zang kaɓa naa ta ri daayi.”
ACT.16.36	Zang ɓɔɔ gã sãa daa kɔɔ Bulu kati nɛɛ, “Rɛɛ zang bang ri shong nyaa ka ruu ɓaaɓɛ nɛɛ Siila, nɛɛ n yaa nɔɔ naa ta. Nɔɔ yupaa ta, nɔɔ daa waasɛ̃.”
ACT.16.37	A Bulu kɔɔ rɛɛ zang ɓɔɔ zang shong ri ɓɛɛ tɔɔ, “Ruu zang Rooma a zang nyɔ ruu nɛɛ gbãa ka jĩng zang piti. Ruu palɛ vuu shi kpang ɓɔɔ kagn kpang, zang ti loo ruu ka sãa. Zang nɛɛ zang yaa ruu naa kaa nɛɛ nwĩiri ya? Ruu daa kpang. Zang bang Rooma bìí ri a ka nihn nɛɛ doo ɓarɛ ri yaa ruu naa.”
ACT.16.38	Zang ɓɔɔ zang shong ri, ri daa kɔɔ rɛɛ zang bang Rooma ruu keɓe. Ɓɔɔ ri tãayi nɛɛ Bulu nɛɛ Siila ri doo zang Rooma kɔ, bii kaa ri vɔrɔ. 
ACT.16.39	Ri daayi ri daa gaa Bulu nɛɛ Siila nɛɛ ri yàa ri gbalang vuu shi kpang ɓɔɔ ri palɛ ri ɓɛɛ ta. A ri nwangsɛ ri nɛɛ yeti sãa. Ri kɔɔ ri nɛɛ ri dita ri yaa gari. 
ACT.16.40	Bulu nɛɛ Siila ri nwangnɛ yeti sãa ri daa ka gãa Lidiya. Ri ĩi zang ɓɔɔ ri dũng Laa ka nɔng, a ri rang zang ruu ɓɔɔ mã ri danggn ɓɛɛ, a ri daa kati.
ACT.17.1	Bulu nɛɛ Siila ri sɔɔ nɛɛ rɛɛ gari Amfipoli nɛɛ Apoloniya, ri a ka Tesalonika, nɔng ɓɔɔ gãa zɔɔ kpalɛnang zang Yahudi kagn ɓɛɛ. 
ACT.17.2	Bulu daa ka gãa zɔɔ kpalɛnang naa ɓasidi wu daarɛ ɓɛɛ. Diki Ɔ̃sɔnang taati, ɓɔɔ Bulu rang yee nɛɛ rɛɛ zang, nwangsɛ ri dĩiri Ruu Laa ɓɛɛ.
ACT.17.3	A kɔɔ ri nɛɛ Kirisi dàng jĩng gbongkarɛ, tɔ̀ɔ, wu naa yupaa nɛɛ saa. Bulu kɔɔ ri nɛɛ, “Yeesɔ kɔ n kɔ̀ɔ́ nɔɔ ruu ɓiɓɛ ɓee, wukɔ Kirisi.” 
ACT.17.4	Zang Yahudi ɓɔɔ ri ta ruu keɓe, a ri ɓang ka bii rɛɛ Bulu nɛɛ Siila. Rɛɛ zang soro ɓɔɔ zang a ri bannang katɔ ɓɛɛ, nɛɛ rɛɛ zang Heleni ɓɔɔ ri bang Laa ɓɛɛ, ri ɓang jong ka bii ɓarɛ.
ACT.17.5	Zang Yahudi ɓɔɔ ri shing danggn kpang, ri kaa sũnyaa, a ri gaarɛ zang shi kpang ɓɔɔ ri rakɛ kɛɛm kɛɛm ɓɛɛ. Ri gaayu nyaa haanang ka gari, ri daa ka gãa yɔɔ ɓɔɔgn zang ɓaa wu nɛɛ Jaasong, ka nɔng ɓɔɔ ri kãa rɛɛ Bulu nɛɛ Siila nɛɛ ri nwàngsɛ́ ri zang ka biling ɓɛɛ. 
ACT.17.6	Ɓɔɔ ri ĩi Bulu nɛɛ Siila kpang, ri gɔ̃ yɔɔ ɓɔɔ zang ɓaa wu nɛɛ Jaasong nɛɛ rɛɛ zang ɓɔɔ ka teteng zang ɓɔɔ ri shing danggn tɔ ɓɛɛ, ri daa nɛɛ ri ka tĩng rɛɛ zang bang gari. Ri goo nyaa nɛɛ, “Zang keɓe ri kpãa zang tɔ nɛɛ nɔng piti piti. Wee ri a tɔ ka gari ɓuru ɓɛɛ, 
ACT.17.7	a Jaasong yítì ri ka gãa ɓiɓɛ. Ri ta rɛɛ nyaa ɓɔɔ Kayisa kpanti tipi ɓuru dang ɓɛɛ. Ri kɔ̀ɔrɔ́ nɛɛ kpanti ɓɔɔ kagn zang ɓaa wu nɛɛ Yeesɔ.” 
ACT.17.8	Rúu kɔ ri kɔ̀ɔ́ ɓee, kpãa rɛɛ zang gari nɛɛ rɛɛ zang bang ka yeti dɔɔli. 
ACT.17.9	A rɛɛ zang bang, ri shing Jaasong nɛɛ zang ɓɔɔ zang yiki ri, nɛɛ ri shu saka, ɓɔɔ zang yaa ri naa ɓɛɛ, a zang yáa ri, ri daa kati.
ACT.17.10	Ɓɔɔ nɔng tɔ̀ɔ hn, zang ɓɔɔ ri dũng Laa, ri tantɛ Bulu nɛɛ Siila shinnang nɛɛ ri dita gari Beriya. Ɓɔɔ ri shɛ̃ɛ nɔng, ri daa ka nɔng zɔɔ kpalɛnang zang Yahudi. 
ACT.17.11	Zang Yahudi ɓɔɔ ka nihn, ri ɓarɛ naa ɓɔɔ Tesalonika kpang. Ri ɓaa shoo gbãng gbãng ka ɓɔɔ ri tãa Ruu Laa ɓɛɛ. Ri gã Ruu Laa diki diki nɛɛ ri zirɛ vuu ɓɔɔ Bulu kɔɔyi nɛ́ɛ niizang ɓɛɛ. 
ACT.17.12	Zang Yahudi dɔɔli, ri shing danggn nɛɛ rɛɛ zang soro Heleni dɔɔli ɓɔɔ zang a ri bannang ɓɛɛ. Rɛɛ zang Heleni dɔɔli zang varɛ, ri shing danggn jong. 
ACT.17.13	Zang Yahudi ɓɔɔ ka Tesalonika ri tãa nyaa nɛɛ Bulu nɛɛ Siila ri kɔɔ zang ruu tɔ jong ka Beriya, a ri daayi ri daa zàrɛ̀ zang nɛɛ zang ri haa nyaa. 
ACT.17.14	Zang ɓɔɔ ri dũng Laa, ri tantɛ Bulu dɔ̃nang nɛɛ wu daa ka nyaa waapo. A zang yaa Siila nɛɛ Timoti ɓarɛ kaa Beriya ka nɔngkɔ. 
ACT.17.15	Zang ɓɔɔ ri daa shing Bulu, ri daa nɛɛ wu ka Ataniya. Ɓɔɔ ri tɔɔ ri gbãayu kaa tɔ, Bulu shong ri nɛɛ ri kɔɔ Siila nɛɛ Timoti nɛɛ ri naa ĩi wu pati.
ACT.17.16	Ka ɓɔɔ Bulu gã Siila nɛɛ Timoti ka Ataniya ɓɛɛ zirɛ gari bìí vuu gãnti kɔ shɛ̃ɛning, a vuu bìí kpãa wu ka yeti dɔɔli. 
ACT.17.17	Ka ruu nɔngkɔ, laa zɔɔ nyaa ka gãa zɔɔ kpalɛnang nɛɛ rɛɛ Yahudi nɛɛ zang ɓɔɔ ri zang Isirela kpang, ɓɔɔ ri dũng kaa Laa ɓɛɛ. Ti rang yee jong nɛɛ rɛɛ zang ɓɔɔ ri alɛ ka nɔng ɓɔɔ zang ri kpalɛ zɔɔ kagn ka gari ɓɛɛ. 
ACT.17.18	A zang ɓɔɔ ri dũng vuu ɓɔɔ Epikuru nɛɛ Sitoki ri túsú ɓɛɛ, ri ti a ka bii ɓiɓɛ. A zang ɓɔɔ ka teteng ɓarɛ ri kɔ̀ɔrɔ́ nɛɛ “Yɔɔ kɔ yìkí nyaa katɔ ɓee, naa kɔ̀ɔ́ ɓu viya?”
ACT.17.18	Zang ɓɔɔ ri kɔɔyi nɛɛ, “Mɔɔ kɔɔ nɛɛ kɔ̀ɔ́ rúu ka yuu vuu gãnti ɓɔɔ ruu zi gngn kpang ɓɛɛ.” Ri kɔɔ ruu keɓe waati kpang, ka ruu ɓɔɔ bɛ̀ɛ́ Bulu kɔɔ ruu ka yuu Yeesɔ nɛɛ naa ɓɔɔ wu yupaa nɛɛ saa ɓɛɛ. 
ACT.17.19	A ri ɓaa nyaa ka Bulu, ri daa nɛɛ wu ka nɔng ɓɔɔ zang ɓɔɔ ri jɛ̃ɛ zang ruu, ɓɔɔ zang ɓaa ri nɛɛ Ariyopagu ri kpalɛ zɔɔ ɓɛɛ. A ri kɔɔyi nɛɛ, “Ruu kasɛ mɔɔ kɔɔ rùu, rúu ka yuu vuu kɔ mɔɔ túsù ɓee. 
ACT.17.20	Vuu kɔ mɔɔ kɔ̀ɔrɔ́ ruu ɓee ruu tãa ɓɔɔ gngn kpang tingkiring, ka ruu nɔngkɔ, ruu kasɛ nɛɛ ruu tãa dĩiri ɓiɓɛ.” 
ACT.17.21	(Ri kɔɔ nɔngkɔ, ka ruu ɓɔɔ, zang gari Ataniya nɛɛ zang zanti ɓɔɔ ri ka nɔng laa yee ri nyaa ka nɔng ɓɔɔ ri tãa vuu shɔɔ, ri ti rangkɛ ruu ka yuu ɓiɓɛ ɓɛɛ.)
ACT.17.22	Bulu shii paa ka teteng rɛɛ Ariyopagu a kɔɔyi nɛɛ, “N zi tɔ nɔɔ zang Ataniya nɔɔ zang vuu gãnti kɔ nwani. 
ACT.17.23	Ka ruu ɓɔɔ, ɓɔɔ n tɛɛ ka yeti gari manɛ n pɛ̃́ɛrɛ̀ rɛɛ nɔng ɓɔɔ nɔɔ bang vuu gãnti manɛ kagn, n zi nɔng ɓɔɔ nɔɔ dɔ̀ɔ́ vuu gãnti manɛ vuu kagn, ɓɔɔ gbete zang bee vuu ka bii ɓiɓɛ nɛɛ, ‘Ɓɔ̀ɔ́ Laa ɓɔɔ ruu zi wu nung kpang ɓɛɛ.’ Vuu ɓɔɔ nɔɔ bang wu, nɔɔ ti zi wu nung kpang keɓe, n kɔ̀ɔ́ nɔɔ ruu ka yuu ɓiɓɛ kɔ. 
ACT.17.24	Laa ɓɔɔ wukɔ mãa koo nɛɛ vuu ɓɔɔ ka yeti koo nandon, ɓɔɔ wukɔ kpanti lapa nɛɛ tipi, nwang ɓi jong ka yeti gãa ɓɔɔ shɔnzang mãa ɓɛɛ kpang. 
ACT.17.25	Ti shing jĩng ɓi ka bii shɔnzang nɛɛ ri palɛ wu shonang ɓɔɔ kpang, ka ruu ɓɔɔ, wukɔ a zang piti suru bii nɛɛ ɔ̃kɔnang nɛɛ vuu ɓɔɔ piti ɓɛɛ. 
ACT.17.26	Mã̀a zang kɔ ri ka koo ka bm bm ɓee, nɛɛ bii zang gbete. A shing ri nɛɛ ri nwalɛ ka dalɛ koo keɓe piti, piti. Wukɔ kà ri diki ɓɔɔ ri nwang ka koo keɓe, a ti shĩ̀lì nyaa nɔng ɓɔɔ ri nwalɛ kagn ɓɛɛ doo ka tĩng. 
ACT.17.27	Palɛ nɔngkɔ waati kpang, nɛɛ tɔɔ ri kãa nɔng ɓiɓɛ, nɛɛ naa ri ti ĩ́i wu ka ɓɔɔ ri tãlɛ naa, ri kãa wu ɓɛɛ. Laa bee katɔ nɛɛ nɔng zang gbete ka teteng ɓuru kpang.
ACT.17.28	“Zang ɓɔɔ kɔɔyi tɔɔ, ‘Ruu nwangnɛ, ruu rarɛ, ruu nwang shɔnzang, ka ruu ɓiɓɛ kɔ.’ Ɓi naa ɓɔɔ zang soo gáanang manɛ ri kɔɔyi nɛɛ, ‘Ruu doo wujɛ ɓiɓɛ kɔ’ ɓɛɛ. 
ACT.17.29	Ka ruu ɓɔɔ, ruu wujɛ Laa, rúu tɔ̀ɔ́ kpang nɛɛ ruu rɛ̃rɛ nɛɛ Laa nwang naa vuu gãnti ɓɔɔ zang palɛ nɛɛ zinariya ɓɔɔ azurufa a ɓɔɔ tari, ɓɔɔ shɔnzang palɛ nɛɛ zũnang ɓiɓɛ kpang. 
ACT.17.30	Rɛɛ sáa ɓɔɔ bɛ̀ɛ́ nɔɔ zi vuu ɓɔɔ kagn kpang, Laa gã̀ ɓi takpang. Ɓɔɔ kãntang keɓe, Laa dang zang nyaa ka niya nandon, nɛɛ ri kɔ̃sɔ yeti ɓarɛ. 
ACT.17.31	Ka ruu ɓɔɔ, Laa zɔ̃́ng diki tɔ gbete, ɓɔɔ wu naa jɛ̃ɛ zang koo ruu kagn ɓɛɛ. Naa jɛ̃̀ɛ zang ruu gn dang gbete kpang. Jɛ̃̀ɛ́ zang ruu nɛɛ bii zang ɓɔɔ wu zɔ̃ng ɓɛɛ. Vuu keɓe nwàng niizang ka ɓɔɔ wu wisi zang keɓe paa nɛɛ saa ɓɛɛ.”
ACT.17.32	Ɓɔɔ ri tãayi Bulu kɔɔ ruu ka yuu paa yunang nɛɛ saa, zang ɓɔɔ ri kpaa wu, a zang ɓɔɔ ri kɔɔ wu nɛɛ “Ruu kasɛ nɛɛ ruu tãa ruu ka yuu vuu keɓe tɔkn.” 
ACT.17.33	A Bulu nwangnɛ, yaa ri kati. 
ACT.17.34	Zang ɓɔɔ ri shing danggn tɔ ri ɓang ɓarɛ kaa nɛɛ wu. Zang keɓe ɓi rɛɛ Diyonisiyu ɓɔɔ ka teteng rɛɛ zang Ariyopagu ɓɛɛ. A ɓɔɔ jaa soro ɓɔɔ zang ɓaa wu nɛɛ Damari nɛɛ rɛɛ zang ɓɔɔ ɓɛɛ.
ACT.18.1	Nɛɛ knti, Bulu yaa Ataniya daa ka gari Koranti. 
ACT.18.2	Bulu ĩi yɔɔ Yahudi ɓɔɔ kagn ka gari Koranti zang ɓaa wu nɛɛ Akpiila nɛɛ ɓeeso Pirisila. Akpiila ɓi zang gari Pontu. Wee nɛ́ɛ a doo naa nɛɛ Italiya ɓɛɛ, ka ruu ɓɔɔ, kpanti Kaladiyu dang nyaa nɛɛ zang Yahudi nandon, ri yaa Rooma ta ɓɛɛ. Bulu daayi nɛɛ wu daa leng ri. 
ACT.18.3	Ka ruu ɓɔɔ, shonang ɓiɓɛ ɓi putali wàanang naa ɓɔɔ ɓarɛ, nwang kaa nɛɛ ri, palɛ shonang kaa nɛɛ ri. 
ACT.18.4	Bulu ri làá zɔɔ nyaa nɛɛ zang Yahudi nɛɛ zang Heleni ka Diki Ɔ̃sɔnang ka gãa zɔɔ kpalɛnang diki diki. Kasɛ nɛɛ ri ta ruu ɓɔɔ wu kɔɔ ri ɓɛɛ.
ACT.18.5	Ɓɔɔ Timoti nɛɛ Siila ri a nɛɛ Makidoniya, Bulu raa jĩng ɓi kaa Ruu Laa kɔɔrɔnang dɔ̃ɔ gbete. Kɔɔrɔ zang Yahudi nɛɛ Yeesɔ kɔ Kirisi. 
ACT.18.6	Ri bɛ̃ɛ ruu ɓiɓɛ, a ri kɔɔrɔ vuu shi kpang ka yuu ɓiɓɛ. Yeti ɓiɓɛ lasɛ nɛɛ ri, a waa zũng tapuru ɓɔɔ ka fɔ̃ɔrɔ ɓiɓɛ ɓɛɛ, a kɔɔ ri tɔɔ, “Nɔɔ nɛɛ shaarɛ, ɓi nɔkɔ kãa nɛɛ yuu manɛ. Ruu mɛɛ hãa ɓi kagn kpang. Vuu ɓɔɔ gaayu nɛɛ lɛ̀ɛ́kɔ, n daarɛ m kaa bii rɛɛ zang ɓɔɔ ri zang Isirela kpang ɓɛɛ.” 
ACT.18.7	Ka ruu nɔngkɔ, yaa ri daa nwang ka gãa yɔɔ ɓɔɔ zang Isirela kpang, ɓɔɔ zang ɓaa wu nɛɛ Tatiyu Jusitu ɓɔɔ bang kaa Laa ɓɛɛ. Gãa ɓiɓɛ nɛɛ gãa zɔɔ kpalɛnang naabm. 
ACT.18.8	Kiripu ɓɔɔ wukɔ zang bang gãa zɔɔ kpalɛnang shing danggn ka bii Kpanti Laa nɛɛ zang ɓɔɔ ri ka gãa ɓiɓɛ piti. Zang Koranti ɓɔɔ ri ti ɓaa shoo ka Ruu Laa ɓɔɔ Bulu rang ɓɛɛ, ri shing danggn, a zang palɛ ri batizima.
ACT.18.9	Diki ɓɔ̀ɔ́gn nɛɛ zĩi, Bulu rɔ̃kɔ, Kpanti Laa kɔɔ wu nɛɛ, “Mɔɔ kaa vɔrɔ kpang. Kɔɔrɔ zang ɓaa ruu, mɔɔ yaa kpang. 
ACT.18.10	N nɛɛ mɔɔ ning. Zang ɓɔɔ palɛ mɔɔ vuu ɓɔɔ kagn kpang, ka ruu ɓɔɔ, zang mɛɛ kagn gari keɓe dɔɔli ɓɛɛ.” 
ACT.18.11	Ka ruu nɔngkɔ, Bulu nwang ka nɔngkɔ saa gbete, nɛɛ shala mangbete, tusu zang Ruu Laa.
ACT.18.12	Ka ɓɔɔ zang Rooma naa yi Gaaliyo gɔmna tipi Akaya, zang Yahudi ri kpalɛ zɔɔ, a ri yi Bulu ri daa nɛɛ wu ka nɔng ɓɔɔ zang jɛ̃ɛ zang ruu kagn ɓɛɛ. 
ACT.18.13	Ri kɔɔ zang nɛɛ, “Yɔɔ keɓe kpɛ̃ɛrɛ zang nɛɛ zang ri bang Laa, wu naa ɓɔɔ zang dang ruu nyaa ɓɛɛ kpang.”
ACT.18.14	Bɛɛ Bulu nɛɛ wu kasɛ nyaa kaa tɔ, a Gaaliyo kɔɔyi tɔɔ, “Zang Yahudi, naa ruu keɓe zang nɛ̀ɛ́ tɔɔ yɔɔ keɓe palɛ zang vuu shi kpang kɔ́ naa kãa ruu ɓɔɔ bang dɔɔli, nɛɛ daa naa ɓɔɔ n nɛɛ mã danggn nɛɛ nɔɔ katɔ. 
ACT.18.15	Wee nɔɔ laa zɔɔ nyaa manɛ ka ruu rúu, nɛɛ rɛɛ nung, nɛɛ nyaa dannang manɛ ɓee, nɔɔ palɛ manɛ ka naa manɛ. N kasɛ kpang n jɛ̃ɛ ruu ka yuu rɛɛ vuu ɓɔɔ naa weɓe kpang.” 
ACT.18.16	A hing ri nɛɛ yeti gãa ɓɔɔ zang jɛ̃ɛ ruu kagn ɓɛɛ. 
ACT.18.17	Ri yi Sɔtanɛ ɓɔɔ wukɔ zang bang gãa zɔɔ kpalɛnang, ri nyɔ wu nɛɛ gbãa ka tĩng gãa ruu jɛ̃ɛnang ka nɔngkɔ. Vuu bii ti kpãa Gaaliyo ɓi kpang tingkiring.
ACT.18.18	Bulu nwang nɛɛ zang ɓɔɔ ri dũng Laa ka Koranti tɔkn diki bee wu katɔ, a naa yaa ri. Naa vang laana nɛɛ rɛɛ Pirisila nɛɛ Akpiila, ri daa tipi Siriya. Ka gari Sensheriya, Bulu yele suuyuu ɓiɓɛ, ka ruu ɓɔɔ, bɛ̀ɛ́ a Laa nyaa nɛɛ wu yélè suuyuu ɓiɓɛ kpang ɓɛɛ. 
ACT.18.19	Ɓɔɔ ri naa a ka Afisa, Bulu yaa rɛɛ Pirisila nɛɛ Akpiila daa ɓi kaa gãa zɔɔ kpalɛnang, ri daa laa zɔɔ nyaa ɓi nɛɛ zang Yahudi. 
ACT.18.20	Zang bìí ri gaa wu nɛɛ wu nwang nɛɛ ri diki wu bee katɔ tɔkɔlɔng, a kasɛ kaa takpang. 
ACT.18.21	Ɓɔɔ wu tɔɔ wu daa kaa tɔ, kɔɔ ri katɔ kɔ jong nɛɛ, “Laa nɛɛ kasɛ tɔ, n gbãayu ditɔ ka bii manɛ.” A vang laana kaa nɛɛ Afisa.
ACT.18.22	Ɓɔɔ naa shɛ̃ɛ tipi Kayisariya, daa jee zang ɓɔɔ ri dũng Laa nyaa ka Urushalima. A tɛɛyi daa ka Antakiya. 
ACT.18.23	Nwang tɔ ka nɔngkɔ, diki bee tɔ tɔkɔlɔng a yaa nɔng kaɓa, daa ka rɛɛ tipi Galati nɛɛ tipi Fijiya, dàa mã rɛɛ zang ɓɔɔ ri dũng Laa danggn.
ACT.18.24	Ka diki kaɓa, yɔɔ Yahudi ɓɔɔ kagn zang ɓaa wu nɛɛ Apolo, zang yi wu ka gari Alezandiriya, a à kaa Afisa. Zunung yee rannang dɔɔli, a ti zi labeenang Laa gbãng gbãng. 
ACT.18.25	Zang tusu wu gbalang Laa tɔ gbãng gbãng. Suru Laa shing wu kɔ̀ɔ́ ruu, a ti tusu zang ruu ɓɔɔ niizang ka yuu Yeesɔ nɛɛ yeti gbete. A zi ɓi kaa doo batizima Yɔhana kɔɔ shɛ̃ɛning. 
ACT.18.26	Gaayu yee rannang ka gãa zɔɔ kpalɛnang kaa vɔrɔ kpang. Rɛɛ Pirisila nɛɛ Akpiila ri tãa vuu ɓɔɔ wu kɔɔrɔ ɓɛɛ, a ri ɓaa wu nyaa, ri daa nɛɛ wu ka gãa ɓarɛ. Ri daa tusu wu gbalang Laa kaa waasɛ̃. 
ACT.18.27	Apolo kɔɔ ka yeti ɓiɓɛ nɛɛ wu daa ka Akaya, a rɛɛ zang ɓɔɔ ri dũng Laa ri mã wu danggn, a ri bee zang ɓɔɔ ri dũng Laa ka nɔng ɓɔɔ wu daa ɓɛɛ labeenang nɛɛ ri ta wu waasɛ̃. Ɓɔɔ wu shɛ̃ɛ nɔng, yi rɛɛ zang ɓɔɔ Laa yi ri naa kagn, a ri shing danggn ka bii Laa, naa ka bii dɔɔli. 
ACT.18.28	Ka ruu ɓɔɔ, zunung yee rannang dɔɔli, ɓá rɛɛ zang Yahudi yuu nɛɛ ruu ɓiɓɛ, ka ɓɔɔ ri laa nyaa nɛɛ zɔɔ ka jĩng zang piti ɓɛɛ. Tùsú zang ka yeti labeenang Laa nɛɛ Yeesɔ kɔ Kirisi.
ACT.19.1	Ɓɔɔ bɛ̀ɛ́ Apolo doo ka Koranti, Bulu riki tipi kaɓa, a sòo nyaa daa ka Afisa. Ĩi zang ɓɔɔ ri dũng Laa ka nɔng, 
ACT.19.2	a hɛ̃ɛ ri nɛɛ, “Ka ɓɔɔ nɔɔ shing danggn ka bii Laa ɓɛɛ, Suru ɓiɓɛ a katɔ ka bii manɛ ya?” Ri kasɛ wu nyaa tɔɔ, “Kpang, ruu tãa ruu Suru Laa gngn kpang.”
ACT.19.3	Bulu hɛ̃ɛ ri nɛɛ, “Nɛɛ nɔngkɔ, zang pàlɛ̀ nɔɔ manɛ zɔ̃ng batizima kiya?” Ri kɔɔ wu nɛɛ, “Zɔ̃ng ɓɔ̀ɔ́ Yɔhana.”
ACT.19.4	Bulu kɔɔ ri tɔɔ, “Batizima Yɔhana ɓi ɓɔ̀ɔ́ zang ɓɔɔ ri kɔ̃sɔ yeti ɓɛɛ. A kɔɔ zang nɛɛ ri shing danggn ka bii zang ɓɔɔ a ka knti ɓiɓɛ ɓɛɛ. Zang keɓe wukɔ Yeesɔ.” 
ACT.19.5	Ɓɔɔ ri tãa naa weɓe, a zang pàlɛ̀ ri batizima kaa nɛɛ nung Kpanti Yeesɔ. 
ACT.19.6	Bulu shĩili ri naa ɓiɓɛ ka yuu, a Suru Laa a kaa bii ɓarɛ. A ri gaayu yee rannang kaa nɛɛ nyaa ɓɔɔgn. Ri kɔɔrɔ zang Ruu Laa. 
ACT.19.7	Zang bìí ri zang varɛ kɔ shɛ̃ɛning kopi tu ziti.
ACT.19.8	Bulu daa ka yeti gãa zɔɔ kpalɛnang, kɔɔ zang Ruu Laa nɛɛ gbãng gbãng ning. Nwang nɛɛ ri ka nɔngkɔ shala taati. Làá nyaa nɛɛ zang, kasɛ nɛɛ ri ta ruu ɓɔɔ wu kɔ̀ɔ́ ri ka yuu Kpanti roonang Laa ɓɛɛ. 
ACT.19.9	Zang ɓɔɔ ri taarɛ yuu, ri shing danggn kpang. Ri kɔɔ ruu shi kpang ka yuu gbalang keɓe, ka tĩng zang ɓɔɔ ri kpalɛ zɔɔ ɓɛɛ nandon. Ka ruu nɔngkɔ, Bulu yaa ri, sèe kaa zang ɓɔɔ ri dũng Laa kɔ shɛ̃ɛning daa nɛɛ ri ka yeti gãa ɓɔɔ zang tusu zang labeenang kagn ɓɔɔ zang ɓáa nɛɛ nung Tirana ɓɛɛ. Laa nyaa nɛɛ ri ka nɔngkɔ, ka yuu Ruu Laa diki diki. 
ACT.19.10	Pálɛ́ nɔngkɔ, saa ziti ka ruu nɔngkɔ, zang ɓɔɔ ri ka tipi Asiya ri tãa Ruu Laa, zang Yahudi nɛɛ zang ɓɔɔ ri zang Isirela kpang ɓɛɛ nandon.
ACT.19.11	Laa palɛ vuu ɓɔɔ zang zirɛ zang mã naa ka danggn dɔɔli, ɓɔɔ zang zi gngn kpang ɓɛɛ nɛɛ naa Bulu. 
ACT.19.12	Ka ruu nɔngkɔ, zang talɛ sɛ̃ɛ fɔ̃ɔrɔ ɓɔɔ wu àlɛ́ jĩng nɛɛ mani nɛɛ fɔ̃ɔrɔ ɓɔɔ wu hã̀lɛ́ ka bii, zang daa nɛɛ mani ka bii zang ɓɔɔ ri kɔng katɔ ɓɛɛ, a kɔnang ɓarɛ yaa ri bii. Rɛɛ suru shi kpang ri ti nwangnɛ ri yaa zang bii. 
ACT.19.13	A zang Yahudi ɓɔɔ kagn ɓɔɔ ri rakɛ ri daarɛ gari gari ri nwangsɛ suru shi kpang nɛɛ bii zang, ri kasɛ nɛɛ ri nwángsɛ̀ suru shi kpang kaa jong nɛɛ nung Kpanti Yeesɔ. Ri kɔɔyi nɛɛ, “N dang mɔɔ nyaa nɛɛ nung Yeesɔ ɓɔɔ Bulu kɔɔrɔ zang ruu ɓiɓɛ ɓɛɛ.” 
ACT.19.14	Yɔɔ Yahudi ɓɔɔ kagn zang ɓaa wu nɛɛ Siiba, ɓi zang bang zang ɓɔɔ ri dɔɔ vuu ka gãa Laa ɓɛɛ. Wujɛ ɓiɓɛ kagn manziti ri pálɛ̀ vuu keɓe doo nɔngkɔ.
ACT.19.15	A suru shi kpang kɔɔ ri tɔɔ, “N zi Yeesɔ nung ɓi tɔ, n ti zi Bulu nung tɔ. Nɔɔ manɛ kaa rɛɛ wiya?”
ACT.19.16	Zang ɓɔɔ suru shi kpang ka bii ɓiɓɛ zaayi, yi ri, a ɓa kaka ɓarɛ nandon. Nyɔ ri zɛ̃ɛzɛ̃ɛ. A ri yurɛ ri nwangnɛ yeti gãa fɔ̃ɔrɔ ka bii ɓarɛ kpang. Ti shìng ri nyaa vuu waa nɛɛ bii piti piti. 
ACT.19.17	Zang ɓɔɔ ri ka Afisa, rɛɛ zang Yahudi nɛɛ zang ɓɔɔ ri zang Isirela kpang, ri tãa vuu keɓe katɔ nandon. Zang ri ti kaa vɔrɔ nandon, a zang dɔɔ nung Kpanti Yeesɔ kati. 
ACT.19.18	Zang dɔɔli ka teteng zang ɓɔɔ ri shing danggn tɔ, ri álɛ́, ri kɔɔrɔ vuu shi kpang ɓɔɔ bɛ̀ɛ́ ri palɛ ɓɛɛ ka shoo zang piti. 
ACT.19.19	Zang dɔɔli ɓɔɔ ri hɛ̃ɛ paa ri sèerè labeenang ɓarɛ nandon, ri dɔ̀ɔrɔ̀ nɛɛ waa ka jĩng zang nandon. Zang gãrɛ nɛɛ naa zang mãlɛ́ rɛɛ labeenang keɓe daa nung Azurufa labang dakn laa ziti tu kopi. 
ACT.19.20	Ka ruu nɔngkɔ, Ruu Laa daa nɛɛ tĩng, a ti baa nɔng nandon.
ACT.19.21	Ka knti ɓɔɔ vuu keɓe palɛ tɔ nɔngkɔ, Bulu kɔɔ ka yeti ɓiɓɛ nɛɛ wu sɔɔ nɛɛ tipi Makidoniya nɛɛ tipi Akaya wu daa kaa Urushalima. A ti kɔɔyi nɛɛ, “N nɛɛ daa tɔ Urushalima, n daa katɔ, n daa zi Rooma.” 
ACT.19.22	Shong zang ɓɔɔ ri yi wu naa ka shonang ri ziti, Timoti nɛɛ Erasitu ka tĩng ka Makidoniya, a nwang kaa Asiya tɔkn tɔkɔlɔng.
ACT.19.23	Ka diki kaɓa, zang hàa nyaa dɔɔli ka Afisa ka ruu gbalang keɓe. 
ACT.19.24	Yɔɔ ɓɔɔ kagn sãa vuu nɛɛ azurufa zang ɓaa nung ɓiɓɛ nɛɛ Dimitiriyu. Ri sãa gãa vuu gãnti ɓɔɔ zang ɓaa nɛɛ Aritimi ɓɛɛ tɔkɔlɔng tɔkɔlɔng hn nɛɛ azurufa. Shonang keɓe shingnɛ zang ɓɔɔ ri palɛ shonang nɛɛ wu, ri walɛ saka dɔɔli. 
ACT.19.25	Dimitiriyu ɓáarɛ́ ri nyaa, a ti ɓaa nyaa jong ka zang ɓɔɔ ri palɛ doo zɔ̃ng shonang keɓe kɔ ɓɛɛ. A kɔɔ ri tɔɔ “Jèe, nɔɔ zi tɔ ruu wàlɛ́ vuu naa ɓuru ka shonang keɓe kɔ. 
ACT.19.26	Nɔɔ zi tɔ nɛɛ jĩng manɛ, nɔɔ ti tãa vuu ɓɔɔ Bulu palɛ tɔ. Kɔɔyi nɛɛ vuu gãnti ɓɔɔ shɔnzang pálɛ̀ ɓi vuu ɓɔɔ kpang tingkiring. Zang dɔɔli ri ta ruu ɓiɓɛ tɔ ka Afisa keɓe nɛɛ tipi Asiya nandon. 
ACT.19.27	Naa ruu nɛɛ palɛ waasɛ̃ kpang zang ɓáa shonang ɓuru keɓe kaa nung shi kpang. Wu ti nɔngkɔ shɛ̃ɛning kpang, nàá jaa gãa ɓuru, Aritimi ɓɔɔ zang a wu bannang dɔɔli keɓe, gãa ɓiɓɛ zang risi ɓi tɔ naa vuu ɓɔɔ kpang. Zang ti làsɛ́ bannang ɓɔɔ zang a wu kaa tɔ. Vuu gãnti ɓɔɔ zang bang wu katɔ, ka tipi Asiya nɛɛ koo nandon ɓɛɛ.”
ACT.19.28	Ɓɔɔ ri tãa naa weɓe, yeti ɓarɛ lasɛ dɔɔli, ri gaayu nyaa gɔɔnang, ri kɔɔyi nɛɛ, “Aritimi vuu gãnti zang Afisa wukɔ bang.” 
ACT.19.29	Nɔng shoo tãanang ɓi tɔ̀ɔ́ ka gari kpang. Zang gari ri yuku ri daarɛ ka nɔng ɓɔɔ zang kpalɛ zɔɔ kagn ka gari ɓɛɛ. Vuu ɓɔɔ ri mang ka yeti ɓarɛ gbete. Zang ti gɔ̃ɔ Gaayu nɛɛ Arisitaku zang Makidoniya ɓɔɔ ri ra doo nɛɛ Bulu ɓɛɛ, zang daa nɛɛ ri ka nɔng bìí. 
ACT.19.30	Bulu kasɛ nɛɛ wu daa nɔng ɓɔɔ zang kpalɛ yuu kaɓa jong, a zang ɓɔɔ ri dũng Laa ri zãa wu daanang. 
ACT.19.31	Zang bang ɓɔɔ ri ka tipi kaɓa ɓɔɔ ri wusang Bulu, ri shong nyaa ka bii ɓiɓɛ, ri gaa wu nɛɛ wu tɔɔ kpang nɛɛ wu a ka nɔng kɔ zang kpalɛ zɔɔ ɓee kpang.
ACT.19.32	Zang ɓɔɔ ri kpalɛ zɔɔ, ri zi naa zɔɔ takpang, zang ri goo nyaa nɛɛ hn, zang ɓɔɔ ri ti kɔɔ ɓarɛ nɛɛ hn, zang dɔɔli ka teteng zang ɓɔɔ ri kpalɛ zɔɔ, ri ti zi vuu ɓɔɔ pálɛ̀, a zang kpalɛ zɔɔ ɓɛɛ kpang. 
ACT.19.33	Zang Yahudi ri dɔ̃ Alezanda nɛɛ wu daa shii ka tĩng zang, wu rang yee nɛɛ zang. Ka ruu nɔngkɔ, zang ɓɔɔ ri kɔɔ ɓarɛ nɛɛ zang kpalɛ yuu ka ruu ɓiɓɛ kɔ. A Alezanda tuu naa ka lapa nɛɛ tɔɔ zang vɔ̃ nyaa kati, tɔ̀ɔ, wu rang zang yee kati. 
ACT.19.34	Ɓɔɔ ri zirɛ nɛɛ wu zang Yahudi, ri goo nyaa dɔ̃ɔ gbete ka lapa sasak dàa áwà ziti katɔ. Ri kɔɔyi nɛɛ, “Aritimi vuu gãnti zang Afisa wukɔ bang.”
ACT.19.35	Zang ɓɔɔ wukɔ bèé zang laa ka gari ɓɛɛ, naa palɛ tɔ zang vɔ̃ nyaa tɔ, a rang ri yee tɔɔ, “Ɓɔɔ nɔɔ zang gari Afisa ɓɛɛ, ɓu wi zi kpang nɛɛ gari Afisa kɔ gãng jĩng ka gãa vuu gãnti Aritimi, a ɓɔɔ ti tari ɓɔɔ watɛ nɛɛ lapa ɓɛɛ, kpang wiya? 
ACT.19.36	Zang ɓɔɔ laa nyaa vuu keɓe kagn kpang, ka ruu nɔngkɔ, nɔɔ vɔ̃ nyaa, nɔ́ɔ palɛ vuu hakaka kpang. 
ACT.19.37	Nɔɔ átɛ̀ rɛɛ zang keɓe ka nihn, ri ɓɔ̀ɔ wu vuu ka gãa vuu gãnti kpang, ri ti dãa nàá jaa gãa ɓuru katɔ kpang. 
ACT.19.38	Ka ruu nɔngkɔ, Dimitiriyu nɛɛ zang shonang ɓiɓɛ, ri nɛɛ mang zang ɓɔɔ kagn ka yeti, ri daa ɓaa nyaavaa. Zang ɓɔɔ ri jɛ̃ɛ ruu kagn. 
ACT.19.39	Vuu ɓɔɔ nɛɛ kpãa nɔɔ kagn ka bm, ruu ti ɓaa nyaa ka zang gari ri kpalɛ, zang wu tãa ruu manɛ. 
ACT.19.40	Naa ruu palɛ waasɛ̃ kpang, zang jɛ̃ɛ ruu rúu nɛɛ ruu shingnɛ zang hàá nyaa ka ruu vuu kɔ nɔɔ palɛ lɛ̀ɛ́kɔ ɓee. Vuu ɓɔɔ naa shingnɛ ruu haa nyaa keɓe kagn kpang. Naa zang hɛ̃ɛ ruu, nyaa ɓɔɔ ruu kasɛ zang kagn waasɛ̃, ka ruu vuu keɓe kpang.” 
ACT.19.41	Kɔɔ ruu tɔ naa weɓe, a jee ri nyaa nɛɛ zang sãtɛ ta.
ACT.20.1	Nyaa ɓɔɔ zang haa ɓɛɛ naa kaa tɔ, a Bulu shong nyaa ka rɛɛ zang ɓɔɔ ri dũng Laa nɛɛ ri arɛ. Mã ri danggn, a jee ri nyaa nɛɛ wu daa kaa tɔ. A yaa ri, daa kaa tipi Makidoniya. 
ACT.20.2	Riki tipi keɓe, mã ri danggn tɔ gbãng gbãng, a yaa ri daa kaa gari Heleni. 
ACT.20.3	Nwang ka Heleni shala taati. Bɛ̀ɛ́ kpalɛ bii kana nɛɛ wu vang laana wu daa kaa tipi Siriya a zirɛ zang Yahudi ri tɔ̀ng zɔɔ tɔ, ka yuu ɓiɓɛ. A mang ka yeti ɓiɓɛ, nɛɛ wu sɔɔ kaa nɛɛ tipi Makidoniya wu gbãayu. 
ACT.20.4	Soopata jaa Firifu, yɔɔ gari Beriya daa nɛɛ wu, a ɓɔɔ zang gari Tesalonika rɛɛ Arisitaku nɛɛ Sakundu, nɛɛ Gaayu yɔɔ gari Daabe, nɛɛ Timoti a ɓɔɔ kaa rɛɛ Tikiku nɛɛ Torofimu zang tipi Asiya. 
ACT.20.5	Ri daa ɓarɛ ka tĩng, ri daa gã ruu ka Torowasa. 
ACT.20.6	Ruu vang laana ka Filipi bɛ̀ɛ́ zang shaa nyaalaa borodi ɓɔɔ zang tɛ̃ɛ yisi kagn kpang tɔ. Ruu naa ĩi ri ka Torowasa, bɛ̀ɛ́ ri roo tɔ ka nɔng, diki ɓarɛ daa maani. Ruu nwáng ka nihn diki manziti.
ACT.20.7	Ka Diki Ɔ̃sɔnang nɛɛ laarang, ruu kpalɛ zɔɔ ruu tɔɔ ruu shaa borodi, a Bulu rang zang ɓɔɔ ri kpalɛ ɓɛɛ yee, ka ruu ɓɔɔ tɔɔ nɔng nɛɛ gãntɛ tɔ, wu daa kaa tɔ ɓɛɛ. Rang ri yee sasak gãmbang zĩi a nɛɛ mani. 
ACT.20.8	Waa zàáng sɔɔ kagn dɔɔli ka yeti gãa lapa ɓɔɔ ruu nwang kagn ɓɛɛ. 
ACT.20.9	A yɔɔ jasang ɓɔɔ zang ɓaa nung ɓiɓɛ nɛɛ Afitiko nwang ka nyaa hangka ɓɔɔ zang ɓee ka bii binting ɓɛɛ. A hingro kpãa wu ka ɓɔɔ Bulu dɔ̃ɔ ruu ɓɔɔ wu kɔɔyi doo nɛɛ tĩng ɓɛɛ. Ɓɔɔ hingro naa yi wu dɔ̃ɔ gbete, a watɛ kaa nɛɛ lapa nɛɛ yeti gãa ɓɔɔ wukɔ duusu ka lapa daa kaa dakn taati ɓɛɛ. Ɓɔɔ zang naa tuu wu, vɔ tɔ. 
ACT.20.10	A Bulu shooro ka tipi daa watɛ ka yuu ɓiɓɛ, a kɔ̃ng wu. A kɔɔyi tɔɔ, “Yeti manɛ wu lasɛ kpang, ɓi doo ningkãari.” 
ACT.20.11	Bulu gbãayu ka lapa a shá borodi shaayi. Rang zang yee nɔng gãntɛ nɛɛ mani a yupaa daa ɓi kati. 
ACT.20.12	Á zang yɔɔ jasang keɓe, ri daa gãa kaa nɛɛ wu ningkãari. Ri tãa tĩnang dɔɔli.
ACT.20.13	Ruu daa ɓuru kaa tĩng ruu vang laana ruu daa ka gari Aso, ruu tɔɔ ruu daa tuu Bulu ka nɔngkɔ, ka ruu ɓɔɔ, bɛ̀ɛ́ kɔɔyi nɛɛ wu daa ɓi nɛɛ doo ɓɛɛ. 
ACT.20.14	Ɓɔɔ ruu daa ɓee zɔɔ ka Aso, naa vang laana kati, a ruu daa kaa Mitileni. 
ACT.20.15	Rùu yupaa nɛɛ laana, ɓɔɔ nɔng gãntɛ, ruu a tɔ ka Kiyosi. Ɓɔɔ nɔng gãntɛ tɔkn, ruu a tɔ ka Sama. A ɓɔɔ nɔng naa gãntɛ tɔkn, ruu a tɔ ka Miletu. 
ACT.20.16	Bulu kɔɔ ɓi ka yeti ɓiɓɛ nɛɛ wu tɛɛ ɓi nɛɛ laana wu daa ka Afisa, ka ruu ɓɔɔ, wu kasɛ wu suukãng ka Asiya kpang ɓɛɛ. Làábii nɛɛ wu kasɛ wu shɛ̃ɛ Urushalima ka diki nyaalaa Pentiku.
ACT.20.17	Bulu shong nyaa nɛɛ Miletu nɛɛ zang daa ɓàa wu nyaa ka rɛɛ zang bang zang ɓɔɔ ri dũng Laa ka Afisa ɓɛɛ. 
ACT.20.18	Ɓɔɔ ri arɛ, kɔɔ ri tɔɔ, “Nɔɔ zi zɔ̃ng nwannang ɓɔɔ n nwang nɛɛ nɔɔ tɔ, ɓu doo ɓɔɔ n a ka tipi Asiya ɓɛɛ. 
ACT.20.19	N palɛ shonang Kpanti Laa nɛɛ miiri ka jĩng mɛɛ, n lakɛ jĩng kpang. Ka yeti jĩng dannang ɓɔɔ n dangnɛ ka ɓɔɔ zang Yahudi ri tɔ̀ng zɔɔ ka yuu mɛɛ ɓɛɛ. 
ACT.20.20	Nɔɔ ti zi naa ɓɔɔ n wàasɛ̀ nɔɔ vuu ɓɔɔ tɔ̃ɔ ɓɛɛ kpang tɔ. N kɔɔ nɔɔ ruu tɔ̃ɔ katɔ ka ɓɔɔ n tusu nɔɔ vuu ka jĩng zang piti, a n ti dṹng nɔɔ ɓɔɔ ka gãa gãa, n tùsú nɔɔ ɓɛɛ. 
ACT.20.21	N shaarɛ rɛɛ zang Yahudi nɛɛ zang ɓɔɔ ri zang Isirela kpang nyaa nandon, n tɔɔ ri yaa vuu shi kpang ɓɔɔ ri palɛ ɓɛɛ. Ri kɔ̃sɔ yeti ɓarɛ, ri a ka bii Laa. Ri shing danggn kaa bii Kpanti ɓuru Yeesɔ. 
ACT.20.22	Bɛ̀ɛ́ n daa kaa tɔ Urushalima. Suru Laa dɔ̃ɔ m nɛɛ n daayi, n ti zi vuu ɓɔɔ zang daa palɛ m ka nɔng kaɓa kpàng. 
ACT.20.23	Suru Laa shaarɛ m nyaa ka gari ɓɔɔ n daa kagn piti, nɛɛ zang daa mã m ka sãa, zang ti dang m jĩng. 
ACT.20.24	N ti tɔɔ m kpang nɛɛ suru bii mɛɛ daa naa vuu ɓɔɔ tɔ kpang. Ǹ kasɛ n palɛ vuu ɓɔɔ zang shong m ɓɛɛ, n ti hangsɛ shonang ɓɔɔ Kpanti Yeesɔ a m nɛɛ n palɛ ɓɛɛ. Shonang ɓɔɔ nɛɛ n kɔɔrɔ zang rúu, ka yuu tɔ̃ɔ ɓɔɔ Laa pàlɛ́ zang ɓɛɛ.
ACT.20.25	“Nɔɔ zang ɓɔɔ n rakɛ ka teteng manɛ, n kɔɔrɔ nɔɔ Ruu Tɔ̃ɔ Kpanti roonang Laa ɓɛɛ, n zi tɔ, nɔɔ zi m takpang dòndòng. 
ACT.20.26	Ka ruu nɔngkɔ, n kɔɔ nɔɔ ruu keɓe, kɔ́pɔ́ zĩi zang ɓɔɔ tɔ̀ɔ́ kagn yuu mɛɛ kpang lɛɛkɔ (zang ɓɔɔ nɛɛ yaa gbalang keɓe, ruu mɛɛ hãa ɓi tɔ̀ɔ́gn kpang). 
ACT.20.27	Ka ruu ɓɔɔ, n kɔɔ nɔɔ vuu ɓɔɔ Laa kasɛ ɓɛɛ tɔ nandon, n zárɛ̀ doo kpang ɓɛɛ. 
ACT.20.28	Nɔɔ gãng jĩng ka yuu manɛ nɛɛ zang ɓɔɔ Suru Laa, a ri nɔɔ ka naa ɓɛɛ waasɛ̃. Nɔɔ nwang jagãng zang ɓɔɔ ri dũng Laa, ɓɔɔ ri nwàng ka ruu ɓɔɔ, wu hoo ri nɛɛ zĩi Jaa ɓiɓɛ ɓɛɛ. 
ACT.20.29	N zi tɔ, n nɛɛ daa tɔ, zang ɓɔɔ ri tusu zang vuu, ɓɔɔ ri nwang naa zaa wisi ɓɔɔ shaa varɛ dɔɔli ɓɛɛ, ri naa a ditɔ ka teteng manɛ. Gn manɛ kɔng ri kpang. 
ACT.20.30	Ka teteng manɛ, zang ɓɔɔ ri naa risi ruu niizang ditɔ, wu nwang kaa naa sèé, nɛɛ tɔɔ ri gɔ̃ɔ zang ɓɔɔ ri dũng Laa ri dũng kaa rikɔ. 
ACT.20.31	Nɔɔ gãng jĩng kagn, danggn wu ning nɔɔ naa ɓɔɔ ka saa taati, n yaa ɓɔɔ n mangkɛ zang ɓu kpang. N mangkɛ nɔɔ nɛɛ zĩi nɛɛ laagɛ̃ piti, nɛɛ miiri ka jĩng mɛɛ ɓɛɛ.
ACT.20.32	“N yaa nɔɔ tɔ, ka naa Laa nɛɛ yee ɓiɓɛ. Yee ɓiɓɛ ɓɔɔ zunung ɓɔɔ wu yiti nɔɔ, nɔ́ɔ bangnɛ wu ti a nɔɔ tĩnang tãanang ɓɔɔ wu shing zang ɓɔɔ wu shɛ̃ɛrɛ ri katɔ ɓɛɛ. 
ACT.20.33	N tɔɔ kpang nɛɛ saka, kɔ fɔ̃ɔrɔ zang ɓɔɔ, wu nɛ̀ɛ́ raa ɓɔɔ mɛɛ kpang. 
ACT.20.34	Nɔɔ zi tɔ, n palɛ shonang nɛɛ naa mɛɛ keɓe, ń wàlɛ̀ vuu ɓɔɔ n kasɛ, nɛɛ vuu ɓɔɔ zang ɓɔɔ ri nɛɛ n ri kasɛ ɓɛɛ. 
ACT.20.35	N tusu nɔɔ ka vuu piti nɛɛ nɔɔ palɛ shonang gbãng gbãng naa weɓe, nɔ́ɔ yi zang ɓɔɔ ri lakɛ takpang naa ka bii. Danggn yee ɓɔɔ Kpanti Yeesɔ kɔɔ nɛɛ yuu ɓiɓɛ, wu ning nɔɔ kpang. Kɔɔyi tɔɔ, ‘Mɔɔ tã̀a tĩnang, ka ɓɔɔ mɔɔ a zang vuu, ɓa ɓɔɔ zang kɔ a mɔɔ jong katɔ.’ ”
ACT.20.36	Ɓɔɔ Bulu hangsɛ nyaa ruu keɓe, tang ka tipi, a gaa Laa nɛɛ ri nandon. 
ACT.20.37	Ri káarɛ̀ kaa tɔ nandon ka ɓɔɔ ri jee wu nyaa daanang, a ri kɔ̃ng wu ɓɛɛ. 
ACT.20.38	Yee ɓiɓɛ ɓɔɔ wu kɔɔyi nɛɛ ri zi wu takpang dòndòng ɓɛɛ, kpãa ri ka yeti dɔɔli. Ri daa shing wu kaa nɔng laana.
ACT.21.1	Ruu jee ri nyaa, a ruu basɛ zɔɔ, ruu vang laana ruu daayi. Ruu sha dɔ̃ɔ gbete, ruu a ka gari Kosi. Nɔng naa gãntɛ, a ruu daa ka gari Rodesa, a ruu naa yupaa ruu daa gari Patara. 
ACT.21.2	Ruu walɛ laana ɓɔɔ nɛɛ ri tarɛ ri daa ka Fonishiya, a ruu vang kagn. 
ACT.21.3	Ruu a tɔ ka nɔng ɓɔɔ ruu zi gari Kuburu kaa tɔ ɓɛɛ, ruu yaa wu kaa ka nagang. Ruu daa ɓuru kaa tipi Siriya, ruu naa shooro ka gari Taya ka ruu ɓɔɔ laana wìtí zang vuu ka nihn kɔ ɓɛɛ. 
ACT.21.4	Ruu ĩi zang ɓɔɔ ri dũng Laa ɓɔɔ kagn ka nɔng, a ruu nwang nɛɛ ri diki manziti. Suru Laa kɔɔ ri nɛɛ ri kɔɔ Bulu nɛɛ wu daa Urushalima kpang. 
ACT.21.5	Ɓɔɔ diki paa yunang ɓuru a ɓiri, ruu yupaa ruu yi gbalang daanang ɓuru. Ri seepaa nɛɛ wujɛ, nɛɛ soro ɓarɛ nandon, ri naa shing ruu. Ruu nwang tɔ nɛɛ ri, ruu yaa yeti gari tɔ, a ruu tang nɛɛ gutu ka nyaa waapo, ruu gaa Laa. Ruu jee zɔɔ nyaa, a ruu basɛ zɔɔ kati. 
ACT.21.6	Ruu vang laana, a ri gbãayu, ri daa gãa ɓarɛ kati.
ACT.21.7	Ɓɔɔ ruu yi gbalang daanang nɛɛ gari Taya, ruu naa a ka gari Talamaya. Ruu jee zɔɔ nyaa nɛɛ zang ɓɔɔ ri dũng Laa ɓɔɔ ri ka nɔng ɓɛɛ. Ruu roo ka nɔng ɓarɛ diki gbete. 
ACT.21.8	Nɔng naa gãntɛ ruu yupaa ruu daa Kayisariya. Ruu daa ka yeti gãa Filibu ɓɔɔ kɔɔrɔ zang Ruu Tɔ̃ɔ Laa ɓɛɛ, ruu nwang ka nɔngkɔ. Filibu kagn teteng zang manziti ɓɔɔ zang shɛ̃ɛrɛ ri ka Urushalima ɓɛɛ. 
ACT.21.9	Wujɛ ɓiɓɛ zang soro dɛ̃ɛti ɓɔɔ zang gee ri gn kpang ɓɛɛ. Ri ɓaarɛ zang nyaa shonang Laa. 
ACT.21.10	Ruu nwang tɔ ka nɔngkɔ diki ɓuru bee tɔ tɔkɔlɔng, a zang nyaa shonang Laa ɓɔɔ zang ɓaa wu nɛɛ Agabu ɓɛɛ, a nɛɛ tipi Yahudi. 
ACT.21.11	Ɓɔɔ wu a ka bii ɓuru, tuu guruji ɓɔɔ Bulu mã sãng nɛɛ mani, mã doo nɛɛ naa ɓiɓɛ nɛɛ mani. A kɔɔyi tɔɔ, “Suru Laa kɔɔyi tɔɔ, Zang Yahudi ɓɔɔ ri ka Urushalima, ri daa mã zang guruji keɓe doo naa weɓe kɔ, ri a zang ɓɔɔ ri zang Isirela kpang ɓɛɛ.”
ACT.21.12	Ɓɔɔ ruu tãa naa weɓe, ruu nɛɛ zang ɓɔɔ ri ka nɔng, ruu gàa Bulu nɛɛ wu daa Urushalima takpang. 
ACT.21.13	A kasɛ ruu nyaa tɔɔ, “Nɔɔ palɛ ɓu vi, nɔɔ káarɛ̀ nɔngkɔ, nɔɔ lɔɔrɔ m sisĩng viya? N daa Urushalima keɓe m katɔ. Ri nɛɛ kasɛ ri mã m katɔ kɔ shɛ̃ɛning kpang, ri nyɔ m vɔrɔ ka ruu nung Kpanti Yeesɔ, n kasɛ m tɔ.”
ACT.21.14	Ta yee ɓuru kpang, ka ruu nɔngkɔ, ruu yaa wu. Ruu kɔɔ ɓuru kati nɛɛ, “Laa wu palɛ vuu ɓɔɔ yeti ɓiɓɛ kasɛ ɓɛɛ.”
ACT.21.15	Ruu nwang tɔ ka nɔngkɔ diki bee ruu tɔkɔlɔng, a ruu kpalɛ vuu ɓuru, ruu yi gbalang Urushalima daanang kati. 
ACT.21.16	Ka teteng zang ɓɔɔ ri dũng Laa ka Kayisariya, zang ɓɔɔ ri shing ruu, ri atɛ ruu ka gãa yɔɔ gari Kuburu ɓɔɔ zang ɓaa wu nɛɛ Manasong ɓɛɛ. Nɛɛ ruu nwang ka gãa ɓiɓɛ kɔ. Yɔɔ keɓe, ka teteng zang ɓɔɔ ri gaayu Laa dũnnang doo pati ɓɛɛ.
ACT.21.17	Ɓɔɔ ruu shɛ̃ɛ Urushalima, zang ɓɔɔ ri dũng Laa, ri ta ruu waasɛ̃. 
ACT.21.18	Ɓɔɔ nɔng naa gãntɛ Bulu daa nɛɛ ruu ka bii Yakub, zang bang bang zang ɓɔɔ ri dũng Laa, ri kpalɛ zɔɔ ka nɔng nandon. 
ACT.21.19	Bulu jee ri nyaa, a gaa tɔɔsung ɓɔɔ wu kɔɔrɔ ri vuu ɓɔɔ Laa palɛ ka teteng zang ɓɔɔ ri zang Isirela kpang, ka ruu shonang ɓɔɔ wu palɛ ɓɛɛ. Kɔɔ ri ruu keɓe gbete gbete nandon. 
ACT.21.20	Ɓɔɔ ri tãa naa weɓe, ri dɔɔ Laa. A ri kɔɔ wu nɛɛ, “Manzung ɓuru, mɔɔ zi tɔ waa, zang labang dɔɔli ri shing danggn tɔ ka bii Laa ka teteng zang Yahudi, ri ti pĩiri jĩng nɛɛ nyaa dannang Laa dũnnang kpang. 
ACT.21.21	Ri ti tãa nyaa nɛɛ mɔɔ tusu zang Yahudi ɓɔɔ ri nwang ka teteng zang ɓɔɔ ri zang Isirela kpang ɓɛɛ, nɛɛ ri dũ̀ng nyaa ɓɔɔ Musa dang ɓɛɛ takpang. Mɔɔ nɛɛ ri yee wujɛ ɓarɛ shaa kpang, nɛɛ ri dũ̀ng vuu ɓɔɔ dabang ɓuru ri kpɛ̃ɛrɛ ruu kpang. 
ACT.21.22	Ruu palɛ ɓu kaa biya? Ri tã̀á nyaa katɔ nɛɛ mɔɔ a tɔ. 
ACT.21.23	Ka ruu nɔngkɔ, palɛ vuu ɓɔɔ ruu kɔ̀ɔ́ mɔɔ keɓe. Zang varɛ ri kagn ka nihn dɛ̃ɛti ɓɔɔ ri tũng vuu ka tĩng Laa ɓɛɛ. 
ACT.21.24	Daa nɛɛ ri, mɔɔ pálɛ́ vuu ɓɔɔ zang pálɛ̀, tɔɔ zang nwang zang tɔ̃ɔ tɔkn ka tĩng Laa ɓɛɛ. Mɔkɔ mɔɔ shu vuu ɓɔɔ ri nɛɛ shu ɓɛɛ nandon, tɔ̀ɔ, zang kpɛ̃ɛ ri yuu kati. Tɔ̀ɔ, ri zi kati nandon, nɛɛ vuu ɓɔɔ zang kɔɔrɔ ri ka yuu ɓaaɓɛ ɓi niizang kpang. Nɛɛ mɔɔ dũng ɓaa doo nyaa ɓɔɔ Musa dang ɓɛɛ kɔ. 
ACT.21.25	Ka ruu zang ɓɔɔ bɛ̀ɛ́ ri zang Isirela kpang, ɓɔɔ ri dũng kaa Laa kãntang ɓɛɛ, nyaa ɓuru daa gbete, a ruu bee ri laa tɔ nɛɛ ri shaa vuu ɓɔɔ zang yee vaka kpang, ri shaa zĩi kpang, ri ti shaa vuu ɓɔɔ zang bɔ̃ɔ vɔ̃ɔrɔ katɔ kpang, ri ti rooro nɛɛ zang soro ɓɔɔ soro ɓarɛ kpang, kpang.” 
ACT.21.26	A Bulu daa nɛɛ rɛɛ zang keɓe. Ɓɔɔ nɔng naa gãntɛ pálɛ́ vuu ɓɔɔ zang pálɛ̀, tɔ̀ɔ, zang nwang zang tɔ̃ɔ ka tĩng Laa ɓɛɛ. A daa kaa yeti Gãa Laa nɛɛ wu kɔɔ zang diki ɓɔɔ vuu ɓɔɔ ri palɛ, nɛɛ ri nwang zang tɔ̃ɔ ka tĩng Laa waa nyaa kagn ɓɛɛ. Diki ɓɔɔ zang dɔ̀ɔ́ Laa vuu vaa kagn ka ruu zang ɓu ɓɛɛ.
ACT.21.27	Diki manziti bìí yaa ka tɔkɔlɔng waa nyaa kaa tɔ, a zang Yahudi tipi Asiya, ri zi Bulu ka yeti Gãa Laa. Ri zàrɛ̀ zang ɓɔɔ ri kpalɛ ɓɛɛ nandon, a ri yi wu. 
ACT.21.28	Ri gòo nyaa nɛɛ “Zang Isirela nɔɔ yi ruu naa ka bii. Wee yɔɔ ɓɔɔ tusu vuu nɛɛ nɔng piti piti, nɛɛ zang ri kasɛ ruu zang ɓuru kpang, nɛɛ zang ri dũng nyaa ɓɔɔ Musa dang ɓɛɛ kpang, kɔɔrɔ ruu shi kpang ka yuu Gãa Laa keɓe. Palɛ wu ti vuu keɓe kɔ shɛ̃ɛning kpang, átɛ̀ zang ɓɔɔ ri zang Isirela kpang ka yeti Gãa Laa keɓe. Shing tɔ nihn nwang nɔng shi kpang tɔ ka jĩng Laa.”
ACT.21.29	Ri kɔɔ nɔngkɔ ka ruu ɓɔɔ, bɛ̀ɛ́ ri zi Torofimu yɔɔ tipi Afisa nɛɛ Bulu ka gari ɓɛɛ. Ri kɔɔ ɓarɛ nɛɛ naa átɛ́ yɔɔ tɔ ka yeti Gãa Laa.
ACT.21.30	Gari nandon, nɔng shoo tãanang ɓi tɔ̀ɔ́gn kpang. Zang ri yuku nɛɛ nɔng piti piti ri arɛ, ri yi Bulu ri gɔ̃ wu, ri nwangsɛ wu nɛɛ yeti Gãa Laa. A zang tantɛ nyaa gãa kulunang. 
ACT.21.31	Ri nɛɛ ri nyɔ wu kaa vɔrɔ, a nyaa daa ka shoo zang bang sɔɔja Rooma nɛɛ zang haa nyaa kana ka gari Urushalima nandon. 
ACT.21.32	Zang bang sɔɔja tantɛ rɛɛ zang bang sɔɔja seenang nɛɛ rɛɛ sɔɔja ɓɔɔ, a daa nɛɛ ri ka nɔng ɓɔɔ zang haa nyaa kagn ɓɛɛ. Ɓu doo ɓɔɔ zang ri zi zang bang sɔɔja nɛɛ rɛɛ sɔɔja ɓiɓɛ, ri yaa Bulu nyɔnang. 
ACT.21.33	Zang bang sɔɔja bìí daa ka bii Bulu naabm a yi wu. Kɔɔ zang nɛɛ zang ri mã wu nɛɛ soo saka ziti. A hɛ̃ɛ zang nɛɛ, “Yɔɔ keɓe ɓu wiya, á palɛ zang viya?” 
ACT.21.34	Zang ɓɔɔ ri kpalɛ zɔɔ, ri goo nyaa ka lapa, zang ɓu kɔɔ náabm̀, zang ɓu kɔɔ náabm̀. Ka ruu nyaa ɓɔɔ ri hàa dɔɔli ɓɛɛ, zang bang sɔɔja tãa dĩiri ruu bìí kpang, ka ruu nɔngkɔ, kɔɔ zang nɛɛ zang dita nɛɛ Bulu ka nɔng ɓɔɔ gãa rɛɛ sɔɔja kagn ɓɛɛ. 
ACT.21.35	Ɓɔɔ Bulu a tɔ ka nɔng ɓɔɔ zang nàalɛ́ doo kagn zang vangnɛ zang daa ka yeti nɔng gãa rɛɛ sɔɔja ɓɛɛ, sɔɔja ri tuu wu katɔ, ka ruu ɓɔɔ, zang ɓɔɔ ri kpalɛ zɔɔ ri sèé gnvɔ kana dɔɔli ɓɛɛ. 
ACT.21.36	Zang ɓɔɔ ri kpalɛ zɔɔ, ri a kana knti ɓarɛ ri goo nyaa nɛɛ, “Nɔɔ nyɔ wu vɔrɔ ta.”
ACT.21.37	Yaa kaa tɔkɔlɔng nɛɛ ri shɛ̃ɛ kaa nɛɛ Bulu ka nɔng gãa rɛɛ sɔɔja, a Bulu hɛ̃ɛ zang bang sɔɔja tɔɔ, “Mɔɔ kàsɛ́ tɔ, n rang mɔɔ yee ya?” A zang bang sɔɔja kɔɔyi tɔɔ, “A ɓeekpang mɔɔ zunung nyaa Heleni ɓaa katɔ ya?” 
ACT.21.38	“Wu mɔkɔ yɔɔ tipi Masara ɓɔɔ sɔɔ zang tĩng zang haa nyaa ka nihn, a mɔɔ see zang ɓɔɔ ri haa nyaa labang dɛ̃ɛti mɔɔ daa nɛɛ ri ka jĩngti kpang ya?”
ACT.21.39	A Bulu kasɛ wu nyaa tɔɔ, “N m zang Yahudi, zang yi m ka gari Taasu ka tipi Silisiya. Zang zi gari ɓuru tɔ dɔɔli. Yàa m gbalang jong n ràng zang kɔ ri kpalɛ ɓee yee.”
ACT.21.40	Zang bang sɔɔja yàa wu gbalang, a shii ka yupaa nɔng ɓɔɔ zang vang nɛɛ mani ɓɛɛ. A wii zang ɓɔɔ ri kpalɛ naa. Ri vɔ̃ nyaa tɔ, a Bulu rang ri yee nɛɛ nyaa zang Yahudi tɔɔ:
ACT.22.1	“Rɛɛ manzung, nɛɛ rɛɛ daa mɛɛ, nɔɔ ɓaa shoo, ka ruu kɔ n kɔ̀ɔ́ nɔɔ ka yuu mɛɛ ɓee.” 
ACT.22.2	Ɓɔɔ ri tãayi rang ri yee nɛɛ nyaa Yahudi, ri ɓaa shoo kaa tɔ̃ɔ. A kɔɔyi tɔɔ:
ACT.22.3	“N zang Yahudi. Zang yi m ka gari Taasu ka tipi Silisiya, n bang kaa Urushalima ka nihn. N bee laa ka bii Gamaliyel, zang tusu m nyaa dannang rɛɛ dabang ɓuru gbãng gbãng. N ti kasɛ nɛɛ n pàlɛ́ Laa shonang gbãng gbãng naa wee nɔɔ palɛ lɛɛkɔ ɓee. 
ACT.22.4	N dang zang ɓɔɔ ri dũng gbalang keɓe jĩng, n nyɔ̀kɔ̀ ri ɓɔɔ vɔrɔ. N yiki zang varɛ nɛɛ zang soro n mã ri, n looro ri ka sãa. 
ACT.22.5	Zang bang zang ɓɔɔ ri dɔɔ vuu ka Gãa Laa ɓɛɛ nɛɛ rɛɛ zang bang bang zang Yahudi ri kɔ̀ɔ́ nɔɔ katɔ nɔɔ nɛɛ hɛ̃ɛ ri ɓɛɛ. N ta labeenang ka naa ɓarɛ kɔ nɛɛ n daa a rɛɛ manzung ɓuru zang Yahudi ɓɔɔ ri ka gari Damasiku ɓɛɛ. Ǹ daa ka nɔng kaɓa, nɛɛ n daa yiki rɛɛ zang keɓe, ń mã ri nɛɛ saka, n atɛ ri ka Urushalima, tɔ̀ɔ, zang naa dang ri jĩng.
ACT.22.6	“N daa kana, n a tɔ ka Damasiku naabm, bɛ̀ɛ́ laa kaa dãngdãng yuu. Nɔng yakɛ nɛɛ lapa kiiri m nyaa ka teteng tantɛnang. 
ACT.22.7	N watɛ ka tipi, a n tãa yee ɓaa m nyaa nɛɛ lapa nɛɛ, ‘Shaawulu, Shaawulu, mɔɔ dang m jĩng vi nɔngkɔ viya?’ 
ACT.22.8	A n hɛ̃ɛ wu nɛɛ, ‘Ɓu mɔkɔ wiya Kpanti.’ Kɔɔ m tɔɔ, ‘Nkɔ Yeesɔ yɔɔ Nazara ɓɔɔ mɔɔ dang m jĩng ɓɛɛ.’ 
ACT.22.9	Zang ɓɔɔ ri nɛɛ n ri zi nɔng ɓɔɔ yakɛ katɔ, a ri tãa yee zang ɓɔɔ rang yee nɛɛ n kaa takpang. 
ACT.22.10	N hɛ̃ɛyi n tɔɔ, ‘A ń palɛ ɓu kaa viya Kpanti.’ A Kpanti kɔɔ m tɔɔ, ‘Yupaa mɔɔ daa ka yeti gari Damasiku, zang daa kɔɔ mɔɔ vuu piti ɓɔɔ Laa shingnɛ nɛɛ mɔɔ palɛ wu ɓɛɛ, ka nɔngkɔ.’ 
ACT.22.11	Jĩng mɛɛ zi nɔng takpang, ka ruu nɔng ɓɔɔ yakɛ keɓe, a zang ɓɔɔ ri daa nɛɛ n, ri yi m kaa naa ri daa nɛɛ n ka Damasiku.
ACT.22.12	“Yɔɔ ɓɔɔ kagn ka gari Damasiku zang ɓaa wu nɛɛ Hananiya. Dṹng nyaa ɓɔɔ Laa dang ɓɛɛ gbãng gbãng, zang Yahudi ɓɔɔ ka gari kaɓa, ri rang ruu ɓiɓɛ tɔ̃ɔ. 
ACT.22.13	A ka bii mɛɛ, a naa shii ka kagn mɛɛ, a kɔɔ m tɔɔ, ‘Manzung Shaawulu, jĩng ɓaaɓɛ wu zi nɔng ta tɔkn.’ N tantɛ nɔng zinang, a n zi wu kati. 
ACT.22.14	Kɔɔ m tɔɔ, ‘Làá rɛɛ dabang ɓuru zɔ̃ng mɔɔ nɛɛ mɔɔ zi vuu ɓɔɔ wu kasɛ ɓɛɛ, nɛɛ mɔɔ zi zang shonang ɓiɓɛ ɓɔɔ tɔ̃ɔ ɓɛɛ, nɛɛ mɔɔ ti tãa ruu nɛɛ nyaa ɓiɓɛ. 
ACT.22.15	Ka ruu ɓɔɔ, mɔɔ naa nwang zang ɓɔɔ naa kɔɔ zang piti ruu ka yuu ɓiɓɛ, ka yuu vuu kɔ mɔɔ zirɛ a mɔɔ ti tãa ɓee. 
ACT.22.16	Mɔɔ gã ɓu kaa vi kãntang viya? Yupaa zang palɛ mɔɔ batizima, zang kɔsɔ mɔɔ vuu shi kpang ɓaaɓɛ, ka ruu ɓɔɔ, mɔɔ ɓàa nung ɓiɓɛ ɓɛɛ.’
ACT.22.17	“N gbãayu n daa Urushalima. N gàá Laa ka yeti Gãa Laa, a n rɔ̃kɔ. 
ACT.22.18	N zi Kpanti Laa rang yee kana, a kɔɔ m tɔɔ, ‘Shing doo gn, mɔɔ nwangnɛ mɔɔ yaa Urushalima, ka ruu ɓɔɔ, ri tà ruu ɓɔɔ mɔɔ naa kɔ̀ɔ́ ka yuu mɛɛ kpang.’ 
ACT.22.19	N kɔɔ wu n tɔɔ, ‘Kpanti, ri zi naa ɓɔɔ n daarɛ ka gãa zɔɔ kpalɛnang n yiki zang, a n ti nyɔkɔ zang ɓɔɔ ri shing danggn ka bii ɓaaɓɛ ɓɛ̀ɛ́ tɔ. 
ACT.22.20	Ka ɓɔɔ zang nyɔ Istifanu yɔɔ ɓɔɔ kɔɔ ruu ka yuu ɓaaɓɛ vɔrɔ, n ka nɔng. Nyaa mɛɛ kagn, nkɔ ti gãng jĩng ka fɔ̃ɔrɔ zang ɓɔɔ ri nyɔ wu vɔrɔ ɓɛɛ.’ 
ACT.22.21	A Kpanti kɔɔ m tɔɔ, ‘Dita, N shong mɔɔ ka nɔng beebang, ka bii zang ɓɔɔ ri zang Isirela kpang ɓɛɛ.’ ”
ACT.22.22	Zang ɓɔɔ ri kpalɛ zɔɔ ri ɓàa Bulu shoo sasak, ɓɔɔ naa kɔɔ ruu keɓe, ri mɛɛ nyaa ka lapa nabm tɔɔ, “Nɔɔ dita nɛɛ wu, nɔɔ daa nyɔ wu vɔrɔ. Daa naa ɓɔɔ zɔ̃ng zang ɓɔɔ naa weɓe nwang ningkãari kpàng.” 
ACT.22.23	Ri gòó nyaa kana, ri ti wiiri fɔ̃ɔrɔ ɓarɛ kana lapa, a ri ti vang zũng tapuru ka lapa. 
ACT.22.24	Yɔɔ zang bang sɔɔja Rooma kɔ̀ɔ zang ɓiɓɛ nɛɛ ri dita nɛɛ Bulu ka yeti nɔng ɓɔɔ gãa rɛɛ sɔɔja kagn ɓɛɛ. Nɛɛ ri nyɔ wu nɛɛ gbãa, tɔ̀ɔ, wu kɔɔ ruu vuu ɓɔɔ wu palɛ zang Yahudi, ri haa nyaa ka yuu ɓiɓɛ nɔngkɔ ɓɛɛ. 
ACT.22.25	Zang mã wu, zang tɔɔ zang nyɔ wu kaa tɔ, a Bulu hɛ̃ɛ zang bang sɔɔja ɓɔɔ shii ka nɔng naabm tɔɔ, “Nyaa daanang kasɛ tɔ nɛɛ nɔɔ nyɔ zang ɓɔɔ zang Rooma, nɔɔ ti dɔng wu ruu ka takpang ɓɛɛ ya?”
ACT.22.26	Ɓɔɔ yɔɔ sɔɔja tãa naa weɓe, daa ka bii zang bang ɓarɛ, daa hɛ̃ɛ wu nɛɛ, “Mɔɔ nɛɛ mɔɔ palɛ ɓu viya? Yɔɔ keɓe ɓi zang Rooma.”
ACT.22.27	A yɔɔ zang bang sɔɔja daa ka bii Bulu daa hɛ̃ɛ wu, tɔɔ, “Kɔɔ m jong, mɔɔ zang Rooma ya?”
ACT.22.27	Bulu kasɛ wu nyaa tɔɔ, “Nn.”
ACT.22.28	A yɔɔ zang bang sɔɔja kɔɔ wu tɔɔ, “N hoo nwannang zang Rooma mɛɛ m nɛɛ saka dɔɔli.” Bulu kɔɔ wu tɔɔ, “Zang yi m nɛɛ mani.”
ACT.22.29	Zang ɓɔɔ bɛ̀ɛ́ ri tɔɔ ri nyɔ Bulu, nɛɛ tɔ̀ɔ, wu kɔɔ ri vuu ɓɔɔ wu palɛ, ɓɔɔ ri tãa naa weɓe ri gɔ̃ɔ bii nɛɛ knti tantɛnang. Yɔɔ zang bang sɔɔja kaa vɔrɔ ka ɓɔɔ wu naa zirɛ nɛɛ Bulu ɓi zang Rooma ɓɛɛ, a wu ti mã wu nɛɛ soo saka ɓɛɛ.
ACT.22.30	Zang bang sɔɔja keɓe, kasɛ nɛɛ wu zi vuu ɓɔɔ zang Yahudi ri haa Bulu nyaa kagn bii, ka ruu ɓiɓɛ ɓɛɛ. Ka ruu nɔngkɔ, ɓaa rɛɛ zang bang bang zang ɓɔɔ ri dɔɔ vuu ka Gãa Laa ɓɛɛ, nɛɛ rɛɛ zang ɓɔɔ ri jɛ̃ɛ zang ruu ɓɛɛ, nɛɛ ri nwáng ka tipi. A kɔɔ zang nɛɛ zang kãlɛ saka ɓɔɔ zang mã Bulu nɛɛ mani ɓɛɛ, zang atɛ wu nɛɛ wu shii ka tĩng ɓarɛ nandon.
ACT.23.1	Bulu shù zang ɓɔɔ ri jɛ̃ɛ zang ruu jĩng ka bii, a kɔɔyi tɔɔ, “Rɛɛ manzung, n palɛ shonang ka tĩng Laa nɛɛ rɛ̃rɛnang mɛɛ kalang kalang, a nɛɛ mani lɛɛkɔ keɓe.” 
ACT.23.2	A Hananiya, kpanti zang ɓɔɔ ri dɔɔ vuu ka Gãa Laa kɔɔ zang ɓɔɔ shii nɛɛ Bulu naabm nɛɛ wu nyɔ Bulu naa ka kashoo kpãng. 
ACT.23.3	Bulu kɔɔ wu tɔɔ, “Laa nyɔ mɔɔ ditɔ jong, wukɔ mɔɔ nwang naa bii binting ɓɔɔ zang nwãa kponsi puru kagn ɓi. Mɔɔ nwang ka nɔng keɓe nɛɛ mɔɔ jɛ̃ɛ m ruu, naa ɓɔɔ nyaa dannang kɔɔ ɓɛɛ, a ɓée kpang mɔɔ ta nyaa dannang ɓaa katɔ, mɔɔ kɔɔ zang ɓaa nɛɛ zang nyɔ m.”
ACT.23.4	Zang ɓɔɔ ri shii nɛɛ Bulu naabm ri kɔɔ tɔɔ, “Mɔɔ dãa zang ɓɔɔ Laa yi wu kpanti zang ɓɔɔ ri dɔɔ vuu ka Gãa Laa ɓɛɛ ya?”
ACT.23.5	A Bulu kasɛ nyaa tɔɔ, “Rɛɛ manzung, n zi kpang nɛɛ wukɔ kpanti zang ɓɔɔ ri dɔɔ vuu ka Gãa Laa kpang. Labeenang Laa kɔɔyi tɔɔ, ‘Mɔ́ɔ rang ruu shi kpang, ka yuu zang ɓɔɔ wukɔ kpanti rɛɛ zang ɓaaɓɛ kpang.’ ”
ACT.23.6	Bulu zirɛ nɛɛ zang ɓɔɔ ri jɛ̃ɛ ruu keɓe vaa ɓarɛ ziti. Nyaa dang gbete zang Saduki, nyaa dang gbete ɓi kaa rɛɛ Farisi. A mɛɛ nyaa ka nɔng ruu jɛ̃ɛnang tɔɔ, “Rɛɛ manzung, n zang Farisi, n ti jaa rɛɛ Farisi. Zang nɛɛ zang jɛ̃ɛ m ruu ka ruu danggn ɓɔɔ n shingnɛ nɛɛ zang nɛɛ vɔ tɔ zang naa seepaa ditɔ nɛɛ saa ɓɛɛ.”
ACT.23.7	Ɓu doo ɓɔɔ wu kɔɔ vuu keɓe hn, rɛɛ zang Farisi nɛɛ zang Saduki ri gaayu nyaa haanang nɛɛ zɔɔ, a ri basɛ zɔɔ kati. 
ACT.23.8	Ka ruu ɓɔɔ, zang Saduki ri kɔ̀ɔ́ ɓarɛ nɛɛ zang naa yupaa tɔ̀ɔ́ nɛɛ sàa kpang, nɛɛ zang nyaa shonang Laa ɓɔɔ ri ka lapa nɛɛ rɛɛ suru, ri ɓarɛ ti kpang ɓɛɛ. Zang Farisi ri ti kɔɔ ɓarɛ nɛɛ vuu taati keɓe kagn nandon. 
ACT.23.9	Ri haa nyaa kana nabm, a zang ɓɔɔ ri zi nyaa dannang Laa dɔɔli ɓɛɛ, ɓɔɔ ri ɓarɛ ka vàá zang Farisi kɔ doori ɓɛɛ, ri shii paa, ri laa nyaa ka yuu ruu keɓe nabm, ri tɔɔ, “Ruu zi vuu shi kpang ɓɔɔ yɔɔ keɓe palɛ ɓuru kpang. A nɛɛ zang nyaa shonang Laa ɓɔɔ ka lapa, kɔ́ suru nɛɛ rang wu yee, nɔɔ zi tɔ ya?”
ACT.23.10	Ri haa nyaa kaa nɛɛ gnvɔ ning, ka ruu nɔngkɔ, yɔɔ zang bang sɔɔja kaa vɔrɔ nɛɛ ri nɛɛ lɔɔsɔ Bulu. Kɔɔ rɛɛ zang sɔɔja nɛɛ ri dita ka teteng ɓarɛ, ri ta Bulu nɛɛ gbãng gbãng ning, ri daa nɛɛ wu ka nɔng ɓɔɔ gãa rɛɛ sɔɔja kagn ɓɛɛ.
ACT.23.11	Nɛɛ zĩi kpanti Yeesɔ naa shii ka kagn Bulu kɔɔ wu tɔɔ, “Mã danggn kagn. Mɔ̀ɔ kɔɔ zang ruu tɔ̃ɔ, ka yuu mɛɛ ka Urushalima keɓe, mɔɔ daa kɔɔ zang ditɔ nɔngkɔ tɔkn ka Rooma.”
ACT.23.12	Ɓɔɔ nɔng naa gãntɛ zang Yahudi ri tɔ̀ng zɔɔ, a ri tũng zɔɔ vuu nɛɛ naa ri nyɔ Bulu vɔrɔ gn kpang, ri shaa vuu shaanang kpang, ri ti ɓoo mii kpang. 
ACT.23.13	Zang ɓɔɔ ri tɔ̀ng zɔɔ keɓe ri ɓa laa ziti katɔ. 
ACT.23.14	A ri daa ka bìí rɛɛ zang bang bang zang ɓɔɔ ri dɔɔ vuu ka Gãa Laa nɛɛ rɛɛ zang bang bang zang Yahudi, ri kɔɔ ri tɔɔ, “Ruu tũng zɔɔ vuu tɔ gbãng gbãng nɛɛ ruu nɛɛ nyɔ Bulu vɔrɔ gn kpang, nyaa ɓuru lèe vuu shaanang kpang. 
ACT.23.15	Ka ruu nɔngkɔ, nɔɔ nɛɛ rɛɛ zang ɓɔɔ ri jɛ̃ɛ zang ruu ɓɛɛ, nɔɔ shong nyaa ta ka bii zang bang sɔɔja Rooma kãntang nɛɛ wu atɛ nɔɔ Bulu. Nɔɔ palɛ naa ɓɔɔ nɔɔ kasɛ nɛɛ nɔɔ tãa ruu ka yuu ɓiɓɛ waasɛ̃ ɓɛɛ. Ruu kpalɛ bii tɔ, ruu nyɔ wu vɔrɔ ɓuru kaa gbalang bɛ̀ɛ́ a nihn gn kpang.”
ACT.23.16	Jaa ɓɔɔ jaa nàá Bulu ɓɔɔ soro yi ɓɛɛ, tãa ruu ɓɔɔ nɛɛ ri waa Bulu ka gbalang ɓɛɛ, a daa ka nɔng ɓɔɔ gãa rɛɛ sɔɔja kagn ɓɛɛ, daa kɔɔ Bulu. 
ACT.23.17	A Bulu ɓaa nyaa ka yɔɔ sɔɔja gbete, kɔɔ wu tɔɔ, “Daa nɛɛ jasang keɓe ka bii zang bang manɛ, daa kɔɔ wu vuu ɓɔɔ kagn.” 
ACT.23.18	A yɔɔ sɔɔja daa kaa nɛɛ wu ka bii zang bang sɔɔja a kɔɔyi tɔɔ, “Yɔɔ ɓɔɔ ka sãa zang ɓaa wu nɛɛ Bulu ɓɛɛ, ɓa m nyaa kɔɔ m tɔɔ ń atɛ jasang keɓe ka bii ɓaaɓɛ. Nɛɛ vuu ɓɔɔ jasang keɓe nɛɛ wu kɔɔ mɔɔ kagn.”
ACT.23.19	A yɔɔ zang bang sɔɔja yi jasang bìí kaa naa, daa nɛɛ wu dang gbete, a hɛ̃ɛ wu nɛɛ nwĩiri tɔɔ, “Mɔɔ kasɛ nɛɛ mɔɔ kɔɔ m ruu viya?”
ACT.23.20	A jasang bìí kɔɔyi tɔɔ, “Zang Yahudi ri mã zɔɔ nyaa tɔ nɛɛ ri kɔɔ mɔɔ, ɓuru mɔɔ atɛ Bulu ka tĩng zang ɓɔɔ ri jɛ̃ɛ zang ruu ɓɛɛ. Nɛɛ ri palɛ mɔɔ kɔɔ nɛɛ, zang ɓɔɔ ri jɛ̃ɛ zang ruu ri kasɛ nɛɛ ri tãa ruu ka yuu ɓiɓɛ waasɛ̃. 
ACT.23.21	Mɔɔ kàsɛ̀ ɓaa kpang, ka ruu ɓɔɔ, zang kagn ri ɓa laa ziti katɔ, ri waa ka gbalang ri gã́ wu. Ri tũng zɔɔ vuu nɛɛ, ri nɛɛ nyɔ Bulu vɔrɔ gn kpang, ri shaa vuu shaanang kpang, ri ti ɓoo mii kpang. Ri kpalɛ bii tɔ, ri gã ɓarɛ kaa vuu ɓɔɔ mɔɔ kɔ̀ɔ́ ɓɛɛ.”
ACT.23.22	Zang bang sɔɔja shaarɛ yɔɔ jasang nyaa tɔɔ, “Mɔɔ kɔɔ zang ɓɔɔ nɛɛ mɔɔ kɔɔ m ruu bìí tɔ kpang.” A kɔɔ yɔɔ nɛɛ wu dita.
ACT.23.23	A zang bang sɔɔja ɓaa nyaa ka rɛɛ zang bang sɔɔja ziti, a kɔɔ ri tɔɔ, “Nɔɔ sèe sɔɔja laa maani dakn ziti, a ɓɔɔ sɔɔja ɓɔɔ ri vang gbantang laa taati tu kopi, nɛɛ sɔɔja ɓɔɔ ri yiti shalang ɓɛɛ laa maani dakn ziti. Ri kpalɛ bii, ri daa ka Kayisariya. Mɔɔ kpalɛ bii nɔɔ yupaa daanang ka saka mandɛ̃ɛti nɛɛ zĩi keɓe.
ACT.23.24	“Mɔ́ɔ walɛ Bulu rɛɛ vuu ɓɔɔ wu vang ɓɛɛ jong. Mɔɔ yiti wu tɔ̃ɔ, mɔɔ daa a Gɔmna Filiku wu.” 
ACT.23.25	A bèe Gɔmna Filiku laa, kɔɔ wu nɛɛ:
ACT.23.26	Nkɔ Kaladiyu Lisiya, n bee mɔɔ zang bang Gɔmna Filiku labeenang keɓe. N jee mɔɔ nyaa. 
ACT.23.27	Zang Yahudi ri yí yɔɔ keɓe, bɛ̀ɛ́ ri nɛɛ ri nyɔ wu kaa vɔrɔ. N tãa nyaa nɛɛ wu zang Rooma, a n daa nɛɛ sɔɔja mɛɛ, n daa ta wu nɛɛ naa ɓarɛ. 
ACT.23.28	N kasɛ nɛɛ n tãa vuu shi kpang ɓɔɔ ri tɔɔ wu pálɛ̀ ɓɛɛ, ka ruu nɔngkɔ, n daa nɛɛ wu ka bii zang ɓarɛ ɓɔɔ ri jɛ̃ɛ ruu ɓɛɛ. 
ACT.23.29	N zi vuu ɓɔɔ wu palɛ, ɓɔɔ daa naa ɓɔɔ zang nyɔ wu vɔrɔ kɔ́ zang loo wu ka sãa ɓɛɛ kpang. Vuu shi kpang ɓɔɔ zang tɔɔ wu palɛ, ɓi ka gbalang nyaa dannang ɓarɛ. 
ACT.23.30	N tãa nyaa nɛɛ zang Yahudi ɓɔɔ ri tɔ̀ng zɔɔ nɛɛ ri nyɔ wu vɔrɔ, ka ruu nɔngkɔ, n dɔ̃ wu ka bii ɓaaɓɛ. N kɔ̀ɔ́ zang ɓɔɔ ri kɔɔrɔ vuu ka yuu ɓiɓɛ, nɛɛ ri daa kɔɔrɔ kaa mɔkɔ.
ACT.23.31	Rɛɛ sɔɔja ri palɛ vuu ɓɔɔ wu kɔɔ ri ɓɛɛ. Ri tuu Bulu nɛɛ zĩi, ri daa nɛɛ wu sasak, ri daa ka gari Antipatiri. 
ACT.23.32	Ɓɔɔ nɔng naa gãntɛ rɛɛ sɔɔja ɓɔɔ ri ra nɛɛ doo, ri gbãayu. Ri yaa kaa rɛɛ sɔɔja ɓɔɔ vang ka gbantang kɔ shɛ̃ɛning nɛɛ ri daa nɛɛ wu. 
ACT.23.33	Ri daa nɛɛ wu ka Kayisariya, ri daa a Gɔmna labeenang bìí, a ri a wu Bulu kaa naa. 
ACT.23.34	Gɔmna gã labeenang bìí, a hɛ̃ɛ Bulu nɛɛ wu zang tipi kiya? Zang kɔɔ wu nɛɛ wu yɔɔ tipi Silisiya. 
ACT.23.35	A kɔɔyi tɔɔ, zang ɓɔɔ ri kɔɔ ruu shi kpang ka yuu ɓaaɓɛ, ri nɛɛ a tɔ, tɔɔ n tãa vuu ɓɔɔ mɔɔ kɔɔ ɓɛɛ. A kɔɔ zang nɛɛ zang daa nɛɛ Bulu ka gãa kpanti Hiridu, zang gã wu katɔ.
ACT.24.1	Diki ɓa tɔ maani, a Hananiya kpanti zang ɓɔɔ ri dɔɔ vuu ka Gãa Laa, daa ka Kayisariya nɛɛ rɛɛ zang ɓɔɔ ka teteng zang bang bang zang Yahudi nɛɛ yɔɔ ɓɔɔ daa rang ri yee ɓɛɛ, zang ɓaa wu nɛɛ Tatulu. Ri daa ka bii Gɔmna Filiku, ri kɔɔ wu ruu ɓarɛ ka yuu Bulu. 
ACT.24.2	Zang ɓaa Bulu nyaa, a Tatulu gaayu ruu shi kpang kɔɔrɔnang ka yuu Bulu tɔɔ:
ACT.24.2	“Zang bang Filiku, diki bee tɔ ruu tãa tĩnang nwannang nɛɛ zɔɔ, ka ruu ɓaaɓɛ. Mɔkɔ ti pálɛ̀, a zang atɛ rɛɛ vuu shɔɔ ka ruu tipi keɓe. 
ACT.24.3	Zang tipi keɓe ri ta vuu keɓe tɔ ka nɔng piti piti. Ruu kɔɔrɔ ruu vuu keɓe diki diki, a ruu ti zã̀a mɔɔ tɔ gbãng gbãng. 
ACT.24.4	N suu mɔɔ kãng takpang. N gàá mɔɔ, palɛ ruu tɔ̃ɔ, mɔ́ɔ tãa ruu tɔkɔlɔng kɔ n kɔɔ mɔɔ ɓee. 
ACT.24.5	Ruu zirɛ yɔɔ keɓe, kpãa zang dɔɔli, shing zang Yahudi ɓɔɔ ri ka koo piti nɛɛ ri haa nyaa. Wukɔ ti zang bang rɛɛ vàá zang ɓɔɔ zang ɓaa ri nɛɛ zang Nazara ɓɛɛ. 
ACT.24.6	Kasɛ nɛɛ wu risi Gãa Laa wu nwang kaa nɔng shi kpang, a ruu yi wu. [Bɛɛ ruu tɔɔ ruu dɔng wu ruu naa ɓɔɔ nyaa dannang ɓuru kasɛ ɓɛɛ.] 
ACT.24.7	A zang bang sɔɔja ɓɔɔ zang ɓaa wu nɛɛ Lisiya ɓɛɛ, naa ta wu ka naa ɓuru nɛɛ gbãng gbãng ning.
ACT.24.8	“A Lisiya kɔɔyi tɔɔ, zang ɓɔɔ ri kasɛ nɛɛ ri ɓaa wu nyaavaa, ri a ka bii ɓaaɓɛ. Naa mɔɔ hɛ̃ɛlɛ wu, kɔɔ mɔɔ ditɔ nɛɛ nyaa ɓiɓɛ nɛɛ ruu kɔ ruu kɔɔrɔ ka yuu ɓiɓɛ ɓee, niizang kɔ nwani.” 
ACT.24.9	Zang Yahudi ɓɔɔ ri ka nɔng ri kasɛ nyaa jong kagn, nɛɛ vuu kɔ wu kɔɔ ɓee nɔngkɔ niizang.
ACT.24.10	Gɔmna tusu Bulu naa nɛɛ wu rang yee ta. A Bulu kasɛ nyaa tɔɔ, “N zi tɔ saa ɓaaɓɛ bée tɔ, mɔɔ jɛ̃ɛ zang ruu ka tipi keɓe. Ka ruu nɔngkɔ, n kɔɔ ruu ka yuu mɛɛ ka tĩng ɓaaɓɛ nɛɛ tĩnang tãanang. 
ACT.24.11	Naa mɔɔ hɛ̃ɛ zang, zang kɔ̀ɔ́ mɔɔ katɔ nɛɛ diki daa kopi tu ziti ɓɔɔ n daa Laa bannang ka Urushalima ɓɛɛ. 
ACT.24.12	Ri ĩi m gngn n laa nyaa nɛɛ zang ɓɔɔ ka yeti Gãa Laa kpang. N ti shing zang gngn ri laa nyaa ka gãa zɔɔ kpalɛnang, kɔ ka nɔng ɓɔɔ ka yeti gari kpang. 
ACT.24.13	Naa mɔɔ ti hɛ̃ɛ ri nɛɛ ri tusu mɔɔ vuu gbete ɓɔɔ tusu nɛɛ vuu kɔ ri ɓàá m nyaavaa ka yuu ɓiɓɛ ɓee niizang kɔ nwani, ri tusu mɔɔ kpang. 
ACT.24.14	N kàsɛ́ nyaa katɔ ka tĩng ɓaaɓɛ nɛɛ, n bang Làá rɛɛ dabang ɓuru ka gbalang kɔ ri ɓaa nɛɛ shi kpang ɓɛɛ kɔ. N ti shing danggn ka vuu ɓɔɔ zang bee ka yeti labeenang nyaa dannang Musa nɛɛ ɓɔɔ labeenang rɛɛ zang nyaa shonang Laa. 
ACT.24.15	N ti shing danggn m doo nɔngkɔ, ka bii Laa, naa ɓɔɔ zang keɓe ri shing ɓɛɛ, nɛɛ zang tɔ̃ɔ, nɛɛ zang shi kpang, Laa naa wisi ri paa katɔ nɛɛ sàa. 
ACT.24.16	Ka ruu nɔngkɔ, n kasɛ nɛɛ diki diki n palɛ vuu ɓɔɔ tɔ̃ɔ ka tĩng Laa nɛɛ tĩng shɔnzang piti.
ACT.24.17	“Saa mɛɛ bee tɔ tɔkɔlɔng n daa Urushalima kpang. Wee n nɛɛ daayi, n tɔɔ n daa a rɛɛ zang mɛɛ ɓɔɔ vuu ka naa kpang vuu ɓɔɔ zang kpalɛ, ń ti dɔɔ Laa vuu vaa. 
ACT.24.18	N palɛ vuu keɓe kɔ, a ri naa ĩi m ka yeti Gãa Laa, bɛ̀ɛ́ n hangsɛ vuu ɓɔɔ zang palɛ, tɔ̀ɔ, zang nwang zang tɔ̃ɔ ka tĩng Laa tɔkn ɓɛɛ tɔ. Bɛɛ zang kpalɛ ka bii mɛɛ kpang. Zang ti haa nyaa kpang. 
ACT.24.19	Bɛɛ rɛɛ zang Yahudi ɓɔɔ ri a nɛɛ tipi Asiya ri ka nɔng. Nɛɛ nɔngkɔ, ri a ta jong, ri ɓaa m nyaavaa ka bii ɓaaɓɛ, ri nɛɛ zirɛ n nɛɛ palɛ vuu shi kpang ɓɔɔ kagn ɓɛɛ. 
ACT.24.20	Nɛɛ ti nɔngkɔ kpang, zang keɓe ri kɔɔ mɔɔ vuu shi kpang ɓɔɔ ri tɔɔ n palɛ ɓɛɛ, ka ɓɔɔ zang daa nɛɛ n ka tĩng zang ɓɔɔ ri jɛ̃ɛ zang ruu ɓɛɛ. 
ACT.24.21	Ɓi ruu gbete ɓɔɔ n mɛ́ɛ nyaa ka teteng ɓarɛ n kɔɔyi nɛɛ, ‘Zang ɓàa m nyaavaa ka bii manɛ, ka ruu danggn ɓɔɔ n shingnɛ nɛɛ, zang naa yupaa ditɔ nɛɛ sàa ɓɛɛ kɔ shɛ̃ɛning.’ ”
ACT.24.22	Filiku zi ruu Gbalang keɓe tɔ gbãng gbãng ka ruu nɔngkɔ, kɔɔ ri tɔɔ, “Zang bang sɔɔja Lisiya nɛɛ a tɔ, tɔ̀ɔ, n naa dɔng nɔɔ ruu manɛ.” A di nyaa ruu ɓarɛ tãanang kaa nɔngkɔ. 
ACT.24.23	A kɔɔ zang bang sɔɔja ɓɔɔ Bulu ka naa ɓiɓɛ ɓɛɛ, nɛɛ wu shing zang, zang gã Bulu waasɛ̃, zang yaa wu katɔ wu palɛ vuu ɓɔɔ wu kasɛ ɓɛɛ. Zang ti yáa rɛɛ ɓeesang ri pàlɛ̀ wu vuu ɓɔɔ wu kasɛ ɓɛɛ katɔ.
ACT.24.24	Diki bee tɔ tɔkɔlɔng Filiku a nɛɛ ɓeeso Durusila ɓɔɔ ɓi zang Yahudi ɓɛɛ. A shong nyaa nɛɛ zang atɛ Bulu, a ri ɓaa shoo ri tãa naa ɓɔɔ Bulu kɔɔ ri ruu, ka ruu danggn shinnang ka bii Kirisi Yeesɔ. 
ACT.24.25	Ɓɔɔ Bulu kɔɔ ruu ka yuu tɔ̃ɔ palɛnang nɛɛ naa ɓɔɔ zang yiti yuu zang waasɛ̃ ɓɛɛ, a ɓɔɔ ruu diki ɓɔɔ Laa naa jɛ̃ɛ zang ruu kagn ɓɛɛ. Filiku kaa vɔrɔ, a kɔɔ Bulu tɔɔ, “Dita gbongkarɛ, n nɛɛ walɛ diki tɔ, n ɓaa mɔɔ nyaa ditɔ tɔkn.” 
ACT.24.26	Shing danggn ɓi tɔɔ naa Bulu a wu saka, ka ruu nɔngkɔ, ɓáarɛ̀ wu nyaa rangkɛ yee nɛɛ wu. 
ACT.24.27	Saa naa ɓa tɔ ziti, a Borokiya Fesitu naa nwang kpanti ka nɔng Filiku. Filiku kasɛ nɛɛ zang Yahudi ri kasɛ ruu ɓiɓɛ, ka ruu nɔngkɔ, yaa Bulu ka sãa ka nɔngkɔ.
ACT.25.1	Ɓɔɔ bɛ̀ɛ́ diki Fesitu daa taati tɔ ka tipi kaɓa, yupaa nɛɛ Kayisariya daa ka Urushalima. 
ACT.25.2	Zang bang bang zang ɓɔɔ ri dɔɔ vuu ka Gãa Laa, nɛɛ rɛɛ zang bang bang zang Yahudi, ri atɛ ruu Bulu ka bii ɓiɓɛ. Ri gaa Fesitu nɛɛ, 
ACT.25.3	wu palɛ ri tɔ̃ɔ jong, wu kɔɔ zang nɛɛ zang atɛ Bulu ka Urushalima. Ka ruu ɓɔɔ, ri tɔ̀ng zɔɔ tɔ nɛɛ tɔɔ ri naa nyɔ wu vɔrɔ kaa gbalang ɓɛɛ. 
ACT.25.4	Fesitu kasɛ ri nyaa tɔɔ, “Zang mã Bulu ka sãa ka Kayisariya, n ti daa kaa doo nɔngkɔ. 
ACT.25.5	Zang bang bang manɛ ɓɔɔ ri dṹng m, ri daa nɛɛ n ka Kayisariya ri daa kɔɔyi, nɛɛ pálɛ̀ vuu shi kpang ɓɔɔ kagn ɓɛɛ.”
ACT.25.6	Fesitu nwang nɛɛ ri diki daa mantaati kɔ́ kopi katɔ, a daa Kayisariya kati. Nɔng naa gãntɛ tɔ, a nwang ka yeti nɔng ɓɔɔ zang jɛ̃ɛ ruu kagn ɓɛɛ, a kɔɔyi nɛɛ, zang atɛ wu Bulu. 
ACT.25.7	Zang atɛ Bulu tɔ, a zang Yahudi ɓɔɔ ri a nɛɛ Urushalima ri kiiri wu nyaa ka teteng. A ri gaa tɔɔsung ruu shi kpang dɔɔli kɔɔrɔnang ka yuu ɓiɓɛ, ɓɔɔ tĩng nyaa tãanang kpang ɓɛɛ. Zang ɓɔɔ ti kagn gbete ka teteng ɓarɛ ɓɔɔ tùsú zang nɛɛ ruu keɓe niizang kɔ nwani ɓɛɛ kpang. 
ACT.25.8	Bulu ta yuu ɓiɓɛ, a kɔɔyi tɔɔ, “N palɛ vuu shi kpang ɓɔɔ kagn ɓɔɔ ta nyaa dannang zang Yahudi kpang, wu ti ɓɔɔ lasɛ Gãa Laa kpang, n pàlɛ̀ wu kpanti Rooma vuu shi kpang, kpang.”
ACT.25.9	Fesitu kasɛ nɛɛ zang Yahudi ri kasɛ ruu ɓiɓɛ ka ruu nɔngkɔ, hɛ̃ɛ Bulu tɔɔ, “Mɔɔ kasɛ katɔ mɔɔ daa Urushalima, zang daa jɛ̃ɛ mɔɔ ruu ka yuu vuu kɔ zang kɔɔrɔ ka yuu ɓaaɓɛ ka tĩng mɛɛ ɓɛɛ ya?”
ACT.25.10	Bulu kasɛ wu nyaa tɔɔ, “N shii ka tĩng rɛɛ zang ruu jɛ̃ɛnang Kayisa kɔ, wee ɓi nɔng ɓɔɔ zang nɛɛ jɛ̃ɛ m ruu kagn kɔ nwani. Mɔɔ zi tɔ n pàlɛ̀ rɛɛ zang Yahudi vuu shi kpang ɓɔɔ kagn kpang. 
ACT.25.11	Naa n ta nyaa dannang, kɔ́ n palɛ vuu ɓɔɔ daa naa ɓɔɔ zang nyɔ m vɔrɔ tɔ, n tɔ́ɔ kpàng nɛɛ n yuu vɔrɔ kpang. Nyaavaa kɔ ri ɓaa m nɛɛ niizang kpang, n zi zang ɓɔɔ a ri n kpang. N kasɛ nɛɛ zang daa nɛɛ ruu mɛɛ ka tĩng Kayisa.”
ACT.25.12	Fesitu rang yee tɔ nɛɛ zang ɓɔɔ wu tãa nyaa ɓarɛ katɔ ɓɛɛ ka gbongkarɛ, a naa kasɛ nyaa tɔɔ, “Mɔɔ nɛɛ Kayisa wu daa jɛ̃ɛ mɔɔ ruu, mɔɔ daa kaa bii Kayisa kɔ.”
ACT.25.13	Diki naa bee tɔ tɔkɔlɔng, a kpanti Agiripa nɛɛ Banike ri a ka Kayisariya nɛɛ ri naa jee Fesitu nyaa, ɓɔɔ wu à ka tipi kaɓa ɓɛɛ. 
ACT.25.14	Diki ɓarɛ bee tɔ ka Kayisariya tɔkɔlɔng, a Fesitu kɔɔ kpanti ruu Bulu kati tɔɔ, “Yɔɔ ɓɔɔ kagn Filiku yaa wu ka sãa. 
ACT.25.15	Ɓɔɔ n daa ka Urushalima, a rɛɛ zang bang bang zang ɓɔɔ ri dɔɔ vuu ka Gãa Laa nɛɛ zang bang bang zang Yahudi ri kɔɔrɔ ruu shi kpang ka yuu ɓiɓɛ. Ri tɔɔ n nyɔ wu vɔrɔ. 
ACT.25.16	A n kɔɔ ri nɛɛ zang Rooma ri palɛ ɓarɛ nɔngkɔ kpang. Ri a zang, zang ɓɔɔ zang ɓaa wu nyaavaa wu waati nɔngkɔ kpang. Ri átɛ̀ ri ɓarɛ gbongkarɛ nɔng gbete nɛɛ zang ɓɔɔ ri ɓaa wu nyaavaa ɓɛɛ. Tɔ̀ɔ, zang yàa wu gbalang wu kɔɔ ruu ka yuu vuu ɓɔɔ zang ɓaa wu nyaavaa kagn ɓɛɛ.
ACT.25.17	“A ri naa arɛ ka nihn ka nyaa zɔɔ. N suukãng kpang, ɓɔɔ nɔng gãntɛ, n nwang ka nɔng ruu jɛ̃ɛnang, a n tɔɔ zang atɛ yɔɔ bìí. 
ACT.25.18	Ɓɔɔ zang ɓɔɔ ri ɓaa wu nyaavaa ri shii paa, ri kɔɔ vuu shi kpang ɓɔɔ wu palɛ, ɓɔɔ n shing danggn, n tɔɔ naa ri kɔɔ ɓɛɛ kpang, 
ACT.25.19	ri kɔɔrɔ ruu ɓarɛ ka yuu nyaa ɓɔɔ ri laa nɛɛ wu ka gbalang Laa ɓarɛ ɓɔɔ ri dũng ɓɛɛ. Ɓɔɔ ti ka yuu yɔɔ ɓɔɔgn zang ɓaa wu nɛɛ Yeesɔ ɓɔɔ vɔ tɔ, a Bulu kɔɔyi tɔɔ, ɓi doo ningkãari ɓɛɛ. 
ACT.25.20	N zi naa ɓɔɔ n kãa dĩiri ruu keɓe kpang. Ka ruu nɔngkɔ, n hɛ̃ɛ Bulu n tɔɔ wu kasɛ tɔ wu daa ka Urushalima, zang daa jɛ̃ɛ wu ruu ka nɔngkɔ ka yuu rɛɛ vuu kɔ zang kɔɔrɔ ɓɛɛ ya? 
ACT.25.21	Bulu gaa m nɛɛ zang mã wu ka sãa, Kayisa wu daa tãa ruu ɓiɓɛ. A n kɔɔ zang nɛɛ zang mã wu ka sãa ka nɔngkɔ. N naa dɔ̃ wu ditɔ ka bii Kayisa.”
ACT.25.22	Agiripa kɔɔ Fesitu tɔɔ, “N kasɛ n tãa yɔɔ bii nɛɛ shoo mɛɛ.”
ACT.25.22	Fesitu kasɛ wu nyaa tɔɔ, “Ɓuru mɔɔ tãa wu ditɔ.”
ACT.25.23	Nɔng naa gãntɛ tɔ, a Agiripa nɛɛ Banike ri a nɛɛ zang ka knti ɓarɛ zingkãng zingkãng. Rɛɛ zang bang sɔɔja, nɛɛ zang bang bang gari ri daa nɛɛ ri ka yeti gãa ɓɔɔ zang kpalɛ yuu kagn ɓɛɛ. A Fesitu kɔɔ zang nɛɛ ri atɛ Bulu ta. 
ACT.25.24	Fesitu kɔɔyi tɔɔ, “Kpanti Agiripa nɛɛ zang ɓɔɔ nɔɔ nɛɛ ruu ka nihn nandon, nɔɔ zi yɔɔ keɓe ɓɔɔ zang Yahudi nandon ɓàa wu nyaavaa ka bii mɛɛ ka nihn nɛɛ Urushalima. Ri goo nyaa ka lapa nɛɛ daa naa ɓɔɔ zang yaa yɔɔ keɓe ningkãari kpàng.
ACT.25.25	“N zi vuu ɓɔɔ wu ti palɛ, ɓɔɔ daa naa ɓɔɔ zang nyɔ wu vɔrɔ m kpang. Wee wukɔ ti gaa m nɛɛ nyaa ɓiɓɛ, nɛɛ zang dɔ̃sɔ ruu ɓiɓɛ ka bii Agɔsitu ɓee, n ti kasɛ tɔ n dɔ̃ wu ka bii ɓiɓɛ. 
ACT.25.26	N ti zi ruu ɓɔɔ waasɛ̃ ɓɔɔ naa n bee Kayisa ka yuu ɓiɓɛ kpang. Ka ruu nɔngkɔ, n atɛ wu ka tĩng manɛ. N atɛ wu ka tĩng ɓaaɓɛ kɔ gbɛ̃̀tì gbɛ̃̀tì, kpanti Agiripa. Mɔɔ nɛɛ kãa dĩiri ruu bìí tɔ, tɔɔ n walɛ vuu ɓɔɔ n bee ɓɛɛ kati. 
ACT.25.27	Ka ruu ɓɔɔ, n zì naa ɓɔɔ n dɔ̃̌ zang, zang ɓɔɔ zang mã ka sãa, n zì vuu shi kpang ɓɔɔ zang kɔɔyi nɛɛ wu palɛ, ɓɔɔ n bee zang ka yuu ɓiɓɛ kpang, kpang ɓɛɛ.”
ACT.26.1	A Agiripa kɔɔ Bulu kati tɔɔ, “Zang yaa mɔɔ gbalang tɔ, rang yee ɓaaɓɛ ta.”
ACT.26.1	Bulu wii naa ɓiɓɛ ka lapa, a gaayu ruu ɓiɓɛ kɔɔnang tɔɔ, 
ACT.26.2	“Kpanti Agiripa, n zirɛ nyaating mɛɛ pu dɔɔli, ka ruu ɓɔɔ, n walɛ gbalang n kɔɔ ruu ka yuu vuu piti ɓɔɔ zang Yahudi ri kɔɔrɔ ka yuu mɛɛ ka tĩng ɓaaɓɛ lɛɛkɔ ɓɛɛ. 
ACT.26.3	Ti nɔngkɔ, ka ruu ɓɔɔ, mɔɔ nɛɛ yuu ɓaaɓɛ mɔɔ zi gbalang zang Yahudi nɛɛ vuu ɓɔɔ ri tusu tɔ nandon ɓɛɛ. Ka ruu nɔngkɔ, n gaa mɔɔ mɔ́ɔ mã danggn, mɔɔ ɓaa shoo ka ruu mɛɛ waasɛ̃.
ACT.26.4	“Naa ɓɔɔ n nwangnɛ tĩng shɔɔnang bɛ̀ɛ́ n doo jasang ka teteng zang ɓuru ɓɔɔ ti ka Urushalima, a à nɛɛ mani ka lɛɛkɔ keɓe, zang Yahudi, ri zi tɔ nandon. 
ACT.26.5	Naa ri tɔɔ ri kɔɔ ruu tɔ̃ɔ kɔ nwani, ri zi tɔ nɛɛ ɓɔɔ tĩng shɔɔnang n m zang Farisi, vàá zang ɓɔɔ ɓa rɛɛ vaa zang piti ɓɔɔ ka teteng zang ɓuru ka jĩng ɓɔɔ ri shing ka gbalang Laa dũnnang ɓuru gbãng gbãng ɓɛɛ. 
ACT.26.6	Wee n shii ɓee, zang jɛ̃ɛ m ruu, ka ruu ɓɔɔ, n shing danggn ka nyaa ɓɔɔ Laa a rɛɛ dabang ɓuru doo tɛ̃ɛ tɛ̃ɛ ɓɛɛ. 
ACT.26.7	Nyaa ɓɔɔ rɛɛ zɔ̃ng ɓuru kopi tu ziti, ri shing danggn nɛɛ Laa a ri, ka ɓɔɔ ri bang Laa nɛɛ laagɛ̃ nɛɛ zĩi piti ɓɛɛ. Kpanti, ka ruu danggn kɔ n shing ɓee kɔ, zang Yahudi ri kɔɔrɔ ruu shi kpang ka yuu mɛɛ. 
ACT.26.8	Ɓɔɔ nɔɔ zang Yahudi, ka ruu vi danggn shinnang nɛɛ Laa wisi zang paa katɔ nɛɛ saa kpãa nɔɔ nɔngkɔ viya?
ACT.26.9	“N rɛ̃̀rɛ̀ m doo nɔngkɔ, n tɔɔ, n palɛ vuu ɓɔɔ n zunung katɔ nandon, n zãa zang nung Yeesɔ yɔɔ Nazara ɓaanang. 
ACT.26.10	N palɛ nɔngkɔ ka Urushalima. Zang bang bang zang ɓɔɔ ri dɔɔ vuu ka Gãa Laa, ri yaa m gbalang, a n mãlɛ zang Laa ka sãa dɔɔli. Ɓɔɔ zang nyɔkɔ ri vɔrɔ, n kàsɛ̀ nyaa kagn. 
ACT.26.11	N shingnɛ zang dang ri jĩng ka rɛɛ gãa zɔɔ kpalɛnang diki diki. N pálɛ̀ ri nɔngkɔ nɛɛ tɔ̀ɔ, ri kɔɔ vuu shi kpang ka yuu danggn ɓɔɔ ri shing ka bii Laa ɓɛɛ kati. Yeti mɛɛ lasɛ nɛɛ ri gbãng gbãng, ka ruu nɔngkɔ, n dàarɛ́ ka rɛɛ gari ɓɔɔgn, n daa dang ri jĩng ka nɔngkɔ.
ACT.26.12	“N palɛ naa weɓe kɔ, a diki ɓɔɔ kagn zang bang zang ɓɔɔ ri dɔɔ vuu ka Gãa Laa ri yàa m gbalang, a ri a m nyaa shonang ɓarɛ nɛɛ n daa ka Damasiku. 
ACT.26.13	Kpanti, n daa kana ka gbalang bɛ̀ɛ́ laa kaa dãngdãng yuu, a vuu yakɛ nɔng nɛɛ lapa. Nɔng ɓɔɔ yakɛ, ɓa ɓɔɔ laa yakɛ katɔ. Yakɛ nɔng kiiri ruu nyaa ka teteng nɛɛ zang ɓɔɔ ruu nɛɛ ri ɓɛɛ.
ACT.26.14	“Ruu watɛ ka tipi nandon, a n tãa yee kɔɔ m nɛɛ nyaa Yahudi tɔɔ, ‘Shaawulu, Shaawulu, mɔɔ dang m jĩng ka ruu viya? Wee mɔɔ ta doo nɛɛ knti ɓee, kɔng ɓi doo mɔkɔ, naa ɓɔɔ napo nɛɛ ta laa ɓɔɔ zang ɓiɓɛ kpaa wu nɛɛ mani tɔ, kɔng wu ɓɛɛ.’ 
ACT.26.15	A n hɛ̃ɛyi n tɔɔ, ‘Ɓu mɔkɔ wiya, Kpanti.’ A Kpanti kɔɔyi tɔɔ, ‘Nkɔ Yeesɔ ɓɔɔ mɔɔ dang wu jĩng ɓɛɛ. 
ACT.26.16	Yupaa mɔɔ shii doo paa. N nwang nyaa ka bii ɓaaɓɛ ka ruu vuu keɓe kɔ. N tɔɔ n zɔ̃́ng mɔɔ, mɔ́ɔ palɛ m shonang. Mɔɔ ti kɔɔrɔ zang vuu ɓɔɔ mɔɔ zirɛ lɛɛkɔ nɛɛ vuu ɓɔɔ n naa tusu mɔɔ ka tĩng ɓɛɛ. 
ACT.26.17	N ta mɔɔ katɔ nɛɛ naa rɛɛ zang ɓaaɓɛ, a ɓɔɔ ti nɛɛ naa zang ɓɔɔ ri zang Isirela kpang, ɓɔɔ n shong mɔɔ ka bii ɓarɛ ɓɛɛ. 
ACT.26.18	Mɔ́ɔ pùu ri jĩng, ri yaa nɔng ɓɔɔ tɔ̀ɔ katɔ, ri a ka nɔng ɓɔɔ yakɛ katɔ ɓɛɛ. Ri ti yaa nɔng ɓɔɔ sheetang roo kpanti kagn, ri a ka bii Laa. Tɔ̀ɔ, ka ruu danggn ɓɔɔ ri shing ka bii mɛɛ, Laa wu kɔsɔ ri vuu shi kpang ɓarɛ kati. Wu ti a ri nɔng nwannang jong ka teteng zang ɓɔɔ wu zɔ̃ngkɔ ri katɔ ɓɛɛ.’
ACT.26.19	“Ka ruu nɔngkɔ, kpanti Agiripa, n ta nyaa vuu ɓɔɔ n zi nɛɛ lapa ɓɛɛ kpang. 
ACT.26.20	Ɓɔɔ tĩng shɔɔnang n kɔɔ zang Ruu Laa ka Damasiku, a n ti daa kɔɔ ka Urushalima, a n ti riki tipi Yahudi nandon. N ti kɔɔ rɛɛ zang ɓɔɔ ri zang Isirela kpang jong n tɔɔ ri yaa vuu shi kpang ɓɔɔ ri palɛ ɓɛɛ, ri a ka bii Laa. Ri ti pálɛ́ vuu ɓɔɔ zang zi kagn nɛɛ ri yaa vuu shi kpang ɓɔɔ ri palɛ ɓɛɛ tɔ ɓɛɛ. 
ACT.26.21	Rɛɛ zang Yahudi ri yi m ka ruu vuu keɓe kɔ, nɛɛ ri nyɔ m vɔrɔ bɛ̀ɛ́ n ka yeti Gãa Laa. 
ACT.26.22	Làá kɔ yi m naa ka bii sasak, a nɛɛ mani ka lɛɛkɔ kɔ n kɔɔ rɛɛ zang bang nɛɛ wujɛ piti ɓee. N kɔɔ m doo vuu ɓɔɔ rɛɛ zang nyaa shonang Laa nɛɛ Musa ri kɔɔyi nɛɛ naa palɛ ɓɛɛ kɔ. 
ACT.26.23	Ri kɔɔyi tɔɔ Kirisi naa dang jĩng ditɔ, wukɔ ti naa yupaa shɔɔnang nɛɛ saa, wu kɔɔ rɛɛ zang Isirela nɛɛ zang ɓɔɔ ri zang Isirela kpang ruu nɔng yakɛnang ɓɔɔ a zang suru bii ɓɛɛ.”
ACT.26.24	Ɓɔɔ Bulu kɔɔ ruu kana naa weɓe, Fesitu shaa wu nɛɛ varɛ nɛɛ, “Bulu, mɔɔ shoko, láa ɓɔɔ mɔɔ bèe dɔɔli risi mɔɔ yuu kaa tɔ”.
ACT.26.25	A Bulu kasɛ Fesitu nyaa tɔɔ, “Zang bang, yuu mɛɛ risi ka takpang, ruu kɔ n kɔɔ ɓee ɓi niizang kɔ nwani. 
ACT.26.26	Kpanti Agiripa n kɔɔ mɔɔ ruu keɓe nyaa mɛɛ zaa kpang, ka ruu ɓɔɔ, mɔɔ zi vuu keɓe tɔ nandon ɓɛɛ. N ti zi tɔ vuu ɓɔɔ ɓa shoo ɓaaɓɛ kagn gbete ka yeti ruu keɓe kpang. Ka ruu ɓɔɔ, zang wáa katɔ zang palɛ vuu keɓe kpang ɓɛɛ. 
ACT.26.27	Kpanti Agiripa mɔɔ shing danggn katɔ, ka bii rɛɛ zang nyaa shonang Laa ya? N zi tɔ mɔɔ shing katɔ.”
ACT.26.28	Agiripa kɔɔ Bulu tɔɔ, “Ɓɔɔ mɔɔ zi ka jĩng ɓaaɓɛ nwannang kɔ ruu nwang nɛɛ mɔɔ tɔkɔlɔng ɓee, daa naa ɓɔɔ mɔɔ risi m n nwang zang ɓɔɔ dũng Kirisi ɓɛɛ tɔ ya?”
ACT.26.29	Bulu kasɛ wu nyaa tɔɔ, “Naa nwannang ɓuru bee katɔ kɔ tɔkɔlɔng, n gaa Laa m, n tɔɔ, mɔɔ nɛɛ zang kɔ ri ɓaa shoo, ri tãa m lɛ̀ɛ́kɔ keɓe, ri nwang naa ɓɔɔ n nwang ɓɛɛ nandon. Wu naa ɓɔɔ zang mã m nɛɛ soo saka keɓe kpang.”
ACT.26.30	A kpanti, nɛɛ Gɔmna, nɛɛ Banike, nɛɛ zang ɓɔɔ ri nwalɛ nɛɛ ri ɓɛɛ, ri seepaa. 
ACT.26.31	Ri daa tɔ, a ri kɔɔ zɔɔ tɔɔ, “Yɔɔ keɓe palɛ vuu ɓɔɔ kagn ɓɔɔ daa naa ɓɔɔ zang nyɔ wu vɔrɔ, kɔ zang mã wu ka sãa ɓɛɛ kpang.” 
ACT.26.32	A Agiripa kɔɔ Fesitu tɔɔ, “Naa yɔɔ keɓe nɛɛ kɔɔ kpang nɛɛ zang daa jɛ̃ɛ wu ruu ka tĩng Kayisa kpang, ruu nɛɛ yaa wu naa katɔ.”
ACT.27.1	Zang naa kɔɔ ruu nɛɛ ruu daa tipi Italiya nɛɛ laana, ka ruu nɔngkɔ, zang a Yuliya zang bang sɔɔja Rooma, rɛɛ Bulu nɛɛ zang ɓɔɔ zang mã ri ka sãa ɓɛɛ. Yuliya ɓi ka teteng rɛɛ sɔɔja ɓɔɔ zang ɓaa ri nɛɛ “Sɔɔja Kayisa Agɔsitu ɓɛɛ.” 
ACT.27.2	Ruu vang laana ɓɔɔ a nɛɛ gari Adaramitiya ɓɔɔ nɛɛ ri daa ka rɛɛ gari ɓɔɔ ka nyaa waapo tipi Asiya ɓɛɛ. A ruu yupaa daanang kati Arisitaku yɔɔ gari Tesalonika ɓɔɔ ka tipi Makidoniya ɓɛɛ daa nɛɛ ruu ning. 
ACT.27.3	Ɓɔɔ nɔng naa gãntɛ, ruu shɛ̃ɛ gari Sidong. Yuliya palɛ Bulu tɔ̃ɔ. Yaa wu nɛɛ wu daa jee rɛɛ ɓeesang nyaa nɛɛ tɔɔ, ri a wu vuu ɓɔɔ wu kasɛ ɓɛɛ. 
ACT.27.4	Ruu yaa gari Sidong. Jasung a nɛɛ bii ɓuru kɔ jong, ka ruu nɔngkɔ, ruu bã nɛɛ tipi Kuburu dang gbete ɓɔɔ jasung kagn kpang ɓɛɛ. 
ACT.27.5	Ruu tɛɛ ka yuu waapo naabm nɛɛ tipi Silisiya nɛɛ ɓɔɔ tipi Pamfiliya, a ruu a kaa gari Mira ɓɔɔ ka tipi Lisiya ɓɛɛ. 
ACT.27.6	Yuliya yɔɔ sɔɔja ĩi laana gari Alezandiriya ka nihn ɓɔɔ daa ka tipi Italiya ɓɛɛ, a tɛ̃ɛ ruu kagn.
ACT.27.7	Laana daa lɛɛm lɛɛm a diki bee ruu kati, ka ruu ɓɔɔ, jasung kpãa ruu nyaa dɔɔli ɓɛɛ. A ruu naa a ka nɔng ɓɔɔ nɛɛ gari Kinida naabm. Jasung zãa ruu daanang, ka ruu nɔngkɔ, ruu bã tipi Karita dang gbete ɓɔɔ jasung kagn kpang ɓɔɔ nɛɛ gari Salamone naabm ɓɛɛ. 
ACT.27.8	Ruu dang jĩng ka nɔng ɓɔɔ ruu sɔɔ nyaa gãnggãng naabm ɓɛɛ, a ruu naa shɛ̃ɛ nɔng ɓɔɔ zang ɓaa nɛɛ “Nɔng nyaa waapo ɓɔɔ tɔ̃ɔ ɓɛɛ nɛɛ mani.” Nɔng keɓe ɓi nɛɛ Lasiya naabm.
ACT.27.9	Ruu nwang ka nɔngkɔ diki bee katɔ. Ka ruu ɓɔɔ, naa ruu tɔɔ ruu daa nɛɛ laana, nwang naa ɓɔɔ ruu mãlɛ yuu ɓuru katɔ ɓɛɛ. A laa ɓɔɔ zang daa zanti kagn ti ɓa tɔ. A Bulu kɔɔ ri ruu keɓe tɔɔ, 
ACT.27.10	“Rɛɛ masang, n zi tɔ daanang ɓuru keɓe vuu ɓɔɔ daa palɛ ruu katɔ ka gbalang, ruu ti vang vuu dɔɔli. Wu vuu ɓɔɔ ka naa ɓuru nɛɛ laana keɓe kɔ lasɛ shɛ̃ɛning kpang, ruu loo rɛɛ zang ɓɔɔ katɔ ka teteng ɓuru.” 
ACT.27.11	Yɔɔ sɔɔja raa shoo ɓi ka vuu ɓɔɔ Bulu kɔɔ kpang. Ɓaa shoo ɓi ka rɛɛ zang ɓɔɔ ri zaa laana nɛɛ yɔɔ ɓɔɔ laana ɓi ɓɔɔ ɓiɓɛ kɔ ɓɛɛ. 
ACT.27.12	Nɔng ɓɔɔ laana ri shiiri kagn kaɓa, ka laa pũngku shi kpang, a zang dɔɔli ri kɔɔyi nɛɛ ri yáa nɔng bii katɔ. Ri daa ka gari Fonisi ri daa nwang ka nɔngkɔ. Ka laa pũngku, Fonisi ɓi doo nɔng ɓɔɔ laana ri shiiri kagn ka tipi Karita ɓɛɛ kɔ. Ka nɔng keɓe kɔ zang yi gbalang daanang nɔng ɓɔɔ ka paa nɔng ɓɔɔ laa nwang nyaa kagn nɛɛ nɔng ka dii nɔng ɓɔɔ laa hãa nyaa kagn.
ACT.27.13	Jasung gaayu rãanang nɛɛ dii lɛɛm lɛɛm, a rɛɛ zang laana zirɛ mɔɔ kɔɔ nɛɛ ri wàlɛ̀ vuu ɓɔɔ ri kasɛ ɓɛɛ. Ka ruu nɔngkɔ, ri zɔ̃ng laa ɓɔɔ ri mã laana kagn ɓɛɛ, a ri sɔɔ nɛɛ laana nɛɛ nyaa gãnggãng waapo gari Karita naabm gbãng gbãng. 
ACT.27.14	Knti ɓarɛ bee kpang, a jasung bang ɓɔɔ zang ɓaa nɛɛ Yurokilido gaayu ranang nɛɛ Karita. 
ACT.27.15	Jasung bìí naa waa laana ɓɔɔ ruu kagn ɓɛɛ, a zang ɓɔɔ ri zaa laana ri zunung ɓɔɔ ri raa laana jĩng ri daa nɛɛ bii jasung bìí takpang. Ka ruu nɔngkɔ, ruu yaa laana bìí kaa gbã̀ágbãa, a jasung dɔ̃rɛ daa kaa nɛɛ mani. 
ACT.27.16	Dàa sɔɔ nɛɛ ruu nɛɛ gari Kawuda ɓɔɔ waapo kiiri nyaa teteng ɓɛɛ naabm, ruu dang jĩng ka gbongkarɛ ka nɔng ɓɔɔ ruu ta jaa tonsi ɓuru nɛɛ naa jasung. 
ACT.27.17	Ri gɔ̃ jaa tonsi ri a tɔ nɛɛ mani ka yeti laana a ri kãngtɛ soo ka tɔɔsung laana. Ri kaa vɔrɔ nɛɛ jasung daa nɛɛ ri ka seseele ɓɔɔ zang ɓaa nɛɛ Sariti ɓɔɔ ka nyaa waapo tipi Libiya naabm ɓɛɛ. Ka ruu nɔngkɔ, ri kãlɛ sɛ̃ɛ fɔ̃ɔrɔ ɓɔɔ ri mã ka lapa nɛɛ jasung wu gɔ̃ ri nɛɛ mani ɓɛɛ. Jasung dɔ̃ ri kaa waati. 
ACT.27.18	Jasung bang ɓɔɔ ra ɓɛɛ shii kpang, ka ruu nɔngkɔ, ɓɔɔ nɔng gãntɛ ri gaayu vuu ɓɔɔ ka yeti laana vannang ka mii. 
ACT.27.19	Ka lee ɓɔɔ diki daa taati, ri vang vuu ɓɔɔ zang palɛ shonang nɛɛ mani nɛɛ naa ɓarɛ ka mii. 
ACT.27.20	Diki bee tɔ, ruu zi làa kɔ rɛɛ sang kpang. Jasung ti ra ɓi doo naa gbãng gbãng. Ruu rɛ̃rɛ ɓuru takpang, nɛɛ ruu nwáng ditɔ ningkãari tɔkn kpang.
ACT.27.21	Diki bee tɔ tɔkɔlɔng ri shaa vuu shaanang ka nyaa kpang, a Bulu shii ka tĩng ɓarɛ kɔɔ ri tɔɔ, “Rɛɛ masang naa nɔɔ nɛɛ ɓaa shoo ka nyaa mɛɛ, nɔɔ nɛɛ yupaa nɛɛ gari Karita kpang. Vuu kɔ ruu làsɛ́ a ruu looro ɓee, ruu nɛɛ palɛ kpang. 
ACT.27.22	Kãntang keɓe n gaa nɔɔ, nɔɔ mã danggn kagn, zang ɓɔɔ lòó yuu ɓiɓɛ kagn ka teteng manɛ gbete kpang. Nɔɔ lòó laana kɔ shɛ̃ɛning. 
ACT.27.23	Ka ruu ɓɔɔ, ka ɓɔɔrɔ nɛɛ zĩi, zang nyaa shonang Laa ɓɔɔ ka lapa nɛɛ a ka bii mɛɛ. Laa ɓɔɔ n zang ɓiɓɛ, a n ti bang wu ɓɛɛ. 
ACT.27.24	A kɔɔ m tɔɔ, ‘Bulu, mɔɔ kaa vɔrɔ kpang, mɔɔ daa shii ditɔ ka tĩng Kayisa. Laa ɓɔɔ palɛ ɓi tɔ̃ɔ ɓɛɛ, ti ta yuu rɛɛ zang ɓɔɔ mɔɔ daa nɛɛ ri ka yeti laana nandon ri vɔ kpang.’ 
ACT.27.25	Ka ruu nɔngkɔ, rɛɛ masang, nɔɔ mã danggn kagn. N shing danggn tɔ ka bii Laa, vuu kɔ zang kɔɔ m ɓee, naa nwang ditɔ nɔngkɔ”.
ACT.27.26	Jasung dɔ̃ ruu, daa nɛɛ ruu ka nyaa gãnggãng, nɔng ɓɔɔ waapo kiiri ka teteng ɓɛɛ, doo nɛɛ mani.
ACT.27.27	Ka lee ɓɔɔ diki ɓuru daa kaa kopi tu dɛ̃ɛti, jasung dɔ̃ ruu ka yuu waapo Adariya. Nɛɛ gãmbang zĩi zang ɓɔɔ ri zaa laana ri zi ɓarɛ nɛɛ naa ruu a tɔ ka tipi naabm. 
ACT.27.28	Ka ruu nɔngkɔ, ri gãsɛ naa ɓɔɔ mii bee ka tipi dii ɓɛɛ. Ri zirɛ nɛɛ, mii bee ɓi naa ɓɔɔ zang naa doo laa maani tu bmati ɓɛɛ. Ɓɔɔ ruu daa ka tĩng tɔkɔlɔng ri gãsɛ tɔkn, ɓi kaa laa dɛ̃ɛti tu kopi. 
ACT.27.29	Ri kaa vɔrɔ nɛɛ laana ɓuru daa kpaa rɛɛ tari, ka ruu nɔngkɔ, ri yàarɛ̀ vuu ɓɔɔ yi tonsi tɔ̀ɔ laana wu shii ɓɛɛ naa dɛ̃ɛti ka yeti mii. Ri yaarɛ naa nɛɛ knti laana kɔ jong. Ri wàa nɔng gãntɛnang katɔ. 
ACT.27.30	Zang ɓɔɔ ri zaa laana ri kãa gbalang nɛɛ ri yuu kaa tɔ, ri yaa laana, ka ruu nɔngkɔ, ri yaa jaa tonsi naa ka mii. Ri pálɛ́ kaa naa ri yaarɛ vuu ɓɔɔ yi laana tɔɔ wu shiiyi ɓɛɛ naa, nɛɛ tĩng ɓiɓɛ. 
ACT.27.31	A Bulu kɔɔ zang bang sɔɔja nɛɛ rɛɛ sɔɔja ɓɔɔ ri nɛɛ wu ɓɛɛ tɔɔ, “Zang ɓɔɔ ri zaa laana keɓe ri nɛɛ nwàng ka yeti laana kpang, nɔɔ wɔ kpang.” 
ACT.27.32	A sɔɔja ri dɔ́lɔ́ soo ɓɔɔ zang yi jaa tonsi nɛɛ mani ɓɛɛ, a jaa tonsi daa ka mii.
ACT.27.33	Kaa nɛɛ yuu gãndi Bulu bakɛ ri nandon, nɛɛ ri shaa vuu shaanang. Kɔɔ ri tɔɔ, “Diki ɓɔɔ nɔɔ gãng jĩng nɛɛ nɔɔ zi vuu ɓɔɔ naa palɛ daa lee kopi tu dɛ̃ɛti nɔɔ ti shaa vuu ka nyaa kpang. 
ACT.27.34	Ka ruu nɔngkɔ, n gaa nɔɔ, nɔɔ shaa vuu shaanang. Nɔɔ nɛɛ shaa vuu shaanang kpang nɔɔ nwàng ningkãari kpang. Zang ɓɔɔ loo yuu ɓiɓɛ ɓi kagn teteng manɛ gbete kpang.” 
ACT.27.35	Kɔɔ tɔ nɔngkɔ, a tuu borodi, zãa Laa ka tĩng ɓarɛ nandon. A shalɛ borodi, a gaayu shaanang kati. 
ACT.27.36	Ri mã danggn a zang ɓu shaa kaa jong. 
ACT.27.37	Ɓɔɔ ruu ka yeti laana nandon, ruu laa maani dakn ziti, tu laa taati tu kopi, tu mangbete. 
ACT.27.38	Ri nandon ri shaa vuu shaanang tɔ, daa ri tɔ, a ri vãlɛ jĩng vuu ɓɔɔ zang ɓaa nɛɛ alakama ɓɔɔ ka yeti laana ɓɛɛ ka mii, nɛɛ tɔɔ laana wu kpiti kaa takpang.
ACT.27.39	Nɔng gãntɛ tɔ, a ri zi tipi kaɓa nung kaa takpang. Ri zi naa waapo ɓɔɔ daa ka biling seseele kagn ka nyaa ɓiɓɛ ɓɛɛ. A ri kasɛ nɛɛ ri nɛɛ zunung katɔ, ri raa laana jĩng wu daa shii ka yuu seseele kaɓa kɔ. 
ACT.27.40	Ri dɔ́lɔ́ vuu ɓɔɔ yi laana, tɔ̀ɔ, laana wu shii ɓɛɛ, a ri yaarɛ naa. Vuu bii ri ɔ̃ɔrɔ ka mii. Ri ti kãlɛ rɛɛ soo ɓɔɔ zang mãlɛ vuu ɓɔɔ zang zaa laana nɛɛ mani ɓɛɛ. Ri tuu sɛ̃ɛ fɔ̃ɔrɔ ɓɔɔ zang mã ka tĩng laana ka lapa nɛɛ jasung wu gɔ̃ laana kati. Ri raa jĩng ri daa kaa nɛɛ nyaa gãnggãng bìí. 
ACT.27.41	Laana vang ka yuu seseele a shiiyi. Ting laana bii tìi ka seseele, daa takpang. Jasung ɓɔɔ rãa ɓɛɛ, ti sãlɛ knti laana ɓi kana.
ACT.27.42	Sɔɔja ri tɔ̀ng zɔɔ nɛɛ ri nyɔkɔ zang ɓɔɔ zang mãlɛ ka sãa, ɓɔɔ ri ka yeti laana ɓɛɛ vɔrɔ, ka ruu ɓɔɔ, ri nɛɛ zaarɛ ka mii, ri waa zaa mii, ri daa nyaa gãnggãng, ri yuku ɓɛɛ. 
ACT.27.43	Zang bang sɔɔja kasɛ nɛɛ wu ta yuu Bulu, ka ruu nɔngkɔ, zãa ri nɛɛ ri nyɔkɔ zang bìí vɔrɔ kpang. Kɔɔ ɓi katɔ kɔ jong nɛɛ zang ɓɔɔ ri nɛɛ zunung zaa mii waanang tɔ, rikɔ ri gaayu shɔɔnang, ri zaa ka mii, ri waa zaa mii, ri daa nyaa gãnggãng. 
ACT.27.44	Zang ɓɔɔ ri yaa knti ri yiki naa ɓarɛ kaa laa yeenang, a zang ɓɔɔ ri yiki laa ɓɔɔ sãkɛ nɛɛ bii laana ri nwáng nyaa gãnggãng ɓarɛ kati ka knti ɓarɛ. Wee naa ɓɔɔ ruu nwang nyaa gãnggãng nandon, vuu ɓɔɔ lee ruu naa bii kpang ɓɛɛ kɔ.
ACT.28.1	Ruu wɔ tɔ, a zang naa kɔɔ ruu nɛɛ zang ɓaa nɔng bìí nɛɛ Malita. 
ACT.28.2	Zang nɔng bìí ri palɛ ruu tɔ̃ɔ dɔɔli. Mii a kana, a sɔɔrɔ ti si katɔ, ka ruu nɔngkɔ, ri tee ruu waa. A ri ti jee ruu nyaa waasɛ̃. 
ACT.28.3	Bulu kpalɛ sãnsãng laa a mãrɛ nɛɛ wu loo kaa waa. A sɔkɔ tãa waa, nwangnɛ yeti sãnsãng laa. A kengtɛ ka naa Bulu. 
ACT.28.4	Ɓɔɔ zang gari Malita ri zi sɔkɔ ka naa Bulu, ri kɔɔrɔ zɔɔ tɔɔ, “Yɔɔ kaɓa zang ɓɔɔ nyɔkɔ zang vɔrɔ ɓɛɛ. Wɔ tɔ nɛɛ waapo, shi kpang ɓɔɔ wu palɛ zang dṹng wu doo naa, vɔ ditɔ nɛɛ mani.” 
ACT.28.5	Bulu wii naa, a sɔkɔ watɛ ka waa palɛ wu vuu ɓɔɔ kaa takpang. 
ACT.28.6	Ri gã ɓarɛ kaa ɓɔɔ wu puuyi wu watɛ ka tipi tantɛnang wu vɔrɛ ɓɛɛ. Knti naa beeyi vuu ɓɔɔ palɛ wu kpang, ri risi nyaa tɔɔ, yɔɔ keɓe ɓi vuu gãnti.
ACT.28.7	Ka nɔng kɛɓɛ, gãa yɔɔ ɓɔɔ zang ɓaa wu nɛɛ Babiliya, kpanti tipi Malita kagn nɔng naabm. Ta ruu waasɛ̃, ti a ruu vuu shaanang, a ruu nwang zanti ka gãa ɓiɓɛ diki taati. 
ACT.28.8	Daa Babiliya roo ka latãng bii nwãa wu, a yeti ti tɔ̃̀ɔrɔ wu katɔ. Bulu daa ka yeti gãa ɓɔɔ wu roo ɓɛɛ, gaa wu Laa, a shìng wu naa ka bii, a vuu yaa wu nɔng. 
ACT.28.9	Ɓɔɔ Bulu palɛ naa weɓe, zang kɔnang ɓɔɔ ri ka gari ri a nandon, a Bulu masɛ ri. 
ACT.28.10	Ri alɛ rùu vuu dɔɔli. Ka diki ɓɔɔ ruu vang laana ruu tɔɔ ruu daa kaa tɔɔ, ri tɛ̃ɛ ruu vuu ɓɔɔ naa ruu kasɛ katɔ ɓɛɛ nandon.
ACT.28.11	Shala ɓa tɔ taati, a ruu naa vang laana ɓɔɔ a nɛɛ tipi Alezandiriya ɓɔɔ zang bee waa nyaating jaa bãnang varɛ ziti ka bii ɓiɓɛ ɓɛɛ. Laana keɓe nwáng ka gari Malita nɛɛ guusi. 
ACT.28.12	Ruu naa shɛ̃ɛ gari Sirakusa, a ruu roo ka nɔngkɔ diki taati. 
ACT.28.13	Laana ɓuru naa yupaa nɛɛ nɔngkɔ, a ka gari Rejiyu. Nɔng naa gãntɛ tɔ a jasung gaayu ranang nɛɛ dii. Ruu roo diki ziti, a ruu shɛ̃ɛ gari Putiyoli. 
ACT.28.14	Ruu ĩi zang ɓɔɔ ri dũng Laa ka nɔng. Ri gaa ruu nɛɛ ruu nwang nɛɛ ri, diki manziti. A ruu naa seepaa kaa nɛɛ nihn ruu shɛ̃ɛ Rooma kati. 
ACT.28.15	Zang ɓɔɔ ri dũng Laa ka nɔng, ri tãa nyaa nɛɛ ruu a tɔ, ri a sasak ri a ka Lumang Apiyu nɛɛ nɔng ɓɔɔ zang ɓaa nɛɛ Nɔng vuu shaanang taati ɓɛɛ, ri naa kpisi ruu ka nɔngkɔ. Ɓɔɔ Bulu zi ri, zãa Laa, a mã danggn kati.
ACT.28.16	Ɓɔɔ ruu shɛ̃ɛ Rooma, zang yáa Bulu nɛɛ wu nwang ɓi ka bm nɛɛ sɔɔja ɓɔɔ gã wu ɓɛɛ.
ACT.28.17	Diki ɓuru daa tɔ taati, a Bulu kpalɛ rɛɛ zang bang bang zang Yahudi ɓɔɔ ri ka gari ɓɛɛ. Ri kpalɛ zɔɔ, a kɔɔ ri tɔɔ, “Rɛɛ manzung, n pálɛ̀ rɛɛ zang ɓuru vuu ɓɔɔ kagn kpang. N ti shii bàng nɛɛ gbalang ɓɔɔ rɛɛ dabang ɓuru tusu ruu kpang. Zang mã m ka sãa ka Urushalima, a zang tuu m zang a zang Rooma. 
ACT.28.18	Zang Rooma ri hɛ̃ɛlɛ m ruu, a ri nɛɛ ri yaa m naa kaa tɔ, ka ruu ɓɔɔ, ri tɔɔ ri zi vuu ɓɔɔ n palɛ ɓɔɔ daa naa ɓɔɔ zang nyɔ m vɔrɔ kpàng ɓɛɛ. 
ACT.28.19	Zang Yahudi ri kasɛ kpang, ka ruu nɔngkɔ, n tɔɔ zang naa jɛ̃ɛ m ruu ka tĩng Kayisa. Vuu shi kpang ɓɔɔ n ti kɔɔ zang ka yuu zang mɛɛ kagn kpang. 
ACT.28.20	N ɓaa nɔɔ nyaa ka ruu ɓiɓɛ kɔ n tɔɔ n rang yee nɛɛ nɔɔ. Ka ruu ɓɔɔ, zang mã m nɛɛ saka keɓe, ka ruu zang ɓɔɔ zang Isirela ri shing gn ka bii ɓiɓɛ kɔ ɓɛɛ.”
ACT.28.21	Ri kɔɔ wu nɛɛ, “Zang shong ruu nyaa gn nɛɛ labeenang nɛɛ tipi Yahudi ka yuu ɓaaɓɛ kpang. Rɛɛ manzung ɓɔɔ ri ti a kagn nɛɛ nɔng kaɓa, nɛɛ ruu naa weɓe kpang. Ri ti kɔɔ ruu shi kpang ɓɔɔ ka yuu ɓaaɓɛ kpang. 
ACT.28.22	Ruu kasɛ ruu tɔɔ ruu tãa vuu ɓɔɔ ka yeti ɓaaɓɛ ɓɛɛ. Ka ruu ɓɔɔ, ruu zi tɔ zang ráng ruu nɛɛ nɔng piti piti ka ruu gbalang keɓe.”
ACT.28.23	Ka ruu nɔngkɔ, ri kà zɔɔ diki nɛɛ Bulu. Ɓɔɔ diki ɓɔɔ ri ka zɔɔ naa arɛ zang dɔɔli ri kpalɛ zɔɔ ka nɔng ɓɔɔ Bulu nwàng kagn ɓɛɛ. Bulu nwangsɛ ri dĩiri ruu a ti kɔɔ ri ruu ka yuu Kpanti roonang Laa nɛɛ gãndi sasak nɔng tɔɔ nɛɛ mani. Kasɛ nɛɛ ri ta ruu ɓɔɔ wu kɔɔ ri ka yuu Yeesɔ ɓɛɛ, ka ruu nɔngkɔ, rang ri yee ka yuu ɓiɓɛ ka yeti labeenang Musa nɛɛ ɓɔɔ rɛɛ zang nyaa shonang Laa. 
ACT.28.24	Zang ɓɔɔ ri ta ruu ɓiɓɛ katɔ, a zang ɓɔɔ ri ta ɓarɛ kaa takpang. 
ACT.28.25	Ka ruu nɔngkɔ, ri daayi, nyaa ɓarɛ daa gbete kpang. Bulu kɔɔ ri ruu keɓe ka gbongkarɛ, a ri tantɛ, tɔɔ, “Suru Laa kɔɔ rɛɛ dabang manɛ ruu ɓɔɔ niizang nɛɛ nyaa Ishaya tɔɔ,
ACT.28.26	“Suru Laa kɔɔyi nɛɛ,
ACT.28.26	‘Daayi mɔɔ kɔɔ rɛɛ zang keɓe nɛɛ,
ACT.28.26	Nɔɔ ɓáa shoo, nɔɔ ɓaa shoo, nɔɔ
ACT.28.26	zi vuu ɓɔɔ zang kɔɔ kpang.
ACT.28.26	Nɔɔ shu jĩng, nɔɔ shu jĩng,
ACT.28.26	Nɔɔ zi vuu kpang.
ACT.28.27	Ka ruu ɓɔɔ, yeti rɛɛ zang keɓe kpãa
ACT.28.27	nyaa ruu tanang dɔɔli ɓɛɛ.
ACT.28.27	Ri nɔɔ shoo ɓarɛ tɔ,
ACT.28.27	ri ti mung jĩng ɓarɛ tɔ.
ACT.28.27	Jĩng ɓarɛ nɛɛ zi nɔng,
ACT.28.27	shoo ɓarɛ nɛɛ ti tãa ruu,
ACT.28.27	ri nɛɛ zi vuu nɛɛ yeti ɓarɛ.
ACT.28.27	Ri nɛɛ gbãayu ka bii mɛɛ,
ACT.28.27	n nɛɛ masɛ ri.’ ”
ACT.28.28	A Bulu hangsɛ nyaa ruu ɓiɓɛ tɔɔ, “N kasɛ nɛɛ nɔɔ zirɛ nɛɛ Ruu Laa ɓɔɔ ta yuu zang, Laa shong nyaa tɔ nɛɛ mani ka bii zang ɓɔɔ ri zang Isirela kpang ɓɛɛ. Ri ti naa tãa ditɔ.” 
ACT.28.29	[Ɓɔɔ Bulu kɔɔ ruu keɓe naa weɓe, zang Yahudi ri daayi, ri laa nyaa nɛɛ zɔɔ ka gbalang nɛɛ gnvɔ ning.]
ACT.28.30	Bulu nwang ka bm ka nɔngkɔ saa ziti, ka gãa ɓɔɔ wu shu saka katɔ ɓɛɛ. Ta zang ɓɔɔ ri alɛ wu nyaa jeenang waasɛ̃. 
ACT.28.31	Kɔɔ zang ruu ka yuu Kpanti roonang Laa. Ti tusu zang vuu ka yuu Kpanti Yeesɔ Kirisi, kaa vɔrɔ kpang. Zang ɓɔɔ ti zãa wu ruu keɓe kɔɔnang kpang.
ROM.1.1	Labeenang keɓe, a nɛɛ bii mɛɛ nkɔ Bulu ɓɔɔ n jaafoo Yeesɔ Kirisi ɓɛɛ. A n ti zang shonang ɓɔɔ Yeesɔ zɔ̃ng m, a shing m nɛɛ, n kɔ̀ɔrɔ̀ zang Ruu Tɔ̃ɔ Laa ɓɛɛ. 
ROM.1.2	Ruu Tɔ̃ɔ keɓe, Laa á nyaa ɓiɓɛ tɔ dòo tɛ̃ɛ tɛ̃ɛ ka tĩng, nɛɛ bii rɛɛ zang nyaa shonang ɓiɓɛ, a zang ti bee ka yeti labeenang ɓiɓɛ. 
ROM.1.3	Ruu keɓe, ɓi ka yuu Jaa ɓiɓɛ Kpanti ɓuru Yeesɔ Kirisi. Ka bii shɔnzang, wu ɓi zɔ̃ng Dawuda. 
ROM.1.4	Ka nwannang ɓiɓɛ ɓɔɔ shi kpang ɓi kagn kpang ɓɛɛ, Laa túsù nɛɛ naa vuu palɛnang ɓiɓɛ nɛɛ, Yeesɔ Kirisi kɔ Jaa ɓiɓɛ, ka ɓɔɔ wu wisi wu paa nɛɛ saa ɓɛɛ. 
ROM.1.5	Laa a ruu gbalang nɛɛ bii ɓiɓɛ kɔ, a ruu nwàng zang shonang ɓiɓɛ ka ruu Yeesɔ, tɔ̀ɔ, rúu gɔ̃ zang koolaa nandon ri shing danggn, ri ti dũng nyaa ɓiɓɛ. 
ROM.1.6	Ɓɔɔ nɔɔ zang Rooma, nɔɔ jong kagn. Nɔɔ doo ka teteng zang ɓɔɔ Laa zɔ̃ngkɔ ri, nɛɛ ri nwang zang Yeesɔ Kirisi ɓɛɛ kɔ.
ROM.1.7	Ka ruu nɔngkɔ, n bèé nɔɔ nandon laa keɓe, ɓɔɔ nɔɔ ka gari Rooma, ɓɔɔ Laa kasɛ ruu manɛ katɔ, a zɔ̃ngkɔ nɔɔ nɛɛ nɔ́ɔ naa nwang zang ɓiɓɛ ɓɛɛ.
ROM.1.7	Daa ɓuru Laa nɛɛ, Kpanti ɓuru Yeesɔ Kirisi ri yi nɔɔ naa ka bii, a ri ti shing yeti manɛ ri valɛ katɔ.
ROM.1.8	N gaayu, n zãa Laa mɛɛ nɛɛ bii Yeesɔ Kirisi, ka ruu ɓɔɔ, zang koo nandon, ri rang ruu ka yuu danggn shinang manɛ ɓɛɛ. 
ROM.1.9	Laa ɓɔɔ n pàlɛ́ wu shonang, nɛɛ suru mɛɛ ka ɓɔɔ n kɔɔrɔ zang Ruu Tɔ̃ɔ Jaa ɓiɓɛ, zi tɔ nɛɛ n gaa wu ka ruu manɛ, n yaa diki kpang. 
ROM.1.10	N gaayi, diki diki nɛɛ wu nɛɛ kasɛ tɔ, wu yàa m gbalang jong, n daa leng jĩng ka nɔɔ diki wu bee takpang. 
ROM.1.11	N kasɛ nɔɔ zinang katɔ gbãng gbãng, tɔ̀ɔ, n a nɔɔ vuu ɓɔɔ Suru Laa alɛ zang ɓɛɛ. Tɔ̀ɔ, wu mã nɔɔ danggn kati. 
ROM.1.12	N tɔɔ, n kɔɔyi nɛɛ, ruu mã nɔɔ zɔɔ danggn, nɛɛ danggn ɓɔɔ ruu shing ka bii Laa ɓɛɛ. 
ROM.1.13	Manzung, ɓɔɔ ri dũng doo Laa kɔ ɓɛɛ, n kasɛ nɔɔ zi vuu keɓe. N mang diki diki nɛɛ n daa leng nɔɔ, a vuu ɓɔɔ zãa m kagn. N kasɛ n shing zang ɓɔɔ ka teteng manɛ, ri dũng Laa naa ɓɔɔ n wàlɛ̀ zang ɓɔɔ ri dũng Laa ka teteng zang nimbang, ɓɔɔ ri ɓarɛ zang Yahudi kpang ɓɛɛ. 
ROM.1.14	N m zang ɓɔɔ pàlɛ́ zang piti shonang ɓɛɛ, zang Heleni nɛɛ zang ɓɔɔ ri zang Heleni kpang ɓɛɛ, zang ɓɔɔ ri bèe laa katɔ nɛɛ zang ɓɔɔ ri bèe laa kpang ɓɛɛ. 
ROM.1.15	Ka ruu nɔngkɔ, bii shaa m, n kasɛ n tɔɔ, n naa rang nɔɔ ɓɔɔ nɔɔ kaa gari Rooma, Ruu Tɔ̃ɔ Laa jong.
ROM.1.16	Yusɛ̃ɛ Ruu Tɔ̃ɔ Laa kɔɔnang tuu m kpang. Ruu Tɔ̃ɔ Laa kɔ naa vuu palɛnang Laa ɓɔɔ wu ta yuu zang piti, ɓɔɔ ri shing danggn tɔ nɛɛ mani ɓɛɛ. Zang Yahudi kɔ shɔɔnang, wu tɛɛ zang ɓɔɔ zang Yahudi kpang ɓɛɛ. 
ROM.1.17	Ka ruu ɓɔɔ, Ruu Tɔ̃ɔ Laa kɔ tusu zang naa ɓɔɔ Laa shingnɛ, zang wu nwang zang tɔ̃ɔ ka tĩng ɓiɓɛ ɓɛɛ. Nwannang tɔ̃ɔ ɓɔɔ gaayu nɛɛ danggn shinnang, wu waa nyaa nɛɛ mani ɓɛɛ. Naa ɓɔɔ Labeenang Laa kɔɔ ɓɛɛ nɛɛ, “Zang ɓɔɔ ɓi zang tɔ̃ɔ ka tĩng Laa, ka ruu danggn ɓɔɔ wu shing ka bii Laa ɓɛɛ, wukɔ walɛ suru bii.”
ROM.1.18	Gnvɔ Laa tusu bii tɔ nɛɛ lapa, ka yuu zang piti ɓɔɔ ri palɛ vuu shi kpang, nɛɛ zang ɓɔɔ yeti ɓarɛ shi kpang, ɓɔɔ ri kasɛ nɛɛ zang zi vuu ɓɔɔ niizang ka yuu Laa kpang, nɛɛ yeti shi kpang ɓarɛ ɓɛɛ. 
ROM.1.19	Laa dang ri jĩng ka ruu ɓɔɔ vuu ɓɔɔ naa zang zi ka yuu Laa, ri zi tɔ ɓɛɛ. Ka ruu ɓɔɔ, Laa tusu ri tɔ ɓɛɛ. 
ROM.1.20	Ɓɔɔ bɛ̀ɛ́ Laa mãa koo gn kpang, vuu ɓɔɔ zang zi kpang ka yuu ɓiɓɛ, naa vuu palɛnang ɓiɓɛ nɛɛ nwannang ɓiɓɛ, ri zi tɔ gbayi gbayi. Zang ri zili vuu keɓe katɔ ka vuu ɓɔɔ Laa mãarɛ ɓɛɛ. Ka ruu nɔngkɔ, vuu ɓɔɔ ri jãa nyaa kagn ɓɛɛ kpang. 
ROM.1.21	Ka ruu ɓɔɔ, ri zi Laa tɔ, a ri a wu bannang kaa takpang, nɛɛ wukɔ Laa kpang. Ri ti zã̀a wu kpang. A rɛ̃rɛnang ɓarɛ sɔ̀ɔ gbalang kpang. A yeti ɓarɛ tɔɔyi, ri zi vuu ɓɔɔ kaa takpang. 
ROM.1.22	Ri tɔɔ ri zũng katɔ, a ɓeekpang, ri ɓarɛ shoko. 
ROM.1.23	Ka ɓɔɔ ri nɛ̀ɛ́ bang Laa ɓɔɔ nwang ɓi dòndòng, ri bang ɓarɛ vuu ɓɔɔ shɔnzang palɛ, nwàng naa shɔnzang ɓɔɔ vɔ katɔ, nɛɛ jaaning, nɛɛ yɔpɔ jĩngti, a ɓɔɔ rɛɛ vuu ɓɔɔ ri gɔ̃ nɛɛ buru ɓɛɛ.
ROM.1.24	Ka ruu ɓɔɔ, shɔnzang ri shoko nɔngkɔ, Laa yaa ri, ri palɛ vuu ɓɔɔ sãnsãnrãng ɓɔɔ yeti ɓarɛ kasɛ ɓɛɛ. A ri pálɛ̀ vuu yusɛ̃ɛ nɛɛ zɔɔ. 
ROM.1.25	Ri kɔ̃sɔ ruu niizang ɓɔɔ ka yuu Laa nɛɛ sèé. Ri bang vuu ɓɔɔ Laa mã̀ayi, a ri pálɛ̀ wu shonang, ri yaa Laa ɓɔɔ zang dɔɔ wu dòndòng ka nɔngkɔ. Nɔ́ngkɔ̀. 
ROM.1.26	Ka ruu nɔngkɔ, Laa yaa ri nɛɛ ri palɛ vuu yusɛ̃ɛ ɓɔɔ yeti ɓarɛ kasɛ ɓɛɛ. Zang soro ɓarɛ ri yaa roonang nɛɛ zang varɛ, ri rooro kaa nɛɛ zang soro kɔ doori. Vuu ɓɔɔ zang pálɛ̀ gngn nɔngkɔ kpang ɓɛɛ. 
ROM.1.27	Zang varɛ ri palɛ doo nɔngkɔ, ri yaa roonang tɔ nɛɛ zang soro ri rooro kaa doo nɛɛ zang varɛ kɔ. Zang varɛ ri palɛ vuu yusɛ̃ɛ nɛɛ zɔɔ, ka ruu nɔngkɔ, zang dang ri jĩng naa ɓɔɔ dàá ri ɓɛɛ, ka ruu vuu shi kpang ɓɔɔ ri pálɛ̀ ɓɛɛ. 
ROM.1.28	Ka ruu ɓɔɔ, shɔnzang ri kasɛ nɛɛ ri yítì vuu ɓɔɔ niizang ɓɔɔ zang zi ka yuu Laa ka yeti ɓarɛ kpang. Laa yaa ri tɔ ri rɛ̃rɛ vuu ɓɔɔ shi kpang, tɔɔ ri palɛ vuu ɓɔɔ daa naa palɛnang kpang ɓɛɛ. 
ROM.1.29	Yeti ɓarɛ ɓi gnvɔ kɔ shɛ̃ɛning, ka zɔ̃ng zɔ̃ng, nɛɛ vuu shi kpang, ri kasɛ vuu ɓɔɔ ka naa zang ɓɛɛ. Ri pàlɛ́ zɔɔ shi kpang. Ri kaa sũnyaa dɔɔli, ri nyɔ zang vɔrɔ, ri gaarɛ nyaa. A ri nwãarɛ zɔɔ. Ri rɛ̃rɛ vuu shi kpang ka yuu zang diki diki, ri rang zang. 
ROM.1.30	Ri rang yee shi kpang ka yuu zɔɔ, ri kasɛ Laa kpang, ri tuu yuu ɓarɛ dɔɔli, ri ti kɔɔrɔ ruu bang bang ka yuu ɓarɛ. Ri nwangsɛ vuu shi kpang ka zɔ̃ng zɔ̃ng, ri ɓaa shoo ka nyaa zang ɓɔɔ ri yi ri ɓɛɛ kpang. 
ROM.1.31	Ri shoko, ri pálɛ̀ vuu ɓɔɔ ri kɔɔyi nɛɛ ri palɛ ɓɛɛ kpang, ri kasɛ ruu zang kpang, gn zang ti kɔng ri kpang. 
ROM.1.32	Ri zi tɔ nɛɛ nyaa dannang Laa kɔɔyi nɛɛ zang ɓɔɔ ri palɛ vuu ɓɔɔ naa weɓe, daa naa ɓɔɔ zang nyɔ ri vɔrɔ ɓɛɛ. Ri huu shoo wu ka nɔng palɛnang kɔ shɛ̃ɛning kpang, ri tãa tĩnang zang ɓɔɔ ri pálɛ̀ vuu keɓe ɓɛɛ.
ROM.2.1	Masang, mɔɔ kɔɔ zang katɔ nɛɛ zang ri palɛ vuu shi kpang tɔ ya? Naa mɔɔ doo zang kiya, daa naa ɓɔɔ mɔɔ kɔɔ zang ɓɔɔ nɔngkɔ kpang. Ka ruu ɓɔɔ naa mɔɔ dɔng zang ɓɔɔ ruu ka yuu vuu ɓɔɔ ri palɛ, a mɔɔ palɛ doo vuu ɓɔɔ ri palɛ ɓɛɛ kɔ, mɔɔ dɔng ɓaa yuu ɓaaɓɛ ruu. 
ROM.2.2	Ruu zi tɔ nɛɛ, naa ɓɔɔ Laa dɔng zang ɓɔɔ ri palɛ vuu ɓɔɔ naa weɓe ruu, palɛ ɓi tɔ̃ɔ. 
ROM.2.3	A mɔkɔ masang, mɔɔ palɛ doo vuu ɓɔɔ mɔɔ dɔng zang ruu ka yuu ɓiɓɛ ɓɛɛ kɔ ya? Mɔɔ kɔɔ ɓaa nɛɛ Laa naa jɛ̃ɛ mɔɔ ruu kpang ya? 
ROM.2.4	Mɔɔ rɛ̃̀rɛ̀ waasɛ̃ ka yuu Laa kpang, ka ruu ɓɔɔ, palɛ mɔɔ tɔ̃ɔ dɔɔli, a dang mɔɔ jĩng tantɛnang kpang, a ti mã danggn nɛɛ mɔɔ dɔɔli ɓɛɛ ya? Laa pàlɛ́ mɔɔ tɔ̃ɔ, nɛɛ tɔ̀ɔ mɔɔ kɔ̃sɔ yeti ɓaaɓɛ kati. 
ROM.2.5	Wee nɔɔ kpãa nyaa nɔngkɔ, a nɔɔ ti kɔ̃sɔ yeti manɛ kpang, nɔɔ kpàlɛ́ yuu manɛ ɓi gnvɔ Laa. Nɔɔ shingnɛ, jĩng ɓɔɔ Laa naa dang nɔɔ, wu bangnɛ ka diki ɓɔɔ gnvɔ ɓiɓɛ, nɛɛ ruu tɔ̃ɔ ɓɔɔ wu jɛ̃ɛ zang ɓɛɛ, naa nwangsɛ bii kagn ɓɛɛ. 
ROM.2.6	Ka ruu ɓɔɔ, Laa naa sɔ̀ɔrɔ́ zang ɓu doo ka doo vuu ɓɔɔ zang ɓu pálɛ̀ ɓɛɛ. 
ROM.2.7	Zang ɓɔɔ ri yi tĩng, ri palɛ ɓarɛ tɔ̃ɔ kɔ sasak, nɛɛ tɔ̀ɔ, Laa wu a ri bannang, wu dɔ̀ɔ ri, ri ti nwáng ningkãari dòndòng. Laa naa a ri suru bii ɓɔɔ waa nyaa kpang ɓɛɛ. 
ROM.2.8	Zang ɓɔɔ ri kasɛ yuu ɓarɛ dɔɔli, ri kasɛ ruu ɓɔɔ niizang kpang. Ri dũng vuu ɓɔɔ shi kpang ɓɛɛ. Gnvɔ naa shàá Laa nɛɛ ri, wu dang ri jĩng. 
ROM.2.9	Zang nandon ɓɔɔ ri palɛ vuu shi kpang, ri naa dang jĩng dɔɔli. Zang gaayu nɛɛ zang Yahudi kɔ shɔɔnang, wu tɛɛ zang ɓɔɔ ri zang Yahudi kpang ɓɛɛ. 
ROM.2.10	A Laa naa a zang ɓɔɔ ri pálɛ̀ vuu tɔ̃ɔ kɔ bannang, wu ti dɔɔ ri, wu ti shing ri, ri nwáng ka nyaa zɔɔ. Gaayu nɛɛ zang Yahudi kɔ shɔɔnang, wu naa tɛɛ zang ɓɔɔ ri zang Yahudi kpang ɓɛɛ. 
ROM.2.11	Ka ruu ɓɔɔ, Laa jɛ̃ɛ zang ruu ɓi jong gn dang gbete kpang ɓɛɛ.
ROM.2.12	Zang ɓɔɔ ri zang Yahudi kpang, ɓɔɔ ri zi nyaa dannang Laa kpang ɓɛɛ, ɓɔɔ ri palɛ vuu shi kpang, ri shaarɛ doo nɛɛ mani. Ka wee zang jɛ̃ɛ ri ruu ka doo nyaa ɓɔɔ Musa dangnɛ kpang ɓee. Zang jɛ̃ɛ ɓi zang Yahudi ɓɔɔ ri palɛ vuu shi kpang ruu ka doo nyaa ɓɔɔ Musa dang ɓɛɛ, ka ruu ɓɔɔ, ri zi nyaa ɓɔɔ Musa dangnɛ ɓarɛ tɔ ɓɛɛ. 
ROM.2.13	Ka ruu ɓɔɔ, zang raa zang tɔ̃ɔ ka ting Laa, wu ka rúu Ruu Laa ɓɔɔ zang tãa ɓɛɛ kɔ shɛ̃ɛning kpang. Ɓi zang ɓɔɔ ri palɛ vuu ɓɔɔ Laa dang nyaa nɛɛ zang palɛ ɓɛɛ kɔ, Laa ɓáa ri nɛɛ ri zang tɔ̃ɔ. 
ROM.2.14	Zang ɓɔɔ ri zang Isirela kpang, ri zi nyaa ɓɔɔ Laa dang ɓɛɛ ɓarɛ kpang. A ri nɛɛ pálɛ̀ vuu ɓɔɔ Laa dang nyaa ka yuu ɓiɓɛ nɛɛ zang palɛ ɓɛɛ, rikɔ nwàng kaa nyaa dannang nɛɛ yuu ɓarɛ. A ri zi nyaa ɓɔɔ Laa dang ɓɛɛ kaa takpang. 
ROM.2.15	Vuu ɓɔɔ ri palɛ kɔ túsù nɛɛ, vuu ɓɔɔ Laa dang nyaa ka yuu ɓiɓɛ kagn yeti ɓarɛ. Yeti ɓarɛ ti tusu doo nɔngkɔ. Ka ruu ɓɔɔ, lee ɓɔɔ rɛ̃rɛnang ɓarɛ kɔɔ ri nɛɛ ri palɛ vuu shi kpang tɔ, lee ɓɔɔ wu ti kɔ̀ɔ ri nɛɛ, vuu ɓɔɔ ri palɛ ɓɛɛ tɔ̃ɔ ɓɛɛ. 
ROM.2.16	Ka diki keɓe, Laa naa jɛ̃ɛ zang ɓu ruu ka yuu vuu ɓɔɔ zang ɓu waasɛ katɔ ɓɛɛ. Jɛ̃ɛ ruu keɓe, nɛɛ bii Yeesɔ Kirisi naa ɓɔɔ n kɔɔ ka Ruu Laa kɔ n kɔ̀ɔrɔ̀ nɔɔ ɓee.
ROM.2.17	Mɔɔ nɛɛ ɓaa yuu ɓaaɓɛ nɛɛ mɔɔ zang Yahudi. Mɔɔ nɛɛ di yuu ɓaa kaa bii nyaa ɓɔɔ Laa dang ɓɛɛ, a mɔɔ dɔ̀ɔ́ bii nɛɛ mɔɔ ɓaa zang Laa. 
ROM.2.18	Mɔɔ zi vuu ɓɔɔ Laa kasɛ nɛɛ mɔɔ palɛ ɓɛɛ tɔ, a nyaa ɓɔɔ Laa dang ɓɛɛ, ti tusu mɔɔ tɔ nɛɛ, mɔɔ zɔ̃ng vuu ɓɔɔ tɔ̃ɔ ɓɛɛ. 
ROM.2.19	Nyaa zaa mɔɔ ka nɔng ɓɔɔ mɔɔ kɔɔyi nɛɛ, Nkɔ zang ɓɔɔ yi zang jĩng ringtang labalang kpang. Mɔɔ nwang naa waa ɓɔɔ yakɛ zang ɓɔɔ ri ka nɔng ɓɔɔ tɔ̀ɔ katɔ nɔng ɓɛɛ. 
ROM.2.20	Mɔkɔ ti kpɛ̃ɛrɛ zang ɓɔɔ ri zũng kpang ɓɛɛ. Mɔɔ ti tusu zang ɓɔɔ ri zi vuu kpang naa wujɛ ɓɛɛ. Mɔɔ zi ɓaa tɔ nɛɛ, mɔɔ zi nyaa ɓɔɔ Laa dang ɓɛɛ tɔ. Ka ruu nɔngkɔ, mɔɔ zi vuu tɔ piti, vuu ɓɔɔ mɔɔ kɔɔyi ɓi ti niizang tingkiring. 
ROM.2.21	Kpɛ̃ɛrɛ yuu ɓaaɓɛ jong, mɔɔ nɛɛ tusu zang ɓɔɔ vuu katɔ ɓɛɛ. Mɔɔ ɓɔɔ shɔngɓɔ kpang, mɔɔ nɛɛ kɔɔ zang nɛɛ ri ɓɔ̀ɔ shɔngɓɔ kpang ɓɛɛ. 
ROM.2.22	Mɔ́ɔ roo nɛɛ soro zang kpang, mɔɔ nɛɛ kɔɔyi nɛɛ, zang ri roo nɛɛ soro zang ɓɔɔ kpang ɓɛɛ. Mɔɔ nɛɛ kasɛ ruu vaka kpang, mɔɔ daa ɓɔ̀ɔ vuu ka jaka vaka kpang. 
ROM.2.23	Mɔɔ dɔ̀ɔ́ bii nɛɛ, nyaa ɓɔɔ Laa dangnɛ manɛ kagn. Nɔɔ nɛɛ ta nyaa ɓɔɔ Laa dang ɓɛɛ tɔ, nɔɔ shingnɛ zang sèng Laa kpang. 
ROM.2.24	Labeenang Laa kɔɔyi tɔɔ, “Zang ɓɔɔ ri zang Yahudi kpang, ri rang yee shi kpang ka yuu nung Laa ka ruu manɛ kɔ zang Yahudi.” 
ROM.2.25	Nɔɔ nɛɛ dũng nyaa ɓɔɔ Laa dang ɓɛɛ katɔ, shaa yeenang manɛ tɔ̃ɔ. Nɔɔ nɛɛ ta nyaa ɓɔɔ Laa dang ɓɛɛ katɔ, nɔɔ nɛ̀ɛ́ yee shaa kpang gbã̀ágbãa. 
ROM.2.26	Naa zang ɓɔɔ yèe shaa kpang, dũng vuu ɓɔɔ Laa dang nyaa ka yuu ɓiɓɛ katɔ, Laa rìsí wu, wu nwang naa zang ɓɔɔ yee shaa katɔ ɓɛɛ. 
ROM.2.27	Ka ruu nɔngkɔ, zang ɓɔɔ ri yee shaa ɓarɛ kpang, ri naa ɓa nɔɔ ditɔ zang Yahudi, ri nɛɛ dũng nyaa ɓɔɔ Laa dang katɔ ɓɛɛ. Ka ruu ɓɔɔ, nɔkɔ zi nyaa ɓɔɔ Laa dangnɛ, a zang ti yee nɔɔ shaa katɔ, a nɔɔ tá nyaa ɓɔɔ Laa dang ɓɛɛ katɔ ɓɛɛ. 
ROM.2.28	Ɓu wi zang Yahudi ɓɔɔ niizang wiya? Ɓi zang ɓɔɔ zang yee wu shaa katɔ, a ti ta bii naa zang Yahudi ɓɛɛ kpang. 
ROM.2.29	Zang Yahudi ɓɔɔ niizang ɓi, zang Yahudi ɓɔɔ yeti ɓiɓɛ tɔ̃ɔ ɓɛɛ, ɓɔɔ Suru Laa kɔ̃sɔ wu ɓoro tɔ, naa ɓɔɔ zang yée shaa ɓɛɛ. Wu nyaa ɓɔɔ Musa dangnɛ kɔ̃sɔ wu kpang. Zang keɓe ɓi Laa dɔɔ wu, wu shɔnzang ri dɔɔ wu kpang.
ROM.3.1	A zang Yahudi, ri ɓa zang ɓɔɔ ri zang Yahudi kpang ɓu kaa nɛɛ viya? Shaa yeenang nwǎng zang ɓu viya? 
ROM.3.2	Nwǎng zang vuu katɔ dɔɔli. Laa a zang Yahudi kɔ Ruu ɓiɓɛ ka naa, nɛɛ ri yiti. 
ROM.3.3	A zang ɓɔɔ ri nɛɛ shing danggn kpang, ka teteng ɓarɛ ɓɛɛ? Ka ruu nɔngkɔ, Laa pálɛ̀ vuu ɓɔɔ wu a nyaa nɛɛ wu pálɛ̀ ɓɛɛ takpang ya? 
ROM.3.4	Wu nɔngkɔ kpang. Naa zang piti ri suu sèé, Laa palɛ ɓi vuu ɓɔɔ niizang ɓɛɛ. Naa ɓɔɔ Labeenang Laa kɔɔyi ɓɛɛ nɛɛ,
ROM.3.4	“Mɔɔ nɛɛ rang yee, zang piti ri zi katɔ
ROM.3.4	nɛɛ yee ɓaaɓɛ niizang.
ROM.3.4	Naa zang ɓàá mɔɔ nyaavaa, mɔkɔ mɔɔ shaayi.”
ROM.3.5	Naa vuu shi kpang ɓɔɔ ruu palɛ, shingnɛ, zang wu zi vuu tɔ̃ɔ ɓɔɔ Laa palɛ ɓɛɛ gbãng gbãng ɓɛɛ. Ruu kɔɔ ɓu kaa nɛɛ viya? Nɛɛ Laa nɛɛ dang ruu jĩng tɔ, pálɛ̀ shi kpang ya? (N rang yee m naa ɓɔɔ shɔnzang ri rangkɛ ɓɛɛ.) 
ROM.3.6	Wu nɔngkɔ kpang. Naa Laa palɛ vuu gn dang gbete, palɛ biya wu jɛ̃ɛ zang koo ruu viya?
ROM.3.7	Zang ɓɔɔ kɔɔ katɔ nɛɛ, naa sèé ɓɔɔ n suuyi, shingnɛ, zang a Laa bannang a ti shingnɛ zang zi vuu niizang ɓɔɔ Laa palɛ kaa gbãng gbãng ɓɛɛ, ka ruu vi Laa dang m jĩng naa zang ɓɔɔ palɛ vuu shi kpang viya? 
ROM.3.8	A ka ruu vi ruu pálɛ̀ vuu shi kpang tɔ̀ɔ, tɔ̃ɔ wu nwang ka nɛɛ mani kpang viya? Zang ɓɔɔgn ri rang ruu shi kpang ka yuu ɓuru nɛɛ ruu kɔɔrɔ nɔngkɔ. Zang naa dang ri jĩng ditɔ jong naa ɓɔɔ daa naa katɔ ɓɛɛ.
ROM.3.9	Nɛɛ nɔngkɔ, ɓɔɔ ruu zang Yahudi ruu ɓa zang ɓɔɔ ri zang Yahudi kpang ɓu kaa tɔ ya? Nɔngkɔ kpang tingkiring. N kɔ̀ɔ nɔɔ ka tĩng nɛɛ zang Yahudi nɛɛ zang ɓɔɔ ri zang Yahudi kpang nandon, ri palɛ vuu shi kpang katɔ. 
ROM.3.10	Naa ɓɔɔ labeenang Laa kɔɔyi ɓɛɛ nɛɛ,
ROM.3.10	“Zang ɓɔɔ palɛ tɔ̃ɔ kagn gbete ka jĩng Laa kpang.
ROM.3.11	Zang ɓɔɔ ti zi vuu ɓɔɔ kagn kpang,
ROM.3.11	zang ɓɔɔ ti kãa nɔng Laa kagn gbete kpang.
ROM.3.12	Zang piti ri ràa Laa yuu knti tɔ,
ROM.3.12	ri nandon, ri palɛ vuu shi kpang tɔ.
ROM.3.12	Zang ɓɔɔ palɛ vuu tɔ̃ɔ kagn teteng ɓarɛ
ROM.3.12	gbete kpang tingkiring.
ROM.3.13	Nyaa ɓarɛ ɓi sàa ɓɔɔ nyaa bm ɓɛɛ
ROM.3.13	Yee ɓɔɔ ri rangnɛ, ɓi zang nwãarɛnang kɔ shɛ̃ɛning
ROM.3.13	Ruu ɓɔɔ nyɔ zang vɔrɔ nwàng nɛɛ
ROM.3.13	nyaa ɓarɛ naa ɓɔɔ zɔ̃pɔ nwáng nɛɛ nyaa sɔkɔ ɓɛɛ.
ROM.3.14	Nyaa ɓarɛ ɓi nyaa rĩiti kɔ
ROM.3.14	shɛ̃ɛning, nɛɛ yee ɓɔɔ la katɔ ɓɛɛ.
ROM.3.15	Ri wiiri kpang, ri shìng zang
ROM.3.15	nyaa vuu waa ka bii, a ri nyɔ zang vɔrɔ.
ROM.3.16	Nɔng ɓɔɔ ri daa piti ri lasɛ nɔng,
ROM.3.16	ri yáa zang nɛɛ yeti lasɛnang.
ROM.3.17	Ri zunung ɓɔɔ ri shing zang, zang
ROM.3.17	ri nwang ka nyaa zɔɔ ɓɛɛ kpang.
ROM.3.18	Ri kaa vɔrɔ Laa ka vuu ɓɔɔ
ROM.3.18	ri palɛ ɓɛɛ kpang tingkiring.”
ROM.3.19	Ruu zi ɓuru tɔ nɛɛ, vuu ɓɔɔ zang bèe ka yeti nyaa ɓɔɔ Laa dangnɛ, ɓi ɓɔ̀ɔ́ zang ɓɔɔ ri dũng ɓarɛ nyaa dannang keɓe ɓɛɛ. Tɔ̀ɔ, wu zãa shɔnzang nandon nyaa jãanang kati. Tɔ̀ɔ, wu shingnɛ Laa wu naa jɛ̃ɛ zang koo nandon ruu kati. 
ROM.3.20	Ka ruu nɔngkɔ, zang nwàng zang tɔ̃ɔ ɓi jong ka tĩng Laa ka ruu ɓɔɔ zang palɛ vuu ɓɔɔ nyaa dannang Laa kɔɔyi nɛɛ zang wu palɛ ɓɛɛ kpang. Nyaa ɓɔɔ Laa dangnɛ pùú zang ɓi jĩng, zang zi vuu shi kpang ɓɔɔ zang palɛ ɓɛɛ.
ROM.3.21	Kãntang keɓe, Laa nwangsɛ gbalang ɓɔɔ wu shing zang, zang nwang zang tɔ̃ɔ ka tĩng ɓiɓɛ tɔ. Ruu gbalang keɓe, hãa ɓi kagn nɛɛ nyaa ɓɔɔ Laa dang ɓɛɛ kpang. Nyaa ɓɔɔ Laa dangnɛ, nɛɛ rɛɛ zang nyaa shonang Laa ri kɔɔ ruu ka yuu gbalang keɓe. 
ROM.3.22	Laa shíng zang, zang nwáng zang tɔ̃ɔ ka tĩng ɓiɓɛ, ka ruu danggn ɓɔɔ zang shing ka bii Yeesɔ Kirisi ɓɛɛ. Ɓi ɓɔɔ zang piti ɓɔɔ ri shing danggn ka bii Kirisi ɓɛɛ, ka ruu ɓɔɔ, Laa shɛ̃ɛrɛ zang ɓi kpang ɓɛɛ. 
ROM.3.23	Zang piti ri palɛ vuu shi kpang tɔ, ri daa naa ɓɔɔ ri walɛ bannang ɓɔɔ Laa a zang ɓɛɛ takpang. 
ROM.3.24	A ka ruu tɔ̃ɔ ɓɔɔ Laa palɛ zang waati, Laa yaa ri gbalang vuu shi kpang ɓarɛ a shing ri tɔ, ri nwáng zang tɔ̃ɔ tɔ, ka tĩng ɓiɓɛ nɛɛ bii Yeesɔ Kirisi ɓɔɔ wukɔ ta yuu ɓarɛ ɓɛɛ. 
ROM.3.25	Laa a zang wu, nɛɛ zang nyɔ wu vɔrɔ, nɛɛ tɔ̀ɔ, wu nwang kaa gbalang ɓɔɔ Laa yàá shɔnzang nandon gbalang vuu shi kpang ɓarɛ ɓɛɛ. Ka ruu danggn ɓɔɔ ri shing ka bii ɓiɓɛ ɓɛɛ. Laa palɛ vuu keɓe, tɔ̀ɔ, wu tusu zang tɔ̃ɔ ɓiɓɛ. Ka tĩng, Laa mã danggn, a yee laa ka vuu shi kpang ɓɔɔ shɔnzang ri palɛ ɓɛɛ kpang. 
ROM.3.26	Kãntang keɓe, yée laa kaa tɔ, ka vuu shi kpang ɓɔɔ shɔnzang ri palɛ ɓɛɛ, tɔ̀ɔ, wu tusu zang tɔ̃ɔ ɓiɓɛ. Ka gbalang keɓe, Laa tusu zang nɛɛ wu ɓi zang tɔ̃ɔ, nɛɛ wu ti shing zang piti ɓɔɔ ri shing danggn ka bii Yeesɔ Kirisi, ri nwang zang tɔ̃ɔ ka tĩng ɓiɓɛ.
ROM.3.27	Ruu rangkɛ yee bang bang ka yuu ɓuru ka yuu viya? Vuu kpang. Ka ruu vi nɔngkɔ viya? Ka ruu ɓɔɔ, ruu palɛ vuu ɓɔɔ nyaa dannang Laa kɔɔyi ɓɛɛ ya? Wu nɔngkɔ kpang, ɓi ka ruu ɓɔɔ, ruu shing danggn tɔ ɓɛɛ. 
ROM.3.28	Ka ruu ɓɔɔ, ruu di nyaa ruu tɔ nɛɛ, shɔnzang raa zang tɔ̃ɔ ka tĩng Laa ka ruu danggn ɓɔɔ wu shingnɛ kɔ gbete, wu ka ruu ɓɔɔ wu palɛ vuu ɓɔɔ nyaa dannang Laa kɔɔyi nɛɛ zang palɛ kpang ɓɛɛ. 
ROM.3.29	Laa ɓi Laa zang Yahudi kɔ shɛ̃ɛning ya? Ɓi doo Làá zang ɓɔɔ ri zang Yahudi kpang kɔ doori kpang ya? Ɓi doo Laa ɓarɛ kɔ. 
ROM.3.30	Laa ɓi gbete kak. Shing zang ɓɔɔ ri yee shaa katɔ, ri nwang zang tɔ̃ɔ ka tĩng ɓiɓɛ ka ruu danggn ɓɔɔ ri shing ɓɛɛ. Wu ti shing zang ɓɔɔ ri yee shaa kpang, ri nwáng zang tɔ̃ɔ doo ka ruu danggn ɓɔɔ ri shing ɓɛɛ kɔ. 
ROM.3.31	Nɛɛ nɔngkɔ, ruu kɔsɔ nyaa dannang Laa kaa tɔ nɛɛ danggn ɓɔɔ ruu shing ɓɛɛ ya? Wu nɔngkɔ kpang tingkiring. Ruu shɔ nyaa dannang Laa ɓi kaa nɛɛ tɔɔsung kɔ jong.
ROM.4.1	Ruu kɔɔ ɓu kaa vi ka yuu Ibirayi dabang rɛɛ dabang ɓuru viya? 
ROM.4.2	Naa Laa nɛɛ shingnɛ nwang zang tɔ̃ɔ ka tĩng ɓiɓɛ, ka ruu vuu ɓɔɔ wu palɛ, vuu ɓɔɔ Ibirayi nɛ̀ɛ́ kɔɔrɔ ruu bang bang ka yuu ɓiɓɛ nɛɛ kagn. A nɛ̀ɛ́ kɔɔrɔ ruu keɓe kaa tɔ̀ɔ́ ka tĩng Laa kpang. 
ROM.4.3	Labeenang Laa kɔɔyi nɛɛ, “Ibirayi shing danggn ka bii Laa, a ka ruu danggn ɓɔɔ wu shing ɓɛɛ, Laa ta wu nɛɛ wu zang tɔ̃ɔ.” 
ROM.4.4	Zang ɓɔɔ palɛ shonang nɛɛ zang shu wu katɔ, vuu ɓɔɔ zang a wu, wu waati kpang, ɓi ka ruu shonang ɓɔɔ wu pálɛ̀ ɓɛɛ. 
ROM.4.5	A zang ɓɔɔ palɛ shonang tɔ̃ɔ ɓi kpang, nɛɛ shing danggn ɓi ka bii Laa, ɓɔɔ shing zang ɓɔɔ palɛ vuu shi kpang, wu nwang zang tɔ̃ɔ. Zang keɓe, danggn ɓɔɔ wu shingnɛ risi wu, wu nwang zang tɔ̃ɔ ka tĩng Laa. 
ROM.4.6	Dawuda ti kɔɔ ruu doo nɔngkɔ, ka yuu tĩnang zang piti ɓɔɔ Laa ta wu, nɛɛ wu zang tɔ̃ɔ. Wu ka ruu shonang tɔ̃ɔ ɓɔɔ wu palɛ ɓɛɛ kpang ɓɛɛ. Dawuda kɔɔyi tɔɔ,
ROM.4.7	“Tĩnang tãanang ɓi ɓɔɔ zang ɓɔɔ Laa
ROM.4.7	yaa ri gbalang vuu shi kpang ɓarɛ tɔ ɓɛɛ.
ROM.4.7	Zang ɓɔɔ Laa kɔsɔ vuu shi kpang
ROM.4.7	ɓarɛ tɔ ɓɛɛ. 
ROM.4.8	Tĩnang tãanang ɓi ɓɔɔ zang ɓɔɔ
ROM.4.8	Laa kpáarɛ̀ danggn vuu shi kpang ɓiɓɛ kpang ɓɛɛ.”
ROM.4.9	Tĩnang kɔ Dawuda ràng ruu ka yuu ɓiɓɛ, ɓi ɓɔ̀ɔ́ zang ɓɔɔ ri yee shaa katɔ kɔ shɛ̃ɛning ya? Kpang, ɓi ɓɔɔ zang ɓɔɔ ri yee kpang jong. Danggn wu ning nɔɔ kpang, labeenang kɔɔyi tɔɔ, “Ibirayi shing danggn ka bii Laa, a ka ruu danggn ɓɔɔ wu shing ɓɛɛ, Laa ta wu, nwáng zang tɔ̃ɔ ka tĩng ɓiɓɛ”. 
ROM.4.10	Vuu keɓe nwang gn vi nɔngkɔ viya? Ka knti ɓɔɔ Ibirayi yee shaa tɔ ɓɛɛ ya? Kɔ bɛ̀ɛ́ yee shaa gn kpang ya? Vuu keɓe nwang nɔngkɔ bɛ̀ɛ́ yee shaa gn kpang. 
ROM.4.11	Zang yèe Ibirayi shaa ɓi kaa nɛɛ knti. Shaa kɔ zang yee wu ɓee, ɓi vuu ɓɔɔ zang zi kagn nɛɛ Laa kasɛ wu katɔ ka ruu danggn ɓɔɔ wu shing ka bii Laa. Laa ti ta wu nɛɛ, wu zang tɔ̃ɔ ka tĩng ɓiɓɛ ɓɛɛ. Laa tá wu bɛ̀ɛ́ zang yee wu shaa gn kpang. Ka ruu nɔngkɔ, Ibirayi kɔ nwang kaa dabang zang piti ɓɔɔ ri shing danggn ka bii Laa. A Laa ti ta ri tɔ, nɛɛ ri zang tɔ̃ɔ ka tĩng ɓiɓɛ, naa zang yee ri shaa ti katɔ kpang ɓɛɛ. 
ROM.4.12	Ibirayi ti doo dabang zang ɓɔɔ zang yee ri shaa katɔ kɔ. Wu ka ruu ɓɔɔ, zang yee ri shaa katɔ kɔ shɛ̃ɛning kpang. Ka ruu ɓɔɔ ri nwangnɛ, ri shing danggn ka bii Laa naa ɓɔɔ dabang ɓuru Ibirayi nwangnɛ bɛ̀ɛ́ zang yee wu shaa gn kpang ɓɛɛ.
ROM.4.13	Laa a Ibirayi nɛɛ zɔ̃ng ɓiɓɛ nyaa, nɛɛ koo keɓe naa nwang ɓɔɔ ɓarɛ. Laa a nyaa keɓe wu ka ruu ɓɔɔ Ibirayi dũng nyaa ɓɔɔ Laa dang ɓɛɛ kpang. Ɓi ka ruu ɓɔɔ shing danggn ka bii Laa, a Laa ta wu kati nɛɛ wu zang tɔ̃ɔ ɓɛɛ. 
ROM.4.14	Naa zang ɓɔɔ ri dũng nyaa ɓɔɔ Laa dangnɛ, rikɔ tà vuu ɓɔɔ Laa a nyaa ɓɛɛ, danggn shinnang ɓi kaa waati. A nyaa ɓɔɔ Laa arɛ, shaarɛ ɓi kaa waati. 
ROM.4.15	Ka ruu ɓɔɔ, naa zang ɓɔɔ ta nyaa Laa, Laa dang zang jĩng katɔ ɓɛɛ. A nɔng ɓɔɔ nyaa dannang kagn kpang, zang tɔɔ kpang nɛɛ zang ta nyaa ɓɔɔ zang dangnɛ tɔ kpang.
ROM.4.16	Ka ruu nɔngkɔ, vuu di yuu ɓi ka danggn ɓɔɔ zang shing ka bii Laa ɓɛɛ. Tɔ̀ɔ, Laa wu palɛ vuu ɓɔɔ wu a nyaa nɛɛ wu palɛ ɓɛɛ kati, ka ruu ɓɔɔ Laa palɛ tɔ̃ɔ katɔ ɓɛɛ. Laa a nyaa keɓe wu ka ruu zɔ̃ng Ibirayi ɓɔɔ ri dũng nyaa ɓɔɔ Laa dangnɛ ɓɛɛ kpang. Ɓi ɓɔɔ zang piti ɓɔɔ ri zɔ̃ng Ibirayi ka ruu ɓɔɔ ri shing danggn naa ɓɔɔ wu shing ɓɛɛ. Ibirayi ɓi kaa dabang ɓuru nandon. 
ROM.4.17	Labeenang Laa kɔɔyi nɛɛ, “N shing mɔɔ tɔ, mɔ́ɔ nwang dabang zang koolaa dɔɔli.” Wukɔ daa ɓuru ka tĩng Laa ɓɔɔ wu shing danggn ka bii ɓiɓɛ ɓɛɛ. Laa ɓɔɔ wisi zang paa nɛɛ sàa, zang nwang ningkãari, a ti mãarɛ vuu shɔɔ katɔ ɓɛɛ.
ROM.4.18	Ibirayi shing danggn ka bii Laa ɓi doo ka laa ɓɔɔ vuu bìí nwàng naa mɔɔ yaa gn naa kaa tɔ ɓɛɛ. Ka ruu nɔngkɔ, nwáng dabang zang koolaa, naa ɓɔɔ Laa a wu nyaa ɓɛɛ nɛɛ, “Zɔ̃ng ɓaaɓɛ naa shang dɔɔli.” 
ROM.4.19	Ibirayi yaa danggn ɓɔɔ wu shing ka bii Laa naa kpang, nɛɛ tɔkɔlɔng ning, naa doo ɓɔɔ sáa ɓiɓɛ yaa kaa tɔkɔlɔng wu daa laa maani ɓɛɛ. Zi tɔ nɛɛ bii ɓiɓɛ wɔng tɔ, a ɓeeso Saratu daa naa jaa yinang takpang. 
ROM.4.20	Ibirayi yaa danggn ɓɔɔ wu shing ka bii Laa ɓɛɛ kpang, a ti yaa gn naa ka ruu, nyaa ɓɔɔ Laa a wu ɓɛɛ kpang. Danggn ɓɔɔ wu shing ka bii Laa, a wu kaka, a dɔɔ Laa kati. 
ROM.4.21	Zi ɓi tɔ gbãng gbãng ka yeti ɓiɓɛ, nɛɛ Laa zunung ɓɔɔ wu palɛ vuu ɓɔɔ wu a nyaa ɓɛɛ katɔ.
ROM.4.22	Ka ruu nɔngkɔ, “Laa ta wu nɛɛ wu zang tɔ̃ɔ ka ruu danggn ɓɔɔ wu shing ɓɛɛ”. 
ROM.4.23	Ruu kɔ zang kɔɔyi nɛɛ, “Zang tà wu nɛɛ wu zang tɔ̃ɔ ɓee,” zang bèe ka yeti labeenang Laa ka ruu Ibirayi ka bm kpang. 
ROM.4.24	Zang bee kaa ruu ɓuru jong. Ɓɔɔ Laa naa ta rùu nɛɛ rùu zang tɔ̃ɔ ka tĩng ɓiɓɛ ɓɛɛ. Ɓɔɔ rùu shing danggn ka bii Laa, ɓɔɔ wisi Kpanti ɓuru Yeesɔ paa nɛɛ saa ɓɛɛ. 
ROM.4.25	Laa a Yeesɔ nɛɛ wu vɔ ka ruu vuu shi kpang ɓuru. A Laa ti wisi wu paa tɔkn ningkãari nɛɛ tɔ̀ɔ, ruu nwang zang tɔ̃ɔ kaa tĩng Laa.
ROM.5.1	Wee ruu nwang zang tɔ̃ɔ tɔ ka tĩng Laa, ka ruu danggn ɓɔɔ ruu shing ka bii ɓiɓɛ ɓɛɛ. Ruu nwàng kaa nyaa zɔɔ nɛɛ Laa ka ruu Kpanti ɓuru Yeesɔ Kirisi. 
ROM.5.2	Laa pàlɛ̀ ruu tɔ̃ɔ kɔ̀ rùu kagn ɓee, nɛɛ bii ɓiɓɛ kɔ, ka ruu danggn ɓɔɔ ruu shing ɓɛɛ. Ka ruu nɔngkɔ, ruu tãa tĩnang ka wee ruu shing jĩng ka tĩng, nɛɛ Laa naa a ruu bannang ɓiɓɛ jong ɓee. 
ROM.5.3	A ruu ti, tãa tĩnang ka jĩng dannang ɓuru ka ruu ɓɔɔ ruu zi tɔ jĩng dannang shing ruu, ruu mã danggn ɓɛɛ. 
ROM.5.4	Danggn mãnang shingnɛ zang wu nwang nwannang tɔ̃ɔ. Nwannang tɔ̃ɔ wu shing ruu, ruu yaa gn naa kaa takpang. 
ROM.5.5	Ruu nɛɛ yaa gn naa kpang, yusɛ̃ɛ tuu ruu kpang, ka ruu ɓɔɔ, Laa shìng ruu zɔ̃ng zang kasɛnang ɓiɓɛ tɔ, ka yeti ɓuru nɛɛ bii Suru ɓiɓɛ ɓɔɔ wu a ruu ɓɛɛ.
ROM.5.6	Kirisi vɔ ka ruu ɓuru, ɓɔɔ ruu palɛ vuu shi kpang ɓɛɛ. Ka laa ɓɔɔ Laa shingnɛ ɓɛɛ, bɛ̀ɛ́ ruu lakɛ naa gn ka bii kpang. 
ROM.5.7	Zang ɓɔɔ kàsɛ́ wu vɔ ka ruu zang ɓɔɔ ɓi zang tɔ̃ɔ, ka tĩng Laa kagn kpang. Zang ɓɔɔ náa kasɛ katɔ wu vɔ ka ruu zang ɓɔɔ palɛ zang tɔ̃ɔ ɓɛɛ, 
ROM.5.8	Laa tusu ruu naa ɓɔɔ wu kasɛ ruu ɓuru dɔɔli ɓɛɛ tɔ. Ka ɓɔɔ bɛ̀ɛ́ ruu doo zang ɓɔɔ ruu palɛ vuu shi kpang, Kirisi vɔ ka ruu ɓuru ɓɛɛ. 
ROM.5.9	Ka ruu zĩi ɓiɓɛ, ruu nwáng zang tɔ̃ɔ tɔ ka tĩng Laa. Vuu ɓɔɔ naa pàlɛ́ ruu ɓa weɓe katɔ, ta ruu ditɔ nɛɛ jĩng dannang ɓɔɔ Laa naa dang zang ɓɛɛ. 
ROM.5.10	Ka ɓɔɔ bɛ̀ɛ́ ruu shing jĩng gn nɛɛ Laa kpang, Laa shingnɛ ruu nwáng nɛɛ wu ka nyaa zɔɔ ka ruu Jaa ɓiɓɛ ɓɔɔ vɔ ka ruu ɓuru ɓɛɛ. Wee ruu nwang tɔ ka nyaa zɔɔ nɛɛ Laa ɓee, Jaa ɓiɓɛ ta yuu ɓuru katɔ, ka ruu ɓɔɔ, nwàng ɓi ningkãari ɓɛɛ. 
ROM.5.11	Wu wee kɔ shɛ̃ɛning kpang. Laa shingnɛ nɛɛ, ruu tãa tĩnang nɛɛ bii Kpanti ɓuru Yeesɔ Kirisi ɓɔɔ shing ruu tɔ kãntang ruu kaa wusang Laa ɓee.
ROM.5.12	Naa ɓɔɔ vuu shi kpang a ka koo, nɛɛ bii zang gbete, a vuu shi kpang atɛ vɔrɔ. Kãntang keɓe zang piti ri palɛ vuu shi kpang tɔ, ka ruu nɔngkɔ, vɔrɔ nwáng vuu zang piti tɔ. 
ROM.5.13	Ɓɔɔ Laa átɛ́ nyaa dannang ɓiɓɛ gn kpang, bɛ̀ɛ́ vuu shi kpang kagn koo. A Laa bee vuu ɓɔɔ kaa tɔ̀ɔ́ yuu vuu shi kpang, kpang, ka ruu ɓɔɔ, bɛ̀ɛ́ dang nyaa gn kpang ɓɛɛ. 
ROM.5.14	Vɔrɔ ti nyɔ zang doo nɛɛ mani, nɛɛ yuu Adamu, à nɛɛ mani ka yuu Musa. Zang ɓɔɔ ri palɛ vuu shi kpang naa ɓɔɔ Adamu palɛ ka ɓɔɔ wu ta nyaa ɓɔɔ Laa dangnɛ ɓɛɛ kpang, ri vɔ doo nɛɛ mani. Adamu nwang ɓi naa Kirisi ɓɔɔ naa a nɛɛ knti ɓɛɛ. 
ROM.5.15	Vuu ɓɔɔ Laa a zang waati, ɓi naa vuu shi kpang, kpang. Niizang, zang dɔɔli ri vɔlɔ ka ruu ɓɔɔ Adamu gbete palɛ vuu shi kpang ɓɛɛ. Nɛɛ nɔngkɔ, tɔ̃ɔ ɓɔɔ Laa palɛ, nɛɛ vuu ɓɔɔ wu a zang waati ka ruu tɔ̃ɔ Yeesɔ Kirisi, a ka bii zang dɔɔli katɔ. 
ROM.5.16	Vuu ɓɔɔ Laa a zang waati, ɓi náabm̀ nɛɛ vuu shi kpang ɓɔɔ zang gbete kaɓa palɛ ɓɛɛ. Vuu shi kpang gbete keɓe shingnɛ Laa dàng zang jĩng. Vuu ɓɔɔ Laa a zang waati keɓe, shing tɔ, Laa ta ruu tɔ nɛɛ vuu shi kpang ɓɔɔ ruu palɛ gaagaa ɓɛɛ. 
ROM.5.17	Vɔrɔ roo kpanti, ka ruu vuu shi kpang ɓɔɔ Adamu gbete palɛ. A zang gãsɛ vuu keɓe kaa tɔ̀ɔ́ nɛɛ vuu ɓɔɔ Yeesɔ palɛ ɓɛɛ kpang. Zang ɓɔɔ Laa nɛɛ palɛ ri tɔ̃ɔ dɔɔli, a shing ri waati, ri nwáng zang tɔ̃ɔ ka tĩng ɓiɓɛ. Ri nwáng ningkãari, ri roo kpanti nɛɛ bii zang gbete keɓe, Yeesɔ Kirisi. 
ROM.5.18	Bɛɛ zang nɛɛ dang zang piti jĩng katɔ, ka ruu vuu shi kpang ɓɔɔ zang gbete palɛ ɓɛɛ. A ka ruu vuu tɔ̃ɔ ɓɔɔ Yeesɔ Kirisi gbete palɛ ɓɛɛ, Laa shingnɛ zang piti ri nwang zang tɔ̃ɔ. Wu ti a ri suru bii. 
ROM.5.19	Naa ɓɔɔ zang gbete ta nyaa dannang Laa, a shingnɛ zang dɔɔli ri raa zang ɓɔɔ ri palɛ vuu shi kpang tɔ ɓɛɛ. Doo nɔngkɔ, zang gbete dũng nyaa Laa, a naa shingnɛ zang dɔɔli ri nwàng zang tɔ̃ɔ ka tĩng Laa. 
ROM.5.20	Laa átɛ̀ nyaa dannang ɓiɓɛ nɛɛ tɔɔ, vuu shi kpang palɛnang wu shangnɛ. A ka nɔng ɓɔɔ vuu shi kpang shang dɔɔli, Laa palɛ tɔ̃ɔ ka nɔngkɔ gbãng gbãng. 
ROM.5.21	Ka ruu nɔngkɔ, naa ɓɔɔ vuu shi kpang roo kpanti nɛɛ bii vɔrɔ, tɔ̃ɔ Laa ti roo kpanti doo nɔngkɔ nɛɛ bii nwannang tɔ̃ɔ ka tĩng Laa. Tɔ̀ɔ, ruu walɛ suru ɓɔɔ waa nyaa kpang nɛɛ bii Kpanti ɓuru Yeesɔ Kirisi.
ROM.6.1	Rùu kɔɔ ɓu kaa nɛɛ viya? Rúu yi tĩng ta nɛɛ vuu shi kpang palɛnang tɔ̀ɔ, Laa wu gisi tɔ̃ɔ ɓɔɔ wu pálɛ̀ ruu ka yuu zɔɔ yuu zɔɔ ya? 
ROM.6.2	Kpang, ruu palɛ nɔngkɔ kpang. Ɓɔɔ ruu yaa vuu shi kpang palɛnang ɓuru tɔ, ruu palɛ takpang. 
ROM.6.3	Nɔɔ zi kpang ya? Ka ɓɔɔ zang palɛ ruu batizima, zang ɓakɛ ruu nɛɛ Yeesɔ Kirisi, a ruu vɔ jong naa ɓɔɔ wu vɔ ɓɛɛ. 
ROM.6.4	Ka ɓɔɔ zang pàlɛ̀ ruu batizima, nwàng naa ruu vɔ katɔ nɛɛ Kirisi, a zang gbã̀a ruu nɛɛ wu. Tɔɔ, zang naa wisi ruu paa kaa jong naa ɓɔɔ Daa ɓiɓɛ wisi wu paa nɛɛ bannang ɓiɓɛ, nɛɛ tɔ̀ɔ, ruu nwang nwannang kaa naa ɓɔɔgn.
ROM.6.5	Naa zang ɓakɛ ruu nɛɛ wu ka zɔ̃ng vɔrɔ ɓɔɔ naa weɓe, zang ti ɓakɛ ruu nɛɛ wu doo nɔngkɔ, ka paa ɓɔɔ zang wisi wu ɓɛɛ. 
ROM.6.6	Ruu zi ɓuru tɔ nɛɛ, zang ɓáa nwannang ɓɔɔ ɓeleng ruu nwang ka tĩng ɓi tɔ ka laa nɛɛ Yeesɔ. Tɔ̀ɔ, bii ɓuru ɓɔɔ kasɛ vuu shi kpang palɛnang wu shaarɛ. Tɔ̀ɔ ruu nwang kaa tɔ̀ɔ́ naa jaafoo vuu shi kpang palɛnang kpang. 
ROM.6.7	Zang ɓɔɔ nɛɛ vɔ tɔ, wɔ ɓi tɔ, palɛ vuu shi kpang ɓi takpang. 
ROM.6.8	Ruu nɛɛ vɔ nɛɛ Kirisi, ruu zi tɔ ruu naa nwáng ningkãari jong nɛɛ wu. 
ROM.6.9	Ruu zi tɔ, vɔrɔ palɛ Kirisi vuu ɓɔɔ ɓi takpang. Yeesɔ vɔrɛ, a zang wisi wu paa tɔkn ningkãari, vɔ ɓi takpang. 
ROM.6.10	Ka ɓɔɔ Yeesɔ vɔrɛ, vɔ doo gbete kak, ka ruu vuu shi kpang. A kãntang keɓe, nwàng kaa ningkãari ka Ruu Laa. 
ROM.6.11	Nɔɔ rɛ̃rɛ doo nɔngkɔ, ka yuu manɛ nɛɛ nɔɔ nwàng naa vɔrɔ, nɛɛ a tɔ ka nɔng vuu shi kpang palɛnang ɓɛɛ. A nɔɔ nwàng ningkãari ka Ruu Laa, ka ruu ɓɔɔ, nɔɔ ɓakɛ zɔɔ tɔ nɛɛ Yeesɔ Kirisi ɓɛɛ.
ROM.6.12	Ka ruu nɔngkɔ, nɔɔ yaa vuu shi kpang wu ɓaa saara ka bii manɛ ɓɔɔ vɔ ɓi katɔ ɓɛɛ kpang. Tɔ̀ɔ, nɔɔ ɓaa shoo kaa tɔ̀ɔ́ vuu ɓɔɔ bii kasɛ ɓɛɛ kpang.
ROM.6.13	Nɔ́ɔ ti yaa bii manɛ dang gbete wu ràa vuu ɓɔɔ nɔ̀ɔ palɛ vuu shi kpang nɛɛ mani ɓɛɛ kpang. Nɔɔ a Laa, bii manɛ naa zang ɓɔɔ zang wisi ri paa nɛɛ sàa ri nwàng kaa ningkãari ɓɛɛ. Nɔɔ risi bii manɛ dang gbete katɔ kɔ jong wu nwang vuu ɓɔɔ Laa palɛ shonang tɔ̃ɔ nɛɛ mani ɓɛɛ. 
ROM.6.14	Nɔ́ɔ yaa vuu shi kpang, wu roo kpanti ka nwannang manɛ kpang, ka ruu ɓɔɔ, nɔɔ manɛ tɔ̀ɔ́ jaafoo nyaa dannang Laa kpang ɓɛɛ, nɔɔ manɛ kaa zang ɓɔɔ Laa pàlɛ́ ri tɔ̃ɔ ɓɛɛ.
ROM.6.15	A nɛɛ nɔngkɔ ɓɛɛ, rúu pálɛ́ vuu shi kpang ta, ka ruu ɓɔɔ ɓi nyaa dannang Laa roo kpanti ka yuu ɓuru kpang, ɓi tɔ̃ɔ Laa rooyi ɓɛɛ ya? Kpang tingkiring. 
ROM.6.16	Nɔɔ zi tɔ nɛɛ, naa nɔɔ a zang ɓɔɔ yuu manɛ nɛɛ nɔɔ nwang jaafoo ɓiɓɛ, nɔɔ ɓaa shoo ka nyaa ɓiɓɛ. Nɔɔ manɛ jaafòó zang gãa ɓɔɔ nɔɔ ɓaa shoo ka nyaa ɓiɓɛ ɓɛɛ. Naa nɔɔ ɓaa shoo doo ka nyaa vuu shi kpang ɓɔɔ nwǎng zang vɔrɔ ɓɛɛ, naa nɔɔ ti ɓaa shoo ka nyaa Laa, tɔ̀ɔ, Laa wu ta nɔɔ nɛɛ nɔɔ zang tɔ̃ɔ ka tĩng ɓiɓɛ ɓɛɛ. 
ROM.6.17	Ruu zãa Laa tɔ, ka ruu ɓɔɔ, bɛ̀ɛ́ nɔɔ manɛ jaafòó vuu shi kpang ɓɔɔ nɔɔ palɛ ɓɛɛ. A nɔɔ naa ɓaa shoo ka ruu ɓɔɔ niizang ka vuu ɓɔɔ zang tusu nɔɔ, a nɔɔ tarɛ nɛɛ yeti manɛ nandon. 
ROM.6.18	Zang tà nɔɔ nɛɛ naa vuu shi kpang manɛ, a nɔɔ ràa jaafòó vuu tɔ̃ɔ palɛnang. 
ROM.6.19	N rang nɔɔ yee, n gãsɛ nɔɔ vuu nɛɛ vuu ɓɔɔ ruu zi diki diki ɓɛɛ. Ka ruu ɓɔɔ, bii shɔnzang manɛ lakɛ naa ka bii, ka vuu zinang kpang ɓɛɛ. Bɛ̀ɛ́ nɔɔ á dũndũng, nɛɛ vuu shi kpang, yuu manɛ dɔ̃ɔ gbete naa jaafoo, kãntang keɓe, nɔɔ á yuu manɛ doo nɔngkɔ dɔ̃ɔ gbete, nɔɔ palɛ vuu ɓɔɔ tɔ̃ɔ ɓɛɛ, tɔ̀ɔ, nɔɔ nwang kaa zang Laa niizang.
ROM.6.20	Ɓɔɔ bɛ̀ɛ́ nɔɔ doo naa jaafoo vuu shi kpang ɓɔɔ nɔɔ palɛ, ruu manɛ hãa ɓi kagn nɛɛ vuu tɔ̃ɔ palɛnang kpang. 
ROM.6.21	Nɔɔ wàlɛ̀ ɓu vi ka vuu ɓɔɔ nɔɔ pálɛ́, ɓɔɔ kãntang keɓe yusɛ̃ɛ ɓarɛ tuu nɔɔ kaa tɔ ɓee viya? Vuu kaɓa nwàng nɔɔ vɔrɔ. 
ROM.6.22	A kãntang keɓe zang ta nɔɔ tɔ nɛɛ, naa vuu shi kpang palɛnang, nɔɔ kaa jaafoo Laa. Vuu keɓe shing nɔɔ, nɔɔ nwang zang ɓɔɔ shi kpang ka bii ɓarɛ kpang ɓɛɛ. Wu ti shingnɛ nɔɔ wàlɛ̀ suru bii ɓɔɔ waa nyaa kpang ɓɛɛ. 
ROM.6.23	Zang nɛɛ palɛ vuu shi kpang tɔ, zang vɔ katɔ. Vuu ɓɔɔ Laa a ruu waati, ɓi suru bii ɓɔɔ waa nyaa kpang ɓɛɛ. Ka ruu ɓɔɔ, ruu ɓákɛ́ bii tɔ, nɛɛ Kpanti ɓuru Yeesɔ Kirisi ɓɛɛ.
ROM.7.1	Manzung, nɔɔ zi vuu ɓɔɔ n kɔ̀ɔ́ kãntang keɓe tɔ, ka ruu ɓɔɔ, nɔɔ zi nyaa ɓɔɔ Laa dangnɛ tɔ ɓɛɛ. Nyaa kɔ Laa dang ɓee, kɔɔ zang vuu ɓɔɔ zang palɛ bɛ̀ɛ́ zang doo ningkãari kɔ shɛ̃ɛning. 
ROM.7.2	Nyaa ɓɔɔ Laa dangnɛ kɔɔyi nɛɛ, soro ɓɔɔ zang gee tɔ, ri basɛ zɔɔ nɛɛ ɓeevɛ kpang, ɓeevɛ nɛɛ doo ningkãari ɓɛɛ. Ɓeevɛ nɛɛ vɔ tɔ, wɔ tɔ nɛɛ naa nyaa dannang ɓɔɔ ɓakɛ wu nɛɛ ɓeevɛ ɓɛɛ. 
ROM.7.3	Naa yaa ɓeevɛ, daa gee zang ɓɔɔgn, bɛ̀ɛ́ ɓeevɛ doo ningkãari, zang ɓaa wu nɛɛ zang ɓɔɔ pálɛ̀ dũndũng ɓɛɛ. Naa ɓeevɛ nɛɛ vɔrɛ, zang yaa wu gbalang tɔ, wu daa gee zang ɓɔɔgn. Pálɛ̀ wu vuu dũndũng kpang, nɛɛ gee zang ɓɔɔgn ɓɛɛ. 
ROM.7.4	Manzung, nɔɔ doo nɔngkɔ. Nyaa ɓɔɔ Laa dangnɛ, risi nɔɔ manɛ naa zang ɓɔɔ ri vɔlɔ katɔ ɓɛɛ, ka ruu ɓɔɔ, nɔɔ ɓakɛ bii tɔ nɛɛ Kirisi ɓɛɛ. Kãntang keɓe, nɔɔ manɛ kaa zang Kirisi ɓɔɔ Laa wisi wu paa nɛɛ saa ɓɛɛ, tɔ̀ɔ, ruu shòng Laa shonang ɓɔɔ tɔ̃ɔ kati. 
ROM.7.5	Ka ɓɔɔ bɛ̀ɛ́ ruu nwàng doo nwannang naa shɔnzang waati ɓɛɛ, bii ɓuru ɓɔɔ kasɛ vuu shi kpang palɛnang, sèé paa kaa gbãng gbãng, ka ruu ɓɔɔ, nyaa dannang Laa shing wu ɓɛɛ. Vuu piti ɓɔɔ ruu palɛ nwang ruu ɓuru vɔrɔ kɔ shɛ̃ɛning. 
ROM.7.6	Kãntang keɓe, Laa ta ruu tɔ nɛɛ naa nyaa dannang ɓiɓɛ, ka ruu ɓɔɔ, ruu nwalɛ ɓuru kaa naa zang ɓɔɔ vuu shi kpang roo kpanti tɔ̀ɔ́ yuu ɓarɛ kpang ɓɛɛ. Kãntang keɓe, ruu pàlɛ́ Laa shonang kaa tɔ, ka gbalang ɓɔɔgn, ka ɓɔɔ ruu ɓaa shoo ka nyaa Suru ɓiɓɛ ɓɛɛ. Wu ka gbalang gbaala, ka ɓɔɔ ruu dũng nyaa dannang Laa, ɓɔɔ zang bée nɛɛ naa ɓɛɛ kpang.
ROM.7.7	Ruu kɔɔ ɓu kaa nɛɛ viya? Nɛɛ nyaa ɓɔɔ Laa dangnɛ vuu shi kpang ya? Kpang. Nyaa ɓɔɔ Laa dangnɛ kɔ tùsù m vuu ɓɔɔ zang ɓaa nɛɛ vuu shi kpang palɛnang ɓɛɛ. N nɛ̀ɛ́ zi vuu ɓɔɔ zang ɓaa nɛɛ zang shing jĩng ka vuu zang kpang, naa Laa nɛɛ dang nyaa nɛɛ, “Zang wu shing jĩng ka vuu zang kpang,” kpang ɓɛɛ. 
ROM.7.8	Ɓi vuu shi kpang walɛ gbalang nɛɛ bii nyaa dannang Laa, a shing m, n shĩ̀lí jĩng ka vuu zang ka zɔ̃ng zɔ̃ng. Naa nyaa ɓɔɔ Laa dangnɛ, nɛɛ kpang, vuu shi kpang nɛɛ zunung vuu ɓɔɔ palɛnang kpang. 
ROM.7.9	Ka ɓɔɔ bɛ̀ɛ́ n zi nyaa ɓɔɔ Laa dangnɛ gn kpang, bɛ̀ɛ́ n m ningkãari. Ɓu doo ɓɔɔ n tãa nyaa ɓɔɔ Laa dangnɛ hn, n kasɛ vuu shi kpang palɛnang kaa gbãng gbãng. 
ROM.7.10	N nwang kaa naa zang ɓɔɔ vɔ katɔ ɓɛɛ. Nyaa dannang ɓɔɔ zang nɛɛ wu a zang suru, nyɔ m kaa vɔrɔ kɔ jong. 
ROM.7.11	Vuu shi kpang walɛ gbalang nɛɛ bii nyaa ɓɔɔ Laa dangnɛ, a nwãarɛ m, a ti nyɔ m vɔrɔ.
ROM.7.12	Ka ruu nɔngkɔ, shi kpang ɓi kagn ka nyaa ɓɔɔ Laa dang ɓɛɛ kpang. Nyaa dannang Laa ɓu kɔɔ ɓi vuu ɓɔɔ waasɛ̃ ɓɛɛ, ti pàlɛ́ zang tɔ̃ɔ. 
ROM.7.13	Wee nɔɔ kɔɔ ɓu kaa nɛɛ vuu tɔ̃ɔ keɓe kɔ nyɔ m vɔrɔ ya? Wu nɔngkɔ kpang. Ɓi vuu shi kpang, tuu vuu ɓɔɔ tɔ̃ɔ, a nyɔ m vɔrɔ nɛɛ mani, tɔɔ wu tusu bii ɓiɓɛ kaa tɔ̃ɔ tɔ̃ɔ. Ka ruu nɔngkɔ, nyaa dannang Laa kɔ shingnɛ vuu shi kpang tusu nɛɛ wu kaa shi kpang tingkiring.
ROM.7.14	Ruu zi ɓuru tɔ nɛɛ nyaa ɓɔɔ Laa dangnɛ ɓi vuu suru, a n m kaa shɔnzang. N raa m kaa naa jaafoo vuu shi kpang palɛnang. 
ROM.7.15	N zi vuu ɓɔɔ n palɛ ɓɛɛ m kpang. Ka ruu ɓɔɔ, n palɛ wu vuu ɓɔɔ n kasɛ palɛnang kpang ɓɛɛ, n palɛ vuu ɓɔɔ n kasɛ kpang ɓɛɛ kɔ jong. 
ROM.7.16	Naa n palɛ vuu ɓɔɔ n kasɛ kpang kɔ jong, n zi kaa wukɔ nɛɛ nyaa ɓɔɔ Laa dangnɛ ɓi tɔ̃ɔ. 
ROM.7.17	Ka ruu nɔngkɔ, ɓi nkɔ palɛ vuu ɓɔɔ n palɛ nɛɛ yuu mɛɛ kpang, ɓi vuu shi kpang ɓɔɔ nwang ka yeti mɛɛ kɔ shing m. 
ROM.7.18	N zi tɔ ka bii shɔnzang mɛɛ tɔ̃ɔ ɓi kagn kpang. Ka ruu ɓɔɔ, naa n kasɛ doo katɔ ka yeti mɛɛ, n pálɛ́ tɔ̃ɔ, a n zunung palɛnang kaa takpang ɓɛɛ. 
ROM.7.19	N pálɛ̀ tɔ̃ɔ ɓɔɔ n kasɛ palɛnang kpang. N palɛ vuu shi kpang ɓɔɔ n kasɛ palɛnang kpang ɓɛɛ kɔ jong. 
ROM.7.20	Naa n pálɛ̀ vuu ɓɔɔ n kasɛ palɛnang kpang, zang zi kaa wukɔ nɛɛ ɓi nkɔ palɛ vuu ɓɔɔ n palɛ keɓe nɛɛ yuu mɛɛ kpang. Ɓi vuu shi kpang ɓɔɔ nwang ka yeti mɛɛ kɔ jong, palɛ.
ROM.7.21	Ka ruu nɔngkɔ, vuu ɓɔɔ n zi ka bii mɛɛ keɓe. Naa n kasɛ n tɔɔ n palɛ tɔ̃ɔ, n palɛ m vuu ɓɔɔ shi kpang kɔ gbete. 
ROM.7.22	Ka yeti mɛɛ, n tãa tĩnang nyaa ɓɔɔ Laa dang ɓɛɛ katɔ. 
ROM.7.23	A n ti zirɛ, nyaa dannang ɓɔɔ kagn yeti mɛɛ, ɓɔɔ waa zɔɔ nɛɛ nyaa dannang ɓɔɔ yeti mɛɛ kasɛ ɓɛɛ. Nwang m kaa naa nyaa dannang vuu shi kpang ɓɔɔ ka bii mɛɛ, mã m ka sãa. 
ROM.7.24	N m zang ɓɔɔ tãa tĩnang kpang ɓɛɛ. Wi ta m jong nɛɛ naa bii mɛɛ kɔ raa m vɔrɔ ɓee wiya? 
ROM.7.25	N zãa Laa tɔ, ta m tɔ nɛɛ bii Kpanti ɓuru Yeesɔ Kirisi. Ka ruu nɔngkɔ, n pàlɛ́ nyaa dannang Laa shonang nɛɛ yeti mɛɛ, n pàlɛ́ nyaa ɓɔɔ vuu shi kpang dangnɛ shonang ɓi kaa nɛɛ bii shɔnzang mɛɛ.
ROM.8.1	Zang ɓɔɔ ri nwang tɔ gbete nɛɛ Yeesɔ Kirisi, Laa dɔng ri ruu ɓarɛ takpang. 
ROM.8.2	Ka ruu ɓɔɔ, nyaa dannang Suru Laa ɓɔɔ a ruu suru bii nɛɛ bii Yeesɔ Kirisi, ta m tɔ nɛɛ naa nyaa dannang ɓɔɔ vuu shi kpang nɛɛ ɓɔɔ vɔrɔ. 
ROM.8.3	Vuu ɓɔɔ nyaa dannang Laa zunung palɛnang kpang, ka ruu ɓɔɔ, bii shɔnzang lakɛ naa bii kpang, Laa palɛ tɔ. Laa ningsi vuu shi kpang ka bii shɔnzang, ka ɓɔɔ wu shong nyaa nɛɛ Jaa ɓiɓɛ ɓɔɔ arɛ, tuu bii naa bii shɔnzang ɓɔɔ palɛ vuu shi kpang ɓɛɛ.
ROM.8.4	Laa pálɛ́ vuu keɓe nɛɛ tɔɔ, ruu nwang naa ɓɔɔ Suru Laa kasɛ ɓɛɛ, wu naa ɓɔɔ bii shɔnzang kasɛ kpang. Ruu palɛ vuu tɔ̃ɔ ɓɔɔ nyaa dannang Laa kasɛ nɛɛ zang wu palɛ, ruu palɛ kaa nyaa kiiri. 
ROM.8.5	Zang ɓɔɔ ri nwàng ɓarɛ ka naa ɓɔɔ bii shɔnzang ɓarɛ kɔɔ ri nɛɛ ri nwang ɓɛɛ, ri rɛ̃rɛ ɓarɛ naa ɓɔɔ bii ɓarɛ kasɛ ɓɛɛ. Zang ɓɔɔ ri nwàng naa ɓɔɔ Suru kɔɔ ri nɛɛ ri nwangnɛ, ri rɛ̃rɛ ɓarɛ ka yuu vuu ɓɔɔ Suru kasɛ ɓɛɛ. 
ROM.8.6	Naa zang rɛ̃rɛ shi kpang, naa ɓɔɔ bii shɔnzang kasɛ ɓɛɛ kɔ shɛ̃ɛning, nwǎng zang ɓi vɔrɔ. Naa zang rɛ̃rɛ ka yuu vuu ɓɔɔ Suru Laa kasɛ, Laa shingnɛ zang walɛ suru bii ɓɔɔ waa nyaa kpang, a yeti zang ti valɛ katɔ. 
ROM.8.7	Ka ruu ɓɔɔ, naa zang shing rɛ̃rɛnang zang, ka yuu vuu ɓɔɔ bii zang kasɛ ɓɛɛ kɔ shɛ̃ɛning, zang risi yuu zang kaa naa zang ɓɔɔ shing jĩng nɛɛ Laa kpang ɓɛɛ. Ka ruu ɓɔɔ, dũ̀ng nyaa ɓɔɔ Laa dangnɛ ɓi kpang ɓɛɛ. Niizang, zunung dũnnang ɓi kpang tingkiring. 
ROM.8.8	Zang ɓɔɔ ri palɛ vuu ɓɔɔ bii ɓarɛ kasɛ, ri shingnɛ Laa wu tã̀a tĩnang kpang.
ROM.8.9	Nɔɔ nwàng manɛ tɔ̀ɔ́ naa ɓɔɔ bii manɛ kɔɔ nɔɔ ɓɛɛ kpang, naa Suru Laa nɛɛ nwang kagn niizang ka yeti manɛ ɓɛɛ. Zang ɓɔɔ Suru Kirisi nɛɛ kagn ka yeti ɓiɓɛ kpang, ɓi zang Kirisi kpang. 
ROM.8.10	Naa Kirisi nwàng kagn yeti manɛ, naa bii manɛ vɔ doo katɔ, ka ruu vuu shi kpang ɓɔɔ nɔɔ pálɛ̀ ɓɛɛ, Suru Laa a nɔɔ suru bii ditɔ, ka ruu ɓɔɔ, Laa ta nɔɔ tɔ, nɛɛ nɔɔ zang tɔ̃ɔ ka tĩng ɓiɓɛ ɓɛɛ.
ROM.8.11	Laa ɓɔɔ wisi Yeesɔ paa nɛɛ saa, suru ɓiɓɛ nɛɛ nwàng ka yeti manɛ, Laa keɓe ɓɔɔ wisi Kirisi paa nɛɛ saa, a nɔɔ suru bii ditɔ. A nɔɔ suru bii nɛɛ bii Suru ɓiɓɛ ɓɔɔ nwang ka yeti manɛ ɓɛɛ.
ROM.8.12	Ka ruu nɔngkɔ manzung, zang mã ruu nyaa kagn nɛɛ ruu palɛ vuu ɓɔɔ bii shɔnzang ɓuru kasɛ ɓɛɛ kpang. 
ROM.8.13	Naa ruu nwang naa ɓɔɔ bii ɓuru kasɛ, ruu vɔ katɔ. A naa Suru Laa yi ruu naa kagn, ruu yaa vuu shi kpang ɓɔɔ ruu palɛ dɔ̃ɔ gbete, ruu nwáng ditɔ ningkãari. 
ROM.8.14	Zang ɓɔɔ ri dũng vuu ɓɔɔ Suru Laa tusu ri, rikɔ wujɛ Laa. 
ROM.8.15	Ka ruu ɓɔɔ, Laa a nɔɔ Suru ɓɔɔ risi nɔɔ naa jaafoo waati kpang, shing nɔɔ, nɔɔ kaa vɔrɔ tɔkn kpang ɓɛɛ. Suru Laa keɓe shing nɔɔ nɔ́ɔ nwang manɛ wujɛ Laa kɔ jong. Wukɔ ti yi nɔɔ naa ka bii, nɔɔ ɓaa Laa kaa nɛɛ, “Mɔkɔ Daa ɓuru.” 
ROM.8.16	Suru Laa ɓakɛ zɔɔ nɛɛ suru bii ɓuru ri kɔɔyi nɛɛ, ruu wujɛ Laa. 
ROM.8.17	Wee ruu wujɛ ɓiɓɛ ɓee, ruu naa wàlɛ́ vuu tɔ̃ɔ ɓɔɔ Laa shìng zang ɓiɓɛ ɓɛɛ. A ruu ti naa walɛ vuu ɓɔɔ shìng Kirisi ditɔ nɛɛ wu, ka ruu ɓɔɔ, ruu nɛɛ dàng jĩng tɔ jong naa ɓɔɔ Kirisi dang ɓɛɛ, Laa ti naa a ruu bannang jong naa ɓɔɔ wu a Kirisi ɓɛɛ.
ROM.8.18	N zi tɔ, jĩng kɔ ruu dang kãntang ɓee, daa naa ɓɔɔ zang gãsɛ nɛɛ bannang ɓɔɔ Laa naa a ruu ɓɛɛ kpang. 
ROM.8.19	Niizang, vuu ɓɔɔ Laa mã́arɛ̀ ɓɛɛ nandon, ri gã diki ɓɔɔ Laa naa nwàngsɛ́ wujɛ ɓiɓɛ bii ɓɛɛ. 
ROM.8.20	Kãntang keɓe, vuu ɓɔɔ Laa mãarɛ, zi naa ɓɔɔ vuu nwang kpang ɓɛɛ. Wu ka ruu ɓɔɔ ri kasɛ ɓarɛ nɔngkɔ kpang. Ɓi Laa kɔ shing ka yeti ɓiɓɛ nɔngkɔ. 
ROM.8.21	Nɛɛ wu ta yuu vuu kɔ wu mãarɛ ɓee ditɔ, tɔ̀ɔ, ri pũng kaa takpang. Tɔ̀ɔ, wu ti a ri bannang ɓɔɔ wu alɛ̀ wujɛ ɓiɓɛ ɓɛɛ. 
ROM.8.22	Ruu zi ɓuru tɔ nɛɛ, vuu ɓɔɔ Laa mãarɛ nandon ri tãa kɔnang, ri ti ju doo kana, mɔɔ kɔ̀ɔ́ nɛɛ zang ɓɔɔ jaa kɔng wu ɓɛɛ. 
ROM.8.23	Wu vuu ɓɔɔ Laa mãarɛ kɔ tãa kɔnang gbete kpang. Rùu ɓɔɔ Suru Laa ɓɔɔ Laa gaayu a ruu nwang ka yeti ɓuru ɓee, ruu ju doo nɔngkɔ ka yeti ɓuru, ka wee ruu gã diki ɓɔɔ Laa naa kɔ̀ɔ́yi nɛɛ ruu kaa wujɛ ɓiɓɛ ɓɛɛ, tɔ̀ɔ, bii ɓuru wu wɔ kaa nandon. 
ROM.8.24	Zang tà yuu ɓuru ka ruu gn ɓɔɔ ruu shing ɓɛɛ kɔ. A ruu nɛɛ zi vuu ɓɔɔ ruu shing gn ka yuu ɓiɓɛ tɔ, ɓi tɔ̀ɔ́ gn shinnang kpang. Zang shing gn ɓi jong ka yuu vuu ɓɔɔ zang zi tɔ ɓɛɛ kpang. 
ROM.8.25	Naa ruu shing gn ka vuu ɓɔɔ ruu zi gn kpang, ruu mã danggn, ruu gã vuu bìí.
ROM.8.26	Suru Laa, a doo nɔngkɔ, wu yi ruu naa ka bii, wee ruu lakɛ naa ka bii kpang ɓee. Ka ruu ɓɔɔ, ruu zunung ɓɔɔ ruu gàá Laa tɔ̃ɔ tɔ̃ɔ kpang ɓɛɛ. Suru Laa kɔ bàkɛ́ Ruu Laa nɛɛ junang ɓɔɔ nyaa zunung kɔɔnang kpang ɓɛɛ. 
ROM.8.27	A Laa ɓɔɔ zi yeti shɔnzang tɔ nandon, zi vuu ɓɔɔ Suru rɛ̃rɛ tɔ. Ka ruu ɓɔɔ, Suru bakɛ Laa ka ruu zang Laa, ka doo vuu ɓɔɔ yeti Laa kasɛ ɓɛɛ.
ROM.8.28	Ruu zi tɔ nɛɛ, ka yeti vuu piti, Laa palɛ shonang ka ruu zang ɓɔɔ ri kasɛ wu katɔ ɓɛɛ. Tɔ̀ɔ, vuu keɓe wu nwàng ri tɔ̃ɔ kati. Rikɔ zang ɓɔɔ Laa ɓaa ri nyaa nɛɛ tɔ̀ɔ, ri palɛ vuu ɓɔɔ wu kasɛ nɛɛ wu pàlɛ́ nɛɛ ri ɓɛɛ. 
ROM.8.29	Zang ɓɔɔ Laa shɛ̃ɛrɛ ri ɓarɛ tɔ, kusu ri ɓarɛ dang gbete nɛɛ ri nwang naa Jaa ɓiɓɛ. Tɔ̀ɔ, Jaa ɓiɓɛ kɔ wu nwang kaa jamari rɛɛ ɓeezung ɓɔɔ ri dɔɔli ɓɛɛ. 
ROM.8.30	A Laa tá (shɛ̃ɛrɛ) rɛɛ zang ɓɔɔ wu ɓàa ri nyaa dang gbete. Zang kɔ wu ɓaa ri nyaa ɓee, risi ri nɛɛ ri nwang zang tɔ̃ɔ ka tĩng ɓiɓɛ. A á zang kɔ wu risi ri nɛɛ ri nwang zang tɔ̃ɔ ɓee, bannang kati.
ROM.8.31	Nɛɛ nɔngkɔ ɓɛɛ, ruu kɔɔ ɓu kaa nɛɛ vi tɔkn viya? Laa nɛɛ ɓàng nɛɛ ruu ɓɛɛ, wi shii bàng nɛɛ ruu, wu ɓa ruu kaka wiya? 
ROM.8.32	Laa zãa Jaa ɓiɓɛ jĩng dannang kpang, a zang wu, nɛɛ zang nyɔ wu vɔrɔ ka ruu ɓuru nandon. Naa a ruu vuu piti ɓi kaa tɔ̀ɔ́ waati nɛɛ wu ning kpang ya? 
ROM.8.33	Ɓu wi kɔɔyi nɛɛ zang ɓɔɔ Laa shɛ̃ɛrɛ ri, ri palɛ vuu shi kpang tɔ wiya? Laa kɔ kɔ̀ɔ nɛɛ, ri palɛ vuu shi kpang, kpang. 
ROM.8.34	Ɓu wi dɔ̌ng ri ruu wiya? Ɓi Yeesɔ Kirisi ɓɔɔ vɔrɛ, Laa wisi wu paa nɛɛ saa. Nwang ka nakn Laa. Wukɔ ti bàkɛ́ Laa ka ruu ɓuru. 
ROM.8.35	Ɓu wi zunung ɓɔɔ wu basɛ ruu nɛɛ kasɛnang ɓɔɔ Kirisi kàsɛ̀ ruu nɛɛ mani ɓɛɛ wiya? Vuu gãsɛnang ɓɔɔ a ka zɔ̃ng zɔ̃ng ɓɛɛ ya? Vuu ɓɔɔ kpãa ruu dɔɔli ɓɛɛ ya? Naa doo jĩng dannang yupaa ya? Naa nyɔkɔ nwangnɛ ya? Naa vuu ɓɔɔ ruu hãa ka bii kpang ya? Naa zang shìng ruu doo baabii ya? Naa zang nyɔkɔ ruu vɔrɔ ɓɛɛ ya? 
ROM.8.36	Zang bee nɔngkɔ ka yeti Labeenang Laa nɛɛ,
ROM.8.36	“Zang kɔɔ ruu diki diki nɛɛ zang
ROM.8.36	nyɔ ruu vɔrɔ ka ruu ɓaaɓɛ kɔ.
ROM.8.36	Zang palɛ ruu naa mɛ̀ɛrɛ́ ɓɔɔ
ROM.8.36	zang daa yee ri kaa tɔ ɓɛɛ”.
ROM.8.37	Wu nɔngkɔ kpang, zang ɓɔɔ basɛ ruu nɛɛ Yeesɔ kpang. Ka vuu kɔ palɛ ruu ɓee nandon zang ɓɔɔ kàsɛ̀ ruu ɓuru katɔ keɓe, yiki ruu naa kagn, ruu ɓa vuu keɓe yuu gbãng gbãng. 
ROM.8.38	N zi m tɔ nɛɛ, vuu ɓɔɔ basɛ ruu kagn nɛɛ kasɛnang ɓɔɔ Laa kasɛ ruu nɛɛ mani ɓɛɛ kpang. Naa ruu vɔ doo katɔ, naa ruu doo ningkãari, naa doo zang nyaa shonang Laa ɓɔɔ ri ka lapa, nɛɛ zang nyaa shonang Laa ɓɔɔ bang bang ɓɔɔ ri ka lapa ɓɛɛ, naa doo vuu ɓɔɔ kagn kãntang, nɛɛ vuu ɓɔɔ naa a ka tĩng ɓɛɛ. 
ROM.8.39	Naa doo vuu ɓɔɔ ka lapa, nɛɛ vuu ɓɔɔ ka tipi dii. Vuu ɓɔɔ kagn ka teteng vuu ɓɔɔ Laa mã́arɛ̀ ɓɔɔ zunung ɓɔɔ wu basɛ ruu, nɛɛ kasɛnang ɓɔɔ Laa tusu ruu nɛɛ bii Kpanti ɓuru Yeesɔ Kirisi ɓɛɛ kpang.
ROM.9.1	Vuu kɔ n kɔ̀ɔ́ ɓee, niizang kɔ nwani. N suu sèé kpang, kaa ruu ɓɔɔ, n m zang Kirisi ɓɛɛ. Rɛ̃rɛnang mɛɛ ɓɔɔ Suru Laa roo kpanti kagn, ti kɔɔyi nɛɛ niizang, n suu sèé kpang. 
ROM.9.2	Niizang, yeti mɛɛ lasɛ dɔɔli, vuu ɓɔɔ ti kɔng m ka yeti ka ruu rɛɛ manzung zang Isirela di nyaa kpang. 
ROM.9.3	Naa nɛ̀ɛ́ yi ri naa ka bii katɔ, n nɛ̀ɛ́ gàa Laa wu kù m nyaa. Ń nwàng tɔ̀ɔ́ zang Kirisi kpang, ka ruu rɛɛ manzung ɓɔɔ zɔ̃ng ɓuru gbete ɓɛɛ. 
ROM.9.4	Rikɔ zang Isirela, Laa shing ri, ri ràa wujɛ ɓiɓɛ, a tusu ri bannang ɓiɓɛ. Laa mã nyaa nɛɛ ri, a ri nyaa ɓɔɔ wu dangnɛ ɓɛɛ. Rikɔ zunung Laa bannang ka gbalang ɓɔɔ tɔ̃ɔ ɓɛɛ. A Laa ti a rikɔ nyaa. 
ROM.9.5	Ri ɓarɛ zɔ̃ng rɛɛ dabang ɓɔɔ ka tĩng tɛ̃ɛ tɛ̃ɛ ɓɛɛ. Kirisi ka bii shɔnzang ɓiɓɛ, nwangnɛ doo laa ɓarɛ kɔ. Zang wu dɔɔ Laa ta dòndòng, ɓɔɔ wukɔ kpanti ka yuu vuu piti ɓɛɛ. Nɔngkɔ.
ROM.9.6	N tɔɔ kpang nɛɛ, Laa palɛ vuu ɓɔɔ wu a zang nyaa kagn kpàng, kpang. Ka ruu ɓɔɔ wu zang Isirela nandon kɔ, zang ɓɔɔ Laa shɛ̃ɛrɛ ri nɛɛ ri zang ɓiɓɛ kɔ kpang. 
ROM.9.7	Zɔ̃ng Ibirayi ɓi ti wujɛ Laa kɔ nandon kpang. Laa kɔɔ Ibirayi nɛɛ, “Zang naa gã zɔ̃ng Ishaaku kɔ shɛ̃ɛning nɛɛ ri zɔ̃ng ɓaaɓɛ kɔ”. 
ROM.9.8	Nɛɛ nɔngkɔ, wu wujɛ Ibirayi nandon wujɛ Laa kpang. Ɓi wujɛ ɓɔɔ Laa a nyaa, a zang yì Ibirayi ri, rikɔ zɔ̃ng Ibirayi. 
ROM.9.9	Vuu ɓɔɔ Laa kɔɔyi ka ɓɔɔ wu a Ibirayi nyaa keɓe tɔɔ, “Ka laa ɓɔɔ n shingnɛ, n gbãayu ditɔ, Saratu naa yi jaa zang varɛ”.
ROM.9.10	A wu ti weɓe kɔ shɛ̃ɛning kpang. Ka ɓɔɔ Rebeka túu jaa, yì dabang ɓuru Ishaaku wujɛ ziti. 
ROM.9.11+ROM.9.12	Ka ɓɔɔ bɛ̀ɛ́ zang yi ri gn kpang, ri ti pálɛ́ vuu tɔ̃ɔ gn nɛɛ vuu shi kpang, kpang. Laa kasɛ nɛɛ zɔ̃nnang ɓɔɔ wu zɔ̃ng jaa gbete ka teteng ɓarɛ wu nwang vuu ɓɔɔ wu kasɛ ɓɛɛ. Laa kɔɔ nàá ɓarɛ tɔɔ, “Zang ɓɔɔ bang kɔ naa pàlɛ́ zang ɓɔɔ wujaa shonang.” Ka ruu nɔngkɔ, Laa zɔ̃ng zang ɓi ka ruu nyaa ɓɔɔ wu ɓaa zang ɓɛɛ, wu ka ruu, vuu ɓɔɔ zang palɛ ɓɛɛ kpang. 
ROM.9.13	Naa ɓɔɔ zang bee ka yeti labeenang Laa ɓɛɛ nɛɛ, “N kasɛ m Yakubu n bɛ̃ɛ Isuwa katɔ”. 
ROM.9.14	Rùu kɔ̀ɔ́ ɓu kaa nɛɛ viya? Nɛɛ Laa palɛ vuu gn dang gbete ya? Nɔngkɔ kpang tingkiring. 
ROM.9.15	Ka ruu ɓɔɔ, Laa kɔɔ Musa tɔɔ, “Gn kɔng m ka ruu zang ɓɔɔ gn ɓarɛ kɔng m katɔ ɓɛɛ. N pálɛ̀ tɔ̃ɔ m ka ruu zang ɓɔɔ n kasɛ n pàlɛ́ ri tɔ̃ɔ ɓɛɛ”.
ROM.9.16	Ka ruu nɔngkɔ, wu vuu ɓɔɔ shɔnzang kasɛ, nɛɛ vuu ɓɔɔ wu palɛ kɔ shingnɛ, Laa wu zɔ̃́ng wu kpang, ɓi gn zang ɓɔɔ kɔng wu ɓɛɛ, kɔ shingnɛ. 
ROM.9.17	Ka ruu ɓɔɔ, Laa kɔɔ Firawuna ka yeti labeenang ɓiɓɛ tɔɔ, “N yi mɔɔ kpanti, nɛɛ tɔ̀ɔ, n tusu naa vuu palɛnang mɛɛ ka vuu ɓɔɔ n palɛ nɛɛ mɔɔ ɓɛɛ. Ń ti shingnɛ zang koo nandon ri tãa ruu mɛɛ kati.” 
ROM.9.18	Nɛɛ nɔngkɔ, gn kɔng Laa ka ruu zang ɓɔɔ gn ɓarɛ kɔng wu katɔ ɓɛɛ. Wu ti shing zang ɓɔɔ, ri táarɛ́ yuu.
ROM.9.19	Zang gbete ka teteng manɛ hɛ̃ɛ m katɔ nɛɛ, “Laa nɛɛ palɛ vuu ɓi nɔngkɔ ɓɛɛ, kɔ̀ɔ́ ka ruu vi nɛɛ, ruu palɛ vuu shi kpang tɔ viya? Wi zunung ɓɔɔ wu bɛ̃ɛ vuu ɓɔɔ Laa kasɛ palɛnang wiya?” 
ROM.9.20	Masang, mɔkɔ wi mɔɔ kasɛ Laa nyaa wiya? Ɓari hɛ̃ɛ zang ɓɔɔ mãa wu katɔ nɛɛ, “Ka ruu vi mɔɔ mãa m nɔngkɔ viya ya?” 
ROM.9.21	Zang ɓɔɔ mãarɛ ɓari palɛ tapɔng katɔ naa ɓɔɔ yeti ɓiɓɛ kasɛ ɓɛɛ. Ka tapɔng gbete keɓe, mãa ɓari katɔ nɛɛ mani ziti. Ɓɔɔ gbete wu shing ka ruu vuu shaanang nɔng mung nwannang. Ɓɔɔ gbete wu nwãarɛ vuu shaanang diki waati kagn.
ROM.9.22	Vuu ɓɔɔ Laa pálɛ̀ nwang doo nɔngkɔ. Laa kasɛ nɛɛ wu tusu gnvɔ ɓiɓɛ wu ti nwangsɛ naa vuu palɛnang ɓiɓɛ. Ka ruu nɔngkɔ, mã danggn gbãng gbãng nɛɛ zang ɓɔɔ bɛ̀ɛ́ nɛɛ wu jɛ̃ɛ ri ruu nɛɛ gnvɔ yeti ɓiɓɛ ɓɛɛ. A ɓɔɔ zang ɓɔɔ ri daa naa ɓɔɔ wu ningsi ri kaa tɔ ɓɛɛ. 
ROM.9.23	Palɛ vuu keɓe nɛɛ wu tusu bannang ɓiɓɛ. Bannang ɓɔɔ wu nwangsɛ ruu, ɓɔɔgn ɓuru kɔng wu katɔ ɓɛɛ. Zang ɓɔɔ wu kpàlɛ̀ ri bii doo ka tĩng nɛɛ ri ta bannang ɓiɓɛ ɓɛɛ. 
ROM.9.24	Ka ruu ɓɔɔ, ɓi rukɔ zang ɓɔɔ wu zɔ̃ngkɔ ruu ɓɛɛ. Zɔ̃ngkɔ ruu ka teteng zang Yahudi kɔ shɛ̃ɛning kpang, zɔ̃ngkɔ jong ka teteng zang ɓɔɔ ri zang Yahudi kpang ɓɛɛ. 
ROM.9.25	Naa ɓɔɔ Laa kɔɔ ka yeti Labeenang ɓɔɔ Yushaawu bee nɛɛ,
ROM.9.25	“Zang ɓɔɔ bɛ̀ɛ́ ri zang mɛɛ kpang,
ROM.9.25	n ɓaa ri kaa nɛɛ ‘Zang mɛɛ,’
ROM.9.25	Zang tipi ɓɔɔ bɛ̀ɛ́ n kasɛ ri kpang,
ROM.9.25	n ɓaa ri kaa nɛɛ ‘Zang ɓɔɔ
ROM.9.25	n kasɛ ri dɔɔli ɓɛɛ’.
ROM.9.26	Ka nɔng ɓɔɔ Laa kɔɔyi nɛɛ,
ROM.9.26	‘Nɔɔ wu zang mɛɛ kpang ɓɛɛ,’
ROM.9.26	Laa ɓɔɔ ningkãari ti naa ɓàa ri doo
ROM.9.26	ka nɔngkɔ, nɛɛ ri wujɛ ɓiɓɛ”.
ROM.9.27	Ishaya kɔɔ ruu ka yuu zang Isirela tɔɔ, “Naa zang Isirela ri shang doo naa seseele ɓɔɔ ka nyaa waapo, zang ɓɔɔ zang naa ta yuu ɓarɛ ri dɔɔli kpang.” 
ROM.9.28	Ka ruu ɓɔɔ, Laa naa jɛ̃ɛ zang koo ruu ditɔ nandon, pĩiri jĩng kpang ɓɛɛ. 
ROM.9.29	Naa ɓɔɔ Ishaya kɔɔ ka tĩng ɓɛɛ nɛɛ, “Naa Laa ɓɔɔ ɓa zang piti bannang katɔ nɛ̀ɛ́ yàa ruu zɔ̃ng ɓuru kagn kpang, ruu nɛɛ raa tɔ naa gari Sɔɔdom, ruu nɛɛ nwang kaa naa gari Gomora.”
ROM.9.30	Ruu kɔ̀ɔ́ ɓu nɛɛ viya? Ruu kɔɔ nɛɛ, zang ɓɔɔ ri zang Yahudi kpang, ɓɔɔ bɛ̀ɛ́ ri tɔɔ ri risi yuu ɓarɛ, ri nwang zang tɔ̃ɔ ka tĩng Laa kpang. A Laa risi ri tɔ, ri nwáng zang tɔ̃ɔ tɔ ka tĩng ɓiɓɛ, ka ruu danggn ɓɔɔ ri shing ka bii ɓiɓɛ ɓɛɛ. 
ROM.9.31	A zang Isirela ɓɔɔ Laa shɛ̃ɛrɛ ri katɔ, ri tɔɔ ri kãa ɓarɛ nyaa ɓɔɔ Laa dangnɛ ɓɔɔ shing ri, ri nwang zang tɔ̃ɔ ka tĩng Laa ɓɛɛ, a ri wàlɛ̀ kaa takpang. 
ROM.9.32	Ri walɛ kpang ka ruu viya? Ka ruu ɓɔɔ, ri shing gn ɓarɛ ka vuu tɔ̃ɔ ɓɔɔ ri pálɛ̀ ɓɛɛ, wu ka danggn ɓɔɔ ri shing ka bii Laa kpang. Ri kpaa doo ka tari ɓɔɔ shing zang, zang kpaa doo ɓɛɛ. 
ROM.9.33	Zang bee ka yeti labeenang Laa nɛɛ,
ROM.9.33	“Nɔɔ ɓaa shoo, ǹ shing tari ka Siyona,
ROM.9.33	ɓɔɔ zang kpaa doo kagn ɓɛɛ.
ROM.9.33	Tari bang ɓɔɔ shíng zang, zang watɛ ɓɛɛ.
ROM.9.33	Zang piti ɓɔɔ nɛɛ shing danggn ka bii
ROM.9.33	ɓiɓɛ yusɛ̃ɛ tuu wu kpang.”
ROM.10.1	Rɛɛ manzung, n kasɛ ka yeti mɛɛ gbãng gbãng, a n ti gaa Laa ka yuu zang mɛɛ zang Yahudi, nɛɛ Laa wu ta yuu ɓarɛ jong. 
ROM.10.2	N kɔɔ ruu katɔ ka yuu ɓarɛ nɛɛ, ri kasɛ katɔ gbãng gbãng nɛɛ ri pàlɛ́ Laa shonang. A ri zi gbalang ɓɔɔ ri pàlɛ́ Laa shonang kaa tɔ̀ɔ́ tɔ̃ɔ kpang. 
ROM.10.3	Ka ruu ɓɔɔ, ri zi gbalang ɓɔɔ risi zang, zang nwang zang tɔ̃ɔ ka tĩng Laa ɓɛɛ kpang. A ri kãa gbalang ɓɔɔ ri nwang zang tɔ̃ɔ ka tĩng ɓiɓɛ kaa nɛɛ yuu ɓarɛ. Ri tà gbalang ɓɔɔ Laa shìng zang, nɛɛ zang nwang zang tɔ̃ɔ nɛɛ mani ka tĩng ɓiɓɛ ɓɛɛ kpang. 
ROM.10.4	Ka ruu ɓɔɔ, Kirisi shing tɔ naa vuu palɛnang nyaa dannang Laa di nyaa tɔ ɓɛɛ. Zang ɓɔɔ nɛɛ shing danggn ka bii Laa, Laa risi wu kaa tɔ wu nwang zang tɔ̃ɔ ka tĩng ɓiɓɛ.
ROM.10.5	Musa bée naa ɓɔɔ nyaa ɓɔɔ Laa dangnɛ shingnɛ zang nwáng zang tɔ̃ɔ ka tĩng Laa tɔ́ɔ, “Naa mɔɔ tɔɔ mɔɔ nwang ningkãari, palɛ vuu piti ɓɔɔ nyaa dannang Laa kɔɔ ɓɛɛ”.
ROM.10.6	A ka yuu naa ɓɔɔ Laa risi zang ri nwang zang tɔ̃ɔ tɔ ka tĩng ɓiɓɛ ka ruu danggn ɓɔɔ ri shing ka bii ɓiɓɛ, Musa kɔɔyi nɛɛ, “Mɔ́ɔ hɛ̃ɛ yuu ɓaaɓɛ kpang nɛɛ, Ɓu wi vangnɛ daa ka lapa wiya?” (Wu daa atɛ Kirisi ka tipi.) 
ROM.10.7	Mɔɔ ti hɛ̃ɛ yuu ɓaaɓɛ kpang nɛɛ, ɓu wi daa ka koo ɓɔɔ ka tipi dii wiya? (Wu daa nwangsɛ Kirisi nɛɛ saa.) 
ROM.10.8	Vuu ɓɔɔ zang kɔɔ keɓe, “Ruu ɓɔɔ Laa kɔ̀ɔ ɓɛɛ, ɓi nɛɛ mɔɔ naabm, ka yeti nyaa ɓaaɓɛ, ti kagn ka yeti ɓaaɓɛ.” Ɓi ruu ɓɔɔ ruu kɔɔ nɔɔ, nɛɛ tɔ̀ɔ, nɔɔ shing danggn ɓɛɛ kɔ. 
ROM.10.9	Naa mɔɔ kɔɔ nɛɛ nyaa ɓaaɓɛ nɛɛ, “Yeesɔ kɔ Kpanti,” a mɔɔ ti shing danggn nɛɛ Laa wisi wu paa nɛɛ sàa. Laa ta yuu ɓaaɓɛ katɔ. 
ROM.10.10	Ka ruu ɓɔɔ, zang nɛɛ shing danggn nɛɛ yeti, tɔ̀ɔ Laa wu risi zang, zang nwang zang tɔ̃ɔ ka tĩng ɓiɓɛ ɓɛɛ. Zang nɛɛ kɔɔ tɔ nɛɛ nyaa zang, Laa wu ti, ta yuu zang kati. 
ROM.10.11	Labeenang Laa kɔɔyi tɔ̀ɔ, “Zang piti ɓɔɔ nɛɛ shing danggn ka bii ɓiɓɛ yusɛ̃ɛ tuu wu kpang.” 
ROM.10.12	Ruu keɓe muku zang piti, ka ruu ɓɔɔ, gbalang ɓɔɔ zang ta yuu zang Yahudi nɛɛ zang ɓɔɔ ri zang Yahudi kpang, ɓi gbete ɓɛɛ. Laa ɓi wukɔ Kpanti zang piti, shing zang piti ɓɔɔ ri gaa wu, ri walɛ vuu tɔ̃ɔ dɔɔli. 
ROM.10.13	Naa ɓɔɔ labeenang Laa kɔɔyi ɓɛɛ tɔɔ, “Zang piti ɓɔɔ nɛɛ gàa Laa nɛɛ nung Laa, Laa ta yuu ɓiɓɛ katɔ.”
ROM.10.14	A zang nɛɛ shing danggn ka bii Laa kpang, zang palɛ biya zang gaa wu, wu ta yuu zang viya? A zang shing danggn biya ka bii zang ɓɔɔ zang tãa ruu ɓiɓɛ gngn kpang viya? Zang nɛɛ kɔɔ katɔ kpang, zang palɛ biya zang tãa ruu ka yuu ɓiɓɛ, tɔ̀ɔ, zang shing danggn kati viya? 
ROM.10.15	A zang ɓɔɔ yuu paa biya wu daa kɔɔ zang Ruu Laa, zang nɛɛ shong wu katɔ kpang ɓɛɛ viya? Labeenang Laa kɔɔyi tɔɔ, “Zang ɓɔɔ ri à Ruu Tɔ̃ɔ kɔɔnang, doo ɓarɛ shili dɔɔli.” 
ROM.10.16	A kaa tɔ̀ɔ́ zang piti ri dũ̀ng vuu ɓɔɔ Ruu Tɔ̃ɔ Laa kɔɔ ɓɛɛ kpang. Ka ruu ɓɔɔ Ishaya kɔɔ ka yeti Labeenang ɓiɓɛ tɔɔ, “Kpanti, zang ɓɔɔ ri shing danggn ka ruu ɓɔɔ ruu kɔɔ ri ɓɛɛ kpang.” 
ROM.10.17	Ka ruu nɔngkɔ, zang nɛɛ tãa ruu ɓɔɔ zang kɔɔ tɔ, zang shing danggn kati. Zang tã̀á ruu keɓe, ka ɓɔɔ zang kɔɔ ruu Kirisi ɓɛɛ.
ROM.10.18	N hɛ̃ɛ katɔ ɓɛɛ, Ri tã̀a Ruu Tɔ̃ɔ Laa kpang niizang ya? Ri tã̀a katɔ. Labeenang Laa kɔɔyi tɔɔ,
ROM.10.18	“Ri kɔɔ ruu keɓe ka dalɛ koo nandon.
ROM.10.18	Ruu ɓarɛ daa ka dĩiri ɓɔɔ koo waa nyaa ɓɛɛ.”
ROM.10.19	Ń ti hɛ̃ɛ tɔkn ɓɛɛ, zang Isirela ri zi vuu ɓɔɔ Ruu Tɔ̃ɔ bìí kɔɔ kpang niizang ya? Musa kɔ kasɛ nyaa ruu keɓe shɔɔnang tɔɔ,
ROM.10.19	“N shing nɔɔ zang Isirela nɔɔ kaa
ROM.10.19	sũnyaa zang ɓɔɔ ri daa naa kpang ɓɛɛ.
ROM.10.19	N shing nɔɔ, gnvɔ wu shàa nɔɔ nɛɛ
ROM.10.19	zang ɓɔɔ ri zi vuu kpang tingkiring ɓɛɛ”.
ROM.10.20	Ishaya kaa vɔrɔ kpang, kɔɔyi tɔɔ,
ROM.10.20	“Zang ɓɔɔ ri kãa m kpang
ROM.10.20	rikɔ ĩi m kaa jong.
ROM.10.20	N ti nwáng nyaa ka zang ɓɔɔ
ROM.10.20	bɛ̀ɛ́ ri hɛ̃ɛ nɔng mɛɛ kpang ɓɛɛ”.
ROM.10.21	Ɓɔɔ wu a ka yuu zang Isirela, Ishaya kɔɔyi tɔɔ,
ROM.10.21	“N dĩ̀i zang ɓɔɔ ri taarɛ yuu
ROM.10.21	dɔɔli, zang ɓɔɔ ri ɓaa shoo ka nyaa mɛɛ kpang ɓɛɛ,
ROM.10.21	naa, laa hãa nyaa nɛɛ mani.”
ROM.11.1	N hɛ̃ɛyi ɓɛɛ, Laa bɛ̃ɛ zang ɓiɓɛ tɔ ya? Kpang. N nɛɛ yuu mɛɛ, n zang Isirela, zɔ̃ng Ibirayi. N m nɛɛ doo laa Biliyaminu. 
ROM.11.2	Laa bɛ̃ɛ zang ɓiɓɛ ɓɔɔ wu zɔ̃́ng ri bɛ̀ɛ́ zang gaayu koo mãanang gn kpang, kpàng. Nɔɔ zi vuu ɓɔɔ labeenang Laa kɔɔ ka ɓɔɔ bɛ̀ɛ́ Iliya gaa Laa ka yuu zang Isirela kpang ya? Iliya kɔɔyi tɔɔ, 
ROM.11.3	“Kpanti Laa, zang ri nyɔkɔ zang nyaa shonang ɓaaɓɛ tɔ nandon. Zang ri ti jili nɔng ɓɔɔ zang dɔ̀ɔ́ mɔɔ vuu kagn ɓɛɛ tɔ. Ɓi kaa nkɔ zang nyaa shonang ɓaaɓɛ gbete ɓɔɔ n yaa ɓɛɛ. Zang ri ti kãa m, nɛɛ ri nyɔ m vɔrɔ”. 
ROM.11.4	Laa kasɛ wu nyaa nɛɛ viya? Laa tɔɔ, “N shɛ̃̀ɛrɛ̀ yuu mɛɛ zang doo kagn labang manziti ɓɔɔ ri bang vaka ɓɔɔ zang ɓaa nɛɛ Baal gn kpang ɓɛɛ”. 
ROM.11.5	Kãntang keɓe doo nɔngkɔ, zang ɓɔɔ Laa zɔ̃ngkɔ ri katɔ, ka ruu ɓɔɔ, gn ɓarɛ kɔng wu katɔ ɓɛɛ, ri yaa doogn tɔkɔlɔng. 
ROM.11.6	Zɔ̃ngkɔ ri ka ruu ɓɔɔ, gn ɓarɛ kɔng wu katɔ ɓɛɛ, wu ka ruu vuu ɓɔɔ ri palɛ ɓɛɛ kpang. Naa Laa nɛɛ zɔ̃ngkɔ zang ka ruu vuu tɔ̃ɔ ɓɔɔ ri palɛ ɓɛɛ, gn zang nɛɛ kɔng Laa ɓi katɔ niizang kpang.
ROM.11.7	Ruu keɓe, kɔɔ ɓu kaa nɛɛ viya? Zang Isirela ri ĩi vuu ɓɔɔ ri kãa ɓɛɛ kpang. Ɓi zang ɓɔɔ Laa zɔ̃ngkɔ rikɔ ri ĩiyi. Zang nimbang ri huuru shoo ɓarɛ katɔ, ri tãa nyaa ɓɔɔ Laa ɓayi ɓarɛ takpang. 
ROM.11.8	Naa ɓɔɔ Labeenang Laa kɔɔ ɓɛɛ nɛɛ, “Vuu ɓɔɔ yirɛ, a nɔng ka lɛ̀ɛ́kɔ, Laa shing tɔ yeti ɓarɛ zi vuu ɓɔɔ kpang. Laa a ri jĩng ɓɔɔ zi nɔng kpang, nɛɛ shoo ɓɔɔ tãa nɔng kpang ɓɛɛ”. 
ROM.11.9+ROM.11.10	A Dawuda kɔɔyi tɔ,
ROM.11.9+ROM.11.10	“Vuu shaanang ɓɔɔ ri shaayi wu
ROM.11.9+ROM.11.10	nwang ri naa saka ɓɔɔ zang langnɛ
ROM.11.9+ROM.11.10	nɛɛ wu yi ri ɓɛɛ. Ri watɛ ta,
ROM.11.9+ROM.11.10	zang wu dang ri jĩng. Jĩng ɓarɛ
ROM.11.9+ROM.11.10	wu zúurú, tɔ̀ɔ, ri zi nɔng kaa takpang.
ROM.11.9+ROM.11.10	Jĩng ɓɔɔ ri dangnɛ, wu shing ri, ri lang
ROM.11.9+ROM.11.10	gũntang dòndòng.”
ROM.11.11	Ń hɛ̃ɛ kati ɓɛɛ, ɓɔɔ zang Yahudi ri kpaa doo, ri wàtɛ̀ gbinggbing ya? Nɔngkɔ kpang tingkiring. Ka ruu ɓɔɔ, ri palɛ vuu shi kpang, Laa ta yuu zang ɓɔɔ ri zang Yahudi kpang kati. Tɔ̀ɔ, wu shing zang Yahudi, ri kaa sũnyaa kaa nɛɛ ri. 
ROM.11.12	Vuu shi kpang ɓɔɔ zang Yahudi ri palɛ kɔ shingnɛ Laa a zang koo vuu tɔ̃ɔ dɔɔli. A ka ruu gbalang ɓɔɔ zang Yahudi ning ɓɛɛ, Laa shing zang ɓɔɔ ri zang Yahudi kpang ri tãa tĩnang dɔɔli. Laa nɛɛ ta yuu zang Yahudi tɔ jong nandon, tĩnang naa shang kaa dɔɔli kɔ jong kpang ya?
ROM.11.13	N rang yee kaa nɛɛ nɔkɔ ɓɔɔ nɔɔ zang Yahudi kpang ɓɛɛ. Laa shong m nɛɛ n pálɛ́ shonang ka teteng manɛ ɓɛɛ, ka ruu nɔngkɔ, n dɔ̀ɔ́ bii ka ruu shonang ɓɔɔ wu a m nɛɛ n palɛ ɓɛɛ. 
ROM.11.14	Naa n shíng zang zɔ̃̌ng mɛɛ katɔ, ri kaa sũnyaa, tɔ̀ɔ, Laa wu ta yuu zang ɓɔɔ ka teteng ɓarɛ. 
ROM.11.15	Ka ɓɔɔ Laa bɛ̃ɛ ri, Laa raa zang koo ri yi wusang nɛɛ wu. A Laa nɛɛ ta ri tɔ tɔkn ɓɛɛ, naa nwang naa ɓɔɔ zang ɓɔɔ ri vɔlɔ tɔ, ri walɛ suru bii tɔ kpang ya?
ROM.11.16	Naa borodi ɓɔɔ zang gaayu zang sharɛ nɛɛ tɔ̃ɔ ka jĩng Laa, borodi ɓɔɔ nimbang keɓe, ɓi kaa doo tɔ̃ɔ kɔ. Naa zang a Laa dĩiri laa nɛɛ tɔ̃ɔ, rɛɛ nasãng laa ɓi doo ɓɔɔ ɓiɓɛ kɔ. 
ROM.11.17	Zang dɔlɔ nasãng laa inabi ɓɔɔ zang ɓaa katɔ ɓɛɛ tɔ, a zang atɛ nasãng laa inabi ɓɔɔ ta nɛɛ yuu ɓiɓɛ ka waala zang naa tiisi ka nɔng ɓarɛ. A nɔɔ ɓɔɔ nɔɔ nwang naa laa inabi ɓɔɔ ta ka waala ɓɛɛ, kãntang keɓe nɔɔ wàlɛ́ manɛ kaa vuu tɔ̃ɔ ɓɔɔ a nɛɛ bii laa inabi ɓɔɔ zang ɓaa katɔ ɓɛɛ. 
ROM.11.18	Ka ruu nɔngkɔ, nɔɔ risi nasãng ɓɔɔ zang dɔlɔ ri katɔ naa vuu ɓɔɔ kpang, kpang. Nɔ́ɔ tuu yuu manɛ kpang, nɔɔ manɛ nasãng waati. Wu nɔkɔ yiti dĩiri kpang, ɓi dĩiri laa kɔ yiti nɔɔ.
ROM.11.19	Nɔɔ kɔɔ katɔ nɛɛ, “Zang dɔlɔ nasãng nɛɛ tɔɔ zang yaa m nɔng n tèng nɔng ɓarɛ”. 
ROM.11.20	Nɔngkɔ niizang. Zang dɔlɔ ri, ka ruu ɓɔɔ ri shing danggn kpang ɓɛɛ. A nɔɔ tèng nɔng ɓarɛ ɓi kaa ruu ɓɔɔ nɔɔ shing danggn tɔ ɓɛɛ. Nɔ́ɔ tuu yuu manɛ ka ruu ɓɔɔ nɔɔ tèng nɔng ɓarɛ tɔ kpang, nɔɔ kaa vɔrɔ kɔ jong. 
ROM.11.21	Laa nɛɛ yaa nasãng laa inabi ɓɔɔ zang ɓaa katɔ ɓɛɛ kpang. Nɔɔ kɔ̀ɔ́ ɓu nɛɛ naa yaa nɔɔ katɔ ya? 
ROM.11.22	Ka ruu nɔngkɔ, nɔɔ zi naa ɓɔɔ Laa jɛ̃ɛ zang ruu nɛɛ gnvɔ, nɛɛ tɔ̃ɔ ɓɔɔ wu palɛ zang ɓɛɛ. Jɛ̃ɛ zang ɓɔɔ ri palɛ vuu shi kpang ruu nɛɛ gnvɔ ning, a pàlɛ́ ɓi kaa nɔkɔ tɔ̃ɔ, nɔɔ nɛɛ yaa tɔ̃ɔ ɓɔɔ wu palɛ nɔɔ kpang ɓɛɛ. Naa nɔngkɔ kpang, zang dɔlɔ nɔɔ ditɔ jong. 
ROM.11.23	Zang Yahudi ri nɛɛ shing danggn tɔ tɔkn zang sɔɔrɔ ri tɔkn ka nɔng ɓarɛ. Ka ruu ɓɔɔ Laa zunung ɓɔɔ wu sɔɔrɔ ri katɔ ɓɛɛ. 
ROM.11.24	Zang ɓɔɔ ri zang Yahudi kpang, nɔɔ nwàng manɛ naa nasãng laa inabi ɓɔɔ ta ka waala, zang tiisi nɔɔ ka bii laa inabi ɓɔɔ zang ɓaa katɔ ɓɛɛ. Vuu keɓe zang palɛ gngn kpang. Zang Yahudi ri nwàng naa nasãng laa inabi ɓɔɔ zang ɓaa katɔ ɓɛɛ. Naa Laa tɔɔ, wu tiisi nasãng kɔ zang dɔlɔ ɓee ka laa ɓɔɔ zang dɔlɔ ri kagn, kpãa wu kpang tingkiring.
ROM.11.25	Rɛɛ manzung, ɓɔɔ nɔɔ zang Yahudi kpang, n kasɛ nɔɔ tuu yuu manɛ kpang. Tɔ̀ɔ n kɔɔ nɔɔ dĩiri vuu ɓɔɔ palɛ zang Isirela ɓɔɔ nɔɔ zi kpang ɓɛɛ. Zang ɓɔɔ ka teteng ɓarɛ ri taarɛ yuu dɔɔli. Ri nwáng nɔngkɔ sasak Laa wu ta yuu manɛ zang ɓɔɔ nɔɔ zang Yahudi kpang nandon. 
ROM.11.26	Naa ɓɔɔ zang naa ta yuu zang Isirela nandon keɓe. Labeenang Laa kɔɔyi tɔɔ,
ROM.11.26	“Zang ɓɔɔ tá yuu zang naa nwang
ROM.11.26	nyaa nɛɛ gari Siyona. Tɔɔ wu shingnɛ
ROM.11.26	zɔ̃ng Yakubu ri yaa vuu shi kpang palɛnang kati.
ROM.11.27	Wee vuu ɓɔɔ n a nyaa nɛɛ n palɛ nɛɛ ri ɓɛɛ kɔ,
ROM.11.27	ka ɓɔɔ n naa yàá ri gbalang vuu shi kpang ɓarɛ ɓɛɛ”.
ROM.11.28	Zang Yahudi ri ɓarɛ zang ɓɔɔ ri shing jĩng nɛɛ Laa kpang, ka ruu ɓɔɔ ri bɛ̃ɛ Ruu Tɔ̃ɔ Laa katɔ ɓɛɛ. A nɔɔ zang ɓɔɔ nɔɔ zi Laa kpang nɔɔ wàlɛ̀ Ruu Tɔ̃ɔ Laa tãanang kati. Ka ruu ɓɔɔ, Laa zɔ̃ng ri ɓarɛ katɔ ɓɛɛ, ri doo zang ɓɔɔ Laa kasɛ ri katɔ ɓɛɛ, ka ruu rɛɛ dabang dabang ɓarɛ ɓɛɛ. 
ROM.11.29	Ka ruu ɓɔɔ, Laa nɛɛ zɔ̃́ng zang tɔ, bɛ̃ɛ ri ɓi takpang, nɛɛ ti a zang vuu tɔ, tà ɓi tɔ̀ɔ́ tɔkn kpang. 
ROM.11.30	Ɓɔɔ nɔɔ zang ɓɔɔ nɔɔ zi Laa kpang ɓɛɛ, naa ɓɔɔ ka tĩng nɔɔ ɓaa shoo ka nyaa Laa kpang, kãntang keɓe gn manɛ kɔng Laa tɔ, ka ruu ɓɔɔ, zang Yahudi ri ɓaa shoo ka nyaa Laa kpang ɓɛɛ. 
ROM.11.31	Zang Yahudi doo nɔngkɔ, kãntang keɓe, ri ɓaa shoo ɓarɛ tɔ̀ɔ́ ka nyaa Laa kpang. Tɔ̀ɔ, gn ɓarɛ wu kɔng Laa kaa jong, naa ɓɔɔ kɔng wu ka yuu manɛ ɓɛɛ. 
ROM.11.32	Ka ruu ɓɔɔ, Laa risi zang piti naa zang ɓɔɔ wu mã ri ka sãa, ka ruu ɓɔɔ, ri ɓaa shoo ka nyaa ɓiɓɛ kpang ɓɛɛ. Nɛɛ tɔɔ, gn ɓarɛ wu kɔng wu kati.
ROM.11.33	Laa pàlɛ́ zang tɔ̃ɔ dɔɔli, ti zũng dɔɔli, a zi vuu piti. Zang ɓɔɔ zi naa ɓɔɔ Laa shii ka yuu vuu kpang, ruu ti zi gbalang ɓiɓɛ kpang. 
ROM.11.34+ROM.11.35	Naa ɓɔɔ labeenang Laa kɔɔ ɓɛɛ tɔɔ,
ROM.11.34+ROM.11.35	“Zang ɓɔɔ zi rɛɛ vuu ɓɔɔ Kpanti Laa rɛ̃rɛ kpang.
ROM.11.34+ROM.11.35	Zang ɓɔɔ kɔɔ wu ruu kagn kpang.
ROM.11.34+ROM.11.35	Wi á wu vuu tɔ gn, tɔ̀ɔ, wu sɔ̀ɔrɔ̀
ROM.11.34+ROM.11.35	zang kaɓa kati wiya?”
ROM.11.36	Vuu piti a nɛɛ bii Laa. Mãa vuu piti ka ruu ɓiɓɛ kɔ, a vuu piti ti gbãayu ka bii ɓiɓɛ ka nɔng. Rúu dɔɔ nɔɔ Laa dòndòng. Nɔngkɔ.
ROM.12.1	Rɛɛ manzung, ka ruu tɔ̃ɔ palɛnang Laa, ɓɔɔ Laa tusu ruu dɔɔli ɓɛɛ, n gaa nɔɔ katɔ gbãng gbãng. Nɔɔ a Laa yuu manɛ, naa vuu ɓɔɔ zang dɔɔ wu ɓɛɛ. Nɔɔ nɛɛ a wu yuu manɛ tɔ naa vuu vaa ɓɔɔ zang dɔɔ wu ɓɛɛ, a nɔɔ kaa doo ningkãari ɓɛɛ. Nɔɔ shing yuu manɛ kaa gbãng gbãng nɔɔ pàlɛ́ wu shonang ɓɔɔ shing wu, wu tãa tĩnang manɛ ɓɛɛ. Wee gbalang ɓɔɔ Laa kàsɛ̀ nɛɛ nɔɔ báng wu ɓɛɛ kɔ. 
ROM.12.2	Nɔ́ɔ yi tĩng nɛɛ vuu ɓɔɔ zang koo keɓe kasɛ palɛnang ɓɛɛ kpang. Nɔɔ yaa Laa wu kɔ̃sɔ nɔɔ yeti manɛ, wu a nɔɔ rɛ̃rɛnang ɓɔɔ shɔɔ. Tɔ̀ɔ, nɔ́ɔ zi vuu ɓɔɔ Laa kasɛ ɓɛɛ kati. Vuu ɓɔɔ tɔ̃ɔ, a ti shing wu tãa tĩnang, nɛɛ vuu ɓɔɔ daa naa katɔ ɓɛɛ. 
ROM.12.3	A ka ruu tɔ̃ɔ ɓɔɔ Laa pàlɛ̀ m ɓɛɛ, n kɔɔ nɔɔ nandon. Zang ɓu wu rɛ̃rɛ nɛɛ wu ɓa zang piti katɔ kpang. Wu rɛ̃rɛ teetee kɔ jong, wu gãsɛ yuu ɓiɓɛ nɛɛ danggn ɓɔɔ wu shing ka bii Laa ɓɛɛ. 
ROM.12.4	Bii ɓi gbete, a takɛ vuu kagn kaa zɔ̃ng zɔ̃ng. Vuu ɓu palɛ shonang ɓiɓɛ náabm̀. 
ROM.12.5	Ruu doo nɔngkɔ. Ruu dɔɔli, a ruu nwang kaa naa bii gbete kɔ nwani, ka ruu ɓɔɔ, ruu ɓakɛ bii gbete nɛɛ Kirisi ɓɛɛ. Zang ɓu yi zɔɔ naa ka bii. 
ROM.12.6	Ka ruu nɔngkɔ, zang ɓu wu palɛ shonang nɛɛ vuu ɓɔɔ Laa a wu ka gbalang ɓɔɔ Laa a wu ɓɛɛ. Naa Laa a ruu naa nɛɛ ruu kɔɔ zang ruu ɓiɓɛ, ruu kɔɔyi ka doo danggn ɓɔɔ ruu shing ɓɛɛ. 
ROM.12.7	Nɛɛ tɔɔ, ruu palɛ zɔɔ shonang, ruu palɛ shonang. Zang ɓɔɔ nɛɛ tusu zang vuu, ka vuu ɓɔɔ wu tusu ɓɛɛ. 
ROM.12.8	Zang ɓɔɔ nɛɛ mã zang danggn, ka danggn ɓɔɔ wu mã zang ɓɛɛ. Zang ɓɔɔ nɛɛ tɔɔ wu basɛ vuu ɓiɓɛ nɛɛ zang ɓɔɔ, wu bàsɛ̀ nɛɛ yeti gbete. Zang ɓɔɔ wukɔ nɛɛ zang bang, wu palɛ shonang nɛɛ kaka ɓiɓɛ ning. Zang ɓɔɔ nɛɛ palɛ zang tɔ̃ɔ, wu mã nyaa tĩng katɔ kpang.
ROM.12.9	Mɔ́ɔ kasɛ ruu zang nɛɛ sèé kpang. Vuu ɓɔɔ nɛɛ shi kpang, bɛ̃ɛ katɔ, mɔ́ɔ yiti ɓaa vuu ɓɔɔ tɔ̃ɔ gbãng gbãng ka yeti ɓaaɓɛ. 
ROM.12.10	Nɔɔ kasɛ ruu zɔɔ gbãng gbãng, ka ruu ɓɔɔ, nɔɔ kaa gbete ka gbalang Kirisi ɓɛɛ. Nɔ́ɔ zarɛ bii ka nɔng ɓɔɔ nɔɔ a zɔɔ bannang kpang. 
ROM.12.11	Nɔɔ pálɛ́ shonang nɛɛ kaka, nɔɔ si rang kpang. Nɔɔ pàlɛ́ Laa shonang nɛɛ yeti gbete. 
ROM.12.12	Gn ɓɔɔ nɔɔ shing ka vuu ɓɔɔ a ɓɛɛ, wu shing nɔɔ, nɔ́ɔ tãa tĩnang. Zang nɛɛ dang nɔɔ jĩng, nɔɔ mã danggn. Nɔɔ gaa Laa diki diki. 
ROM.12.13	Basɛ vuu naa ɓaaɓɛ nɛɛ ɓaazung ɓɔɔ ri dũng doo Laa kɔ, ɓɔɔ vuu ka naa ɓarɛ kpang ɓɛɛ. Ta zang zanti katɔ ka yeti gãa ɓaaɓɛ. 
ROM.12.14	Gàa Laa, wu palɛ zang ɓɔɔ ri dang nɔɔ jĩng tɔ̃ɔ. Gàa wu, wu palɛ ri tɔ̃ɔ, nɔɔ gàa wu, wu ku ri nyaa ka bii kpang. 
ROM.12.15	Nɔɔ tãa tĩnang nɛɛ zang ɓɔɔ ri tãa tĩnang, zang ɓɔɔ ri nɛɛ kaa nyavɔ nɔɔ ka nɛɛ ri. 
ROM.12.16	Nɔɔ gãng jĩng ka zang ɓɔɔ, naa ɓɔɔ nɔɔ gãng jĩng ka yuu manɛ ɓɛɛ. Nɔ́ɔ tuu yuu manɛ kpang. Nɔɔ ɓakɛ̀ yuu manɛ nɛɛ zang ɓɔɔ ri zang bang bang kpang. Nɔɔ rɛ̃̀rɛ̀ kpang nɛɛ nɔɔ zũng manɛ katɔ kpang.
ROM.12.17	Zang ɓɔɔ nɛɛ pàlɛ̀ nɔɔ shi kpang, nɔɔ wàa pãng doo nɛɛ vuu shi kpang kɔ kpang. Nɔɔ gãng jĩng kagn nɔ́ɔ pálɛ́ vuu ɓɔɔ zang piti ri zirɛ nɛɛ vuu tɔ̃ɔ ɓɛɛ. 
ROM.12.18	Palɛ vuu piti ɓɔɔ mɔɔ zunung katɔ ɓɛɛ, mɔɔ nwang ka nyaa zɔɔ nɛɛ zang piti. 
ROM.12.19	Manzung, nɔɔ wàa pãng kpang, nɔɔ yàa Laa kɔ jong, wu wàa nɔɔ pãng. Laa kɔɔ ka yeti labeenang ɓiɓɛ tɔɔ, “Nkɔ waa pãng, n shing ri, ri dang jĩng jong.” 
ROM.12.20	Labeenang Laa kɔɔyi tɔɔ, “Nyɔkɔ nɛɛ nyɔ zang ɓɔɔ shing jĩng nɛɛ mɔɔ kpang, a wu ɓaa vuu shaanang kɔ jong. Sutu nɛɛ mãa wu, a wu mii wu ɓooyi. Mɔɔ nɛɛ palɛ tɔ nɔngkɔ, yusɛ̃ɛ tuu wu dɔɔli, kɔng wu naa ɓɔɔ zang tɛ̃̀ɛ wu sheleng waa ka yuu ɓɛɛ”. 
ROM.12.21	Nɔɔ yaa vuu shi kpang wu ɓa kaka manɛ kpang. Nɔɔ ɓa kaka vuu shi kpang katɔ kɔ jong nɛɛ tɔ̃ɔ palɛnang.
ROM.13.1	Zang ɓu wu ɓaa shoo ka nyaa zang ɓɔɔ ri zang bang ɓarɛ ɓɛɛ. Ka ruu ɓɔɔ, ɓi Laa kɔ gbete a zang naa bannang nwannang ɓɛɛ. A zang kɔ ri nwáng zang bang ɓee, ɓi Laa shingnɛ ri nwàngnɛ. 
ROM.13.2	Ka ruu nɔngkɔ, zang ɓɔɔ nɛɛ shii bàng nɛɛ zang bang, bɛ̃ɛ ɓi vuu ɓɔɔ Laa palɛ ɓɛɛ. Zang ɓɔɔ nɛɛ palɛ nɔngkɔ, shingnɛ, zang wu dɔng wu ruu. 
ROM.13.3	Zang ɓɔɔ ri nɛɛ palɛ vuu tɔ̃ɔ, ri kaa vɔrɔ zang bang kpang. Zang ɓɔɔ ri pálɛ̀ vuu shi kpang kɔ, ri kaa vɔrɔ. Mɔɔ kasɛ nɛɛ mɔɔ kaa vɔrɔ zang bang kpang ya? Palɛ vuu ɓɔɔ tɔ̃ɔ, zang bang dɔ̀ɔ́ mɔɔ ditɔ. 
ROM.13.4	Ka ruu ɓɔɔ, zang bang ɓi jaafoo Laa ɓɛɛ. Pálɛ̀ shonang, nɛɛ tɔ̀ɔ wu yi mɔɔ naa kaa bii. Mɔɔ nɛɛ pálɛ̀ vuu shi kpang, mɔɔ ka vɔrɔ ɓiɓɛ katɔ, ka ruu ɓɔɔ, zang a wu bannang ka dalɛ waati kpang ɓɛɛ. Ɓi zang shonang Laa, jɛ̃ɛ zang ruu ka nung ɓɔɔ Laa nɛ̀ɛ́ jɛ̃ɛ zang ɓɛɛ. Wu dàng zang ɓɔɔ ri palɛ vuu shi kpang jĩng. 
ROM.13.5	Ka ruu nɔngkɔ, ɓaa shoo ka nyaa rɛɛ zang bang. Wu ka ruu ɓɔɔ mɔɔ kaa vɔrɔ, Laa dang mɔɔ jĩng ɓɛɛ kɔ shɛ̃ɛning kpang. Ka ruu ɓɔɔ, mɔɔ zi tɔ ka yeti ɓaaɓɛ nɛɛ, mɔɔ nɛ̀ɛ́ pálɛ̀ nɔngkɔ ɓɛɛ. 
ROM.13.6	Wee doo vuu ɓɔɔ shingnɛ nɔɔ shu saka tipi ɓɛɛ kɔ. Ka ruu ɓɔɔ, zang bang ri ɓarɛ zang shonang Laa ɓɔɔ ri a yuu ɓarɛ nɛɛ ri palɛ shonang keɓe ɓɛɛ. 
ROM.13.7	Vuu ɓɔɔ ri nɛɛ dṹng nɔɔ, nɔɔ shu ri ta. Nɔɔ shù zang ɓɔɔ ta saka tipi, saka tipi. Nɔɔ a zang ɓɔɔ ri ta saka ka yuu vuu ɓɔɔ nɔɔ mãlɛ́ ɓɛɛ, saka ɓiɓɛ. Zang ɓɔɔ nɛɛ daa naa sennang katɔ, nɔɔ seng wu. Nɔɔ a zang ɓɔɔ daa naa bannang katɔ, bannang.
ROM.13.8	Zang ɓɔɔ wu dũ̀ng nɔɔ nyaa kɔ́pɔ́ vuu ɓɔɔ kpang. Zang ɓɔɔ wu dũng nɔɔ nyaa kɔ́pɔ́ ruu zang kasɛnang kɔ shɛ̃ɛning. Ka ruu ɓɔɔ, zang piti ɓɔɔ nɛɛ kasɛ ruu shɔnzang katɔ, dṹng vuu ɓɔɔ nyaa dannang Laa kɔɔ ɓɛɛ tɔ. 
ROM.13.9	Nyaa ɓɔɔ Laa dangnɛ nɛɛ, “Mɔɔ palɛ dũndũng kpang, mɔɔ nyɔ zang vɔrɔ kpang, mɔɔ ɓɔ̀ɔ shɔngɓɔ kpang, mɔɔ shing jĩng ka vuu zang kpang.” Nyaa ɓɔɔ Laa dangnɛ kɛɓɛ, nɛɛ ɓɔɔ yaa ɓɛɛ piti, ri kɔɔ ɓi doo vuu gbete kɔ nɛɛ ɓɔɔ tɔɔ, “Nɔɔ kasɛ ruu shɔnzang naa ɓɔɔ nɔɔ kasɛ yuu manɛ ɓɛɛ.” 
ROM.13.10	Zang ɓɔɔ nɛɛ kasɛ ruu shɔnzang katɔ, pàlɛ̀ wu vuu shi kpang, kpàng. Naa mɔɔ kasɛ ruu shɔnzang, mɔɔ dũng nyaa ɓɔɔ Laa dangnɛ tɔ nandon.
ROM.13.11	Nɔɔ palɛ vuu keɓe, ka ruu ɓɔɔ nɔɔ zi diki keɓe tɔ ɓɛɛ. Laa ɓɔɔ nɔɔ hìngsí jĩng nɛɛ hingro a tɔ. Ka ruu ɓɔɔ, diki ɓɔɔ zang ta yuu ɓuru kagn, a naabm tɔ, ɓa ɓɔ̀ɔ́ diki ɓɔɔ ruu gaayu danggn shinnang ka bii Yeesɔ Kirisi kagn tɔ. 
ROM.13.12	Nwàng kaa naa ɓɔɔ nɔng gãntɛ kana, nɔng laagɛ̃ a kaa tɔ ɓɛɛ. Ruu yaa vuu shi kpang ɓɔɔ zang ri palɛ ka nɔng ɓɔɔ tɔ̀ɔ katɔ ɓɛɛ ta. Ruu palɛ vuu ɓɔɔ zang ɓɔɔ ri nwàng ka nɔng ɓɔɔ yakɛ katɔ ri palɛ ɓɛɛ. 
ROM.13.13	Rúu gaayu nwannang waasɛ̃, naa zang ɓɔɔ ri nwang ka nɔng ɓɔɔ yakɛ katɔ ɓɛɛ. Wu ka ɓɔɔ nɔɔ gaarɛ zɔɔ, nɔɔ ɓooro saa ɓɛɛ kpang, nɔɔ palɛ dũndũng kpang, nɔɔ ti pálɛ̀ shi kpang, kpang, nɔɔ hàa nyaa kpang, nɔɔ ti kaa sũnyaa kpang. 
ROM.13.14	Nɔɔ yaa Kpanti Yeesɔ Kirisi wu ta rɛ̃rɛnang manɛ. Nɔ́ɔ ràa shoo tɔ̀ɔ́ vuu ɓɔɔ bii manɛ ɓɔɔ palɛ vuu shi kpang kasɛ ɓɛɛ kpang.
ROM.14.1	Zang ɓɔɔ nɛɛ shing danggn doo rɛ̃rɛkɛ, nɔɔ ta wu katɔ ka teteng manɛ. Nɔ́ɔ laa nyaa kaa tɔ̀ɔ́ nɛɛ wu ka ruu vuu ɓɔɔ nɔɔ kasɛ nɛɛ wu palɛ, nɛɛ vuu ɓɔɔ wu kasɛ nɛɛ wu palɛ ɓɛɛ kpang. 
ROM.14.2	Zang ɓɔɔ danggn shinnang ɓiɓɛ yàá wu gbalang katɔ wu shaa vuu piti, a zang ɓɔɔ shing danggn doo rɛ̃rɛkɛ shaa ɓi sɔ̃ngkɔ kɔ shɛ̃ɛning. 
ROM.14.3	Zang ɓɔɔ shaa vuu piti keɓe, wu tɔɔ kpang nɛɛ wu ɓa zang ɓɔɔ shaa ɓi sɔ̃ngkɔ keɓe katɔ kpang. Zang ɓɔɔ shaa ɓi sɔ̃ngkɔ, wu ti dɔng zang ɓɔɔ shaa vuu piti ruu kpang, nɛɛ wu palɛ vuu shi kpang tɔ, ka ruu ɓɔɔ, wu bɛ̃ɛ vuu ɓi gbete kpang ɓɛɛ kpang. Ka ruu ɓɔɔ, Laa tá wu ɓi tɔ ɓɛɛ. 
ROM.14.4	Mɔɔ dɔng zang shonang zang ɓɔɔ ruu kpang. Ɓi dabang gãa ɓiɓɛ kɔ kɔɔ shɛ̃ɛning nɛɛ zang shonang ɓiɓɛ palɛ vuu tɔ̃ɔ. Nɛɛ ti palɛ shi kpang wukɔ kɔɔyi. Shii ditɔ, ka ruu ɓɔɔ, Laa yi wu naa katɔ ka bii wu shiiyi ɓɛɛ.
ROM.14.5	Zang ɓɔɔ kɔɔ ɓi nɛɛ, diki keɓe ɓa diki ɓɔɔ nimbang katɔ. Zang ɓɔɔ ti kɔɔ ɓi nɛɛ diki piti ɓi gbete. Zang ɓɔɔ wu rɛ̃rɛ ka yeti ɓiɓɛ waasɛ̃, ka yuu vuu ɓɔɔ wu shing gn nɛɛ tɔ̃ɔ ɓɛɛ. 
ROM.14.6	Zang ɓɔɔ nɛɛ tɔɔ, diki ɓɔɔ ɓa ɓɔɔ nimbang katɔ, kɔɔ nɔngkɔ, ka ruu ɓɔɔ, kasɛ nɛɛ wu a Laa bannang ɓɛɛ. Zang ɓɔɔ nɛɛ shaa vuu piti, shaa ka Ruu Laa, ka ruu ɓɔɔ zãa Laa katɔ ɓɛɛ. Zang ɓɔɔ nɛɛ bɛ̃ɛ vuu piti shaanang, bɛ̃ɛ ka Ruu Laa, a ti zã̀a wu katɔ. 
ROM.14.7	Zang ɓɔɔ kagn teteng ɓuru, nwàng nwannang yuu ɓiɓɛ kpang, a ti vɔ vɔrɔ yuu ɓiɓɛ kpang. 
ROM.14.8	Ruu nɛɛ nwangnɛ, ruu nwàng ɓuru nwannang Laa. A ruu nɛɛ ti vɔrɛ, ruu vɔ ɓuru ka ruu ɓɔɔ tɔ̀ɔ, zang a Laa bannang ɓɛɛ. Naa ruu nwàng doo ningkãari, a naa ruu vɔ doo katɔ, ruu ɓuru zang Laa. 
ROM.14.9	Ka ruu vuu keɓe kɔ, Kirisi vɔrɛ, a Laa wisi wu paa ningkãari tɔkn, tɔ̀ɔ, wu nwàng kaa Kpanti zang ɓɔɔ ri vɔlɔ tɔ, nɛɛ zang ɓɔɔ ri doo ningkãari ɓɛɛ. 
ROM.14.10	A mɔɔ dɔng ɓaazung, ɓɔɔ dũng doo Laa kɔ ruu ka ruu viya? A mɔɔ zí ɓaazung, ɓɔɔ dũng Laa kɔ naa vuu ɓɔɔ kpang ka ruu viya? Rùu nandon, ruu naa shii ditɔ ka tĩng Laa, wu dɔng rùu, rúu. 
ROM.14.11	Naa ɓɔɔ Laa kɔɔ ka yeti labeenang ɓiɓɛ ɓɛɛ tɔɔ,
ROM.14.11	“ ‘Niizang n kɔɔ nɔɔ, naa wee n nwàng ningkãari dòndòng ɓee.’
ROM.14.11	‘Zang piti ri naa tang m ditɔ
ROM.14.11	nɛɛ gutu. Zang piti ri kɔɔ ditɔ nɛɛ nkɔ Laa.’ ”
ROM.14.12	Zang naa shing zang ɓu ditɔ, wu kɔɔ Laa vuu ɓɔɔ wu palɛ ɓɛɛ.
ROM.14.13	Ka ruu nɔngkɔ, ruu yaa ruu ɓɔɔ ruu dɔng zɔɔ ɓɛɛ ta. Nɔ́ɔ shing ka yeti manɛ nɛɛ nɔɔ shing ɓaazung ɓɔɔ dũng doo Laa kɔ, wu kpaa doo kpang, wu ti palɛ vuu shi kpang, kpang. 
ROM.14.14	N ɓɔɔ n shing danggn tɔ nɛɛ bii Kpanti Yeesɔ ɓɛɛ, n zi m tɔ nɛɛ, vuu shaanang ɓɔɔ ɓi shi kpang, ɓi kagn kpang. Naa zang ɓɔɔ nɛɛ tɔɔ vuu keɓe shi kpang, ɓi ti shi kpang ka jĩng ɓiɓɛ. 
ROM.14.15	Naa mɔɔ lasɛ ɓaazung ɓɔɔ dũng doo Laa kɔ yeti, ka ruu vuu ɓɔɔ mɔɔ shaa ɓɛɛ. Mɔɔ palɛ vuu keɓe ɓi tɔ̀ɔ́ ka ruu ɓɔɔ mɔɔ kasɛ ruu ɓiɓɛ katɔ kpang. Mɔɔ yaa vuu shaanang ɓɔɔ mɔɔ shaayi, wu ningsi zang ɓɔɔ Kirisi vɔ ka ruu ɓiɓɛ kpang. 
ROM.14.16	Mɔɔ shingnɛ vuu shaanang ɓɔɔ mɔɔ ɓàa nɛɛ tɔ̃ɔ, zang a wu nung shi kpang, kpang. 
ROM.14.17	Ka ruu ɓɔɔ, vuu ɓɔɔ Laa kasɛ, wukɔ vuu shaanang nɛɛ vuu ɓoonang kpang. Laa kasɛ nɛɛ zang nwang zang tɔ̃ɔ ka tĩng ɓiɓɛ, ti kasɛ nɛɛ zang nwang ka nyaa zɔɔ nɛɛ wu, a zang ti tãa tĩnang ɓɔɔ Suru Laa shingnɛ ɓɛɛ. 
ROM.14.18	Zang ɓɔɔ nɛɛ palɛ Kirisi shonang naa weɓe, shingnɛ, Laa tãa tĩnang, wu ti shingnɛ, shɔnzang wu kasɛ vuu ɓɔɔ wu palɛ ɓɛɛ.
ROM.14.19	Ka ruu nɔngkɔ, diki diki, rúu shing jĩng ka vuu ɓɔɔ shingnɛ zang ri nwang ka nyaa zɔɔ ɓɛɛ. Ruu ti yì zɔɔ naa kagn, ruu shing danggn gbãng gbãng. 
ROM.14.20	Mɔɔ lasɛ vuu ɓɔɔ Laa palɛ, ka ruu vuu shaanang kpang. Vuu shaanang piti ɓi tɔ̃ɔ. A naa nɔɔ shaa vuu piti ɓɔɔ shing zang ɓɔɔ, wu pálɛ́ vuu shi kpang, nɔɔ palɛ vuu shi kpang tɔ. 
ROM.14.21	Naa mɔɔ yaa yɔpɔ shaanang, nɛɛ sàa ɓoonang, nɛɛ vuu piti ɓɔɔ mɔɔ palɛ, ɓɔɔ shing ɓaazung ɓɔɔ dũng doo Laa kɔ, wu palɛ vuu shi kpang ɓɛɛ, mɔ̀ɔ palɛ vuu tɔ̃ɔ tɔ. 
ROM.14.22	Vuu ɓɔɔ mɔɔ shing ka yeti ɓaaɓɛ, ka yuu vuu keɓe ɓi ka teteng ɓaaɓɛ nɛɛ Laa. Tĩnang tãanang ɓi ɓɔ̀ɔ́ zang ɓɔɔ zi tɔ, ka yeti ɓiɓɛ nɛɛ vuu ɓɔɔ wu pálɛ̀ ɓi tɔ̃ɔ ɓɛɛ. 
ROM.14.23	Naa nɛɛ zì kpang, nɛɛ vuu kɔ wu shaa ɓee, naa wu pálɛ̀ vuu shi kpang ya, naa wu palɛ vuu tɔ̃ɔ ya ɓɛɛ. Naa shaayi, Laa dɔng wu ruu katɔ, nɛɛ wu palɛ vuu shi kpang tɔ. Ka ruu ɓɔɔ palɛ vuu keɓe, ka ruu ɓɔɔ ka doo danggn ɓɔɔ wu shing kpang ɓɛɛ. Vuu piti ɓɔɔ zang palɛ ka doo danggn ɓɔɔ zang shingnɛ, nɛɛ vuu bìí tɔ̃ɔ ɓɛɛ kpang, zang keɓe palɛ vuu shi kpang ɓi tɔ.
ROM.15.1	Ɓɔɔ ruu shing danggn ɓuru tɔ gbãng gbãng ɓɛɛ, ruu yi zang ɓɔɔ ri shing danggn doo rɛ̃rɛkɛ naa ka bii, ri shing danggn jong gbãng gbãng. Rúu pálɛ̀ vuu ɓɔɔ shing ruu, rukɔ tãa tĩnang ka bm gbete kpang. 
ROM.15.2	Zang ɓu wu pàlɛ̀ ɓeezung ɓɔɔ dũng doo Laa kɔ, vuu ɓɔɔ shing wu tãa tĩnang ɓɛɛ, wu ti shing wu, wu zũng danggn. 
ROM.15.3	Ka ruu ɓɔɔ, Kirisi palɛ ɓi vuu ɓɔɔ wu tãa tĩnang ka bm kpang ɓɛɛ. Naa ɓɔɔ labeenang Laa kɔɔ ɓɛɛ, “Dãanang ɓɔɔ zang dãa nɔɔ, zang dãa Nkɔ”. 
ROM.15.4	Vuu ɓɔɔ zang bee ka yeti labeenang Laa piti, zang beeyi nɛɛ wu kpɛ̃ɛrɛ ruu, wu mã ruu danggn, tɔ̀ɔ, ruu shing gn kati. 
ROM.15.5	Laa ɓɔɔ wukɔ shing nɔɔ, nɔɔ mã danggn, nɔɔ ti yi tĩng ka vuu ɓɔɔ nɔɔ shing gn palɛnang ɓɛɛ, wu shingnɛ nɔ́ɔ nwang ka nyaa zɔɔ. Nɔ́ɔ pálɛ́ shonang ɓɔɔ Yeesɔ Kirisi pálɛ́ ɓɛɛ. 
ROM.15.6	Tɔ̀ɔ, nɔ́ɔ goo nyaa kaa gbete, nɔ́ɔ dɔɔ Làá kpanti ɓuru Yeesɔ Kirisi, ɓɔɔ wukɔ ti Daa ɓiɓɛ ɓɛɛ.
ROM.15.7	Nɔɔ ta zɔɔ katɔ nɛɛ tĩnang, tɔ̀ɔ, zang ri dɔɔ Laa kati. Naa ɓɔɔ Kirisi ta nɔɔ ɓɛɛ. 
ROM.15.8	N kɔ̀ɔ nɔɔ, Kirisi nwàng zang ɓɔɔ palɛ zang Yahudi shonang, tɔɔ, wu tusu nɛɛ Laa palɛ vuu ɓɔɔ wu kɔɔyi nɛɛ wu pálɛ̀ ɓɛɛ katɔ. Tɔɔ, wu shingnɛ, nyaa ɓɔɔ wu a rɛɛ dabang ɓuru wu nwang kaa niizang. 
ROM.15.9	Nɛɛ tɔɔ, wu ti shing zang ɓɔɔ ri zang Yahudi kpang ri dɔ̀ɔ Laa jong ka ruu gn ɓarɛ ɓɔɔ kɔng wu ɓɛɛ. Naa ɓɔɔ zang bee ka yeti labeenang Laa ɓɛɛ nɛɛ,
ROM.15.9	“Ka ruu nɔngkɔ, n dɔ̀ɔ mɔɔ ka teteng zang
ROM.15.9	ɓɔɔ ri zang Yahudi kpang,
ROM.15.9	N gaa soo, n dɔɔ mɔɔ nɛɛ mani.”
ROM.15.10	Zang ti bee tɔkn nɛɛ,
ROM.15.10	“Zang ɓɔɔ ri zang Yahudi kpang,
ROM.15.10	nɔɔ ɓakɛ zɔɔ nɛɛ zang ɓɔɔ
ROM.15.10	Laa shɛ̃ɛrɛ ri katɔ ɓɛɛ, nɔɔ tãa tĩnang.”
ROM.15.11	Tɔkn nɛɛ,
ROM.15.11	“Zang ɓɔɔ ri zang Yahudi kpang, nɔɔ dɔɔ Laa ta.
ROM.15.11	Zang ɓɔɔ ri ka koo piti ri dɔɔ Laa ta.”
ROM.15.12	Ishaya ti kɔɔyi nɛɛ,
ROM.15.12	“Zɔ̃ng Jeesi gbete a ditɔ,
ROM.15.12	zang naa nwangsɛ wu, wu nwang kpanti
ROM.15.12	zang ɓɔɔ ri zang Yahudi kpang ɓɛɛ, a ri naa
ROM.15.12	shing gn ɓarɛ ka bii ɓiɓɛ”.
ROM.15.13	Laa ɓɔɔ wukɔ shingnɛ nɔɔ shing gn ɓɛɛ, wu shingnɛ nɔɔ tãa tĩnang gbãng gbãng ka yeti manɛ, yeti manɛ wu ti valɛ. Tɔ̀ɔ, Suru Laa wu a nɔɔ naa, nɔɔ shing gn kaa gbãng gbãng.
ROM.15.14	Manzung ɓɔɔ ri dũng doo Laa kɔ ɓɛɛ, n nɛɛ yuu mɛɛ n zi tɔ, nɔɔ palɛ tɔ̃ɔ dɔɔli. Nɔɔ ti zi vuu ɓɔɔ nɔɔ palɛ tɔ nandon. Nɔɔ zunung naa ɓɔɔ nɔɔ tusu zɔɔ vuu tɔ. 
ROM.15.15	Ka labeenang kɔ n bèé nɔɔ ɓee, n waasɛ nɔɔ vuu ɓɔɔ kpang ka yuu vuu ɓɔɔ, n kpaa nɔɔ danggn ɓarɛ ɓɛɛ. N waasɛ nɔɔ vuu ɓɔɔ kpang, ka ruu bannang ɓɔɔ Laa a m ɓɛɛ. 
ROM.15.16	N nwàng zang shonang Yeesɔ Kirisi, nɛɛ n palɛ zang ɓɔɔ ri zang Yahudi kpang shonang. N kɔɔ ri Ruu Tɔ̃ɔ Laa, tɔ̀ɔ, zang ɓɔɔ ri zi Laa kpang, ri nwang kaa naa vuu ɓɔɔ zang a Laa, ɓɔɔ shing Laa wu tãa tĩnang ɓɛɛ. Ɓɔɔ Suru Laa risi nwang tɔ̃ɔ ɓɛɛ. 
ROM.15.17	Ka ruu ɓɔɔ, n ɓakɛ bii nɛɛ Yeesɔ Kirisi n làkɛ́ jĩng katɔ ka ruu shonang ɓɔɔ n pàlɛ́ Laa ɓɛɛ. 
ROM.15.18	N rang yee, n waasɛ vuu ɓɔɔ kpang ka yuu vuu ɓɔɔ Kirisi shing m n palɛ ɓɛɛ. Ka ɓɔɔ n shing zang ɓɔɔ ri zang Yahudi kpang, ri ɓaa shoo kaa tɔ ka nyaa Laa ɓɛɛ. N shing ri nɛɛ rúu ɓɔɔ n kɔɔ ri, nɛɛ vuu ɓɔɔ n palɛ ɓɛɛ. 
ROM.15.19	Nɛɛ vuu ɓɔɔ zang zirɛ zang mã naa ka danggn, a ɓɔɔ vuu ɓɔɔ Suru Laa palɛ nɛɛ naa vuu palɛnang ɓiɓɛ ɓɛɛ. Ka rakɛnang ɓɔɔ n gaayu nɛɛ Urushalima, n riki nɔng nandon, n daa nɛɛ mani ka Ilirikum ɓɛɛ, n hangsɛ zang Ruu Laa kɔɔnang tɔ nandon ka yuu Kirisi. 
ROM.15.20	Vuu ɓɔɔ n kasɛ ka yeti mɛɛ gbete ɓɛɛ, ɓi nɛɛ ɓɔɔ n kɔɔ zang Ruu Tɔ̃ɔ Laa ka nɔng ɓɔɔ zang tãa ruu Yeesɔ Kirisi gn kpang ɓɛɛ. Ka ruu ɓɔɔ, nɛ̀ɛ́ nwang naa ɓɔɔ n mãa gãa m ka yuu doo gãa ɓɔɔ zang ɓɔɔgn loo ɓɛɛ, ɓɛɛ. 
ROM.15.21	Naa ɓɔɔ zang bee ka yeti labeenang Laa ɓɛɛ nɛɛ,
ROM.15.21	“Zang ɓɔɔ zang kɔ̀ɔ ri ruu ɓiɓɛ gn kpang, ri naa
ROM.15.21	zi wu ditɔ, a zang ɓɔɔ ri tãa gn kpang, ri
ROM.15.21	naa zi vuu ɓɔɔ kagn ɓɛɛ ditɔ”.
ROM.15.22	Vuu ɓɔɔ zãa m anang bii manɛ doo tɛ̃ɛ tɛ̃ɛ ɓɛɛ kɔ. 
ROM.15.23	Kãntang keɓe n hangsɛ shonang mɛɛ tɔ ka rɛɛ tipi keɓe. Ka ruu ɓɔɔ, bɛ̀ɛ́ n kasɛ n tɔɔ n daa ka bii manɛ ka rɛɛ saa kɔ tɛɛ ɓee. 
ROM.15.24	N shing gn anang tɔ kati kãntang. N nɛɛ yupaa tipi Asabaniya daanang tɔ, n naa leng nɔɔ ka gbalang. N nɛɛ nwang tɔ nɛɛ nɔɔ diki nɛɛ bee tɔ tɔkɔlɔng, nɔ́ɔ yi m naa kagn, n daa Asabaniya. 
ROM.15.25	A kãntang keɓe, n daa doo ka gari Urushalima, n daa a ri vuu ɓɔɔ yi ri naa ka bii ɓɛɛ. 
ROM.15.26	Ka ruu ɓɔɔ, zang ɓɔɔ ri dũng Laa ɓɔɔ ri ka Makidoniya nɛɛ Akaya ri zɔ̃ng nɛɛ yeti ɓarɛ nɛɛ ri yi zang ɓɔɔ vuu ka naa ɓarɛ kpang, ɓɔɔ ri ka teteng zang ɓɔɔ ri dũng Laa ka Urushalima ɓɛɛ naa ka bii. 
ROM.15.27	Rikɔ zɔ̃ng nɛɛ yeti ɓarɛ nɛɛ ri palɛ. Niizang, daa ɓɔɔ ri yi zang ɓɔɔ vuu ka naa ɓarɛ kpang naa katɔ ka bii. Zang ɓɔɔ ri zang Yahudi kpang, ri walɛ vuu tɔ̃ɔ ɓɔɔ Laa a zang Yahudi ka ruu suru ɓarɛ ɓɛɛ tɔ jong. Daa naa ɓɔɔ zang ɓɔɔ ri zang Yahudi kpang ri bàsɛ́ vuu naa ɓarɛ tɔ jong nɛɛ zang Yahudi. 
ROM.15.28	N nɛɛ hangsɛ shonang keɓe tɔ. N nɛɛ a ri vuu ɓɔɔ ri kpalɛ ri tɔ nandon. N yupaa daanang Asabaniya kati, n leng nɔɔ kaa gbalang. 
ROM.15.29	N zi tɔ nɛɛ n nɛɛ a tɔ ka bii manɛ, n shingnɛ Kirisi wu palɛ nɔɔ tɔ̃ɔ gbãng gbãng.
ROM.15.30	Manzung ɓɔɔ ri dũng dòo Laa kɔ ɓɛɛ, n gaa nɔɔ nɛɛ nung Kpanti Yeesɔ Kirisi, a ɓɔɔ nɛɛ kasɛnang ɓɔɔ Suru Laa a ruu ɓɛɛ, nɔɔ ɓakɛ yuu nɛɛ n. Nɔɔ gaa m Laa jong gbãng gbãng 
ROM.15.31	Nɔɔ gaayi nɛɛ, zang ɓɔɔ ri shing danggn ɓarɛ ka bii Laa kpang, ɓɔɔ ri ka tipi Yahudi, ri pálɛ̀ m vuu ɓɔɔ kpang. Nɛɛ zang ɓɔɔ ri dũng Laa ɓɔɔ ri ka Urushalima ri tãa tĩnang vuu ɓɔɔ n átɛ̀ ri ɓɛɛ. 
ROM.15.32	Tɔ̀ɔ, n tãa tĩnang kaa ɓɔɔ n á ka bii manɛ ɓɛɛ. Laa nɛɛ kasɛ tɔ ɓɛɛ, tɔ̀ɔ, n tãa tĩnang jĩng ɓɔɔ n naa leng ka nɔɔ, n ɔ̃sɔ kati. 
ROM.15.33	Laa ɓɔɔ wukɔ shingnɛ ruu nwàng ka nyaa zɔɔ, wu nwang nɛɛ nɔɔ nandon. Nɔngkɔ.
ROM.16.1	N kasɛ nɔɔ zirɛ nɛɛ Fibi, jaa soro ɓɔɔ shing danggn dòo naa ɓɔɔ ruu shing kɔ, ɓi zang tɔ̃ɔ. Fibi keɓe, palɛ zang Laa shonang ka gari Sensheriya. 
ROM.16.2	Nɔ́ɔ ta wu naa zang ɓɔɔ ɓi ɓɔɔ Laa ɓɛɛ, naa ɓɔɔ zang Laa ri ta zɔɔ ɓɛɛ. Nɔ́ɔ a wu vuu ɓɔɔ wu kasɛ ka naa manɛ ɓɛɛ. Ka ruu ɓɔɔ, pàlɛ̀ zang tɔ̃ɔ tɔ dɔɔli a ti pàlɛ̀ m jong ɓɛɛ.
ROM.16.3	Nɔɔ jèe m Pirisila nɛɛ ɓeevɛ Akpiila nyaa. Zang ɓɔɔ ruu pálɛ̀ Yeesɔ Kirisi shonang nɛɛ ri ɓɛɛ. 
ROM.16.4	Ri á zang yuu ɓarɛ nɛɛ, zang nyɔ rikɔ jong vɔrɔ, ka nung ɓɔɔ zang nyɔ m ɓɛɛ. N zãa ri tɔ gbãng gbãng. Wu nkɔ zã̀á ri ka bm kpang, zang ɓɔɔ bɛ̀ɛ́ ri zi Laa kpang, a ri dũng kaa Laa nandon, ri zã̀á ri jong.
ROM.16.5	Nɔɔ jèe m zang ɓɔɔ ri dũng Laa ɓɔɔ ri kpálɛ̀ yuu ka gãa ɓarɛ nyaa jong.
ROM.16.5	Nɔ́ɔ jèe m masang Abinɛtu ɓɔɔ n kasɛ wu dɔɔli ɓɛɛ nyaa. Wukɔ zang tĩng shɔɔnang ka tipi Asiya ɓɔɔ shing danggn ka bii Yeesɔ Kirisi ɓɛɛ.
ROM.16.6	Nɔɔ jèe Marayamu ɓɔɔ palɛ shonang tɔ gbãng gbãng ka ruu manɛ ɓɛɛ, nyaa.
ROM.16.7	Nɔ́ɔ jee Adaranika nɛɛ Yuniya, ɓɔɔ ri doo zang Yahudi naa nkɔ, ɓɔɔ zang mã ri nɛɛ n ka sãa ɓɛɛ nyaa. Zang zi ri nung tɔ gbãng gbãng ka teteng rɛɛ zang shonang Kirisi. Rikɔ gaayu Laa dũnnang shɔɔnang, a n naa dũngnɛ.
ROM.16.8	Nɔɔ jèe m masang Ampiliyalu ɓɔɔ n kasɛ wu gbãng gbãng nyaa, ka ruu ɓɔɔ, wu zang Kpanti Kirisi naa nkɔ ɓɛɛ.
ROM.16.9	Nɔ́ɔ jèe m Urubanu zang ɓɔɔ ruu palɛ shonang Kirisi nɛɛ wu ɓɛɛ nyaa. Nɔɔ ti jèe m masang Isitaki ɓɔɔ n kasɛ wu dɔɔli ɓɛɛ nyaa.
ROM.16.10	Nɔɔ jèe m Abali ɓɔɔ zang ri zi tɔ nɛɛ palɛ Kirisi shonang nɛɛ yeti gbete ɓɛɛ nyaa. Nɔ́ɔ ti jèe m zang ɓɔɔ ri ka gãa Aristobulu ɓɛɛ nyaa.
ROM.16.11	Nɔɔ jèe m Hirodiyɔn nyaa. Hirodiyɔn ɓi doo zang Yahudi kɔ naa nkɔ.
ROM.16.11	Nɔ́ɔ ti jèe m zang ɓɔɔ ri dũng doo Kpanti Yeesɔ kɔ ɓɔɔ ri ka gãa Narikisa ɓɛɛ nyaa.
ROM.16.12	Nɔɔ jèe m rɛɛ Tarafina nɛɛ Tarafusa nyaa. Ri pàlɛ́ Laa doo shonang kɔ.
ROM.16.12	Nɔ́ɔ ti jèe masang Barasisa ɓɔɔ n kasɛ wu dɔɔli ɓɛɛ nyaa. Ɓi jaa soro ɓɔɔ pálɛ́ shonang Kpanti Yeesɔ tɔ dɔɔli ɓɛɛ.
ROM.16.13	Nɔɔ jèe m Rufu nyaa. Zang ɓɔɔ ɓa zang piti nɛɛ shonang Kpanti Yeesɔ palɛnang ɓɛɛ.
ROM.16.13	Nɔ́ɔ ti jèe m ɓéenàa ɓɔɔ nwang kaa doo nàá mɛɛ kɔ ɓɛɛ, nyaa.
ROM.16.14	Nɔɔ jèe m rɛɛ Asekiritu, nɛɛ Filigon nɛɛ Hami nɛɛ Patoroba nɛɛ Hama nɛɛ rɛɛ zang piti ɓɔɔ ri dũng dòo Kpanti Yeesɔ kɔ, ɓɔɔ ri nɛɛ zɔɔ ɓɛɛ, nyaa.
ROM.16.15	Nɔɔ jèe m rɛɛ Filologu nɛɛ Juliya, a ɓɔɔ Neru nɛɛ ɓéenàa, a Olimpa nɛɛ zang piti ɓɔɔ ri dũng dòo Laa kɔ, ɓɔɔ ri nɛɛ zɔɔ ɓɛɛ nyaa.
ROM.16.16	Nɔɔ jèe zɔɔ nyaa, nɔɔ kɔ̃ng zɔɔ katɔ, naa ɓɔɔ zang ɓɔɔ ri dũng Kirisi ri palɛ ɓɛɛ.
ROM.16.16	Zang ɓɔɔ ri dũng doo Kirisi kɔ nɛɛ nɔng piti piti ri jée nɔɔ nyaa.
ROM.16.17	Manzung, ɓɔɔ ri dũng doo Laa kɔ ɓɛɛ, n gaa nɔɔ katɔ, nɔɔ gãng jĩng ka zang ɓɔɔ ri basɛ teteng zang, a ri ti shing zang ɓɔɔ ri shing danggn, ri yaa gbalang Laa ɓɛɛ. Ri tusu nɔɔ vuu náa ɓɔɔgn naa ɓɔɔ zang tusu nɔɔ tɔ ɓɛɛ kpang. Nɔɔ yaa gbalang ɓarɛ katɔ. 
ROM.16.18	Ka ruu ɓɔɔ, zang ɓɔɔ ri palɛ naa weɓe ri pàlɛ́ ɓarɛ Kpanti ɓuru Kirisi shonang kpang, ri kãa ɓarɛ ɓɔɔ buru ɓarɛ. Ri nwãarɛ zang ɓɔɔ ri zi vuu kpang nɛɛ nyaa ɓɛlɛɓɛlɛ, nɛɛ nyaa tĩnang ɓarɛ. 
ROM.16.19	Zang piti ri tãa nyaa naa ɓɔɔ nɔɔ yiti Ruu Laa gbãng gbãng ɓɛɛ tɔ. Ka ruu nɔngkɔ, n tãa tĩnang manɛ. N kasɛ nɔɔ zũng katɔ ka ɓɔɔ nɔɔ palɛ vuu tɔ̃ɔ ɓɛɛ. Ruu manɛ wu hãa kagn nɛɛ vuu shi kpang, kpang. 
ROM.16.20	Laa ɓɔɔ shing ruu, ruu nwang ka nyaa zɔɔ naa lasɛ naa vuu palɛnang Sheetang ditɔ, wu shingnɛ nɔ́ɔ náa Sheetang kaa nɛɛ doo. N gaayi Kpanti ɓuru Yeesɔ Kirisi wu palɛ nɔɔ tɔ̃ɔ. 
ROM.16.21	Timoti zang ɓɔɔ ruu palɛ shonang nɛɛ wu jée nɔɔ nyaa. Lukiyu, nɛɛ Jaasong a ɓɔɔ Susibatara ɓɔɔ ri doo zang Yahudi kɔ, ri jée nɔɔ nyaa jong. 
ROM.16.22	Nkɔ Tatiyu ɓɔɔ n bèe labeenang keɓe, n jée nɔɔ nyaa jong n m zang ɓɔɔ dũng doo Kirisi kɔ ɓɛɛ. 
ROM.16.23	Gaayu, zang ɓɔɔ n nwang ka gãa ɓiɓɛ, ɓɔɔ zang ɓɔɔ ri dũng Kirisi ri kpalɛ zɔɔ ka gãa ɓiɓɛ ɓɛɛ, jée nɔɔ nyaa jong. Erasitu ɓɔɔ zang gari ri shing saka ka naa ɓiɓɛ, nɛɛ manzung ɓuru Kpaatu ɓɔɔ dũng doo Kirisi kɔ, ri jée nɔɔ nyaa. 
ROM.16.24	Kpanti ɓuru Yeesɔ Kirisi wu palɛ nɔɔ tɔ̃ɔ nandon. Nɔngkɔ.
ROM.16.25	Ruu dɔɔ Laa, ɓɔɔ zunung ɓɔɔ wu shingnɛ nɔɔ shing danggn gbãng gbãng, ka doo Ruu Tɔ̃ɔ Yeesɔ Kirisi ɓɔɔ n kɔɔ ɓɛɛ. Bɛ̀ɛ́ zang waasɛ Ruu Tɔ̃ɔ keɓe katɔ, ka sáa dɔɔli ɓɔɔ ɓa ɓɛɛ, a zang nwangsɛ tɔ kati. 
ROM.16.26	A kãntang keɓe labeenang ɓɔɔ zang nyaa shonang Laa ri beere shing tɔ, ruu niizang nwangsɛ bii tɔ. Laa ɓɔɔ nwàng ɓi ningkãari dòndòng, ti kɔɔ tɔ nɛɛ zang koo piti ri zi ruu ɓɔɔ niizang keɓe. Tɔ̀ɔ, zang piti ri ɓaa shoo kaa nyaa Laa, ri shing danggn kaa bii ɓiɓɛ. 
ROM.16.27	Ruu dɔɔ Laa ɓɔɔ wukɔ gbete, ɓɔɔ zũng dɔɔli ɓɛɛ dòndòng, ka ruu vuu ɓɔɔ Yeesɔ Kirisi palɛ ɓɛɛ. Nɔngkɔ.
1CO.1.1	Labeenang keɓe a nɛɛ bii mɛɛ nkɔ Bulu, ɓɔɔ Laa kasɛ m katɔ, a zɔ̃ng m nɛɛ, n nwang zang nyaa shonang Yeesɔ Kirisi ɓɛɛ. Ruu nɛɛ manzung ɓuru Sɔtanɛ.
1CO.1.2	Ruu bèé zang ɓɔɔ ri dũng Laa, ɓɔɔ ri ka Koranti ɓɔɔ nɔɔ shing danggn tɔ ka bii Yeesɔ Kirisi ɓɛɛ. Laa zɔ̃ngkɔ nɔɔ nɛɛ nɔ́ɔ nwang zang ɓiɓɛ nɛɛ tɔɔ, nɔ́ɔ arɛ nɔ́ɔ nwang naa zang piti ɓɔɔ ri a nɛɛ dalɛ koo piti ɓɔɔ ri ɓaarɛ nung Kpanti ɓuru Yeesɔ Kirisi, ɓɔɔ wukɔ Kpanti ɓuru nɛɛ ri ɓɛɛ.
1CO.1.3	Ruu gaa Laa ɓɔɔ wukɔ Daa ɓuru nɛɛ, Kpanti ɓuru Yeesɔ Kirisi, ri a nɔɔ tĩnang tãanang, ri ti shingnɛ yeti manɛ wu valɛ katɔ.
1CO.1.4	N zãa Laa diki diki, ka ruu manɛ, ka ruu tɔ̃ɔ bang ɓɔɔ wu pàlɛ̀ nɔɔ ka ɓɔɔ nɔɔ ɓakɛ zɔɔ nɛɛ Yeesɔ Kirisi ɓɛɛ. 
1CO.1.5	Pàlɛ̀ nɔɔ tɔ̃ɔ tɔ waasɛ̃, ɓɔɔ nɔɔ shing danggn ka bii Yeesɔ Kirisi ka gbalang náabm̀ náabm̀. Shing nɔɔ, a nɔɔ zi vuu ɓɔɔ niizang, a nɔɔ ti zunung yee ɓiɓɛ rannang ɓɛɛ. 
1CO.1.6	Rúu ɓɔɔ nɔɔ tãa ka tĩng, ka yuu Kirisi ɓaa saara tɔ ka yeti manɛ. 
1CO.1.7	Ka ruu nɔngkɔ, vuu ɓɔɔ yàa nɔɔ tɔ̀ɔ́ kagn ka vuu ɓɔɔ Laa a zang kpang. Ka wee nɔɔ gã diki ɓɔɔ Kpanti ɓuru Yeesɔ Kirisi naa nwàngsɛ́ ruu yuu ɓiɓɛ tɔkn ɓee. 
1CO.1.8	Ɓi Yeesɔ Kirisi kɔ nɛɛ yuu ɓiɓɛ, yiti nɔɔ diki ɓɔɔ koo waa nyaa wu a nɛɛ mani. Tɔ̀ɔ, ka diki ɓɔɔ Yeesɔ Kirisi gbãayu, Laa wu naa dɔng nɔɔ ruu kaa takpang, nɛɛ nɔɔ pálɛ́ vuu shi kpang tɔ kpang. 
1CO.1.9	Laa pálɛ̀ vuu ɓɔɔ wu kɔɔyi nɛɛ wu palɛ ɓɛɛ ɓi katɔ diki diki. Wukɔ ɓàa nɔɔ nyaa nɛɛ nɔ́ɔ naa ɓakɛ zɔɔ nɛɛ Jaa ɓiɓɛ, ɓɔɔ zang ɓaa nɛɛ Yeesɔ Kirisi ɓɔɔ wukɔ Kpanti ɓuru ɓɛɛ.
1CO.1.10	Manzung, n gaa nɔɔ ka ruu Kpanti ɓuru Yeesɔ Kirisi, nyaa manɛ wu daa gbete, ka vuu ɓɔɔ nɔɔ kɔɔ ɓɛɛ. Nɔ́ɔ ti kusu zɔɔ kpang. Rɛ̃rɛnang manɛ wu daa gbete, nɔ́ɔ ti palɛ vuu gbete. 
1CO.1.11	Rɛɛ manzung, n kɔɔ vuu keɓe, ka ruu ɓɔɔ, zang ɓɔɔ ka teteng zang ɓɔɔ ri ka gãa Kuluwi ri kɔɔ m nɛɛ, zang ɓɔɔ ri haa nyaa nɛɛ zɔɔ ka teteng manɛ. 
1CO.1.12	Vuu ɓɔɔ n kɔɔ nɔɔ keɓe, nɔɔ kúsù yuu manɛ ka vaa vaa. Zang ɓu ka teteng manɛ kɔɔyi nɛɛ, “N dũng m Bulu,” zang ɓɔɔ nɛɛ, “N dũng m Apolo,” zang ɓɔɔ nɛɛ, “N dũng m Bituru”. A zang ɓɔɔ kɔɔyi nɛɛ, “N dũng m Kirisi.” 
1CO.1.13	N kaaɓi n hɛ̃ɛ nɔɔ, Kirisi kusu bii katɔ ya? Nɔɔ kɔɔ m jong, zang ɓáa nkɔ Bulu naa ka laa ka ruu manɛ ya? Zang pàlɛ̀ nɔɔ batizima nɛɛ nung mɛɛ ya?
1CO.1.14	N zãa Laa tɔ, ka ruu ɓɔɔ, n pàlɛ̀ zang ɓɔɔ batizima ka vaa manɛ gbete kpang ɓɛɛ. N pàlɛ̀ m rɛɛ Kiripu nɛɛ Gaayu kɔ batizima shɛ̃ɛning. 
1CO.1.15	Ka ruu nɔngkɔ, zang ɓɔɔ kɔɔ kagn nɛɛ n pàlɛ̀ nɔɔ batizima nɛɛ nung mɛɛ ɓɛɛ kpang. 
1CO.1.16	(N kpaa danggn tɔ. N pàlɛ̀ ɓɔɔ Sitifana nɛɛ zang ɓɔɔ ri ka gãa ɓiɓɛ batizima. Zang ɓɔɔ n palɛ ri batizima takpang, ɓi rikɔ shɛ̃ɛning.) 
1CO.1.17	Yeesɔ Kirisi shong m nɛɛ, n naa pàlɛ̀ zang wu batizima kpang. Shong m nɛɛ n naa kɔɔ zang Ruu Tɔ̃ɔ Kpanti Laa. N nyɔ zang wu nɛɛ nyaa waati kpang, n ti kɔɔ zang ruu nɛɛ zũnang yuu mɛɛ kpang. Tɔ̀ɔ, zang ri zi kati nɛɛ naa vuu palɛnang kagn ka vɔrɔ ɓɔɔ Kirisi vɔ ka yuu laa ɓɛɛ.
1CO.1.18	Zang ɓɔɔ ri shàarɛ́ kana, ri kɔɔ ɓarɛ nɛɛ, vɔrɔ ɓɔɔ Kirisi vɔ ka yuu laa ɓi vuu shoko waati. Ɓɔɔ ɓuru, ɓɔɔ Laa ta yuu ɓuru kana, ruu zi ɓuru tɔ nɛɛ, naa vuu palɛnang Laa kagn ka vɔrɔ ɓɔɔ Yeesɔ vɔ ɓɛɛ. 
1CO.1.19	Ka ruu ɓɔɔ, zang bèe ka yeti labeenang Laa nɛɛ, Laa kɔɔyi tɔɔ, “N bɛ̃ɛ zũnang zang ɓɔɔ ri zũng dɔɔli nɛɛ kaaɓa. N ti kɔsɔ zũnang zang ɓɔɔ ri zi vuu dɔɔli ɓɛɛ nɛɛ kaaɓa.” 
1CO.1.20	Nɛɛ nɔngkɔ, zang ɓɔɔ ri zũng katɔ ka koo keɓe, zũnang ɓarɛ kaa waati, zang ɓɔɔ ri tusu zang nyaa dannang zang Yahudi zũnang ɓarɛ ti waati, zang ɓɔɔ ri ti làá zang nyaa ka koo keɓe zũnang ɓarɛ doo waati kɔ. Laa tusu ruu tɔ nɛɛ zũnang zang koo keɓe, ɓi naa ɓɔɔ shoko waati. 
1CO.1.21	Laa ɓɔɔ zũng dɔɔli ɓɛɛ, kasɛ kpang nɛɛ zang koo ri zi wu nung nɛɛ zũnang ɓarɛ kpang. Nɛɛ wu ta yuu zang ɓɔɔ ri shing danggn tɔ ɓɛɛ kɔ jong, nɛɛ ruu kɔ ruu rangnɛ, a zang risi naa nyaa shoko ɓee.
1CO.1.22	Zang Yahudi ri kasɛ nɛɛ ri zi ɓarɛ, vuu ɓɔɔ zang zirɛ zang mã naa ka danggn ɓɛɛ, tɔ̀ɔ, ri zi kaa gn nɛɛ ruu keɓe niizang. Zang Heleni ri ti kasɛ ɓarɛ zũnang. 
1CO.1.23	A ruu kɔ̀ɔrɔ́ zang ɓuru ruu Yeesɔ Kirisi, ɓɔɔ zang ɓaa wu naa ka laa ɓɛɛ. Ruu keɓe làsɛ́ rɛɛ zang Yahudi yeti katɔ, zang ɓɔɔ ri kɔɔ ɓarɛ nɛɛ ɓi ruu shoko. 
1CO.1.24	Zang ɓɔɔ Laa shɛ̃ɛrɛ katɔ nɛɛ ri nwáng zang ɓiɓɛ, zang Yahudi nɛɛ zang Heleni piti, ri zi ɓarɛ tɔ nɛɛ, naa vuu palɛnang Laa ɓuru ka bìí Yeesɔ Kirisi kɔ, a wukɔ ti tusu ri naa ɓɔɔ zũnang Laa nwang ɓɛɛ. 
1CO.1.25	Vuu ɓɔɔ nwàng ka jĩng shɔnzang naa Laa palɛ vuu shoko ɓɛɛ, vuu shoko keɓe ɓa zũnang shɔnzang katɔ. Vuu ɓɔɔ shɔnzang zirɛ kɔɔ nɛɛ Laa lakɛ naa ɓi bii kpang, ɓa vuu ɓɔɔ shɔnzang ɓɔɔ lakɛ dɔɔli palɛ ɓɛɛ katɔ.
1CO.1.26	Manzung, nɔɔ rɛ̃rɛ karɛ ka yeti manɛ, ka ɓɔɔ Laa ɓaa nɔɔ nyaa ɓɛɛ. Zang ɓɔɔ zang koo ri zi ka teteng manɛ nɛɛ ri zũng katɔ, kagn dɔɔli kpang. Zang ɓɔɔ naa vuu palɛnang ɓarɛ ɓɔɔ koo keɓe kagn, nɛɛ zang ɓɔɔ zang ti a ri bannang katɔ, kagn dɔɔli kpang kɔ doori. 
1CO.1.27	Zang ɓɔɔ zang koo ri zi ri naa ri shoko, Laa shɛ̃ɛrɛ rikɔ nɛɛ ri nwang zang ɓiɓɛ, nɛɛ tɔ̀ɔ yusɛ̃ɛ wu tuu zang ɓɔɔ nɛɛ ri zũng katɔ ɓɛɛ kati. Ti shɛ̃ɛrɛ zang ɓɔɔ ri lakɛ naa ka bii kpang, ka koo keɓe kɔ jong, nɛɛ tɔɔ yusɛ̃ɛ wu tuu zang ɓɔɔ ri lakɛ dɔɔli ɓɛɛ. 
1CO.1.28	Laa shɛ̃ɛrɛ vuu ɓɔɔ zang bɛ̃ɛ katɔ ka koo keɓe, ɓɔɔ zang kɔsɔ nɛɛ kaaɓa, ɓɔɔ zang risi naa vuu ɓɔɔ kpang ɓɛɛ. Nɛɛ tɔ̀ɔ, wu sɔɔrɔ, vuu ɓɔɔ shɔnzang ri zi ɓarɛ nɛɛ tɔ̃ɔ, yuu nɛɛ mani ka dii. 
1CO.1.29	Laa palɛ vuu keɓe nɔngkɔ, tɔ̀ɔ, zang ɓɔɔ wu lakɛ jĩng kaa tɔ̀ɔ́ ka ting ɓiɓɛ kpang. 
1CO.1.30	Nɔɔ ɓákɛ̀ zɔɔ nɛɛ Yeesɔ Kirisi, ka Ruu Laa kɔ gbete. Ti doo Laa kɔ shingnɛ Yeesɔ Kirisi a ruu zũnang ɓɔɔ niizang ɓɛɛ. Ti ka ruu Yeesɔ Kirisi kɔ, Laa zí ruu naa zang ɓiɓɛ ɓɔɔ ri tɔ̃ɔ ɓɛɛ. A ti tá yuu ɓuru tɔ ka vuu shi kpang nandon, risi ruu, ruu nwang zang ɓiɓɛ. 
1CO.1.31	Ka ruu nɔngkɔ, naa ɓɔɔ zang bee ka yeti labeenang Laa nɛɛ, “Zang ɓɔɔ nɛɛ tɔɔ wu rangkɛ yee bang bang ka yuu ɓiɓɛ, wu rangkɛ yee bang bang ka yuu vuu ɓɔɔ Laa palɛ ɓɛɛ.”
1CO.2.1	Rɛɛ manzung, ɓɔɔ n á ka nɔng manɛ tĩng shɔɔnang, n kɔ̀ɔ nɔɔ vuu ɓɔɔ Laa waasɛ katɔ ɓɔɔ wu nwangsɛ ruu ɓɛɛ. N a wu nɛɛ nyaa naa tãa, a ɓɔɔ zinang ɓɔɔ ɓa ɓɔɔ manɛ katɔ kpang. 
1CO.2.2	N kɔɔ ka yeti mɛɛ, n tɔɔ, wee n doo nɛɛ nɔɔ ɓee, n rɛ̃rɛ ruu Yeesɔ Kirisi kɔ shɛ̃ɛning. Naa ɓɔɔ zang ɓaa wu ka laa a vɔ ɓɛɛ. 
1CO.2.3	N a naa zang ɓɔɔ lakɛ naa ka bii kpang ɓɛɛ. N kaa vɔrɔ, bii zàa m kagn. 
1CO.2.4	Ka ɓɔɔ n rang nɔɔ yee Laa kaɓa, n ɓakɛ nɔɔ nɛɛ zũnang shɔnzang ɓɔɔ ri ka koo keɓe kpang. Ɓi Suru Laa nɛɛ naa vuu palɛnang Laa kɔ tusu nɔɔ nɛɛ, vuu keɓe niizang kɔ nwani. 
1CO.2.5	Ka ruu nɔngkɔ, dĩiri danggn shinnang manɛ ka bii Yeesɔ Kirisi, ɓi vuu zũnang shɔnzang kpang, ɓi naa vuu palɛnang Laa shingnɛ.
1CO.2.6	Ruu zi tɔ nɔngkɔ, a ruu kɔɔrɔ zang ɓɔɔ ri zũng danggn tɔ, ruu zũnang Laa doo nɛɛ mani. A zɔ̃̌ng zũnang kaɓa ɓi kaa tɔ̀ɔ́ ɓɔɔ koo jaa knti keɓe kpang. À ɓi ti nɛɛ bìí zang ɓɔɔ ri roo kpanti ka koo keɓe, ɓɔɔ ri shàarɛ́ ɓarɛ katɔ ɓɛɛ kpang. 
1CO.2.7	Zũnang kɔ ruu rang yee ka yuu ɓiɓɛ ɓee, ɓi zũnang Laa ɓɔɔ bɛ̀ɛ́ Laa waasɛ katɔ, shɔnzang ri zi kpang ɓɛɛ. Laa pálɛ́ vuu keɓe doo ka tĩng bɛ̀ɛ́ zang mãa koo keɓe gn kpang, nɛɛ tɔ̀ɔ, ruu naa nwang nɛɛ wu ka nɔng bannang ɓiɓɛ. 
1CO.2.8	Zang ɓɔɔ kagn gbete, ka teteng zang ɓɔɔ ri roo kpanti ka koo keɓe ɓɔɔ zi zũnang keɓe kagn ɓɛɛ kpang. Naa ri nɛɛ zi katɔ, ri nɛɛ ɓáa Kpanti Yeesɔ Kirisi ɓɔɔ wukɔ ɓa zang bannang piti, naa ka laa kpang. 
1CO.2.9	Vuu keɓe nwàng kaa naa ɓɔɔ zang bèe ka yeti labeenang Laa ɓɛɛ nɛɛ:
1CO.2.9	“Vuu ɓɔɔ shɔnzang ri zi gngn kpang, a zang ɓɔɔ ti
1CO.2.9	tãa gngn kpang, a zang ɓɔɔ ti rɛ̃rɛ gngn
1CO.2.9	ka yuu ɓiɓɛ kpang, Laa shĩili rɛɛ vuu keɓe kɔ,
1CO.2.9	ka ruu zang ɓɔɔ ri kasɛ wu katɔ ɓɛɛ.”
1CO.2.10	Laa nwangsɛ rukɔ vuu keɓe nɛɛ naa Suru ɓiɓɛ. Suru Laa zi yeti vuu tɔ nandon dɔ̃ɔ gbete, ti zili rɛɛ vuu ɓɔɔ Laa mang ka yeti ɓiɓɛ tɔ. 
1CO.2.11	Zang ɓɔɔ kagn ɓɔɔ ri zi vuu ɓɔɔ zang ɓɔɔgn rɛ̃rɛ ɓɛɛ kpang, ɓi suru zang kaɓa kɔ zi shɛ̃ɛning. Laa doo nɔngkɔ, zang ɓɔɔ zi rɛ̃rɛnang Laa kpang, ɓi Suru ɓiɓɛ kɔ zi gbete. 
1CO.2.12	Suru ɓɔɔ Laa shìng ruu ka yeti ɓuru, ɓi Suru ɓiɓɛ, ɓi ɓɔɔ koo keɓe kpang. Suru keɓe kɔ shing ruu, ruu zi vuu piti ɓɔɔ Laa á ruu waati ɓɛɛ.
1CO.2.13	Ka ruu nɔngkɔ, ruu nɛɛ kɔɔ nɔɔ ruu ka yuu vuu ɓɔɔ Laa a zang keɓe, ruu kɔ̀ɔ́ nɔɔ wu nɛɛ yee ɓɔɔ shɔnzang ri tùsù ruu nɛɛ zũnang ɓarɛ ɓɛɛ kpang. Ɓi Suru Laa tùsù ruu vuu keɓe. Ruu nwangsɛ ɓuru dĩiri vuu Suru Laa, ruu kɔ̀ɔ́ zang ɓɔɔ Suru Laa kagn ka yeti ɓarɛ ɓɛɛ. 
1CO.2.14	Zang ɓɔɔ Suru Laa nɛɛ kagn yeti ɓiɓɛ kpang, ta vuu ɓɔɔ Suru Laa alɛ zang ɓi kpang. Zang kaɓa zi vuu keɓe kpang, vuu bìí nwang wu ɓi naa vuu shoko, ka ruu ɓɔɔ, ɓi Suru Laa kɔ shɛ̃ɛning shing zang, zang zi vuu kaɓa ɓɛɛ. 
1CO.2.15	A zang ɓɔɔ Suru Laa ɓi kagn yeti ɓiɓɛ zi dĩiri vuu keɓe ɓi katɔ nandon, a zang ɓɔɔ ri ka koo keɓe ri zi vuu ɓɔɔ wu palɛ ɓɛɛ ɓi kaa takpang. 
1CO.2.16	Nwang ɓi kaa naa ɓɔɔ zang bèe ka yeti labeenang Laa ɓɛɛ nɛɛ,
1CO.2.16	“Zang ɓɔɔ zi rɛ̃rɛnang Kpanti Laa kagn ya?
1CO.2.16	Zang ɓɔɔgn tusu wu vuu ɓɔɔ wu palɛ ɓɛɛ ya?”
1CO.2.16	Ɓɔɔ ɓuru Suru Laa ɓi kagn bii ɓuru, rɛ̃rɛnang ɓuru ɓi gbete nɛɛ ɓɔɔ Kirisi.
1CO.3.1	Niizang rɛɛ manzung, ɓɔɔ bɛ̀ɛ́ n doo nɛɛ nɔɔ, n rang nɔɔ yee naa zang ɓɔɔ Suru Laa kagn yeti ɓarɛ ɓɛɛ kpang. N rang nɔɔ yee naa shɔnzang waati kɔ jong, ka ruu ɓɔɔ, nɔɔ nwáng doo naa wujɛ rɛ̃ɛting waati ka gbalang Kirisi ɓɛɛ. 
1CO.3.2	N á nɔɔ míi, wu vuu shaanang ɓɔɔ lakɛ katɔ kpang. Ka ruu ɓɔɔ, bɛ̀ɛ́ nɔɔ daa naa shaanang gn kpang ɓɛɛ. Bìí kãntang keɓe nɔɔ ti daa naa shaanang gn kpang kɔ sasak. 
1CO.3.3	Nɔɔ nwang doo naa zang koo keɓe, ka ruu ɓɔɔ, nɔɔ kaa doo sũnyaa nɛɛ zɔɔ, nɔɔ haa doo nyaa nɛɛ zɔɔ ɓɛɛ. Nɔɔ zi kpang nɛɛ naa nɔɔ pálɛ̀ nɔngkɔ, nɔɔ doo naa zang koo keɓe kɔ kpang ya? Nɔɔ palɛ wu naa ɓɔɔ zang piti palɛ ɓɛɛ kpang ya? 
1CO.3.4	Naa zang gbete kɔɔyi nɛɛ, “N dũng m Bulu,” a zang ɓɔɔ kɔɔ ɓi nɛɛ, “N dũng m Apolo”. Wee nɔɔ pálɛ̀ nɔngkɔ ɓee, nɔɔ doo naa zang koo keɓe kɔ.
1CO.3.5	Zang ɓaa wi nɛɛ Apolo wiya? Zang ɓaa wi nɛɛ Bulu wiya? Ruu ɓuru zang shonang Laa kɔ shɛn. Nɔɔ zi Kirisi nɛɛ naa ɓuru. 
1CO.3.6	Rùu ɓuru naa zang ɓɔɔ ri lang jaa ɓɛɛ. Nkɔ ɓaa jĩng vuu, a Apolo ɓaarɛ mii kagn. Ɓi Laa kɔ ka bm gbete shingnɛ jĩng vuu tarɛ, a bangnɛ. 
1CO.3.7	Ka ruu nɔngkɔ, zang ɓɔɔ ɓáa jĩng vuu, nɛɛ zang ɓɔɔ ɓàarɛ́ mii kagn, ri ɓarɛ vuu ɓɔɔ kpang. Laa ɓɔɔ wukɔ shingnɛ, jĩng vuu tarɛ, a bangnɛ, wukɔ ɓa ri nandon. 
1CO.3.8	Zang ɓɔɔ ɓaa jĩng vuu, nɛɛ zang ɓɔɔ ɓaarɛ mii kagn, ri ɓarɛ gbete, zang ɓɔɔ ɓa zɔɔ kpang. Laa naa á zang ɓu vuu ɓɔɔ daa naa shonang ɓiɓɛ ɓɛɛ. 
1CO.3.9	Wee ruu ziti ɓee, ruu kpalɛ yuu ɓuru nɛɛ Laa ruu palɛ shonang. Nɔɔ manɛ kaa jaa ɓɔɔ Laa lang ɓɛɛ.
1CO.3.9	Nɔɔ manɛ naa gãa ɓɔɔ Laa mãa ɓɛɛ. 
1CO.3.10	Laa pàlɛ̀ m tɔ̃ɔ ka tĩng, yáa m nɛɛ nkɔ n gaayu shonang kaɓa. N loo doo gãa kaɓa waasɛ̃, naa zang ɓɔɔ zunung gãa mãanang katɔ ɓɛɛ. N loo doo gãa tɔ a zang ɓɔɔ mãa ɓi ka gãa. Zang ɓu wu palɛ waasɛ̃ naa ɓɔɔ wu mãa gãa bìí ɓɛɛ. 
1CO.3.11	Ka ruu ɓɔɔ, zang ɓɔɔ lòó doo gãa ɓɔɔgn takpang. Doo gãa ɓɔɔ Laa looyi, ɓi wukɔ Yeesɔ Kirisi. 
1CO.3.12	Zang ɓɔɔ ri tuu zinariya, zang ɓɔɔ ri tuu azurufa, zang ɓɔɔ ri tuu ɓarɛ tari ɓɔɔ shaa nyaa dɔɔli ɓɛɛ, ri mãa gãa nɛɛ mani ka yuu doo gãa kɔ zang loo ɓee. A zang ɓɔɔ ri see ɓarɛ laa, nɛɛ wisi, a ɓɔɔ furu vuu, ri mãa gãa nɛɛ mani, ka yuu doo gãa keɓe. 
1CO.3.13	Diki ɓɔɔ shonang zang naa tusu bii kagn a ditɔ. Ka ruu ɓɔɔ, ka diki kaɓa, ɓɔɔ Yeesɔ Kirisi gbãayu ka koo keɓe, Laa naa gãsɛ shonang zang ɓu nɛɛ waa, waa kɔ naa túsù kati waasɛ̃ naa ɓɔɔ zɔ̃ng shonang zang ɓu nwàng ɓɛɛ. 
1CO.3.14	Naa gãa ɓɔɔ zang mãa ka yuu doo gãa kaɓa nɛɛ shii katakata ka yeti waa, waa nɛɛ shaa kpang, Laa a zang kaɓa vuu ɓɔɔ daa naa katɔ ɓɛɛ. 
1CO.3.15	Naa gãa zang kaɓa waa shaayi zang kaɓa wàlɛ̀ vuu ɓɔɔ Laa a zang kpang. Laa ta yuu zang kaɓa katɔ naa ɓɔɔ shɔnzang wɔ nɛɛ yeti waa ɓɛɛ. 
1CO.3.16	Nɔɔ zi kpang nɛɛ nɔkɔ Gãa Laa, a Suru Laa nwàng ka yeti manɛ kpang ya? 
1CO.3.17	Zang ɓɔɔ nɛɛ lasɛ Gãa Laa keɓe, Laa naa nyɔ zang kaɓa vɔrɔ. Ka ruu ɓɔɔ, Laa zɔ̃ng Gãa keɓe nɛɛ wu nwang ɓɔɔ yuu ɓiɓɛ ɓɛɛ. Gãa keɓe ɓi nɔkɔ.
1CO.3.18	Nɔ́ɔ nwãarɛ yuu manɛ kpang. Naa zang ɓɔɔ ka teteng manɛ tuu yuu ɓiɓɛ nɛɛ wu zũng dɔɔli ka yeti vuu koo keɓe, wu risi yuu ɓiɓɛ naa shoko, tɔ̀ɔ, wu zũng kati. 
1CO.3.19	N kɔɔ nɔngkɔ, ka ruu ɓɔɔ, vuu ɓɔɔ zang zili ka koo keɓe nɛɛ ɓi zũnang, ka jĩng Laa ɓi vuu shoko. Vuu ɓɔɔ zang bee ka yeti labeenang Laa niizang kɔ nwani. Zang beeyi nɛɛ,
1CO.3.19	“Laa yi zang ɓɔɔ ri zũng dɔɔli
1CO.3.19	ka nɔng ɓɔɔ ri palɛ zang zũnang ɓɛɛ.”
1CO.3.20	Zang ti bèe ka nɔng ɓɔɔ nɛɛ,
1CO.3.20	“Laa zi ɓi tɔ nɛɛ rɛ̃rɛnang zang ɓɔɔ
1CO.3.20	ri zũng katɔ ɓi waati.”
1CO.3.21	Ka ruu nɔngkɔ, zang ɓɔɔ wu rang yee bang bang ka yuu ɓiɓɛ, ka ruu ɓɔɔ wu di yuu ka bii shɔnzang kpang. Vuu piti ɓi ɓɔɔ manɛ. 
1CO.3.22	Naa doo wiya? Naa doo Bulu, naa Apolo naa Bituru, ri ɓarɛ zang shonang manɛ. Koo nandon, nɛɛ suru bii, nɛɛ vɔrɔ ɓi ɓɔɔ manɛ kɔ nandon. Naa doo vuu ɓɔɔ nɔɔ zili kãntang keɓe, nɛɛ vuu ɓɔɔ a doo ka knti, ri ɓarɛ ɓɔɔ manɛ kɔ nandon. 
1CO.3.23	Nɔɔ manɛ kaa ɓɔɔ Kirisi, a Kirisi ɓi kaa ɓɔɔ Laa.
1CO.4.1	N kasɛ zang piti ri zirɛ nɛɛ ɓɔɔ ruu zang shonang Yeesɔ Kirisi, ruu dũng wu ɓɛɛ, Laa a ruu vuu ɓɔɔ wu waasɛ katɔ ɓɛɛ tɔ ka naa, nɛɛ ruu gãng jĩng kagn. 
1CO.4.2	Vuu ɓɔɔ zang kasɛ ka bìí zang ɓɔɔ gãng zang jĩng ka vuu ɓɛɛ, wu gãng jĩng ka vuu nɛɛ yeti gbete. 
1CO.4.3	Naa nɔɔ kɔɔyi nɛɛ n palɛ vuu shi kpang, ɓi wukɔ kpãa m kpang. Naa zang ɓɔɔ ri kɔɔyi nɛɛ n palɛ vuu shi kpang. Naa ri dɔɔ m doo katɔ, ɓi wukɔ kpãa m kpang. Naa doo nkɔ nɛɛ yuu mɛɛ, n dɔ̀ng yuu mɛɛ ruu kpang. 
1CO.4.4	Niizang, n zi vuu ɓɔɔ jĩng kpantɛ m, n palɛ ɓɛɛ kpang. Ɓi ti nkɔ dɔ̌ng yuu mɛɛ ruu nɛɛ zang yaa m tɔ kpang. Ɓi Laa dɔ̌ng m ruu ɓiri. 
1CO.4.5	Ka ruu nɔngkɔ, daa naa ɓɔɔ nɔɔ dɔng zang ruu ɓɛɛ kpang. Nɔɔ yaa gbongkarɛ diki ɓiɓɛ wu arɛ. Diki ɓɔɔ Kpanti Yeesɔ gbãayu kagn ɓɛɛ. Naa nwangsɛ dĩiri vuu ɓɔɔ zang waasɛ̃ katɔ kãntang keɓe ditɔ. Ti naa nwangsɛ rɛ̃rɛnang ɓɔɔ zang ɓu rɛ̃rɛ ka yeti ɓiɓɛ ditɔ. Ka diki kaɓa kɔ, Laa naa dɔ̀ɔ zang ɓu nɛɛ dɔɔnang ɓɔɔ daa teetee nɛɛ zang ɓu ɓɛɛ.
1CO.4.6	Rɛɛ manzung, ka vuu kɔ n kɔ̀ɔrɔ̀ nɔɔ ɓee, n tuu Apolo a ɓɔɔ yuu mɛɛ n gã̀sɛ́ nɔɔ vuu nɛɛ mani, tɔ̀ɔ, nɔɔ zi kati. N ti kasɛ nɛɛ nɔɔ naa zi dĩiri ruu ɓɔɔ, tɔɔ, “Nɔɔ ɓa vuu ɓɔɔ zang bee ka yeti labeenang Laa ɓɛɛ kpang.” Daa naa ɓɔɔ nɔɔ tuu yuu manɛ ka ruu zang ɓɔɔ, nɔɔ ti zì zang ɓɔɔ naa vĩi kpang. 
1CO.4.7	Ɓɔɔ mɔɔ zi yuu ɓaaɓɛ nɛɛ mɔɔ ɓa zang piti katɔ ɓɛɛ, mɔɔ ɓu wiya? Vuu ɓaaɓɛ ɓɔɔ kagn ɓɔɔ wu Laa kɔ a mɔɔ kpang kagn ya? Laa kɔ nɛɛ a mɔɔ vuu piti, a mɔɔ rangkɛ yee vi bang bang ka yuu vuu kaɓa naa kaka ɓaaɓɛ a mɔɔ viya?
1CO.4.8	Nɔɔ wàlɛ̀ vuu ɓɔɔ nɔɔ kasɛ manɛ tɔ nandon. Nɔɔ tuu yuu manɛ nɛɛ nɔɔ manɛ kaa zang ying. Nɔɔ nwáng kpanti tɔ, a rùu ɓuru gn kpanti kpang. Naa nɔɔ nɛ̀ɛ́ kpanti niizang, wukɔ nɛ̀ɛ́ tɔ̃ɔ, ruu nɛɛ roo kpanti kaa nɛɛ nɔɔ ka nyaa zɔɔ. 
1CO.4.9	N zirɛ, mɔɔ kɔ̀ɔ́ nɛɛ Laa zɔ̃ng ruu, ɓɔɔ ruu zang shonang Yeesɔ Kirisi nɛɛ rukɔ ruu waa nyaa knti. Rùu ɓuru naa zang ɓɔɔ zang dɔng ri ruu nɛɛ zang nyɔ ri vɔrɔ ɓɛɛ. Ruu shìi ka dalɛ ka nihn, tɔ̀ɔ, zang piti ka koo nɛɛ rɛɛ zang nyaa shonang Laa ɓɔɔ ka lapa ɓɛɛ, ri tɛ̃ɛ ruu jĩng kaa bii. 
1CO.4.10	Ruu nwang kaa naa zang shoko, ka ruu Yeesɔ Kirisi. Nɔɔ tuu yuu manɛ naa zang ɓɔɔ ri zũng katɔ ɓɔɔ ri ɓakɛ yuu kaa nɛɛ Yeesɔ Kirisi ɓɛɛ. Rùu lakɛ naa ɓuru bii kpang. Kaka ɓi kagn bii manɛ. Zang seng nɔɔ manɛ katɔ, ruu ɓuru zang ɓɔɔ zang palɛ ri vuu yusɛ̃ɛ ɓɛɛ. 
1CO.4.11	Wee ruu rang yee ka nyaa ɓee, nyɔkɔ nyɔ ruu katɔ, sutu mã ruu, ruu hã̀lɛ̀ ɓuru sɛ̃ɛ fɔ̃ɔrɔ ka bii, zang dang ruu jĩng, a gãa ɓɔɔ ruu nwáng kagn ti kpang. 
1CO.4.12	Ruu palɛ shonang nɛɛ naa ɓuru gbãng gbãng. Zang nɛɛ dãlɛ ruu, ruu gaa ri Laa nɛɛ, Laa wu palɛ ri tɔ̃ɔ. Zang dang ruu jĩng a ruu mã danggn. 
1CO.4.13	Zang ri nɛɛ kɔɔrɔ ruu shi kpang ka yuu ɓuru, ruu kàsɛ́ ri nyaa ɓuru tɔ̃ɔ. Zang ri risi ruu naa vuu ɓɔɔ zang vang ka dòndòng ka koo ɓɛɛ. Naa doo kãntang keɓe, ri zí ruu naa zang ɓɔɔ ri ɓarɛ ka tipi, zang naalɛ ri nɛɛ doo ɓɛɛ.
1CO.4.14	N bèé nɔɔ vuu keɓe nɛɛ, tɔ̀ɔ, yusɛ̃ɛ wu tuu nɔɔ kpang. N kasɛ nɛɛ n tusu nɔɔ m vuu kɔ jong, ka ruu ɓɔɔ, nɔɔ manɛ wujɛ mɛɛ ɓɔɔ n kasɛ ri katɔ ɓɛɛ. 
1CO.4.15	Naa zang ɓɔɔ ri tùsù nɔɔ vuu, ka yuu Yeesɔ Kirisi doo labang kopi, dáa manɛ ɓɔɔ yi nɔɔ ɓi gbete kɔ nwani. Ɓi nkɔ nwàng naa daa manɛ ka gbalang Yeesɔ Kirisi keɓe, ka ruu ɓɔɔ, nkɔ kɔɔ nɔɔ Ruu Tɔ̃ɔ Laa shɔɔnang ɓɛɛ. 
1CO.4.16	Ka ruu nɔngkɔ, n gaa nɔɔ katɔ, nɔɔ palɛ vuu naa ɓɔɔ n palɛ ɓɛɛ. 
1CO.4.17	Vuu ɓɔɔ palɛ n shong Timoti nɛɛ wu a ka bìí manɛ ɓɛɛ kɔ. Tɔ̀ɔ, wu naa kpaa nɔɔ danggn nwannang mɛɛ ka gbalang Yeesɔ Kirisi, naa ɓɔɔ n tùsù zang ka nɔng piti, a ɓɔɔ ti ka nɔng ɓɔɔ nɔɔ kpalɛ zɔɔ ka Gãa Laa ɓɛɛ piti, nɛɛ ri palɛ ɓɛɛ. Timoti ɓi jaa mɛɛ ɓɔɔ n kasɛ wu katɔ ɓɛɛ, ka ruu ɓɔɔ, ruu nɛɛ wu gbete ka bìí Yeesɔ Kirisi ɓɛɛ. Ti palɛ shonang Kpanti Yeesɔ Kirisi nɛɛ yeti gbete ɓɛɛ.
1CO.4.18	Zang ɓɔɔ ka teteng manɛ ri lakɛ jĩng, ri kɔɔ ɓu nɛɛ n nɛɛ a tɔ, n naa leng nɔɔ kpang ya? 
1CO.4.19	Laa nɛɛ kasɛ nyaa tɔ, diki bee kpang, n a ditɔ ka nɔng manɛ. N naa zi kati nɛɛ jĩng mɛɛ, vuu ɓɔɔ zang ɓɔɔ ri lakɛ jĩng keɓe, ri nɛɛ ri zunung palɛnang tɔ ɓɛɛ. Wu vuu ɓɔɔ ri kɔɔ nɛɛ nyaa kɔ shɛ̃ɛning ɓɛɛ kpang. 
1CO.4.20	Ka ruu ɓɔɔ, kpanti roonang Laa ɓi yee ɓɔɔ zang rangkɛ nɛɛ nyaa waati kpang, ɓi vuu naa vuu palɛnang Laa. 
1CO.4.21	Nɔɔ kasɛ wiya? Ɓɔɔ n a nɛɛ gbãa, nɛɛ ɓɔɔ n a nɛɛ yeti ɓɔɔ valɛ katɔ nɛɛ zang kasɛnang, ka bii manɛ ya?
1CO.5.1	Zang ri kɔɔrɔ nɛɛ zang ɓɔɔ kagn teteng manɛ ri palɛ dũndũng. Naa doo zang ɓɔɔ ri zi Laa kpang, ri pálɛ̀ zɔ̃ng vuu shi kpang keɓe kpàng. N tãayi nɛɛ zang gbete ka teteng manɛ, rooro nɛɛ soro ɓeedaa. 
1CO.5.2	Zang ri nɛɛ pálɛ̀ naa weɓe ka teteng manɛ, nɔɔ palɛ biya nɔɔ tuu yuu manɛ viya? Nɔɔ káa katɔ kɔ jong, ka ruu vuu shi kpang manɛ. Nɔɔ hing zang ɓɔɔ pálɛ̀ vuu shi kpang keɓe katɔ, wu yaa teteng manɛ. 
1CO.5.3+1CO.5.4	Wee n ka nɔng nɛɛ nɔɔ kpang ɓee, n rɛ̃rɛ ruu manɛ katɔ. N dɔ̀ng zang ɓɔɔ palɛ vuu keɓe ruu tɔ, nɛɛ nung Yeesɔ Kirisi, mɔɔ kɔɔ nɛɛ, n nɛɛ nɔɔ nɔng gbete. Nɔɔ palɛ vuu kɔ n kɔɔ nɔɔ ɓee. Nɔɔ nɛɛ kpalɛ zɔɔ nɔng gbete, yeti mɛɛ dàá gbete nɛɛ ɓɔɔ manɛ. Naa vuu palɛnang Kpanti ɓuru Yeesɔ ti kagn teteng manɛ ning. 
1CO.5.5	Nɔɔ yàa Sheetang zang keɓe, wu lasɛ yɔpɔ bii ɓiɓɛ, tɔ̀ɔ, suru bii ɓiɓɛ wu wɔ kati, ka diki ɓɔɔ Kpanti ɓuru Yeesɔ naa gbãayu ka koo keɓe ɓɛɛ.
1CO.5.6	Daa naa ɓɔɔ nɔɔ tuu yuu manɛ naa wee nɔɔ pálɛ̀ ɓee kpang. Nɔɔ zi kpang nɛɛ yisi tɔkɔlɔng tàntɛ́ yeti borodi bàanang wu shing borodi wu puuyi kpang ya? 
1CO.5.7	Ka ruu nɔngkɔ, nɔɔ nwangsɛ vuu shi kpang keɓe nɔɔ yaa teteng manɛ, ka ruu ɓɔɔ, nɛɛ bàá ka teteng manɛ ɓɛɛ. Nɔɔ nwangsɛ vuu shi kpang keɓe, tɔ̀ɔ, nɔɔ nwang kaa zang ɓɔɔ shi kpang ka bii ɓarɛ kpang ɓɛɛ. Ɓɔɔ ruu dũng Laa ɓɛɛ, ruu ɓuru kaa kalang kalang, ka ruu ɓɔɔ, Yeesɔ Kirisi vɔ ka ruu ɓuru ɓɛɛ. Yeesɔ nwang naa jamɛ̀ɛrɛ́ ɓɔɔ zang dɔɔ Laa, ka laa ɓɔɔ zang shaa nyaalaa pasika ɓɛɛ. 
1CO.5.8	Ka ruu nɔngkɔ, ruu yáa nɔɔ zɔ̃ng vuu shi kpang ta nandon, tɔ̀ɔ, vuu shi kpang kaɓa, wu baa kaa tɔ̀ɔ́ teteng ɓuru kpang. Ruu palɛ nɔɔ tɔ̃ɔ, ruu ti dũng gbalang Laa nɛɛ yeti gbete. Kaa naa weɓe kɔ, ruu nwang naa borodi ɓɔɔ zang tɛ̃ɛ yisi kagn kpang tingkiring ɓɔɔ zang Yahudi ri sháa ka nyaalaa pasika ɓɛɛ. Wee naa ɓɔɔ ruu shaa nyaalaa kaɓa jong tɔ̃ɔ ɓɛɛ kɔ.
1CO.5.9	Ka yeti labeenang ɓɔɔ n bee nɔɔ tĩng shɔɔnang ɓɛɛ, n kɔ̀ɔ nɔɔ nɛɛ nɔ́ɔ nwàng nɔng gbete nɛɛ zang ɓɔɔ ri palɛ dũndũng ɓɛɛ kpang. 
1CO.5.10	N kɔɔ wu nɛɛ nɔɔ nwàng nɔng gbete nɛɛ zang ɓɔɔ ri dũ̀ng Laa kpang, kpang. Zang ɓɔɔ ri dũ̀ng Laa kpang, ri ti palɛ dũndũng, a ri ti shing jĩng ka vuu zang, ri ɓɔɔrɔ vuu, ɓɔɔ ri ti bang vaka, ri ɓarɛ nɛɛ ruu ka koo keɓe diki diki. Ruu palɛ biya ruu nwàng nɛɛ ri kpang viya? 
1CO.5.11	N kɔɔ nɔɔ m nɛɛ, nɔɔ nwàng nɔng gbete nɛɛ zang ɓɔɔ kɔɔyi nɛɛ wu dũng Laa a palɛ dũndũng, shing jĩng ka vuu zang, ti bang doo vaka, dãlɛ zang, ti ɓoo saa, a ti ɓɔɔrɔ vuu ɓɛɛ kpang. Nɔɔ ti shaa vuu shaanang nɛɛ rɛɛ zɔ̃ng zang keɓe kpang tingkiring.
1CO.5.12	Zang a m naa nɛɛ n jɛ̃ɛ zang ɓɔɔ ri dũng Laa kpang ruu kpang. Rùu màngkɛ́ ɓuru zang ɓɔɔ ri dũng Laa kɔ shɛ̃ɛning, ri nɛ̀ɛ́ pálɛ̀ vuu shi kpang. 
1CO.5.13	Ɓi Laa naa jɛ̃ɛ zang ɓɔɔ ri dũ̀ng wu kpang ruu. Ka ruu nɔngkɔ, naa ɓɔɔ zang bee ka yeti labeenang Laa ɓɛɛ, “Nɔɔ hing zang ɓɔɔ palɛ vuu shi kpang katɔ, wu yaa teteng manɛ.”
1CO.6.1	Naa zang ɓɔɔ dũng Laa pàlɛ̀ zang ɓɔɔ dũng doo Laa kɔ vuu shi kpang, yusɛ̃ɛ tuu wu ka nɔng ɓɔɔ wu daa ɓáa nyaavaa ka tĩng zang ɓɔɔ ri dũng Laa kpang, kpang ya? Wu nɛ̀ɛ́ daa nɛɛ zang kaɓa ka tĩng zang ɓɔɔ ri dũng doo Laa kɔ jong kpang ya? 
1CO.6.2	Nɔɔ zi kpang nɛɛ, zang ɓɔɔ ri dũng Laa kɔ ri naa jɛ̃ɛ zang koo ruu kpang ya? Naa nɔkɔ naa jɛ̃ɛ zang koo ruu, a nɔɔ dɔ̀ng zɔɔ ruu, ka ruu vuu tɔkɔlɔng tɔkɔlɔng ɓɔɔ nɔɔ pàlɛ́ zɔɔ ɓɛɛ kpang ya? 
1CO.6.3	Nɔɔ zi kpang nɛɛ rukɔ naa jɛ̃ɛ rɛɛ zang nyaa shonang Laa ɓɔɔ ri ka lapa ruu kpang ya? Nɛɛ nɔngkɔ, a ruu dɔ̀ng zang ruu ka yuu vuu ɓɔɔ ruu pàlɛ́ zɔɔ ka koo keɓe kpang ka ruu viya? 
1CO.6.4	Ka ruu nɔngkɔ, nɔɔ nɛɛ pálɛ̀ zɔɔ vuu, nɔɔ daa ɓaa zɔɔ nyaavaa ka bii zang ɓɔɔ ka teteng manɛ ɓɔɔ nɔɔ sèng ri kpang gbãagbãa, ri dɔng nɔɔ ruu. 
1CO.6.5	Yusɛ̃ɛ tuu nɔɔ kpang ya? Zang kagn teteng manɛ gbete ɓɔɔ zũng katɔ ɓɔɔ naa dɔng zang ɓɔɔ ri dũng doo Laa kɔ ruu kpang ya? 
1CO.6.6	Daa naa ɓɔɔ zang ɓɔɔ dũng Laa daa ɓàá ɓeezung ɓɔɔ dũng doo Laa kɔ nyaavaa, tɔ̀ɔ, zang ɓɔɔ shing danggn ka bii Yeesɔ Kirisi kpang, wu daa jɛ̃ɛ ri ruu ɓɛɛ kpang.
1CO.6.7	Niizang, naa nɔɔ ɓàarɛ́ zɔɔ nyaavaa, ruu zi kaa wukɔ nɛɛ nɔɔ palɛ vuu shi kpang tɔ. Naa zang palɛ mɔɔ vuu shi kpang, mɔɔ mã danggn wukɔ tɔ̃ɔ. Ɓa ɓɔɔ mɔɔ daa ɓaa zang nyaavaa katɔ. Naa zang mulu mɔɔ, a mɔɔ yaa ka nɔngkɔ gbã̀ágbãa, wukɔ tɔ̃ɔ. 
1CO.6.8	Ɓɔɔ nɔkɔ nɛɛ yáa zang ɓɔɔ wu palɛ nɔɔ vuu shi kpang jong, nɔkɔ pàlɛ́ zɔɔ shi kpang ka naa manɛ. Nɔɔ ti mulu zɔɔ, wee nɔɔ jaa nàá zɔɔ ka gbalang Kirisi ɓɛɛ.
1CO.6.9	Nɔɔ zi tɔ nɛɛ, zang ɓɔɔ ri ta yeti shi kpang, ri daa nɔng ɓɔɔ Laa roo kpanti kpang. Nɔ́ɔ nwãarɛ yuu manɛ kpang. Zang ɓɔɔ ri palɛ dũndũng, zang ɓɔɔ ri bang vaka, zang ɓɔɔ ri rooro nɛɛ soro zang, zang varɛ ɓɔɔ ri rooro doo nɛɛ zang varɛ kɔ ɓɛɛ. 
1CO.6.10	Zang ɓɔɔ ri ɓɔ̀ɔ́ shɔngɓɔ, zang ɓɔɔ ri shing jĩng ka vuu zang, zang ɓɔɔ sàa si ri, zang ɓɔɔ ri rangkɛ yee shi kpang ka yuu zang ɓɔɔ, zang ɓɔɔ ri mulu zang, nɛɛ zang piti ɓɔɔ ri palɛ rɛɛ zɔ̃ng vuu shi kpang keɓe, ri daa nɔng ɓɔɔ Laa roo kpanti kpang. 
1CO.6.11	Ɓeleng, zang ɓɔɔ ka teteng manɛ, ri nwang nwannang shi kpang keɓe kɔ. A Laa naa kɔsɔ vuu shi kpang manɛ, nɔɔ kaa kalang kalang. A shɛ̃ɛrɛ nɔɔ nɛɛ nɔɔ nwang kaa zang ɓiɓɛ. Laa zí nɔɔ manɛ kaa naa zang ɓɔɔ ri palɛ tɔ̃ɔ, ka ruu ɓɔɔ, nɔɔ a bìí ɓiɓɛ nɛɛ nung Kpanti ɓuru Yeesɔ Kirisi, a ɓɔɔ nɛɛ Suru Laa ɓɔɔ ruu bang wu ɓɛɛ.
1CO.6.12	A zang ɓɔɔ ka teteng manɛ kɔɔ ɓi nɛɛ, “Zang zãa m vuu ɓɔɔ kagn kpang.” Niizang zang zãa mɔɔ vuu ɓɔɔ kagn kpang. Wu vuu piti tɔ̃ɔ kpang. Ɓɔɔ mɛɛ, n kasɛ tɔ nɛɛ, zang zãa m vuu ɓɔɔ kagn kpang, a n kasɛ kaa takpang, vuu ɓɔɔ wu yi m gbãng gbãng n raa kaa naa jaafoo vuu bìí kpang. 
1CO.6.13	Zang ɓɔɔ kɔɔ ɓi nɛɛ, “Laa mãa vuu shaanang nɛɛ zang shaa ka buru. Ti mãa buru ka ruu vuu ɓɔɔ zang shaa ɓɛɛ.” Nɔngkɔ niizang. Lee ɓɔɔ Laa naa ningsi buru ditɔ, nɛɛ vuu shaanang ning. Laa mãa bii nɛɛ zang palɛ wu dũndũng nɛɛ mani kpang. Laa mãa bii nɛɛ zang wu dũng Kpanti Yeesɔ Kirisi nɛɛ mani. Ti kpanti Yeesɔ Kirisi kɔ a bii vuu ɓɔɔ bii kasɛ ɓɛɛ. 
1CO.6.14	Naa ɓɔɔ Laa wisi Kpanti Yeesɔ Kirisi paa nɛɛ saa. Laa naa wisi ruu paa ditɔ jong nɛɛ saa nɛɛ naa vuu palɛnang ɓiɓɛ.
1CO.6.15	Nɔɔ zi kpang nɛɛ bii manɛ ɓi ɓɔɔ Yeesɔ Kirisi kpang ya? Naa n tuu bii Yeesɔ Kirisi dang gbete n ɓakɛ nɛɛ bii zang soro ɓɔɔ rakɛ wàázaa tɔ̃ɔ ya? Nɔ́ɔ palɛ nɔngkɔ kpang tingkiring. 
1CO.6.16	Nɔɔ zi kpang nɛɛ naa zang ɓɔɔ ɓakɛ yuu ɓiɓɛ nɛɛ zang soro ɓɔɔ rakɛ wàázaa ri nwang ɓarɛ kaa shɔnzang gbete kpang ya? Nwang kaa naa ɓɔɔ zang bee ka yeti labeenang Laa ɓɛɛ nɛɛ, “zang ziti keɓe ri nwáng kaa shɔnzang gbete.” 
1CO.6.17	Zang ɓɔɔ nɛɛ ɓakɛ yuu ɓiɓɛ nɛɛ Kpanti Yeesɔ Kirisi, suru ɓiɓɛ nwang kaa gbete nɛɛ ɓɔɔ Yeesɔ.
1CO.6.18	Ka ruu nɔngkɔ, n kɔɔ nɔɔ, nɔɔ yáa dũndũng palɛnang. Vuu shi kpang ɓɔɔ shɔnzang palɛ nandon, zang palɛ wu ka bii kpang. Zang ɓɔɔ palɛ dũndũng, pàlɛ́ ɓi bii ɓiɓɛ vuu shi kpang. 
1CO.6.19	Nɔɔ zi kpang nɛɛ bìí manɛ nwàng ɓi naa Gãa Laa ɓɔɔ Suru Laa nwang kagn ɓɛɛ kpang ya? Laa shing Suru ɓiɓɛ ka yeti manɛ. Bii manɛ ɓi ɓɔɔ manɛ kpang, ɓi ɓɔ̀ɔ́ Laa. 
1CO.6.20	Ka ruu ɓɔɔ, hoo nɔɔ nɛɛ zĩi Yeesɔ Kirisi ɓɛɛ. Ka ruu nɔngkɔ, nɔɔ a Laa bannang nɛɛ bii manɛ.
1CO.7.1	N tɔɔ, n kɔ̀ɔ́ nɔɔ ruu, ka yuu vuu ɓɔɔ nɔɔ bèe m labeenang ka yuu ɓiɓɛ ɓɛɛ. Naa zang ɓɔɔ nɛɛ wu gee soro kpang, wukɔ tɔ̃ɔ. 
1CO.7.2	A ka ruu ɓɔɔ dũndũng shang dɔɔli, zang varɛ ɓu wu gee soro ɓiɓɛ, zang soro ɓu wu ti gee varɛ ɓiɓɛ. 
1CO.7.3	Zang varɛ wu pàlɛ̀ ɓeeso vuu ɓɔɔ daa naa ɓɔɔ zang varɛ pàlɛ́ soro ɓiɓɛ ɓɛɛ. Zang soro wu ti pàlɛ̀ ɓeevɛ, vuu ɓɔɔ daa naa ɓɔɔ soro pàlɛ́ ɓeevɛ ɓɛɛ. 
1CO.7.4	Bii zang soro ɓi ɓɔɔ ɓiɓɛ kpang, ɓi ɓɔɔ ɓeevɛ. Bii zang varɛ ɓi ti doo ɓɔɔ ɓiɓɛ kpang kɔ, ɓi ɓɔɔ ɓeeso. 
1CO.7.5	Ka ruu nɔngkɔ, nɔ́ɔ zãa zɔɔ bii manɛ kpang. Naa nɔɔ kasɛ katɔ, nɔɔ kà zɔɔ diki nɛɛ nɔɔ gaa Laa, tɔ̀ɔ nɔɔ zãa zɔɔ bii. Diki ɓɔɔ nɔɔ ka zɔɔ nɛɛ waa nyaa tɔ, nɔɔ ɓang bii nɛɛ zɔɔ. Ka ruu ɓɔɔ, Sheetang nɛɛ walɛ gbalang wu gãsɛ nɔɔ, wu shing nɔɔ, nɔɔ palɛ vuu shi kpang ɓɛɛ. Ka ruu ɓɔɔ, nɔɔ zunung ɓɔɔ nɔɔ yiti yuu manɛ kpang ɓɛɛ.
1CO.7.6	Ruu kɔ n kɔɔ nɔɔ ɓee, n dang nɔɔ wu nyaa nɛɛ, zang ɓu wu gee soro kpang. N kɔ̀ɔ́ nɔɔ m katɔ nɛɛ, n kasɛ tɔ nɛɛ, nɔɔ gee soro. 
1CO.7.7	Ka jĩng mɛɛ, naa zang ri gee soro kpang, naa wee n gee kpang ɓee, wukɔ tɔ̃ɔ. A Laa palɛ zang kaa bm bm. A zang ɓɔɔ naa, wu palɛ vuu hn, a ti a zang ɓɔɔ naa, wu palɛ vuu ɓi kaa naa ɓɔɔgn.
1CO.7.8	Zang ɓɔɔ ri gee soro gn kpang, nɛɛ zang ɓɔɔ gee varɛ gn kpang, a ɓɔɔ rɛɛ suvɔ, n rang yee keɓe nɛɛ rikɔ. Ri nwang nwannang yuu ɓarɛ, ri gee zɔɔ kpang naa wee n nwang ɓee, wukɔ tɔ̃ɔ. 
1CO.7.9	A zang ɓɔɔ ri nɛɛ kagn ɓɔɔ ri zunung yuu ɓarɛ yitinang kpang, ri gee zɔɔ. Naa zang gee zɔɔ, wukɔ tɔ̃ɔ, ka ɓɔɔ sɛ̃ɛrɛ bii ɓannang nɛɛ soro nɛ̀ɛ́ shaa mɔɔ naa waa ɓɛɛ. 
1CO.7.10	Zang ɓɔɔ ri gee varɛ tɔ ɓɛɛ, n kɔɔ nɔɔ nɛɛ zang soro wu seepaa gãa varɛ ɓiɓɛ kpang. Wu nkɔ kɔɔ nɔɔ ruu keɓe nɛɛ yuu mɛɛ kpang, ɓi Kpanti Yeesɔ Kirisi nɛɛ yuu ɓiɓɛ kɔ kɔɔ nɔɔ. 
1CO.7.11	Naa zang soro nɛɛ seepaa doo nɛɛ mani, wu nwang nɔngkɔ, wu gee varɛ takpang. Nɛɛ nɔngkɔ kpang, wu gbãayu ka gãa ɓeevɛ ka nɔng. Zang varɛ wu hing soro ɓiɓɛ kpang tingkiring.
1CO.7.12	Zang ɓɔɔ ri gee zang ɓɔɔ dũ̀ng Laa kpang ɓɛɛ, n kɔ̀ɔ́ nɔɔ ruu keɓe. Ruu keɓe nkɔ kɔ̀ɔ́ ɓɔɔ yuu mɛɛ, wu nyaa ɓɔɔ Kpanti Yeesɔ Kirisi dang ɓɛɛ kpang. Naa zang ɓɔɔ dũ̀ng Yeesɔ Kirisi gee soro ɓɔɔ dũ̀ng Kirisi ɓi kpang ɓɛɛ. Jaa soro bìí, nɛɛ kasɛ tɔ, nɛɛ wu nwang nɛɛ wu katɔ, zang keɓe wu hing soro bìí kpang. 
1CO.7.13	A naa zang soro ɓɔɔ gee zang varɛ ɓɔɔ dũ̀ng Laa kpang. Zang varɛ keɓe nɛɛ kasɛ tɔ nɛɛ wu nwang nɛɛ wu katɔ, wu seepaa kpang. 
1CO.7.14	N kɔɔ nɔngkɔ, ka ruu ɓɔɔ, zang varɛ ɓɔɔ dũ̀ng Laa kpang Laa zɔ̃́ng wu ka ruu soro ɓiɓɛ. Laa ti zɔ̃ng jaa soro ɓɔɔ dũng wu kpang ka ruu varɛ ɓiɓɛ. Naa nɔngkɔ kpang, wujɛ ɓarɛ ri nwang ɓarɛ ɓɔɔ Laa kpang. Ɓɔɔ kãntang keɓe Laa tà wujɛ ɓarɛ, ri kaa zang ɓiɓɛ. 
1CO.7.15	Naa zang ɓɔɔ dũ̀ng Laa kpang kasɛ nɛɛ wu yaa zang ɓɔɔ wu gee ɓɛɛ katɔ, wu yaa wu. Ri nɛɛ yaa zɔɔ tɔ, zang ɓɔɔ dũng Laa ka teteng ɓarɛ, nɛɛ zang varɛ, nɛɛ ti zang soro, tá nyaa dannang kpang, ka ruu ɓɔɔ, Laa kasɛ nɛɛ ruu nwang ka nyaa zɔɔ ɓɛɛ. 
1CO.7.16	Ɓɔɔ nɔɔ soro ɓɔɔ ri dũng Laa ɓɛɛ, nɔɔ zi kpang Laa tá yuu varɛ manɛ katɔ, ka ruu manɛ kpang ya? Ɓɔɔ nɔɔ varɛ ɓɔɔ nɔɔ dũng Laa ɓɛɛ nɔɔ zi kpang Laa ta yuu soro manɛ katɔ ka ruu manɛ kpang ya?
1CO.7.17	Zang ɓu wu nwang naa ɓɔɔ Laa ɓaa wu nyaa nɛɛ wu nwang ɓɛɛ. Zang ɓu wu ti nwang naa ɓɔɔ wu nwáng ka tĩng a Laa ɓaa wu nyaa nɛɛ wu naa dũng Yeesɔ Kirisi ɓɛɛ. Wee vuu ɓɔɔ n tusu ka teteng zang Laa nandon nɛɛ zang ri palɛ ɓɛɛ kɔ. 
1CO.7.18	Zang ɓɔɔ nɛɛ kagn ɓɔɔ zang yee wu shaa tɔ, ka ɓɔɔ Laa ɓaa wu nyaa, wu tɔɔ kpang nɛɛ wu gɔ̃ koo bii ka yuu shaa ka nɔng, wu nwang kaa naa bɛ̀ɛ́ wu yee shaa ka takpang kpang. Zang ɓɔɔ nɛɛ ti kagn ɓɔɔ bɛ̀ɛ́ yee shaa gn kpang, ka ɓɔɔ Laa ɓaa wu nyaa ɓɛɛ, wu tɔɔ kpang nɛɛ zang yee wu shaa kpang. 
1CO.7.19	Naa zang yee shaa katɔ, naa zang yee shaa doo kpang, palɛ vuu ɓɔɔ kpang. Vuu ɓɔɔ ɓa weɓe nandon, zang ri dũng rɛɛ nyaa ɓɔɔ Laa dang ɓɛɛ. 
1CO.7.20	Zang ɓu wu nwang naa ɓɔɔ wu nwang ka tĩng, a Laa naa ɓaa wu nyaa nɛɛ wu naa dũng Yeesɔ Kirisi ɓɛɛ. 
1CO.7.21	Naa Laa ɓaa mɔɔ nyaa bɛ̀ɛ́ mɔɔ jaafoo, mɔɔ tɔɔ kpang nɛɛ vuu ɓɔɔ wu kpãa mɔɔ, ka ruu ɓɔɔ, mɔɔ jaafoo ɓɛɛ kpang. Mɔɔ nɛɛ walɛ gbalang ɓɔɔ mɔɔ yaa jaafoo nwannang katɔ, mɔ́ɔ ti yaayi. 
1CO.7.22	Ka ruu ɓɔɔ, naa mɔɔ jaafoo ka ɓɔɔ Laa ɓaa mɔɔ nyaa nɛɛ mɔɔ naa dũng Kpanti Yeesɔ Kirisi kãntang keɓe, mɔɔ ɓaa tɔ̀ɔ́ jaafoo kpang. Ka ruu ɓɔɔ, mɔɔ ɓákɛ́ yuu tɔ nɛɛ Kpanti Yeesɔ Kirisi ɓɛɛ. Doo nɔngkɔ, zang ɓɔɔ nɛɛ jaafoo kpang, ka ɓɔɔ Laa ɓaa wu nyaa, nwáng jaafoo Kirisi tɔ.
1CO.7.23	Laa ningsi vuu ɓɔɔ tɔ̃ɔ, a hoo nɔɔ nɛɛ mani. Nɔɔ tɔ̀ɔ́ jaafòó shɔnzang kpang, nɔɔ manɛ kaa jaafòó Yeesɔ Kirisi. 
1CO.7.24	Rɛɛ manzung, ka ruu nɔngkɔ, n kɔɔ nɔɔ, n tɔɔ, zang ɓu wu yaa naa ɓɔɔ wu nwángnɛ́ ka ɓɔɔ Laa ɓaa wu nyaa ɓɛɛ kpang, wu ɓakɛ yuu ɓi nɛɛ Laa sasak.
1CO.7.25	N kɔɔ nɔɔ ruu, ka yuu zang ɓɔɔ ri gee soro gn kpang ɓɛɛ. Ɓi Laa a m nyaa dannang ka yuu ruu keɓe kpang. N kɔ̀ɔ́ nɔɔ m ɓɔɔ yeti mɛɛ. Nɔɔ ɓaa shoo waasɛ̃, ka ruu ɓɔɔ, Kpanti Yeesɔ Kirisi pàlɛ̀ m tɔ̃ɔ, tɔ̀ɔ, n nwang zang ɓɔɔ daa naa ɓɔɔ zang shing gn ka wu katɔ ɓɛɛ.
1CO.7.26	Ɓɔɔ n zi ka yeti mɛɛ, naa zang nwang waati zang gee soro kpang, wukɔ tɔ̃ɔ. N kɔɔ nɔngkɔ, ka ruu ɓɔɔ, diki a ka naa ɓɔɔ zang dang jĩng dɔɔli ɓɛɛ. 
1CO.7.27	Zang ɓɔɔ nɛɛ gee soro tɔ, wu tɔɔ kpang nɛɛ, wu hing soro ɓiɓɛ kaa tɔ kpang. Zang ɓɔɔ nɛɛ gee soro gn kpang, wu tɔɔ kpang nɛɛ wu gee soro kpang. 
1CO.7.28	Naa n kɔɔ doo nɔngkɔ piti, naa zang ɓɔɔ gee soro palɛ wu vuu shi kpang, kpang. Nɔɔ zi tɔ nɛɛ zang ɓɔɔ ri gee soro tɔ, ri naa dang jĩng dɔɔli, ka koo keɓe. N kasɛ nɛɛ jĩng dannang kaɓa wu à ka yuu manɛ kpang.
1CO.7.29	Manzung, mɔ́ɔ ɓaa shoo ka vuu kɔ n kɔɔrɔ ɓee. Diki ɓɔɔ Laa ka ruu ɓɛɛ, bee takpang, ka ruu nɔngkɔ, vuu ɓɔɔ gaayu nɛɛ lɛɛkɔ, zang ɓɔɔ ri gee soro tɔ, ri nwang naa zang ɓɔɔ soro ɓarɛ kagn kpang ɓɛɛ. 
1CO.7.30	Zang ɓɔɔ ri kaa nyavɔ ri nwáng naa zang ɓɔɔ ri kaa nyavɔ kpang ɓɛɛ. Zang ɓɔɔ ri tãa tĩnang, ri nwáng naa zang ɓɔɔ ri tãa tĩnang kpang ɓɛɛ. Zang ɓɔɔ ri hooro vuu, ri nwang naa zang ɓɔɔ vuu ɓarɛ kagn kpang ɓɛɛ. 
1CO.7.31	Zang ɓɔɔ ri nɛɛ palɛ shonang ɓɔɔ ka koo keɓe, ri shing danggn nandon ka yuu vuu keɓe kpang. Ka ruu ɓɔɔ, koo keɓe naa wee wu kãntang ɓee, waa nyaa kaa tɔ ɓɛɛ.
1CO.7.32	N kasɛ kpang, vuu keɓe ri kpãa nɔɔ kpang. Zang ɓɔɔ gee soro gn kpang, rɛ̃rɛ ɓi ka ruu vuu Kpanti Yeesɔ Kirisi kɔ gbete. Kasɛ nɛɛ Kpanti Yeesɔ wu tãa tĩnang ɓiɓɛ. 
1CO.7.33	A zang ɓɔɔ gee soro tɔ, rɛ̃rɛ ɓi ka yuu vuu koo keɓe. Kasɛ nɛɛ soro ɓiɓɛ wu tãa tĩnang ɓiɓɛ. 
1CO.7.34	Ka ruu nɔngkɔ, rɛ̃rɛnang ɓiɓɛ vãarɛ kaa tɔ nɔng ziti. Zang soro ri doo nɔngkɔ. Zang soro ɓɔɔ varɛ ɓiɓɛ tɔ̀ɔ́gn kpang, nɛɛ wujɛ soro ri rɛ̃rɛ ɓarɛ ka yuu vuu Kpanti Yeesɔ Kirisi. Ri tuu yeti ɓarɛ nɛɛ bii ɓarɛ nandon ri a wu. A zang soro ɓɔɔ nɛɛ gee varɛ tɔ rɛ̃rɛ ɓi ka yuu vuu koo keɓe. Kasɛ nɛɛ ɓeevɛ wu tãa tĩnang ɓiɓɛ.
1CO.7.35	N kɔɔrɔ ruu keɓe, ka ruu ɓɔɔ, n kasɛ n yi nɔɔ naa ka bii ɓɛɛ. N kasɛ n nɔ̀ɔ nɔɔ gbalang kpang. N kasɛ nɔɔ palɛ vuu ɓɔɔ daa naa katɔ ɓɛɛ, nɔɔ ti walɛ gbalang ɓɔɔ nɔɔ pàlɛ́ Kpanti Yeesɔ Kirisi shonang nɛɛ yeti gbete ɓɛɛ.
1CO.7.36	Ka ruu zang ɓɔɔ ri shu vuu tɔ ka yuu jaa soro ɓɛɛ. Nɛɛ zirɛ sɛ̃ɛrɛ roonang nɛɛ jaa soro keɓe nɛɛ mãa wu kana dɔɔli, kàsɛ̀ nɛɛ wu nɛ̀ɛ́ tuu soro ɓiɓɛ kaa tɔ, wu tuu soro ɓiɓɛ naa ɓɔɔ wu kasɛ ɓɛɛ. Palɛ wu vuu shi kpang, kpang. 
1CO.7.37	Naa zang zɔ̃̀ng nɛɛ yeti zang, zang shing zang wu nɛɛ gbãng gbãng ning kpang, nɛɛ zang gee jaa soro ɓɔɔ wu shu vuu tɔ ka yuu ɓiɓɛ kaɓa kpang, rɛ̃rɛnang keɓe nwang nɛɛ yeti ɓiɓɛ. Ti zi tɔ nɛɛ vuu kɔ wu rɛ̃rɛ ɓee, wukɔ tɔ̃ɔ. Nɛɛ gee jaa soro bìí kpang, wukɔ tɔ̃ɔ. 
1CO.7.38	Ka ruu nɔngkɔ, zang ɓɔɔ gee jaa soro ɓɔɔ wu shu vuu tɔ ka yuu ɓiɓɛ, pálɛ̀ tɔ̃ɔ. A zang ɓɔɔ bɛ̃ɛ geenang kɔ pálɛ̀ tɔ̃ɔ ɓa zang ɓɔɔ gee katɔ ɓɛɛ.
1CO.7.39	Zang soro ɓɔɔ gee varɛ tɔ, Laa ɓakɛ wu ɓi tɔ nɛɛ varɛ ɓiɓɛ dòndòng. A naa varɛ ɓiɓɛ vɔrɛ, wàlɛ́ gbalang katɔ wu gee varɛ ɓɔɔgn, ɓɔɔ bii tĩng wu nɛɛ wu ɓɛɛ. Laa kasɛ nɛɛ wu gee doo zang ɓɔɔ dũng Laa katɔ kɔ. 
1CO.7.40	Ɓɔɔ n zi ka yeti mɛɛ, naa jaa soro kaɓa gee varɛ ɓɔɔ kpang, tãa tĩnang ɓa ɓɔɔ wu nɛɛ gee varɛ ɓɔɔgn katɔ. N zi tɔ, Suru Laa kɔ tusu m vuu kɔ n kɔɔ ɓee.
1CO.8.1	N kaaɓi, n rang yee ka yuu vuu shaanang ɓɔɔ zang bang vaka nɛɛ mani ɓɛɛ. Nɔɔ tɔɔ, ruu nandon ruu zi vuu ɓɔɔ niizang tɔ. Niizang, ruu nandon ruu zi vuu tɔ. A zɔ̃ng vuu zinang kaɓa shing zang, zang wu tuu yuu ɓiɓɛ. Ɓi zɔɔ kasɛnang kɔ yi zang naa ka bii dɔɔli. 
1CO.8.2	Naa zang ɓɔɔ tuu yuu ɓiɓɛ nɛɛ wu zi vuu tɔ, zi vuu ɓɔɔ wu nɛ̀ɛ́ zi ɓɛɛ gn kpang. 
1CO.8.3	A zang ɓɔɔ kasɛ Laa, Laa zi wukɔ nɛɛ wu zang ɓiɓɛ.
1CO.8.4	Ka ruu vuu shaanang ɓɔɔ zang bang vaka nɛɛ mani ɓɛɛ. Ruu zi tɔ nɛɛ, suru ɓi kagn bii vaka kpang. Ruu ti zi tɔ nɛɛ Laa ɓi gbete kɔ nwani. 
1CO.8.5	Naa vuu doo kagn ka lapa, nɛɛ tipi gaagaa ɓɔɔ zang bang ri naa Laa ɓɛɛ. Ɓɔɔ zang ri risi ri naa kpanti ɓarɛ ɓɛɛ. 
1CO.8.6	Ruu zi ɓuru tɔ, Laa ɓi gbete. Wukɔ Daa, wukɔ mãa vuu piti, wukɔ ti mãa ruu nɛɛ, tɔ̀ɔ, ruu a wu bannang. Kpanti ti gbete kɔ nwani, wukɔ Yeesɔ Kirisi. Laa mãa vuu piti nɛɛ bìí ɓiɓɛ kɔ. Rùu ti nwang ningkãari ka ruu ɓiɓɛ kɔ.
1CO.8.7	A kaa tɔ̀ɔ́ zang piti ri zi tɔ nɛɛ vaka ɓi vuu ɓɔɔ kpang, kpang. Zang ɓɔɔ kagn ɓɔɔ bii ĩi ri tɔ nɛɛ vaka. Kãntang ri zi ɓarɛ nɛɛ vuu shaanang kaɓa ɓi ɓɔɔ vaka. Ka ruu nɔngkɔ, naa ri shaa zɔ̃ng vuu shaanang kaɓa ri rɛ̃rɛ ɓarɛ nɛɛ vuu shaanang kaɓa shing ri, ri nwang zang shi kpang.
1CO.8.8	Ruu zi tɔ, naa ruu shaa zɔ̃ng vuu shaanang ɓɔɔ naa weɓe, naa ruu shaa doo kpang, vuu shaanang kaɓa, shing ruu, ruu nwang zang tɔ̃ɔ ka tĩng Laa kpang. Naa ruu shaa kpang, palɛ vuu ɓɔɔ kpang. Naa ruu shaayi naa risi ruu, ruu nwang zang tɔ̃ɔ kpang. 
1CO.8.9	Nɔɔ zi manɛ tɔ nɛɛ, Laa yaa ruu gbalang tɔ, ruu shaa zɔ̃ng vuu shaanang ɓu nandon. Nɔɔ palɛ waasɛ̃ nɔɔ nɛ̀ɛ́ shing zang ɓɔɔ danggn shinnang ɓarɛ zũng gn kpang ri nɛɛ palɛ vuu shi kpang. 
1CO.8.10	Naa zang ɓɔɔ kɔɔ ɓi nɛɛ zɔ̃ng vuu shaanang kaɓa shing ri, ri nwáng zang shi kpang, ri zì mɔɔ zang ɓɔɔ mɔɔ zì ɓaa tɔ, mɔɔ nwang ka gãa vaka mɔɔ shaa vuu shaanang ɓɔɔ zang nwãa ka ruu vaka bannang. Shing wu katɔ wu naa shaa vuu shaanang vaka jong. 
1CO.8.11	Ka ruu nɔngkɔ, naa mɔɔ shaa vuu shaanang kaɓa, mɔɔ shing zang kaɓa yaa gbalang tɔ, nɛɛ vuu ɓɔɔ mɔɔ zi ɓɛɛ. Naa mɔɔ palɛ vuu ɓɔɔ shing ɓaazung ɓɔɔ Kirisi vɔ ka ruu ɓiɓɛ jong ning gbalang, wukɔ tɔ̃ɔ ya? 
1CO.8.12	Naa nɔɔ palɛ nɔngkɔ, nɔɔ pàlɛ̀ ɓaazung manɛ vuu shi kpang tɔ. Ka ɓɔɔ nɔɔ shing ri, ri palɛ vuu ɓɔɔ ri zi ɓarɛ nɛɛ shing ri, ri nwang zang shi kpang ɓɛɛ. Nɔɔ ti pàlɛ̀ Yeesɔ Kirisi nɛɛ yuu ɓiɓɛ vuu shi kpang tɔ jong. 
1CO.8.13	Ka ruu nɔngkɔ, naa n zirɛ vuu shaanang ɓɔɔ n shaayi shing manzung katɔ wu palɛ vuu shi kpang, n shaa vuu shaanang kaɓa takpang dòndòng. N nɛ̀ɛ́ shing manzung wu ning gbalang.
1CO.9.1	N zi m tɔ nɛɛ vuu ɓɔɔ zang zãa m katɔ kagn kpang. N m zang shonang Yeesɔ Kirisi. N ti zi Yeesɔ Kirisi ɓɔɔ wukɔ Kpanti ɓuru tɔ nɛɛ jĩng mɛɛ. Nɔɔ manɛ zang ɓɔɔ n atɛ ri nɛɛ ri naa dũng Kpanti Yeesɔ Kirisi ɓɛɛ, ka ruu shonang ɓɔɔ n pàlɛ̀ wu ɓɛɛ. 
1CO.9.2	Naa zang ɓɔɔ ri kasɛ doo kpang nɛɛ n zang shonang Yeesɔ Kirisi kpang. Nɔɔ zi manɛ tɔ nɛɛ n m zang shonang Yeesɔ Kirisi, ka ruu ɓɔɔ, zang zi ka nɔkɔ nɛɛ n zang shonang Kirisi ɓɛɛ.
1CO.9.3	Naa zang ri rang ruu shi kpang ka yuu mɛɛ, n kɔɔ ri m nɛɛ, 
1CO.9.4	Daa naa ɓɔɔ zang a ruu vuu shaanang nɛɛ vuu ɓoonang ka ruu shonang ɓɔɔ ruu palɛ ɓɛɛ kpang ya? 
1CO.9.5	Vuu ɓɔɔ zãyi naa ruu gee zang soro ɓɔɔ dũng Laa ɓɛɛ kagn ya? Jaa soro bìí wu ti daarɛ nɔng ɓɔɔ ruu daarɛ nɛɛ ruu, naa ɓɔɔ Bituru nɛɛ zang shonang Yeesɔ Kirisi ɓɔɔ nimbang nɛɛ rɛɛ jaa nàá Kpanti Yeesɔ Kirisi ri palɛ ɓɛɛ. 
1CO.9.6	Nɔɔ kɔɔ manɛ nɛɛ ɓi nkɔ nɛɛ Baranaba ruu palɛ shonang nɛɛ naa ɓuru tɔ̀ɔ ruu walɛ vuu shaanang ɓɔɔ ruu shaa ɓɛɛ ya? 
1CO.9.7	Sɔɔja ɓɔɔ kagn ta sĩiri, wu ti kãa vuu shaanang nɛɛ yuu ɓiɓɛ ya? Zang ɓɔɔ kagn lang jaa shaa vuu ɓɔɔ wu lang ɓɛɛ kpang ya? Jagãng napo ri ɓoo mii napo kpang ya?
1CO.9.8	N kɔ̀ɔ́ ruu keɓe, wu naa ɓɔɔ shɔnzang rang yee waati kpang. Labeenang nyaa dannang ɓɔɔ Musa beeyi kɔɔ doo nɔngkɔ. 
1CO.9.9	Zang bèe nɔngkɔ, ka yeti labeenang nyaa dannang Musa nɛɛ, “Mɔɔ nɛɛ palɛ shonang nɛɛ napo ka jaa ɓaaɓɛ, mɔɔ mã wu nyaa ɓiɓɛ katɔ kpang.” Laa kɔɔ ruu keɓe ka yuu napo kɔ shɛ̃ɛning ya? 
1CO.9.10	Kpang, Laa kɔɔ ruu keɓe, ka yuu ɓuru ɓɔɔ ruu shɔnzang ɓɛɛ. Ka ruu ɓɔɔ, zang ɓɔɔ lang jaa, nɛɛ zang ɓɔɔ waa zee, ri shíng jĩng katɔ nɛɛ zang a ri ɓɔɔ ɓarɛ jong ɓɛɛ. 
1CO.9.11	Naa ɓɔɔ zang vang jĩng vuu ka jaa, ruu kɔ̀ɔrɔ̀ nɔɔ ruu tɔ̃ɔ Laa tɔ. Ti nwǎng nɔɔ vuu Suru Laa kana ka yeti manɛ. Daa naa ɓɔɔ nɔɔ a ruu vuu naa manɛ ɓɔɔ koo keɓe kpang ya? 
1CO.9.12	Naa zang ɓɔɔ ri shing danggn nɛɛ, nɔɔ a ri vuu naa manɛ katɔ, daa naa ɓɔɔ nɔɔ alɛ ruu vuu, ɓa ɓɔɔ ɓarɛ katɔ kpang ya?
1CO.9.12	Ruu zi tɔ nɔngkɔ, a ruu tɔɔ gngn nɛɛ, ruu gaa nɔɔ nɛɛ nɔɔ a ruu vuu naa manɛ kpang. Ruu kasɛ tɔ ruu dang jĩng kɔ jong, ka ɓɔɔ ruu, nɛ̀ɛ́ nɔ̀ɔ́ gbalang Ruu Tɔ̃ɔ ɓɔɔ ka yuu Yeesɔ Kirisi kɔɔnang ɓɛɛ. 
1CO.9.13	Nɔɔ zi tɔ nɛɛ, zang ɓɔɔ ri palɛ shonang ka yeti Gãa Laa, ri walɛ vuu shaanang ka yeti vuu ɓɔɔ zang ri alɛ ka Gãa Laa ɓɛɛ. Zang ɓɔɔ ri ti palɛ shonang ka nɔng ɓɔɔ zang dɔɔ Laa vuu kagn, ri walɛ vuu ɓɔɔ zang ri dɔɔ Laa ɓɛɛ jong. 
1CO.9.14	Zang ɓɔɔ ri kɔɔrɔ zang Ruu Tɔ̃ɔ Laa, ri ɓarɛ doo nɔngkɔ. Kpanti Yeesɔ kɔɔ doo nɔngkɔ nɛɛ, zang ri a ri vuu nwannang koo keɓe katɔ, ka ruu shonang ɓarɛ.
1CO.9.15	Naa doo nɔngkɔ piti, n tɔɔ gngn nɛɛ, zang ɓɔɔ wu a m vuu ɓɔɔ kpang. Wee n bée laa keɓe, n bee wu nɛɛ nɔɔ a m vuu ɓɔɔ kpang. N vɔ katɔ gbã̀ágbãa, ka ɓɔɔ zang ɓɔɔ nɛɛ zãa m vuu ɓɔɔ n dɔɔ bii kagn ɓɛɛ. 
1CO.9.16	Naa n kɔɔrɔ zang Ruu Tɔ̃ɔ Laa doori, vuu ɓɔɔ naa n tuu yuu kagn ɓɛɛ kpang. Ɓi Laa kɔɔ m nɛɛ n kɔɔrɔ zang Ruu Tɔ̃ɔ ɓiɓɛ. Jĩng dannang kagn yuu mɛɛ, n nɛɛ kɔɔrɔ zang Ruu Tɔ̃ɔ Laa kaɓa kpàng ɓɛɛ. 
1CO.9.17	Naa nkɔ nɛɛ rɛ̃rɛ nɛɛ yeti mɛɛ nɛɛ, n kɔ̀ɔrɔ́ zang Ruu Tɔ̃ɔ Laa, n nɛɛ shing jĩng katɔ nɛɛ zang a m vuu ɓɔɔ. Á ɓi nkɔ rɛ̃rɛ nɛɛ n palɛ shonang keɓe kpang, ɓi Laa yaa m shonang keɓe ka naa, a dang m nyaa nɛɛ n pàlɛ̀ wu. 
1CO.9.18	N walɛ ɓu viya? Wee n kɔɔrɔ zang Ruu Tɔ̃ɔ Laa waati ɓee, ɓi vuu ɓɔɔ n walɛ ɓɛɛ kɔ. Ka ruu nɔngkɔ, n gaa zang wu nɛɛ zang a m vuu ɓɔɔ kagn kpang.
1CO.9.19	N m jaafoo zang ɓɔɔ kpang. N m ti ɓɔ̀ɔ́ zang ɓɔɔ kpang. Naa n doo jaafoo zang ɓɔɔ kpang n risi yuu mɛɛ tɔ naa jaafòó zang piti, tɔ̀ɔ, n atɛ zang dɔɔli ri naa dũng Kpanti Yeesɔ Kirisi. 
1CO.9.20	N nɛɛ nwàng nɛɛ zang Yahudi n palɛ vuu naa zang Yahudi, tɔ̀ɔ, n atɛ ri, ri naa dũng Yeesɔ Kirisi. Naa nyaa dannang ɓɔɔ Laa a Musa yi m doo kpang, naa n nwang nɛɛ zang ɓɔɔ nyaa dannang keɓe yi ri katɔ, n pálɛ̀ bii naa zang ɓɔɔ nyaa dannang yi wu doo katɔ kɔ ɓɛɛ. Tɔ̀ɔ, n gɔ̃ ri jong ri naa dũng Yeesɔ Kirisi. 
1CO.9.21	Naa n nɛ̀ɛ zang ɓɔɔ ri dũ̀ng nyaa dannang Musa kpang, n palɛ vuu naa ɓɔɔ ri palɛ ɓɛɛ. Tɔ̀ɔ, n atɛ ri jong ri naa dũng Yeesɔ Kirisi. N tɔɔ kpang nɛɛ, n dũ̀ng nyaa dannang Laa kpang, kpang. N dũng m nyaa dannang Yeesɔ Kirisi. 
1CO.9.22	Naa n nwàng nɛɛ zang ɓɔɔ ri shing danggn gn gbãng gbãng ka vuu ɓɔɔ ri shing danggn kagn ɓɛɛ kpang, n risi yuu mɛɛ naa ri. Tɔ̀ɔ, n atɛ ri, ri naa dũng Yeesɔ Kirisi. Naa zang nwang doo naa viya, n kasɛ tɔ n risi yuu mɛɛ naa ri. Tɔ̀ɔ, n palɛ vuu ɓɔɔ n zunung katɔ nandon, n gɔ̃ zang ɓɔɔ nɛɛ teteng ɓarɛ ri a ka bii Laa, tɔ̀ɔ, Laa wu ta yuu ɓarɛ kati. 
1CO.9.23	N palɛ vuu keɓe piti ka ruu, Ruu Tɔ̃ɔ Laa. Tɔ̀ɔ, n naa walɛ tɔ̃ɔ ɓɔɔ a ka bii zang ka ruu Ruu Tɔ̃ɔ Laa kaa jong. 
1CO.9.24	Naa zang gɛ̃ɛ zang nɛɛ ri yurɛ, zang dɔɔli ri yuku, a zang a ɓi kaa zang gbete, ɓɔɔ à tĩng shɔɔnang kɔ vuu. Nɔɔ yuku nabm, tɔ̀ɔ, zang wu a nɔɔ vuu. 
1CO.9.25	Zang ɓɔɔ nɛɛ tɔɔ wu yurɛ, kpɛ̃ɛrɛ yuu ɓiɓɛ doo yunang waasɛ̃. Wu zãa yuu ɓiɓɛ vuu dɔɔli. Ri pálɛ̀ nɔngkɔ nɛɛ, tɔ̀ɔ, zang a ri vuu ɓɔɔ naa lasɛ katɔ ɓɛɛ. Ruu palɛ ɓuru nɔngkɔ, tɔ̀ɔ, zang a ruu vuu ɓɔɔ lasɛ kpang dòndòng ɓɛɛ. 
1CO.9.26	Ka ruu nɔngkɔ, n yuu m kaara, tɔ̀ɔ, n daa shɛ̃ɛ nɔng ɓɔɔ zang di nyaa yunang kagn ɓɛɛ. N nwang m naa zang ɓɔɔ gaa nyaa, wu nɛɛ zang ɓɔɔ kpang ɓɛɛ kpang. 
1CO.9.27	N kasɛ tɔ n dang jĩng ka zɔ̃ng zɔ̃ng, tɔ̀ɔ, n yiti yuu mɛɛ kati. Tɔ̀ɔ, ɓɔɔ n kɔɔrɔ zang Ruu Tɔ̃ɔ Laa, Laa nɛ̀ɛ́ naa bɛ̃ɛ m.
1CO.10.1	Manzung, n kasɛ danggn wu ning nɔɔ vuu ɓɔɔ palɛ rɛɛ dabang ɓuru, ɓɔɔ ri dũng Musa ɓɛɛ kpang. Sãmbong ɓɔɔ kagn sɔ̀ɔ ri tĩng. A ri ti ra ka tipi waati, ri ta waapo ɓɔɔ zang ɓaa nɛɛ Waapo ɓɔɔ mii ɓiɓɛ nwɛ̃ɛri ɓɛɛ. 
1CO.10.2	Ka ɓɔɔ ri ra ka dii sãmbong, a ri ti rarɛ ri ta waapo, zang palɛ ri batizima. Batizima kaɓa, tusu kati nɛɛ, ri ɓarɛ zang ɓɔɔ dũng Musa kɔ nandon. 
1CO.10.3	Ri nandon ri shaa vuu shaanang kaɓa, ɓɔɔ a nɛɛ bii Laa ɓɛɛ. 
1CO.10.4	Ri nandon ri ɓooro mii ɓɔɔ Laa a ri ɓɛɛ. Mii ɓɔɔ ri ɓoo ɓɛɛ, nwang nɛɛ yeti tari ɓɔɔ daarɛ nɛɛ ri ka ɓɔɔ ri rakɛ ka jĩngti ɓɛɛ. Tari kaɓa wukɔ Yeesɔ Kirisi nɛɛ yuu ɓiɓɛ. 
1CO.10.5	Ri nandon ri zi tĩnang ɓɔɔ Laa shingnɛ, ri tãa ɓɛɛ katɔ, a ri dɔɔli ri palɛ vuu ɓɔɔ lasɛ Laa yeti doo nɛɛ mani. Ka ruu nɔngkɔ, ri vɔlɔ ka jĩngti. Vɔrɔ ɓarɛ tantɛ nɛɛ nɔng piti piti.
1CO.10.6	Vuu kɔ ri palɛ doo tɛ̃ɛ tɛ̃ɛ ɓee, nwàng ɓi kaa vuu ɓɔɔ ruu zirɛ ɓɔɔ shaarɛ ruu nyaa nɛɛ tɔ̀ɔ, ruu shing jĩng kaa tɔ̀ɔ́ vuu shi kpang palɛnang naa ɓɔɔ rɛɛ dabang ɓuru ri palɛ doo tɛ̃ɛ tɛ̃ɛ ɓɛɛ kpang. 
1CO.10.7	Nɔ́ɔ bang vaka naa ɓɔɔ zang ɓɔɔ ka teteng ɓarɛ ri bang ɓɛɛ kpang. Zang bèe ka yeti labeenang Laa nɛɛ, “Zang keɓe ri nwang ka tipi, ri shaa vuu shaanang a ri ɓoo saa. A ri seepaa ri sɔ dang.” 
1CO.10.8	Ruu pálɛ̀ nɔɔ dũndũng naa ɓɔɔ zang ɓɔɔ ka teteng ɓarɛ ri pálɛ́ ɓɛɛ kpang. Zang kaɓa ri palɛ dũndũng, a Laa nyɔ shɔnzang labang dakn bmati tu taati vɔrɔ ka laa gbete. 
1CO.10.9	Zang ɓɔɔ ka teteng rɛɛ dabang ɓuru ɓɔɔ ka tĩng tɛ̃ɛ tɛ̃ɛ, ri gãsɛ Laa nɛɛ tɔ̀ɔ, ri zi vuu ɓɔɔ naa wu palɛ ɓɛɛ. Ka ruu nɔngkɔ, Laa shing sɔkɔ, sɔkɔ yiki ri. Ruu gãsɛ Laa ɓuru jong naa rikɔ kpang. 
1CO.10.10	Zang ɓɔɔ ka teteng ɓarɛ, ri gɔ̃ɔrɔ yee, a zang nyaa shonang Laa ɓɔɔ ka lapa ɓɔɔ wukɔ nyɔkɔ zang vɔrɔ, arɛ naa nyɔ̀kɔ̀ ri vɔrɔ. Ruu gɔ̃ɔrɔ yee naa ɓɔɔ ri palɛ ɓɛɛ kpang.
1CO.10.11	Vuu kɔ palɛ ri doo tɛ̃ɛ tɛ̃ɛ ɓa, nwàng ɓi kaa vuu ɓɔɔ shaarɛ zang nyaa nɛɛ, tɔ̀ɔ, ri palɛ kaa waasɛ̃ ɓɛɛ. Zang bèe vuu keɓe ka yeti labeenang nɛɛ tɔ̀ɔ, zang shaarɛ ruu nyaa nɛɛ mani. Ka ruu ɓɔɔ, rùu nwàng ɓuru kaa làa ɓɔɔ diki ɓɔɔ koo waa nyaa kagn a naabm tɔ ɓɛɛ. 
1CO.10.12	Ka ruu nɔngkɔ, zang ɓɔɔ nɛɛ zirɛ nɛɛ wu shii ɓi katɔ nɛɛ kaka gbatagbata, wu palɛ waasɛ̃, wu nɛɛ watɛ ka ɓɔɔ zang gãsɛ wu ɓɛɛ. 
1CO.10.13	Vuu gãsɛnang ɓɔɔ kagn ɓɔɔ zang gãsɛ nɔɔ nɛɛ mani, ɓɔɔ ɓi náabm̀ nɛɛ ɓɔɔ zang gãsɛ zang nandon nɛɛ mani ɓɛɛ kpang. Laa palɛ vuu ɓɔɔ wu a nyaa ɓɛɛ, ɓi katɔ. Yaa vuu gãsɛnang ɓɔɔ ɓa kaka manɛ katɔ, wu a ka bii manɛ kpang. Naa vuu gãsɛnang a ka bii manɛ, a nɔɔ kaka katɔ, ɓɔɔ nɔɔ taarɛ yuu, tɔ̀ɔ, nɔɔ walɛ gbalang ɓɔɔ nɔɔ wɔ ɓɛɛ kati.
1CO.10.14	Ka ruu nɔngkɔ, rɛɛ masang ɓɔɔ n kasɛ ruu manɛ katɔ ɓɛɛ, n kɔɔ nɔɔ, nɔɔ yaa vaka ta dɔ̃ɔ gbete. 
1CO.10.15	Nɔɔ manɛ zang ɓɔɔ yàa nɔɔ shoo kagn ɓɛɛ. Nɔɔ jɛ̃ɛ ta ka yeti manɛ naa vuu kɔ n kɔɔrɔ ɓee tɔ̃ɔ ya? 
1CO.10.16	Ka laa ɓɔɔ ruu nandon ruu shaa vuu shaanang ɓɔɔ ruu kpaa danggn Kpanti Yeesɔ kagn ɓɛɛ. Ruu zã̀a Laa ka yuu juwa. Naa ruu ɓooyi ruu ɓakɛ zɔɔ nɛɛ Kirisi ka zĩi ɓiɓɛ. Ruu nɛɛ sha borodi tɔ, ruu shaayi ruu ɓakɛ zɔɔ nɛɛ Kirisi nɛɛ bii ɓiɓɛ. 
1CO.10.17	Ɓɔɔ ruu shaa borodi kaɓa, ruu dɔɔli, a borodi ɓɔɔ ruu shaayi, ɓi kaa gbete. Wukɔ tusu ruu nɛɛ ruu ɓuru gbete nɛɛ zɔɔ.
1CO.10.18	Nɔɔ rɛ̃rɛ nwannang zang Isirela karɛ. Ka nɔng ɓarɛ zang ɓɔɔ shaa yɔpɔ ɓɔɔ zang dɔɔ Laa, ri ɓakɛ zɔɔ tɔ nɛɛ Laa ɓɔɔ zang dɔɔrɔ wu yɔpɔ kaɓa ɓɛɛ. 
1CO.10.19	N kɔ̀ɔ́ ɓu nɛɛ viya? N kɔ̀ɔ́ ɓu nɛɛ vaka vuu ɓɔɔ ya? A vuu shaanang ɓɔɔ zang a vaka palɛ vuu ɓɔɔ katɔ ya? 
1CO.10.20	Kpang, n kɔ̀ɔ́ wu nɔngkɔ kpang. N kɔɔ m tɔɔ, vuu shaanang ɓɔɔ zang ɓɔɔ ri dũ̀ng Laa kpang, ri a vaka ri a ɓarɛ suru shi kpang. Ri dɔɔ ɓarɛ Laa kpang. N kasɛ kpang nɔɔ ɓakɛ zɔɔ nɛɛ suru shi kpang, kpang. 
1CO.10.21	Nɔ́ɔ ɓòo vuu ka juwa Kpanti Yeesɔ Kirisi, nɔɔ ti daa ɓóo ɓɔɔ ka juwa suru shi kpang, kpang. Nɔɔ sháa vuu shaanang Kpanti Yeesɔ Kirisi nɔɔ ti daa sháa ɓɔɔ suru shi kpang tɔkn kpang. 
1CO.10.22	Rúu pálɛ̀ vuu ɓɔɔ shingnɛ, Kpanti Laa kaa sũnyaa nɛɛ ruu ɓɛɛ kpang. Ruu ɓa wu kaka katɔ ya?
1CO.10.23	Nɔɔ kɔɔrɔ nɛɛ, zang zãa nɔɔ vuu ɓɔɔ kagn gbete kpang. Niizang, zang zãa nɔɔ vuu ɓɔɔ kagn gbete kpang, a wu kaa tɔ̀ɔ́ vuu piti yǐ zang naa ka bii kpang. Niizang, zang zãa nɔɔ vuu ɓɔɔ kpang, a vuu kaa gn ɓɔɔ ri shíng zang, zang ri shíi nɛɛ kaka ka vuu Kpanti Yeesɔ Kirisi kpang ɓɛɛ. 
1CO.10.24	Zang ɓu wu pálɛ́ vuu ɓɔɔ yi zang ɓɔɔgn naa kaa bii ɓɛɛ, wu vuu ɓɔɔ pàlɛ́ yuu ɓiɓɛ kɔ tɔ̃ɔ gbete ɓɛɛ kpang.
1CO.10.25	Shaa yɔpɔ ɓɔɔ zang mãlɛ́ ka lumang ɓɛɛ, mɔɔ hɛ̃ɛlɛ zang ruu ka yuu ɓiɓɛ kpang. Ka ruu ɓɔɔ, mɔɔ nɛɛ rɛ̃rɛ nɛɛ mɔɔ palɛ vuu shi kpang tɔ ɓɛɛ. 
1CO.10.26	Ka ruu ɓɔɔ, zang bèe ka yeti labeenang Laa nɛɛ, “Koo keɓe nɛɛ vuu ɓɔɔ ka yeti ɓiɓɛ piti ɓi ɓɔ̀ɔ́ Kpanti Laa ɓɛɛ”.
1CO.10.27	Naa zang ɓɔɔ dũ̀ng Yeesɔ Kirisi ɓi kpang, ɓàa zang ɓɔɔ ka teteng manɛ nyaa nɛɛ mɔɔ naa shaa vuu shaanang ka gãa ɓiɓɛ, a mɔɔ kasɛ tɔ. Shaa vuu shaanang ɓɔɔ wu shing mɔɔ ka tĩng ɓɛɛ. Mɔɔ rɛ̃rɛ kpang nɛɛ naa mɔɔ shaayi, tɔ̃ɔ ya, kɔ shi kpang, kpang ya. 
1CO.10.28	Zang ɓɔɔgn nɛɛ naa kɔɔ mɔɔ nɛɛ, “Vuu shaanang keɓe zang báng vaka nɛɛ mani.” Mɔɔ shaa kpang, ka ruu zang ɓɔɔ kɔɔ mɔɔ kaɓa, nɛ̀ɛ́ kɔɔyi nɛɛ nɔɔ pálɛ́ vuu shi kpang tɔ. 
1CO.10.29	Mɔɔ yáa vuu shaanang kaɓa ka ruu rɛ̃rɛnang zang kaɓa, wu ka ruu rɛ̃rɛnang ɓaaɓɛ kpang. Zang ɓɔɔ kɔɔyi nɛɛ, “N yáa vuu ɓɔɔ n palɛ ɓɛɛ, nɛɛ ka ruu ɓɔɔ, zang ɓɔɔ rɛ̃rɛ nɛɛ n pálɛ̀ vuu shi kpang ka ruu viya? 
1CO.10.30	Naa n zã̀a Laa ka yuu vuu shaanang ɓɔɔ n shaa ɓɛɛ, zang ɓɔɔ ri rangkɛ m ka ruu viya? Ka ruu ɓɔɔ, n shaa vuu shaanang ɓɔɔ n zãa Laa kagn ɓɛɛ ya?” 
1CO.10.31	N kàsɛ́ zang keɓe nyaa nɛɛ, ka vuu ɓɔɔ mɔɔ palɛ ɓɛɛ nandon. Naa mɔɔ shaa doo vuu, naa mɔɔ ɓoo doo vuu, palɛ ka gbalang ɓɔɔ mɔɔ a Laa bannang nɛɛ mani ɓɛɛ. 
1CO.10.32	Palɛ waasɛ̃, mɔɔ pálɛ̀ vuu ɓɔɔ lasɛ zang ɓɔɔ yeti kpang, naa zang keɓe ri doo zang Yahudi, naa doo zang ɓɔɔ ri dũ̀ng Laa kpang, naa doo zang ɓɔɔ ri dũng Laa ɓɛɛ. 
1CO.10.33	Naa ɓɔɔ n kãa m gbalang n shing zang ri tãa tĩnang ka vuu piti ɓɔɔ n palɛ ɓɛɛ. N shing jĩng m ka vuu ɓɔɔ yi nkɔ naa ka bii shɛ̃ɛning kpang. N shing jĩng m ka vuu ɓɔɔ, yi zang dɔɔli naa ka bii ɓɛɛ. Tɔ̀ɔ, n atɛ ri, Laa wu ta yuu ɓarɛ kati.
1CO.11.1	Nɔɔ palɛ vuu doo naa ɓɔɔ n pálɛ̀ ɓɛɛ kɔ. Naa ɓɔɔ n palɛ naa ɓɔɔ Kirisi pálɛ́ ɓɛɛ.
1CO.11.2	N dɔ̀ɔ́ nɔɔ ka ruu ɓɔɔ danggn ruu mɛɛ nandon, ning nɔɔ kpang ka vuu piti ɓɛɛ. Nɔɔ ti palɛ vuu naa ɓɔɔ n tùsù nɔɔ katɔ ɓɛɛ. 
1CO.11.3	A n kasɛ nɔɔ zi vuu keɓe katɔ. Kirisi wukɔ zang bang ka yuu zang varɛ, a zang bang zang soro ɓi kaa varɛ ɓiɓɛ. A zang bang Kirisi ɓi kaa Laa. 
1CO.11.4	Zang varɛ nɛɛ gaa Laa, naa nɛɛ kɔɔ doo vuu ɓɔɔ Laa kɔɔ wu ɓɛɛ, wu hãa vuu waayu ka yuu kpang. Naa hãayi sèng Kirisi ɓɔɔ wukɔ zang bang ɓiɓɛ kpang. 
1CO.11.5	Ɓɔɔ zang soro naa gaa Laa, naa nɛɛ kɔɔ vuu ɓɔɔ Laa kɔɔ wu, wu zúu yuu katɔ, wukɔ tɔ̃ɔ. Naa zuu yuu kpang, sèng ɓeevɛ ɓɔɔ wukɔ zang bang ɓiɓɛ kpang. Ɓi gbete nɛɛ zang soro ɓɔɔ zang kpɛ̃ɛ wu yuu ɓiɓɛ katɔ ɓɛɛ. 
1CO.11.6	Zang soro nɛɛ tɔɔ wu zùu yuu ɓiɓɛ kpang, wu yele suuyuu ɓiɓɛ katɔ kpiikpi. Ruu zi tɔ, naa zang yele suuyuu zang soro naa zang ti kpɛ̃yi, ɓi vuu yusɛ̃ɛ. Ka ruu nɔngkɔ, wu zuu yuu katɔ.
1CO.11.7	Ruu ɓɔɔ zang tɔɔ, zang varɛ wu zùu yuu ɓi kpang, ɓi ka ruu ɓɔɔ, Laa mãa ɓi zang varɛ naa bii ɓiɓɛ ɓɛɛ. Zang ti zi bannang Laa ɓi ka bii zang varɛ kɔ ɓɛɛ. A zang zi bannang zang varɛ ɓi ka bii ɓeeso. 
1CO.11.8	Zang mãa zang varɛ wu nɛɛ bii zang soro kpang. Zang mãa ɓi zang soro kɔ jong nɛɛ bii zang varɛ. 
1CO.11.9	Laa ti mãa zang soro ka ruu zang varɛ, wu zang varɛ ka ruu zang soro kpang. 
1CO.11.10	Ka ruu nɔngkɔ, zang soro wu zuu yuu ɓiɓɛ katɔ, tɔ̀ɔ, zang ri zi kaa gn nɛɛ ɓeevɛ kɔ zang bang ɓiɓɛ. Tɔ̀ɔ, zang nyaa shonang Laa ɓɔɔ ka lapa ri lasɛ yeti kaa tɔ̀ɔ́ nɛɛ wu kpang. 
1CO.11.11	Danggn wu ning nɔɔ kpang, ka wee ruu ɓakɛ zɔɔ tɔ, nɛɛ Kpanti Yeesɔ ɓee, zang soro di bii kaa bii zang varɛ. A zang varɛ ti di bii kaa bii zang soro. 
1CO.11.12	Ka ruu ɓɔɔ, Laa zɔ̃ng kaka zang varɛ a mãa zang soro nɛɛ mani ɓɛɛ. Kãntang keɓe, kaa zang soro yi zang varɛ kati. A vuu piti à ɓi kaa nɛɛ bii Laa.
1CO.11.13	Nɔɔ zi ɓu biya ka yeti manɛ viya? Naa zang soro shii paa ka Gãa Laa, gaa Laa, zuu yuu ka takpang tɔ̃ɔ ya? 
1CO.11.14	Ka gbalang ɓɔɔ Laa mãarɛ vuu ɓɛɛ, naa suuyuu zang varɛ bée dɔɔli palɛ wu vuu yusɛ̃ɛ kpang ya? 
1CO.11.15	Ɓɔɔ zang soro suuyuu beebang ɓi vuu jasang, ka ruu ɓɔɔ, Laa a wu suuyuu beebang tɔɔ, wu zuu yuu ɓiɓɛ nɛɛ mani ɓɛɛ. 
1CO.11.16	Naa zang ɓɔɔ kagn ɓɔɔ bɛ̃ɛ ruu keɓe, wu zirɛ nɛɛ ruu nandon nɛɛ zang Gãa Laa ɓɔɔ ka bm bm nandon, ruu palɛ ɓuru nɔngkɔ.
1CO.11.17	Ka vuu kɔ n kɔɔ nɔɔ ruu ka yuu ɓiɓɛ ɓee, n dɔ̀ɔ nɔɔ ka yuu vuu keɓe kpang. Ka ruu ɓɔɔ, nɔɔ nɛɛ kpalɛ zɔɔ tɔ nɛɛ nɔɔ bang Laa, nɔɔ pálɛ̀ vuu shi kpang dɔɔli ɓa ɓɔɔ tɔ̃ɔ katɔ. 
1CO.11.18	Vuu ɓɔɔ tĩng shɔɔnang keɓe. Zang ri kɔɔ m nɛɛ, ɓɔɔ nɔɔ dũng Laa ɓɛɛ, nɔɔ nɛɛ kpalɛ zɔɔ tɔ nɔɔ basɛ zɔɔ ka vaa ka bm bm, nɔɔ shing jĩng nɛɛ zɔɔ kpang. N zirɛ mɔɔ kɔɔ nɛɛ ruu keɓe niizang. 
1CO.11.19	Nɔɔ basɛ zɔɔ katɔ, ka ruu ɓɔɔ, naa nɔngkɔ kpang, zang zi zang ɓɔɔ ri dũng Yeesɔ Kirisi nɛɛ yeti gbete kpang ɓɛɛ. 
1CO.11.20	Wee nɔɔ palɛ nɔngkɔ ɓee, naa nɔɔ kpalɛ nɛɛ nɔɔ shaa vuu shaanang, nɔɔ kpaa manɛ danggn Kpanti Yeesɔ Kirisi kpang. 
1CO.11.21	N kɔɔ nɔngkɔ, ka ruu ɓɔɔ nɔɔ nɛɛ shaa vuu shaanang kana, zang ɓu shaa ɓi vuu shaanang ɓiɓɛ ɓɛɛ. Ka ruu nɔngkɔ, ɓɔɔ zang ɓɔɔ nyɔkɔ nyɔ ri ɓarɛ katɔ, zang ɓɔɔ ri ɓoo saa ɓarɛ tɔ, ri puu tɔ, saa yee ri kana. 
1CO.11.22	Ayii! Gãa manɛ kagn ɓɔɔ naa nɔɔ shaa vuu, nɔɔ ti ɓoo vuu ɓoonang kagn ɓɛɛ kpang ya? Nɔɔ seng zang Laa kpang ka ruu viya? A nɔɔ ti palɛ zang ɓɔɔ vuu ka naa ɓarɛ kpang vuu yusɛ̃ɛ wiya? N kɔ̀ɔ́ nɔɔ ɓu kaa nɛɛ viya? Nɔɔ shing ɓu ka yeti manɛ nɛɛ n dɔ̀ɔ́ nɔɔ katɔ ka ɓɔɔ nɔɔ palɛ naa weɓe ya? Kpang. N dɔ̀ɔ nɔɔ kpang tingkiring.
1CO.11.23	Laa tùsù m vuu kɔ n tusu nɔɔ ɓee doo ka tĩng. Tùsù m tɔɔ nɛɛ zĩi, ka diki ɓɔɔ zang nyɔ yuu Kpanti Yeesɔ Kirisi kagn ɓɛɛ. Tuu borodi ka naa, 
1CO.11.24	zãa Laa tɔ, a shalɛ. A kɔɔyi nɛɛ, “Wee bii mɛɛ ɓɔɔ n a zang ka ruu manɛ kɔ. Nɔɔ palɛ nɔngkɔ, tɔ̀ɔ, nɔɔ kpaa danggn mɛɛ kaa gn.” 
1CO.11.25	Zang shaa borodi tɔ, a Kpanti Yeesɔ ti tuu juwa ɓɔɔ mii inabi kagn doo nɔngkɔ, a kɔɔyi tɔɔ, “Wee juwa ɓɔɔ naa tusu zang nɛɛ Laa mã nyaa shɔɔ tɔ, nɛɛ nɔɔ, nɛɛ zĩi mɛɛ ɓɛɛ. Nɔɔ pálɛ́ nɔngkɔ, ka diki ɓɔɔ nɔɔ ɓoo ɓɛɛ, tɔ̀ɔ, nɔɔ kpaa danggn mɛɛ kaa gn.” 
1CO.11.26	Ka ruu nɔngkɔ, vuu ɓɔɔ gaayu lɛɛkɔ sasak, diki ɓɔɔ Yeesɔ gbãayu a nɛɛ mani, lee ɓɔɔ nɔɔ shaa borodi naa weɓe, a nɔɔ ɓoo mii inabi naa weɓe. Nɔɔ kɔɔrɔ manɛ zang nɛɛ Kpanti Yeesɔ vɔ ka ruu zang nandon.
1CO.11.27	Ka ruu nɔngkɔ, naa zang ɓɔɔ shaa borodi Yeesɔ keɓe nɛɛ ti ɓoo mii inabi ɓiɓɛ ka gbalang ɓɔɔ daa naa kpang ɓɛɛ. Nwang naa ɓɔɔ palɛ bii Kpanti Yeesɔ nɛɛ zĩi ɓiɓɛ vuu shi kpang ɓɛɛ. 
1CO.11.28	Ka ruu nɔngkɔ, zang ɓu wu bengke yeti ɓiɓɛ ka gbongkarɛ waasɛ̃ tɔɔ wu shaa borodi Kpanti Yeesɔ, wu ti ɓoo mii inabi ɓiɓɛ. 
1CO.11.29	Zang ɓɔɔ nɛɛ zi dĩiri bii kpanti Yeesɔ keɓe kpang, nɛɛ shaa borodi nɛɛ ti ɓoo mii inabi zang keɓe gɔ̃ jĩng dannang Laa a nɛɛ mani ka yuu ɓiɓɛ. 
1CO.11.30	Ka ruu vuu keɓe kɔ, zang dɔɔli ka teteng manɛ vuu palɛ ri katɔ. Nɔɔ ti lakɛ naa ka bii kpang. A zang ɓɔɔ ti vɔlɔ. 
1CO.11.31	Naa ruu bengke yeti ɓuru waasɛ̃ ka gbongkarɛ, tɔ̀ɔ, ruu shaayi, Laa naa dɔ̀ng rùu ruu kpang. 
1CO.11.32	Kpanti Yeesɔ dɔng rùu ruu, a ti gɔ̃ ruu shoo waati kpang, tusu ruu gbalang tɔ̃ɔ nɛɛ ruu palɛ vuu shi kpang tɔ. Tɔ̀ɔ, diki ɓɔɔ wu naa dɔng zang koo ruu kagn wu ɓakɛ ruu kaa tɔ̀ɔ́ nɛɛ ri kpang.
1CO.11.33	Ka ruu nɔngkɔ, rɛɛ manzung, n kɔɔ nɔɔ ruu keɓe. Ka laa ɓɔɔ nɔɔ kpalɛ zɔɔ nɛɛ nɔɔ shaa vuu shaanang Kpanti Yeesɔ ɓɛɛ nɔɔ gã zɔɔ katɔ. 
1CO.11.34	Zang ɓɔɔ nyɔkɔ nɛɛ nyɔ wu dɔɔli, wu shaa vuu shaanang ka gãa ɓiɓɛ ka gbongkarɛ, tɔ̀ɔ wu arɛ. Tɔ̀ɔ, nɔɔ shingnɛ Laa wu dɔng nɔɔ ruu nɛɛ zɔɔ kpalɛnang manɛ kpang. N nɛɛ naa a tɔ ka nɔng manɛ, n naa kɔɔrɔ nɔɔ ruu ditɔ ka yuu vuu ɓɔɔ kagn ɓɛɛ.
1CO.12.1	Manzung, ruu rɛ̃rɛ nɔɔ kaa yuu vuu ɓɔɔ Suru Laa a zang ɓɛɛ. N kasɛ nɔɔ zi vuu keɓe katɔ tɔ̃ɔ tɔ̃ɔ. 
1CO.12.2	Nɔɔ zi tɔ nɛɛ ɓeleng bɛ̀ɛ́ nɔɔ shing danggn gn ka bii Kpanti Laa kpang, zang tusu nɔɔ gbalang ka zɔ̃ng zɔ̃ng. Ka ruu nɔngkɔ, nɔɔ bang vaka ɓɔɔ nyaa ɓarɛ nɔɔ katɔ ɓɛɛ. 
1CO.12.3	Ka ruu nɔngkɔ, n kasɛ nɔɔ zi tɔ̃ɔ tɔ̃ɔ. Naa zang ɓɔɔ rang yee, nɛɛ naa vuu palɛnang ɓɔɔ Suru Laa a wu, zang kaɓa ràng yee shi kpang ka yuu Yeesɔ kpang. Zang ɓɔɔ ti zunung kɔɔnang katɔ nɛɛ, “Yeesɔ kɔ Kpanti ɓuru.” Kpang, naa Suru Laa kɔ a wu naa kɔɔnang kpang ɓɛɛ.
1CO.12.4	Vuu ɓɔɔ Suru Laa a zang naa nɛɛ zang ri palɛ, ɓi kagn ka zɔ̃ng zɔ̃ng. A Suru Laa ɓi kaa gbete kɔ nwani. 
1CO.12.5	Shonang ɓɔɔ zang ti pàlɛ́ Yeesɔ kagn ka zɔ̃ng zɔ̃ng, a Kpanti Yeesɔ ɓɔɔ zang ri palɛ wu shonang keɓe, ɓi kaa gbete kɔ nwani. 
1CO.12.6	Naa ɓɔɔ zang ri palɛ shonang kagn ka zɔ̃ng zɔ̃ng, a Laa ɓɔɔ a zang naa vuu palɛnang nɛɛ ri palɛ vuu keɓe nandon, ɓi kaa gbete. 
1CO.12.7	Suru Laa tusu zang bii ɓiɓɛ ka bm bm, tɔ̀ɔ, zang kaɓa wu yi zang Laa nandon naa kaa jong ka bii. 
1CO.12.8	Suru Laa a zang gbete naa, wu rang yee nɛɛ zũnang. Suru gbete keɓe, wu ti a zang ɓɔɔ naa, wu kɔɔ vuu ɓɔɔ Laa tusu wu ɓɛɛ. 
1CO.12.9	Suru Laa a zang ɓɔɔ naa, ri shing danggn ka bii kpanti Yeesɔ, wu ti a zang ɓɔɔ naa ri masɛ zang kɔɔnang. 
1CO.12.10	Zang ɓɔɔ zang a ri naa, ri palɛ vuu ɓɔɔ zang zirɛ zang mã naa ka danggn ɓɛɛ. Zang ɓɔɔ zang a wu ɓi naa, nɛɛ wu kɔɔ vuu ɓɔɔ Laa tusu wu ɓɛɛ. Zang ɓɔɔ zang a ri ɓarɛ naa, ri zi vuu ɓɔɔ a nɛɛ bii Suru Laa, nɛɛ ɓɔɔ a nɛɛ bii Suru Laa kpang ɓɛɛ. Zang ɓɔɔ zang a ri naa, ri rang nyaa ɓɔɔ ri kpɛ̃ɛrɛ katɔ kpang ɓɛɛ. Zang ɓɔɔ zang a ri ɓarɛ naa, ri kɔɔ zang dĩiri nyaa kaɓa. 
1CO.12.11	Ka vuu kɔɔ zang palɛ nandon ɓee, ɓi doo Suru gbete keɓe kɔ, a zang naa, zang ri palɛ nɔngkɔ. Wu a zang ɓu naa vuu palɛnang kaɓa náabm̀, naa ɓɔɔ wu kasɛ ka yeti ɓiɓɛ ɓɛɛ.
1CO.12.12	Nɔɔ zi tɔ nɛɛ vuu ɓɔɔ ɓakɛ, a raa bii shɔnzang ka zɔ̃ng zɔ̃ng. A bii shɔnzang ɓi kaa gbete kɔ nwani, vuu keɓe ri ɓakɛ zɔɔ nɔng gbete, tɔ̀ɔ, ri nwang kaa bii gbete. Yeesɔ Kirisi nwang doo nɔngkɔ. 
1CO.12.13	Ruu doo nɔngkɔ. Zang ɓɔɔ kagn teteng ɓuru, ri ɓarɛ zang Yahudi, a zang ɓɔɔ ɓarɛ zang Yahudi kpang. Zang ɓɔɔ ri ɓarɛ jaafoo a zang ɓɔɔ ɓarɛ jaafoo kpang. Ruu nandon, ruu raa tɔ naa zang gbete, ka làa ɓɔɔ zang palɛ ruu batizima ɓɛɛ. Ka ruu ɓɔɔ ka diki kaɓa, Laa a ruu Suru ɓiɓɛ gbete kaɓa kɔ ɓɛɛ. Laa a ruu ɓi Suru gbete kaɓa kɔ nandon nɛɛ wu nwang ka yeti ɓuru.
1CO.12.14	Vuu dɔɔli ɓakɛ, a raa bii shɔnzang kati. Bii shɔnzang wu vuu gbete kɔ shɛ̃ɛning kpang. 
1CO.12.15	Naa doo shɔnzang kɔɔyi nɛɛ, “N m naa kpang, ka ruu nɔngkɔ, n m ka bii kpang.” Ruu keɓe kɔ shing wu nwang tɔ̀ɔ́ bii kpang, kpang. 
1CO.12.16	Naa shoo kɔɔ jong nɛɛ, “N m jĩng kpang, ka ruu nɔngkɔ, n m ka bii kpang.” Nwáng kaa wukɔ wu yáa bii ya? 
1CO.12.17	Naa bii shɔnzang nɛ̀ɛ́ jĩng kɔ shɛ̃ɛning, nɛɛ tãa nɔng nɛɛ viya? Naa bii shɔnzang nɛɛ shoo kɔ shɛ̃ɛning, nɛɛ gũng sɛ̃ɛ vuu nɛɛ viya? 
1CO.12.18	A Laa mã̀a bii ɓuru kaa tɔ̀ɔ́ nɔngkɔ kpang, Laa mã̀a bii shɔnzang nɛɛ vuu ka zɔ̃ng zɔ̃ng, naa ɓɔɔ wu kasɛ ɓɛɛ. 
1CO.12.19	Naa bii ɓuru nɛɛ vuu gbete kɔ shɛ̃ɛning nɛɛ ɓi bii kpang. 
1CO.12.20	Niizang, vuu kagn bii ɓuru dɔɔli, a bii ɓi kaa gbete ganggang.
1CO.12.21	Ka ruu nɔngkɔ, gbalang ɓɔɔ jĩng kɔɔ naa nɛɛ, “N palɛ vi nɛɛ mɔɔ viya?” Kagn kpang. Yuu ti kɔɔ doo nɛɛ “N palɛ vi nɛɛ nɔɔ viya?” kpang. 
1CO.12.22	Wu nɔngkɔ kpang. Vuu ɓɔɔ ka bii ɓuru ɓɔɔ ruu zirɛ nɛɛ ri lakɛ kpang, naa ri kpang ruu nwàng ningkãari kpàng, 
1CO.12.23	Vuu ɓɔɔ ka bii ɓuru ɓɔɔ ruu risi naa vuu ɓɔɔ kpang ruu gãng jĩng ka rikɔ gbãng gbãng. Vuu ɓɔɔ ruu zi ka bii ɓuru nɛɛ shi kpang, ruu gãng jĩng ka rikɔ tɔ̃ɔ tɔ̃ɔ. 
1CO.12.24	A vuu ɓɔɔ yusɛ̃ɛ tuu ruu ri kpang, ruu yaa ri ka nɔngkɔ. Laa shĩili bii shɔnzang nɔngkɔ, tɔ̀ɔ, ruu a vuu ɓɔɔ daa naa ɓɔɔ ruu a wu bannang kpang bannang kati. 
1CO.12.25	Ka ruu nɔngkɔ, zang basɛ bii katɔ kpang. Vuu keɓe nandon ri yi zɔɔ naa ɓarɛ ka bii teetee. 
1CO.12.26	Naa vuu gbete ka bii ɓuru dang jĩng, bii nimbang keɓe ri dang jĩng kaa nyaa zɔɔ.
1CO.12.27	Ɓɔɔ manɛ, nɔɔ nandon nɔɔ ɓakɛ zɔɔ tɔ, nɔkɔ manɛ kaa bii Kirisi ɓɔɔ ɓi gbete ɓɛɛ. Zang ɓu ka teteng manɛ, ka bii keɓe kɔ. 
1CO.12.28	Ka teteng zang ɓɔɔ ri dũng Laa ɓɛɛ, Laa kɔɔyi, nɛɛ zang ɓu wu nwangnɛ, shonang ɓiɓɛ kagn. Gaayu zɔ̃ngkɔ zang ɓɔɔ nɛɛ ri nwang zang shonang Yeesɔ Kirisi. A naa zɔ̃ngkɔ zang ɓɔɔ nɛɛ ri kɔɔ zang ruu ɓɔɔ Laa tusu ri ɓɛɛ. Ri ɓang knti zang tĩng. A zɔ̃ngkɔ zang ɓɔɔ nɛɛ ri màsɛ̀ zang kɔnang, ri ɓang knti. Zɔ̃ngkɔ zang ɓɔɔ nɛɛ ri yi zang naa ka bii. Nɛɛ zang ɓɔɔ ri nwang ɓarɛ zang bang ɓɔɔ ri yiti zang ɓɛɛ. A zang ɓɔɔ ri rang yee nɛɛ nyaa zang ɓɔɔ ri kpɛ̃ɛrɛ katɔ kpang nɛɛ náa ɓɔɔ Suru Laa a ri ɓɛɛ. 
1CO.12.29	Zang piti ri zang shonang Kirisi kɔ nandon kpang, zang piti ri wu zang nyaa shonang Laa kpang, wu zang piti ri tusu zang Ruu Laa kpang. Laa a zang piti naa nɛɛ ri palɛ vuu ɓɔɔ zang zirɛ zang mã naa ka danggn kpang. 
1CO.12.30	Wu zang piti, ri màsɛ́ zang kɔnang kpang, wu ti zang piti, ri kɔɔ ruu nɛɛ nyaa ɓɔɔ ri kpɛ̃ɛrɛ katɔ kpang ɓɛɛ kpang, wu zang piti nwangsɛ zang dĩiri ruu kaɓa kpang. 
1CO.12.31	Ɓɔɔ manɛ, nɔɔ shing manɛ jĩng nɛɛ Suru Laa naa a nɔɔ naa ditɔ, nɛɛ nɔɔ palɛ vuu ɓɔɔ ri ɓa weɓe shinang katɔ ɓɛɛ. Vuu ɓɔɔ ɓa veɓe nandon keɓe, nɔɔ palɛ vuu ka gbalang kɔ n túsú nɔɔ ɓee.
1CO.13.1	Naa n zunung yee rannang doo katɔ nɛɛ nyaa shɔnzang ɓɔɔ ka koo, a ɓɔɔ nɛɛ nyaa zang nyaa shonang Laa ɓɔɔ ri ka lapa ɓɛɛ. A n kasɛ zang kaa takpang, n nwang naa gbongshɛng ɓɔɔ kaa nyaa ɓɛɛ. N ti nwang naa gbongbolong ɓɔɔ ri goo nyaa ɓɛɛ. 
1CO.13.2	Naa Laa a m naa vuu palɛnang, naa ɓɔɔ n kɔɔrɔ vuu ɓɔɔ Laa tusu m ɓɛɛ. Naa n ti zi vuu piti. Vuu ɓɔɔ Laa waasɛ katɔ ka yuu ɓiɓɛ n ti zi tɔ jong. Naa Laa a m dòo zɔ̃ng danggn shinnang ɓɔɔ naa n zunung katɔ, n kɔɔ kɔpɔ wu dɔ̃sɔ ka nɔng ɓɔɔgn. Naa n kasɛ zang kpang, n m vuu ɓɔɔ kpang tingkiring. 
1CO.13.3	Naa n tuu doo vuu naa mɛɛ nandon, n bàsɛ̀ zang ɓɔɔ vuu naa ɓarɛ kagn kpang ɓɛɛ. A n ti kasɛ tɔ nɛɛ zang tuu m zang dɔɔ m ka waa. Naa n kasɛ zang kpang, vuu keɓe ri nwang m vuu ɓɔɔ kpang.
1CO.13.4	Naa mɔɔ kàsɛ̀ zang katɔ, mɔɔ mã danggn dɔɔli. Mɔɔ ti pàlɛ́ zang tɔ̃ɔ, mɔɔ kaa sũnyaa kpang. Mɔɔ ràng yee bang bang ka yuu ɓaaɓɛ kpang. Mɔɔ ti tuu yuu ɓaa kpang. 
1CO.13.5	Zang ɓɔɔ kasɛ zang katɔ nwáng ɓi nwannang ɓɔɔ tɔ̃ɔ nɛɛ zang. Kàsɛ̀ ɓi yuu ɓiɓɛ kɔ shɛ̃ɛning kpang. Lasɛ yeti ɓi pati kpang. Yiti vuu shi kpang ɓɔɔ zang pàlɛ̀ wu ɓɛɛ ka yeti kpang. 
1CO.13.6	Zang ɓɔɔ kàsɛ̀ zang katɔ, naa zang palɛ vuu tɔ̃ɔ tãa tĩnang katɔ. Naa zang palɛ vuu shi kpang, tãa tĩnang kpang. 
1CO.13.7	Zang kasɛnang yaa vuu nyaa ka gbalang kpang, shing danggn ɓi sasak, yaa gn naa ka vuu kpang, mã danggn ka vuu piti.
1CO.13.8	Zang ɓɔɔ kàsɛ̀ zang katɔ, di nyaa zang kasɛnang ɓi kpang. Diki a kana ɓɔɔ zang ri naa yaa vuu ɓɔɔ Laa tusu ri kɔɔrɔnang. Diki a kana ɓɔɔ zang ri naa kɔ̀ɔrɔ̀ ruu tɔ̀ɔ́ nɛɛ nyaa ɓɔɔ ri kpɛ̃ɛrɛ kpang, kpang. Vuu zinang ti naa waa nyaa kaa tɔ. 
1CO.13.9	Vuu ɓɔɔ ruu zi ɓɛɛ, nɛɛ Ruu Laa ɓɔɔ ruu kɔɔ ɓɛɛ, ri ɓarɛ nyaa kiiri kpang. 
1CO.13.10	Ka diki ɓɔɔ Laa naa shing vuu piti, wu nwang nyaa kiiri, ka diki kaɓa kɔ, vuu ɓɔɔ wu nyaa kiiri kpang keɓe, ri waa nyaa kati.
1CO.13.11	Ɓɔɔ bɛ̀ɛ́ n doo wujɛ, n rangkɛ yee naa wujɛ. N ti rɛ̃rɛ naa wujɛ. N zili vuu m nɛɛ jĩng wujɛ. A ɓɔɔ n bangnɛ, n yaa vuu wujɛ ɓɔɔ n palɛ ɓɛɛ tɔ nandon. 
1CO.13.12	Vuu ɓɔɔ ruu zili kãntang keɓe, ruu zirɛ mɔɔ kɔɔ nɛɛ ruu pɛ̃ɛrɛ ka vĩilaa ɓɔɔ wu kalang kalang kpang ɓɛɛ. Diki a ditɔ ɓɔɔ ruu zi ri tɔ̃ɔ tɔ̃ɔ nɛɛ jĩng ɓɛɛ. Vuu ɓɔɔ n zi kãntang keɓe, wu gň nyaa kiiri kpang. Ka diki kaɓa, n naa zi kaa nyaa kiiri naa ɓɔɔ Laa zì m tɔ nandon ɓɛɛ. 
1CO.13.13	Vuu kagn taati ɓɔɔ ri waa nyaa ɓarɛ kpang ɓɛɛ. Vuu keɓe rikɔ danggn shinnang, nɛɛ gn ɓɔɔ zang yaa naa kpang ɓɛɛ, nɛɛ zang kasɛnang, ka teteng vuu taati keɓe, zang kasɛnang kɔ ɓa ri.
1CO.14.1	Ka ruu nɔngkɔ, nɔɔ shing jĩng ka zang kasɛnang gbãng gbãng. A nɔɔ ti shing jĩng nɛɛ yeti gbete, Suru Laa wu a nɔɔ naa ɓɔɔ nɔɔ palɛ shonang nɛɛ mani ka teteng zang ɓɔɔ ri dũng Laa ɓɛɛ. Nɔɔ shing jĩng, wu a nɔɔ naa, ɓɔɔ nɔɔ kɔɔ zang ruu ɓɔɔ a nɛɛ bii Laa ɓɛɛ kɔ gbãng gbãng. 
1CO.14.2	Zang ɓɔɔ Suru Laa a wu naa, a rang yee nɛɛ nyaa ɓɔɔ wu kpɛ̃ɛrɛ katɔ kpang ɓɛɛ, rang yee ɓi nɛɛ Laa, wu nɛɛ shɔnzang kpang. Ka ruu ɓɔɔ, shɔnzang ri tãa ruu ɓɔɔ wu kɔɔ kpàng ɓɛɛ. Kɔɔrɔ ɓi vuu ɓɔɔ Laa wàasɛ̀ zang katɔ, ɓɛɛ nɛɛ naa ɓɔɔ Suru Laa a wu ɓɛɛ. 
1CO.14.3	Zang ɓɔɔ kɔɔ ruu ɓɔɔ Laa tusu wu, rang yee ɓi nɛɛ shɔnzang. Ruu ɓɔɔ wu kɔɔ ɓɛɛ, yi zang naa katɔ ka bii. Ruu bìí mã zang danggn katɔ, wu shingnɛ yeti ɓarɛ wu valɛ. 
1CO.14.4	Ka ruu nɔngkɔ, zang ɓɔɔ rang yee nɛɛ nyaa ɓɔɔ wu kpɛ̃ɛrɛ katɔ kpang yi ɓi yuu ɓiɓɛ naa ka bii. A zang ɓɔɔ kɔɔrɔ zang ruu ɓɔɔ a nɛɛ bii Laa, yi ɓi zang ɓɔɔ ri dũng doo Laa kɔ naa ka bii. 
1CO.14.5	N kasɛ nɛɛ Suru Laa wu a zang ɓu naa wu kɔɔ ruu nɛɛ nyaa ɓɔɔ wu kpɛ̃ɛrɛ katɔ kpang ɓɛɛ. Naa nɔɔ kɔɔrɔ zang ruu ɓɔɔ a nɛɛ bii Laa, n kàsɛ̀ wukɔ gbãng gbãng. Zang ɓɔɔ kɔɔrɔ zang ruu ɓɔɔ a nɛɛ bii Laa ɓa zang ɓɔɔ rang yee nɛɛ nyaa ɓɔɔ wu kpɛ̃ɛrɛ katɔ kpang katɔ. Zang ɓɔɔ nɛɛ kagn ɓɔɔ nwàngsɛ́ zang ɓɔɔ ri dũng Laa dĩiri ruu bii kpang ɓɛɛ.
1CO.14.6	Manzung, ka diki ɓɔɔ n naa a ka nɔng manɛ, naa n ràng nɔɔ yee nɛɛ nyaa ɓɔɔ n kpɛ̃ɛrɛ katɔ kpang, yee mɛɛ yi nɔɔ naa biya ka bii viya? Naa n arɛ, n tusu vuu ɓɔɔ shɔɔ ɓɔɔ Laa tusu m kpang, n ti shing nɔɔ, nɔɔ zi vuu tɔkn gaagaa kpang, naa n kɔɔ nɔɔ ruu ɓɔɔ a nɛɛ bii Laa kpang, a n ti tusu Ruu Laa kpang, ruu mɛɛ yì nɔɔ naa ka bii kpang. 
1CO.14.7	N gãsɛ nɔɔ vuu, doo nɛɛ vuu ɓɔɔ zang gaarɛ soo nɛɛ mani naa leere, nɛɛ vũngta ɓɔɔ suru ka bii ɓarɛ kpang ɓɛɛ. Naa ri nwángsɛ̀ soo wu tɔ̃ɔ tɔ̃ɔ kpang, zang tã̀á soo ɓɔɔ zang gaa ɓɛɛ biya? 
1CO.14.8	Naa zang jèe gbòó sĩiri waasɛ̃ kpang, zang tãa biya zang kpalɛ bii sĩiri tanang kaa viya? 
1CO.14.9	Nɔɔ manɛ doo nɔngkɔ, zang ri zi vuu ɓɔɔ nɔɔ kɔɔ ruu ka yuu ɓiɓɛ biya nɔɔ nɛɛ kɔɔ nɛɛ nyaa ɓɔɔ zang tãa kpang ɓɛɛ. Rúu manɛ tɛɛ ɓi naa jasung waati. 
1CO.14.10	Nyaa ɓɔɔ zang koo ri rangkɛ dɔɔli. Nyaa keɓe nandon nwang ka doo ruu. 
1CO.14.11	N nɛɛ tãa nyaa ɓɔɔ zang rang m kpang, n nwang kaa naa zang zanti ka bii zang ɓɔɔ rang m yee bii ɓɛɛ, a zang ɓɔɔ rang m yee kɛɓɛ ti nwang kaa naa zang zanti kɔ doori ka nɔng mɛɛ. 
1CO.14.12	Ka ruu nɔngkɔ, n kɔ̀ɔ́ nɔɔ, wee nɔɔ shing jĩng ka vuu ɓɔɔ Suru Laa alɛ zang ɓee. Nɔɔ shing jĩng ka vuu ɓɔɔ nɔɔ naa yi zang ɓɔɔ ri dũng Laa naa nɛɛ mani ka bii kɔ gbãng gbãng. Tɔ̀ɔ, ri shii kaa nɛɛ kaka kɔ sasak.
1CO.14.13	Ka ruu nɔngkɔ, zang ɓɔɔ rang yee nɛɛ nyaa ɓɔɔ wu kpɛ̃ɛrɛ katɔ kpang ɓɛɛ, wu gaayi Suru Laa wu a wu naa ɓɔɔ wu nwàngsɛ́ zang dĩiri ruu bìí nɛɛ mani ɓɛɛ. 
1CO.14.14	N kɔɔ nɔngkɔ, ka ruu ɓɔɔ, naa zang gàa Laa nɛɛ nyaa ɓɔɔ zang kpɛ̃ɛrɛ katɔ kpang, ɓi Suru ɓiɓɛ gaa Laa ɓiri. A yeti ɓiɓɛ zi vuu ɓɔɔ wu kɔɔ ɓɛɛ ɓi kaa takpang. 
1CO.14.15	A n palɛ ɓu kaa biya? Naa ɓɔɔ n palɛ keɓe. N gaa Laa nɛɛ Suru ɓɔɔ Laa a m ɓɛɛ, n ti gàa Laa jong nɛɛ rɛ̃rɛnang mɛɛ. N gáa soo nɛɛ Suru ɓɔɔ Laa a m ɓɛɛ, n ti gáa soo jong nɛɛ rɛ̃rɛnang mɛɛ. 
1CO.14.16	Nɛɛ nɔngkɔ kpang, naa mɔɔ zãa Laa nɛɛ nyaa ɓɔɔ Suru Laa a mɔɔ ɓɛɛ, a zang ɓɔɔ tãa nyaa kaɓa kpang, tã̀á ɓɔɔ mɔɔ zãa Laa kaa biya wu naa kasɛ nyaa kaa jong nɛɛ mɔɔ nɛɛ “Nɔngkɔ” viya? 
1CO.14.17	Naa mɔɔ zãa Laa doo tɔ̃ɔ tɔ̃ɔ, Laa gaanang ɓaaɓɛ yi zang ɓɔɔ naa ka bii kpang.
1CO.14.18	N zãa Laa tɔ, ka ruu ɓɔɔ, Suru ɓiɓɛ a m naa tɔ, n ráng yee nɛɛ nyaa ɓɔɔ n kpɛ̃ɛrɛ katɔ kpang, n ɓa nɔɔ katɔ nandon ɓɛɛ. 
1CO.14.19	Naa doo nɔngkɔ piti, naa zang kpalɛ ka Gãa Laa, ɓɔɔ n zi ka yeti mɛɛ naa n kɔɔ ruu maani nɛɛ nyaa ɓɔɔ zang ri tãa katɔ wukɔ tɔ̃ɔ. Ka ɓɔɔ naa n kɔɔ ruu labang kopi nɛɛ nyaa ɓɔɔ zang ri tãa kpang ɓɛɛ.
1CO.14.20	Manzung, nɔɔ rɛ̃rɛ naa wujɛ kpang. Nɛɛ a tɔ ka nɔng shi kpang palɛnang, nɔɔ risi yuu manɛ naa wujɛ ɓɔɔ ri palɛ shi kpang ɓarɛ kpang ɓɛɛ. Nɛɛ a tɔ ka nɔng rɛ̃rɛnang, nɔɔ rɛ̃rɛ kaa rɛ̃rɛnang zang bang. 
1CO.14.21	Zang bèe ka yeti labeenang Laa nɛɛ, “Laa kɔɔyi tɔɔ, N naa shɔng zang ɓɔɔ ri rang yee nɛɛ nyaa ɓɔɔgn, ri naa kɔ̀ɔ́ zang mɛɛ keɓe ruu mɛɛ. N rang ri yee nɛɛ nyaa zang ɓɔɔ ri zi nung kpang ɓɛɛ. Naa n rang yee doo nɔngkɔ piti, ri ɓaa shoo ri tãa m kpang.” 
1CO.14.22	Ka ruu nɔngkɔ, naa Suru Laa a zang naa, zang rang yee nɛɛ nyaa ɓɔɔ zang kpɛ̃ɛrɛ katɔ kpang, zang ɓɔɔ ri shing danggn gn ka bii Yeesɔ Kirisi kpang, ri zi ka wukɔ nɛɛ ɓi Laa rang yee. Wu ka ruu zang ɓɔɔ ri shing danggn ɓarɛ tɔ ka bii Yeesɔ Kirisi kpang. Zang nɛɛ kɔɔ vuu ɓɔɔ Laa tusu zang, wee ɓi vuu ɓɔɔ Laa a zang ɓɔɔ ri shing danggn tɔ ka bii Yeesɔ Kirisi ɓɛɛ. Wu ka ruu zang ɓɔɔ ri shing danggn gn ka bii Yeesɔ Kirisi kpang, kpang.
1CO.14.23	Zang ɓɔɔ ri dũng Laa ri nɛɛ kpalɛ zɔɔ tɔ nandon, zang ɓu nɛɛ gaayu yee rannang tɔ nɛɛ nyaa ɓɔɔ wu kpɛ̃ɛrɛ katɔ kpang. Naa zang ɓɔɔ ri zi vuu keɓe kpang nɛɛ zang ɓɔɔ ri dũ̀ng Yeesɔ Kirisi ɓarɛ kpang, ri naa à ka nɔng, ri kɔɔ ɓarɛ nɛɛ shoko takɛ nɔɔ manɛ tɔ kɔ nandon. 
1CO.14.24	A naa zang ɓɔɔ ri dũng Laa ri kɔɔrɔ vuu ɓɔɔ Laa tusu ri, naa zang ɓɔɔ ri zi vuu keɓe kpang nɛɛ zang ɓɔɔ dũng Yeesɔ Kirisi ɓi kpang, à ka nɔng. A tãa ruu ɓarɛ kaɓa nandon, ruu kaɓa tusu wu nɛɛ wu ɓi zang ɓɔɔ palɛ vuu shi kpang ɓɛɛ. Ruu kaɓa, ri dɔng wu ruu katɔ. 
1CO.14.25	Ruu kaɓa nwàngsɛ́ wu rɛ̃rɛnang ɓɔɔ bɛ̀ɛ́ ka yeti ɓiɓɛ ɓɛɛ. Ruu kaɓa shing wu, wu tang ka tĩng Laa, wu bang Laa. Wu ti kɔɔyi nɛɛ, Laa kagn nɔng ɓɔɔ nɔɔ kpalɛ zɔɔ ɓɛɛ niizang.
1CO.14.26	Manzung, nɔɔ nɛɛ n kɔɔ nɔɔ ruu biya? Nɔɔ nɛɛ kpalɛ zɔɔ tɔ nɛɛ nɔɔ bang Laa, zang gbete wu tusu soo ɓɔɔ zang gaa ɓɛɛ. Zang gbete wu tùsù zang Ruu Laa. Zang ɓɔɔ wu tùsù zang vuu ɓɔɔ Laa tusu wu ɓɛɛ. Zang ɓɔɔ wu rang yee nɛɛ nyaa ɓɔɔ wu kpɛ̃ɛrɛ katɔ kpang. Zang ɓɔɔ wu ti kɔɔ zang ɓi dĩiri ruu keɓe. Zang ri palɛ vuu piti naa ɓɔɔ yi zang naa ka bii, zang ri zi Ruu Laa kaa gbãng gbãng ɓɛɛ. 
1CO.14.27	Zang ɓɔɔ ri nɛɛ kagn nɔng, ɓɔɔ ri rang yee nɛɛ nyaa ɓɔɔ ri kpɛ̃ɛrɛ katɔ kpang. Zang ri ɓa taati kpang, ka teteng ɓarɛ, ri rang yee. Ri ti rang gbete gbete. Zang ɓu nɛɛ rang tɔ, wu yaa zɔɔ nɔng. Zang ɓɔɔ ri ti kɔɔ zang kaa dĩiri ruu bìí, tɔ zang piti ri zi vuu ɓɔɔ ri kɔ̀ɔrɔ̀ ɓɛɛ kati. 
1CO.14.28	Zang ɓɔɔ nɛɛ kagn nɔng, ɓɔɔ Laa a wu naa dĩiri ruu ɓɔɔ zang rang nɛɛ nyaa ɓɔɔ zang kpɛ̃ɛrɛ katɔ kpang kaɓa zinang kpang, zang ɓɔɔ ri rang nyaa kaɓa, ri vɔ̃ nyaa katɔ ka nɔng ɓɔɔ zang kpalɛ zɔɔ ɓɛɛ. Ri ráng nyaa bìí nɛɛ Laa ka yeti ɓarɛ. 
1CO.14.29	Zang ɓɔɔ ri kɔɔ zang vuu ɓɔɔ Laa tusu ri, ri nɛɛ ka nɔng ri ziti kɔ taati ri rang yee. Zang ɓɔɔ nimbang ri rɛ̃̀rɛ̀ ɓarɛ kaa tɔ waasɛ̃ ka yuu ruu ɓɔɔ zang kaɓa ri kɔɔ ɓɛɛ. 
1CO.14.30	Naa Laa tusu zang ɓɔɔ, vuu shɔɔ ka ɓɔɔ wu nwang ka nɔng ɓɔɔ nɔɔ kpalɛ zɔɔ bɛ̀ɛ́ zang ɓɔɔ shiiyi, kɔɔ vuu ɓɔɔ Laa tusu wu. Zang ɓɔɔ shiiyi, ɓɔɔ rang yee ka nyaa kaɓa wu vɔ̃ nyaa ka gbongkarɛ. 
1CO.14.31	Zang ɓɔɔ wu kɔɔ vuu ɓɔɔ Laa tusu wu, wu yaa zang ɓɔɔ nɔng, tɔɔ vuu ɓɔɔ ri kɔɔyi wu nwàng zang vuu kati. Tɔ̀ɔ, ruu ɓarɛ wu mã zang piti danggn kati. 
1CO.14.32	Zang ɓɔɔ Laa a ri Suru ɓɔɔ ri kɔɔ zang vuu ɓɔɔ wu tusu ri, ri zunung ɓɔɔ ri yiti Suru ɓɔɔ Laa a ri kaɓa katɔ. 
1CO.14.33	Ka ruu ɓɔɔ, Laa tã̀a tĩnang nyaa ɓɔɔ ruu haa kpang ɓɛɛ. Naa ruu nwang ka nyaa zɔɔ, Laa tãa tĩnang wukɔ jong.
1CO.14.33	Ka Gãa Laa ɓɔɔ zang ɓɔɔ ri dũng Laa kagn nandon. 
1CO.14.34	Zang soro ri vɔ̃ nyaa katɔ ka nɔng ɓɔɔ nɔɔ kpalɛ zɔɔ nɔɔ bang Laa ɓɛɛ. Ri rang yee ɓarɛ kpang. Ri tuu yuu ɓarɛ katɔ kpang, naa ɓɔɔ zang bee ka yeti labeenang Laa ɓɛɛ. 
1CO.14.35	Ri nɛɛ zi vuu ɓɔɔ kpang, ri kasɛ nɛɛ ri hɛ̃ɛ zang, ri yaa gbongkarɛ. Ri nɛɛ shɛ̃ɛ gãa tɔ, ri hɛ̃ɛ varɛ ɓarɛ. Naa zang soro rang yee ka nɔng ɓɔɔ nɔɔ kpalɛ zɔɔ ka Gãa Laa, ɓi vuu yusɛ̃ɛ.
1CO.14.36	Ɓɔɔ nɔɔ zirɛ nɛɛ, Ruu Laa nwang nyaa nɛɛ bii manɛ kɔ ya? Nɔkɔ tãa ruu bìí gbete ya? 
1CO.14.37	Zang ɓɔɔ nɛɛ tuu yuu ɓiɓɛ nɛɛ wu zang ɓɔɔ kɔɔ ruu ɓɔɔ Laa tusu wu ɓɛɛ. Nɛɛ ti rɛ̃rɛ ka yeti ɓiɓɛ nɛɛ suru Laa ti a wu naa tɔ. Wu zi katɔ nɛɛ ruu kɔ n bèé nɔɔ ɓee, ɓi Kpanti Yeesɔ Kirisi nɛɛ yuu ɓiɓɛ dang nyaa nɛɛ ruu palɛ vuu keɓe. 
1CO.14.38	Zang ɓɔɔ nɛɛ tà ruu keɓe nɔngkɔ kpang, zang ri ɓaa shoo ka ruu ɓiɓɛ kpang jong. 
1CO.14.39	Ka ruu nɔngkɔ, manzung, n kɔ̀ɔ́ nɔɔ, nɔɔ shing danggn Suru Laa wu a nɔɔ naa, nɔɔ kɔɔ zang Ruu Laa ɓɔɔ Laa tusu nɔɔ ɓɛɛ. Nɔɔ zãa zang yee rannang nɛɛ nyaa ɓɔɔ ri kpɛ̃ɛrɛ katɔ kpang, kpang. 
1CO.14.40	Nɔɔ palɛ vuu kaa gbalang ɓɔɔ tɔ̃ɔ, ɓɔɔ zang haa nyaa kagn kpang ɓɛɛ.
1CO.15.1	Manzung, n kaaɓi n kpaa nɔɔ danggn Ruu Tɔ̃ɔ ɓɔɔ ɓeleng n kɔɔ nɔɔ ka tĩng ka yuu Yeesɔ Kirisi ɓɛɛ. Bɛɛ nɔɔ ta ruu bìí tɔ, a nɔɔ shii tɔ kagn nɛɛ kaka manɛ gbãng gbãng. 
1CO.15.2	Laa ti tá yuu manɛ kana ka ruu ruu kaɓa, nɔɔ nɛɛ dũng vuu ɓɔɔ n kɔɔ nɔɔ nɛɛ yeti gbete ɓɛɛ. Nɔɔ nɛɛ ti zi vuu ɓɔɔ nɔɔ shing danggn kagn tɔ niizang ɓɛɛ.
1CO.15.3	N kɔɔ nɔɔ Ruu Tɔ̃ɔ keɓe tɔ ka tĩng, ɓɔɔ Yeesɔ Kirisi kɔɔ m ka tĩng ɓɛɛ. Ruu Tɔ̃ɔ keɓe ɓa vuu piti katɔ, Ruu Tɔ̃ɔ keɓe, kɔɔ ruu nɛɛ Kirisi vɔ ka ruu vuu shi kpang ɓɔɔ ruu palɛ ɓɛɛ. Naa ɓɔɔ zang bée ka yeti labeenang Laa ka tĩng tɛ̃ɛ tɛ̃ɛ nɛɛ wu naa palɛ ɓɛɛ. 
1CO.15.4	Zang nɛɛ Yeesɔ vɔrɛ, zang gbãa wu, Laa wisi wu paa ka lee ɓɔɔ diki ɓiɓɛ daa taati ka sàa ɓɛɛ. Naa ɓɔɔ zang bée ka labeenang Laa ka tĩng nɛɛ naa palɛ ɓɛɛ. 
1CO.15.5	Ɓɔɔ Laa wisi wu paa tɔ, tusu Bituru yuu ɓiɓɛ. A naa tusu zang kopi tu ziti ɓɔɔ ri mantɛ vuu ka bii ɓiɓɛ, yuu ɓiɓɛ jong. 
1CO.15.6	Ka laa ɓɔ̀ɔ́gn ti tusu zang ɓɔɔ ri dũng wu, ri ɓa laa maani dakn maani katɔ yuu ɓiɓɛ, a ri zi wu jong. Ka teteng zang ɓɔɔ ri zi wu kaɓa, zang ɓɔɔ ri vɔlɔ tɔ, a ɓɔɔ nimbang ɓarɛ doo ningkãari. 
1CO.15.7	Diki ɓɔɔ kagn tusu Yakub yuu ɓiɓɛ. Nɛɛ knti, naa tùsù zang shonang ɓiɓɛ nandon yuu ɓiɓɛ jong.
1CO.15.8	Nkɔ m kaa zang ɓɔɔ wu gɔɔ nyaa yuu ɓiɓɛ tusunang ka bii mɛɛ ɓɛɛ. Ɓɔɔ n nwang m naa jaa ɓɔɔ bɛ̀ɛ́ daa naa yinang gn kpang ɓɛɛ. 
1CO.15.9	Ka teteng zang shonang Yeesɔ nandon, nkɔ waa nyaa knti tingkiring. N daa naa ɓɔɔ zang ɓaa m nɛɛ zang shonang Yeesɔ kpang, ka ruu ɓɔɔ, ka ting, n dang zang ɓɔɔ ri dũng Laa jĩng ɓɛɛ. 
1CO.15.10	A gn mɛɛ naa kɔng Laa. Ka ruu tɔ̃ɔ ɓɔɔ wu palɛ zang, palɛ m tɔ̃ɔ, a shing m n raa zang ɓɔɔ nɔɔ zi m kãntang keɓe. Tɔ̃ɔ ɓɔɔ wu palɛ m, wu waati kpang. Nwáng vuu tɔ̃ɔ tɔ, ka ruu ɓɔɔ, n palɛ shonang nɛɛ kaka mɛɛ, n ɓa zang shonang ɓɔɔ nimbang nandon ɓɛɛ. N palɛ vuu keɓe wu nɛɛ yuu mɛɛ kpang, ɓi tɔ̃ɔ ɓiɓɛ ɓɔɔ ka bii mɛɛ palɛ. 
1CO.15.11	Naa doo nkɔ kɔɔ ruu tɔ̃ɔ keɓe, naa ti nkɔ kpang, naa rikɔ kɔɔyi pálɛ̀ vuu ɓɔɔ kpang. Ruu nandon ruu kɔɔ nɔɔ doo ruu tɔ̃ɔ gbete keɓe kɔ ka yuu Yeesɔ Kirisi, a nɔɔ ti shing danggn tɔ jong.
1CO.15.12	Ruu Tɔ̃ɔ kɔ, ruu kɔɔrɔ zang ɓee, kɔɔyi nɛɛ Laa wísí Yeesɔ Kirisi paa nɛɛ sàa. Laa nɛɛ wísí Yeesɔ Kirisi paa tɔ nɛɛ sàa, a palɛ biya, zang ɓɔɔ ka teteng manɛ ri kɔ̀ɔ́ nɛɛ zang naa wisi zang ɓɔɔ ri vɔlɔ tɔ nɛɛ sàa kpang viya? 
1CO.15.13	Naa zang nɛɛ naa wisi zang paa nɛɛ sàa kpang, nwang kaa naa ɓɔɔ Laa wisi Yeesɔ Kirisi paa doo nɛɛ sàa kpang kɔ ɓɛɛ. 
1CO.15.14	Naa Laa wisi Yeesɔ Kirisi paa nɛɛ sàa kpang, nwang kaa naa ɓɔɔ rúu kɔ rùu kɔɔrɔ nɔɔ ɓee, ɓi waati ɓɛɛ. Nɔɔ ti shing danggn tɔ ka yuu vuu ɓɔɔ kagn kpang ɓɛɛ. 
1CO.15.15	Laa nɛɛ wisi Yeesɔ Kirisi paa nɛɛ sàa kpang, nwang kaa naa ruu kɔɔ rúu tɔ nɛɛ sèé ka yuu Laa. Ka ruu ɓɔɔ ruu kɔ̀ɔrɔ̀ zang tɔ nɛɛ, ɓi Laa wisi Yeesɔ Kirisi paa nɛɛ sàa ɓɛɛ. A ɓeekpang niizang, Laa wisi zang paa katɔ nɛɛ sàa kpang ɓɛɛ. 
1CO.15.16	Nɛɛ niizang, Laa wisi zang paa nɛɛ sàa kpang, Laa wisi Yeesɔ Kirisi paa doo nɛɛ sàa kpang kɔ. 
1CO.15.17	Laa nɛɛ wisi Yeesɔ Kirisi paa gn nɛɛ sàa kpang, nwang kaa naa ɓɔɔ nɔɔ shing danggn manɛ waati ɓɛɛ. Laa yaa nɔɔ gbalang vuu shi kpang manɛ ɓi gn kpang. 
1CO.15.18	Ti nwang kaa naa ɓɔɔ zang ɓɔɔ ri shing danggn tɔ ka bii Yeesɔ Kirisi a ri vɔlɔ, ri shaarɛ ɓarɛ tɔ ɓɛɛ. 
1CO.15.19	Naa ruu shing jĩng ka bii Yeesɔ nɛɛ wu yi ruu naa ka bii ka ruu vuu koo keɓe kɔ shɛ̃ɛning, ruu nwáng vuu gn kɔnang ɓa zang piti.
1CO.15.20	Niizang, Laa wisi Yeesɔ Kirisi paa tɔ nɛɛ sàa. Ka teteng zang ɓɔɔ ri vɔlɔ ɓɛɛ, Laa wisi wukɔ paa shɔɔnang, a ruu zi kaa wukɔ nɛɛ Laa naa wisi zang ɓɔɔ ri vɔlɔ tɔ paa ditɔ jong nɛɛ sàa. 
1CO.15.21	Ka tĩng tɛ̃ɛ tɛ̃ɛ, vɔrɔ a ka koo nɛɛ bii zang gbete, ti doo zang gbete kɔ shingnɛ, Laa wisi ruu paa nɛɛ sàa. 
1CO.15.22	Zang ɓɔɔ ri vɔ̀lɔ́ kãntang keɓe ka ruu ɓɔɔ zang yi ri nɛɛ bii Adamu, Laa ti naa a zang piti suru bii doo nɔngkɔ, ka ruu ɓɔɔ ri ɓakɛ bii tɔ nɛɛ Kirisi ɓɛɛ. 
1CO.15.23	Vuu keɓe piti ri palɛ ka laa ɓarɛ. Kirisi kɔ yupaa shɔɔnang nɛɛ sàa. Ka diki ɓɔɔ wu naa gbã́ayu ka koo keɓe, Laa naa wisi zang ɓɔɔ ri ɓarɛ ɓɔ̀ɔ́ Kirisi paa ditɔ nandon. 
1CO.15.24	Tɔ̀ɔ, diki ɓɔɔ koo waa nyaa kagn wu a kati. Ka laa kaɓa, Yeesɔ naa ɓa vuu piti ɓɔɔ ri roo kpanti ka koo keɓe yuu, nɛɛ vuu piti ka lapa ɓɔɔ naa vuu palɛnang ɓarɛ kagn ɓɛɛ. Wu naa ningsi naa vuu palɛnang ɓarɛ. Wu tuu kpanti ka yuu vuu piti, wu a Laa ɓɔɔ wukɔ Daa ɓiɓɛ kati.
1CO.15.25	Ɓɔɔ kãntang keɓe, ɓi Kirisi kɔ kpanti, diki ɓɔɔ Laa naa ɓa yuu zang ɓɔɔ ri shing jĩng nɛɛ Kirisi kpang nandon, wu a nɛɛ mani. Laa wu ti shing ri, Yeesɔ wu naalɛ ri nɛɛ doo. 
1CO.15.26	Vɔrɔ kɔ̀ vuu ɓɔɔ shing jĩng nɛɛ Kirisi kpang, ɓɔɔ Laa naa ningsi wukɔ doo knti. 
1CO.15.27	Nwáng kaa naa ɓɔɔ zang bèe ka yeti labeenang Laa nɛɛ, Laa “Shing Jaa ɓiɓɛ tɔ, wu naa vuu piti nɛɛ doo ɓiɓɛ.” Ɓɔɔ zang bee naa weɓe ruu zi tɔ vuu piti naa ɓaa shoo ɓi kaa nyaa Yeesɔ kɔ. Nwàng wu naa ɓɔɔ Laa naa sɔɔrɔ yuu ɓiɓɛ ka dii ka tĩng Yeesɔ kpang, ka ruu ɓɔɔ, Laa kɔ shing vuu kaɓa ri sɔɔrɔ yuu ɓarɛ ka dii ka tĩng Yeesɔ ɓɛɛ. 
1CO.15.28	Laa nɛɛ shing vuu piti tɔ, nɛɛ ri sɔɔrɔ yuu ɓarɛ ka dii ka tĩng Yeesɔ. Tɔ̀ɔ, Kirisi nɛɛ yuu ɓiɓɛ ɓɔɔ wukɔ Jaa Laa ɓɛɛ, wu sɔɔrɔ yuu ɓiɓɛ kaa dii ka tĩng Laa, ɓɔɔ wukɔ shing wu ka tĩng nɛɛ wu náa vuu piti nɛɛ doo ɓiɓɛ ɓɛɛ. Tɔ̀ɔ, Laa wu roo kpanti kaa yuu vuu piti, a vuu piti ri ɓakɛ zɔɔ kaa nɔng ɓiɓɛ.
1CO.15.29	Zang ɓɔɔ kagn zang palɛ ri batizima, ka ruu zang ɓɔɔ ri vɔlɔ tɔ ɓɛɛ. Naa nɛɛ niizang kɔ, zang ɓɔɔ ri vɔlɔ tɔ, ri yupaa tɔ̀ɔ́ nɛɛ sàa kpang, ka ruu vi zang kaɓa ri kɔɔyi nɛɛ ri palɛ batizima ka nung zang ɓɔɔ ri vɔlɔ tɔ viya? 
1CO.15.30	A rukɔ, naa Laa naa wisi zang paa tɔ̀ɔ́ nɛɛ sàa kpang, ka ruu vi, ruu mãlɛ́ yuu ɓuru ka naa vɔrɔ diki diki viya? 
1CO.15.31	Manzung, n kɔɔ nɔɔ, n nwàng m naa ɓɔɔ n vɔlɔ diki diki ɓɛɛ. N suu sèé kpang, naa n nɛɛ kɔ̀ɔ́yi nɛɛ n tãa tĩnang ka ruu ɓɔɔ nɔɔ manɛ kaa zang Yeesɔ Kirisi ɓɔɔ wukɔ kpanti ɓuru ɓɛɛ. 
1CO.15.32	Ɓɔɔ bɛ̀ɛ́ n doo ka Afisa zang dɔɔli ri bɛ̃ɛ ruu mɛɛ. Nwang kaa naa ɓɔɔ n gaa nyaa nɛɛ zing ɓɔɔ ri shaa varɛ dɔɔli ɓɛɛ. Naa Laa nɛɛ wisi zang paa nɛɛ sàa kpang, n dàng jĩng nɔngkɔ ka ruu viya? Vuu keɓe nwǎng m ɓu viya? Naa zang nɛɛ naa yupaa tɔ̀ɔ́ nɛɛ sàa kpang, naa ɓɔɔ zang kɔɔrɔ ɓɛɛ, “Ruu shaa nɔɔ vuu shaanang, ruu tãa nɔɔ tĩnang, ka ruu ɓɔɔ ɓuru ruu vɔlɔ kaa tɔ ɓɛɛ.”
1CO.15.33	Nɔ́ɔ yaa zang ri nwãarɛ nɔɔ kpang. “Naa mɔɔ rakɛ nɛɛ zang ɓɔɔ ri palɛ shi kpang, mɔɔ naa palɛ doo shi kpang naa ɓɔɔ ri palɛ ɓɛɛ kɔ.” 
1CO.15.34	Nɔɔ yaa vuu shoko manɛ ta, a nɔɔ ti yaa vuu shi kpang ɓɔɔ nɔɔ palɛ ɓɛɛ. N kɔɔ nɔngkɔ, tɔ̀ɔ, yusɛ̃ɛ wu tuu nɔɔ. Ka ruu ɓɔɔ, zang ɓɔɔ ka teteng manɛ ri zi Laa kpang ɓɛɛ.
1CO.15.35	Zang ɓɔɔ hɛ̃ɛ katɔ, nɛɛ “Zang ɓɔɔ ri vɔlɔ ri naa yupaa biya? Bii ɓarɛ naa nwang ɓi kaa biya?” 
1CO.15.36	Zang ɓɔɔ ri hɛ̃ɛlɛ naa weɓe, ri ɓarɛ shoko. Mɔɔ zi kpang nɛɛ, jĩng vuu ɓɔɔ zang ɓaa ka tipi vɔ ka gbongkarɛ, tɔ̀ɔ, wu tarɛ kpang ya? 
1CO.15.37	Jĩng vuu ɓɔɔ mɔɔ ɓaa ka tipi, ɓi jĩng vuu waati. Mɔɔ ɓaa wu vuu bìí dɔ̃ɔ gbete kpang. Mɔɔ nɛɛ ɓaa jĩng zaakn kpang, mɔɔ ɓaa jĩng vuu ɓɔɔgn. 
1CO.15.38	Laa a zɔ̃ng vuu ɓu bii ɓɔɔ wu kasɛ ɓɛɛ. Shing zɔ̃ng jĩng vuu ɓu wu tá bii naa ɓɔɔ zɔ̃ng ɓiɓɛ ta ɓɛɛ. 
1CO.15.39	Vuu ɓɔɔ ningkãari ka koo keɓe ri ɓarɛ ka zɔ̃ng zɔ̃ng. Zɔ̃ng ɓu bii ɓarɛ náabm̀. Bii shɔnzang ɓi náabm̀, bii rɛɛ yɔpɔ jĩngti ɓi ti náabm̀. Bii rɛɛ jaaning ɓi náabm̀, a ɓɔɔ jaazĩi ti náabm̀. 
1CO.15.40	Vuu ɓɔɔ ri ka lapa bii ɓarɛ kagn. Vuu ɓɔɔ ri ka koo keɓe, bii ɓarɛ ti doogn kɔ. Shinang vuu ɓɔɔ ri ka lapa náabm̀. Shinang vuu ɓɔɔ ri ka tipi ɓi ti náabm̀. 
1CO.15.41	Laa ɓɔɔ ruu zi ka lapa ɓɛɛ, yakɛ nɔng náabm̀, a shala ti yakɛ nɔng náabm̀. Shinang rɛɛ sang ɓi ti náabm̀. Sang ɓu jong nɛɛ shinang ɓiɓɛ náabm̀ náabm̀.
1CO.15.42	Bii zang ɓɔɔ yupaa nɛɛ sàa nwáng ɓi doo nɔngkɔ. Bii shɔnzang nwàng ɓi doo naa jĩng vuu kɔ. Ɓɔɔ zang gbã́a bii, pũng ɓi katɔ. Laa nɛɛ naa wisi wu paa nɛɛ sàa, bii ɓiɓɛ raa ɓi kaa vuu ɓɔɔ pũ̀ng takpang, ɓɛɛ. 
1CO.15.43	Ɓɔɔ zang gbãayi, shi ka jĩng zang kpang, ti lakɛ naa ka bii kpang. Zang nɛɛ wisi wu kaa paa, bii raa kaa vuu ɓɔɔ shi dɔɔli ɓɛɛ. Ti lakɛ naa kaa gn bii ning. 
1CO.15.44	Ɓɔɔ zang gbãayi ɓi bii shɔnzang, ɓɔɔ zang naa wisi wu paa ɓi ka bii suru. Bii shɔnzang kagn, bii ɓɔɔ ɓi ɓɔɔ suru ɓi doo kagn kɔ. 
1CO.15.45	Ka yeti labeenang Laa, zang beeyi nɛɛ, “Laa mãa Adamu, ɓɔɔ wukɔ shɔnzang ɓɔɔ nwang ningkãari shɔɔnang ɓɛɛ.” A Adamu ɓɔɔ a doo knti ɓɔɔ wukɔ Kirisi ɓɛɛ, ɓi kaa suru ɓɔɔ arɛ, nɛɛ wu a zang suru bii ɓɛɛ. 
1CO.15.46	Ɓi vuu ɓɔɔ ɓɔ̀ɔ́, Suru Laa kɔ a shɔɔnang kpang, ɓi vuu ɓɔɔ bii yɔpɔ kagn, nɛɛ kaka kɔ a shɔɔnang, tɔ̀ɔ, ɓɔɔ Suru Laa wu naa a kati. 
1CO.15.47	Laa mãa Adamu ɓɔɔ tĩng shɔɔnang ɓi nɛɛ tapuru ɓɔɔ ka tipi ɓɛɛ. Adamu ɓɔɔ ɓang wu, a ɓi nɛɛ lapa. 
1CO.15.48	Zang ɓɔɔ nwàng ɓarɛ ka koo keɓe, ri nwàng ɓarɛ naa zang ɓɔɔ Laa mãa wu nɛɛ tapuru ɓɛɛ. A zang ɓɔɔ ri nwang ɓarɛ ka lapa, ri naa nwáng ɓarɛ naa zang ɓɔɔ à nɛɛ lapa ɓɛɛ. 
1CO.15.49	Ɓɔɔ kãntang keɓe, ruu nwàng naa zang ɓɔɔ Laa mãa wu nɛɛ tapuru ɓɛɛ. Lee ɓɔɔ ruu naa nwáng ditɔ naa zang ɓɔɔ a nɛɛ lapa ɓɛɛ.
1CO.15.50	Manzung, n kɔ̀ɔ́ nɔɔ nɛɛ vuu ɓɔɔ zang mãa nɛɛ yɔpɔ nɛɛ kaka, a ɓɔɔ zĩi, daa nɔng ɓɔɔ Laa roo kpanti ɓi kpang. Vuu ɓɔɔ pṹng katɔ, nwang vuu ɓɔɔ pũ̀ng kpang ɓi kpang.
1CO.15.51	Nɔɔ ɓaa shoo, n kɔɔ vuu ɓɔɔ bɛ̀ɛ́ zang waasɛ katɔ ɓɛɛ. Ruu vɔlɔ wu katɔ nandon kpang. Zang naa kɔ̃sɔ ruu bii ɓi katɔ kɔ jong nandon tantɛnang, 
1CO.15.52	naa ɓɔɔ zang ka jĩng ɓɛɛ. Ka ɓɔɔ zang naa jee vuukãng ɓɔɔ zang di nyaa vuu piti kagn ɓɛɛ. Zang nɛɛ jee tɔ, zang piti ɓɔɔ ri vɔlɔ tɔ, ri yuku paa tɔkn. Laa a ri kaa bii ɓɔɔ naa pũng takpang ɓɛɛ. Ka làá kaɓa, Laa naa kɔ̃sɔ ruu bii katɔ nandon. 
1CO.15.53	Bii ɓuru kɔ pũng katɔ, ti vɔ katɔ ɓee, naa raa kaa vuu ɓɔɔ naa pũng takpang, ti vɔ takpang ɓɛɛ. 
1CO.15.54	Ka laa ɓɔɔ bii ɓɔɔ pũng katɔ, ti vɔ katɔ kɔ̃sɔ bii, nwang kaa ɓɔɔ pũng takpang, ti vɔ takpang. Naa nwang kaa naa ɓɔɔ zang bée ka yeti labeenang Laa doo tɛ̃ɛ tɛ̃ɛ ɓɛɛ. Zang beeyi nɛɛ, “Laa ɓa vɔrɔ yuu tɔ, ti ningsi naa vuu palɛnang vɔrɔ tɔ.” 
1CO.15.55	“Vɔrɔ ɓa suru bii yuu takpang dòndòng. Náa ɓɔɔ wu palɛ zang vuu nɛɛ mani ti takpang.” 
1CO.15.56	Vɔrɔ nyɔ zang ɓi ka ruu vuu shi kpang ɓɔɔ zang palɛ ɓɛɛ. Vuu shi kpang ti walɛ kaka ɓi ka nyaa dannang ɓɔɔ Laa a ɓɛɛ. 
1CO.15.57	Ruu zã̀a Laa tɔ, ka ruu ɓɔɔ shingnɛ, ruu ɓa vɔrɔ yuu tɔ, nɛɛ vuu shi kpang piti ɓɛɛ. Ruu ɓa ri yuu nɛɛ naa vuu palɛnang Kpanti ɓuru Yeesɔ Kirisi.
1CO.15.58	Ka ruu nɔngkɔ, manzung, ɓɔɔ n kasɛ nɔɔ katɔ ɓɛɛ, n kɔɔ nɔɔ, nɔɔ shii nɛɛ kaka, vuu ɓɔɔ wu shing nɔɔ nɔ́ɔ kɔ̃sɔ yeti manɛ kpang. Nɔɔ palɛ shonang Kpanti ɓuru Yeesɔ Kirisi nɛɛ yeti manɛ nandon, ka ruu ɓɔɔ, nɔɔ zi tɔ nɛɛ shonang ɓɔɔ nɔɔ pàlɛ́ Kpanti Kirisi naa nwǎng nɔɔ vuu tɔ̃ɔ katɔ ɓɛɛ.
1CO.16.1	Ka ruu saka ɓɔɔ nɔɔ kpalɛ nɛɛ nɔɔ yi zang ɓɔɔ ri dũng doo Laa kɔ, ɓɔɔ ri ka Urushalima naa nɛɛ mani ka bii ɓɛɛ. Nɔɔ pálɛ́ doo naa ɓɔɔ n kɔɔrɔ zang ɓɔɔ ri ka rɛɛ Gãa Laa ɓɔɔ ka tipi Galati nɛɛ ri palɛ ɓɛɛ kɔ. 
1CO.16.2	Ka diki Laadi, zang ɓu wu zɔ̃ng vuu ɓɔɔ ka yeti saka ɓiɓɛ ɓɔɔ Laa a wu ɓɛɛ. Wu shingnɛ ka ruu shonang Laa palɛnang. Nɔɔ palɛ nɔngkɔ sasak tɔ̀ɔ, ka laa ɓɔɔ n naa arɛ n leng nɔɔ, nɔɔ naa kpálɛ̀ saka ɓɔɔ kaa takpang. 
1CO.16.3	N nɛɛ naa shɛ̃ɛ nɔng manɛ tɔ, n naa bee labeenang n a zang ɓɔɔ nɔɔ shɛ̃ɛrɛ ri ɓɛɛ, n naa shong ri, ri daa nɛɛ labeenang kaɓa. Ri túu saka ɓɔɔ nɔɔ kpalɛ ɓɛɛ, ri daa nɛɛ mani ka Urushalima. 
1CO.16.4	Naa dàá ɓɔɔ n dàá Urushalima jong, tɔ̀ɔ, ri ti daa nɛɛ n.
1CO.16.5	N mangnɛ nɛɛ n dàá ka tipi Makidoniya, tɔ̀ɔ, n a nɔng manɛ kati, ka ruu ɓɔɔ n tɔ̀ɔ, n sɔ́ɔ tipi Makidoniya ɓɛɛ. 
1CO.16.6	N shing jĩng nɛɛ n naa nwáng nɛɛ nɔɔ diki bee katɔ tɔkɔlɔng. Ǹ naa nwáng nɛɛ nɔɔ pũngku wu waa nyaa nɛɛ mani. N nɛɛ tɔɔ n daa kaa tɔ, nɔ́ɔ a m vuu ɓɔɔ nɔɔ yi m naa nɛɛ mani ka bii ɓɛɛ. Nɔ́ɔ ti daa shing m kaa nɔng ɓɔɔ n kasɛ daanang ɓɛɛ piti. 
1CO.16.7	N kasɛ kpang nɛɛ n nwang nɛɛ nɔɔ tɔkɔlɔng, n laabìí daanang kpang. N shing jĩng nɛɛ n naa nwang nɛɛ nɔɔ diki wu bee m katɔ tɔkɔlɔng naa Kpanti Yeesɔ Kirisi nɛɛ kasɛ tɔ ɓɛɛ.
1CO.16.8	N naa nwang ka Afisa ka nihn diki nyaalaa Pentiku wu a nɛɛ mani.
1CO.16.9	Laa puu m gbalang tɔ nɛɛ n palɛ shonang bang ɓɔɔ nwang vuu tɔ̃ɔ ɓɛɛ, a zang dɔɔli ri shing jĩng kaa tɔ̀ɔ́ nɛɛ n kpang.
1CO.16.10	Timoti nɛɛ a tɔ ka nɔng manɛ, nɔɔ palɛ vuu naa ɓɔɔ wu tãa tĩnang ɓɛɛ. Ka ruu ɓɔɔ, pàlɛ́ Kpanti Kirisi doo shonang kɔ naa ɓɔɔ n palɛ ɓɛɛ. 
1CO.16.11	Zang ɓɔɔ wu pɛ̃ɛrɛ wu naa vĩi kpang. Nɔɔ yi wu naa kɔ jong ka bii, nɔ́ɔ a wu vuu ɓɔɔ wu daa zanti nɛɛ mani ɓɛɛ. Tɔ̀ɔ, wu yi gbalang zanti ɓiɓɛ kaa tɔ̀ɔ́ yeti ɓiɓɛ lasɛ katɔ kpang. Wu ti gbãayu wu naa ĩi m ka nihn. Ruu nɛɛ zang ɓɔɔ ri dũng Laa ka nihn ruu gã wu katɔ.
1CO.16.12	Ka ruu jaa nàá ɓuru Apolo, n gàarɛ́ wu gbãng gbãng nɛɛ wu dũng zang ɓɔɔ ri dũng Laa, wu naa leng jĩng ka nɔɔ. A pɛ̃ɛrɛ ka jĩng ɓiɓɛ nɛɛ daa naa ɓɔɔ wu a kãntang gn kpang. Nɛɛ walɛ gbalang tɔ, a ditɔ ka nɔng manɛ.
1CO.16.13	Nɔɔ gãng jĩng waasɛ̃. Nɔɔ shii nɛɛ kaka ka danggn ɓɔɔ nɔɔ shing ɓɛɛ. Nɔ́ɔ yaa gn naa kpang, nɔɔ lakɛ yuu kagn. 
1CO.16.14	Ka vuu piti ɓɔɔ nɔɔ palɛ, nɔɔ pálɛ́ ka ruu ɓɔɔ, nɔɔ kasɛ zɔɔ katɔ ɓɛɛ.
1CO.16.15	Rɛɛ manzung, nɔɔ zi tɔ nɛɛ Sitifana nɛɛ zang ɓɔɔ ri ka gãa ɓiɓɛ rikɔ tá Ruu Tɔ̃ɔ Laa shɔɔnang ka tipi Akaya. Ri ti a yuu ɓarɛ tɔ nɛɛ ri palɛ shonang ri yi zang ɓɔɔ ri dũng Laa naa ka bii. 
1CO.16.16	N gaa nɔɔ katɔ, nɔɔ a zang ɓɔɔ naa weɓe bannang katɔ. Nɔɔ ti seng zang ɓɔɔ ri palɛ shonang nɛɛ ri katɔ. 
1CO.16.17	N tãa tĩnang tɔ dɔɔli ka ruu ɓɔɔ Sitifana nɛɛ Fɔtunati nɛɛ Akayiku ri a ka bii mɛɛ ka nihn ɓɛɛ. Ɓɔɔ n zi ri, nwang kaa naa n zili nɔkɔ. 
1CO.16.18	Ri mã m danggn tɔ naa ɓɔɔ ri mã nɔɔ tɔ ɓɛɛ. Zang ɓɔɔ naa weɓe daa naa ɓɔɔ nɔɔ seng ri tɔ.
1CO.16.19	Zang ɓɔɔ ri dũng Laa ɓɔɔ ri ka tipi Asiya nandon, ri jee nɔɔ nyaa. Akpiila nɛɛ Pirisila, nɛɛ zang ɓɔɔ ri dũng Laa ɓɔɔ ri kpalɛ zɔɔ ka gãa ɓarɛ, ri ti jee nɔɔ nyaa jong tɔ̃ɔ tɔ̃ɔ. Ka ruu ɓɔɔ, nɔɔ nɛɛ ri gbete ka bii Kpanti Yeesɔ ɓɛɛ. 
1CO.16.20	Zang ɓɔɔ ri dũng Laa ka nihn nandon, ri jee nɔɔ nyaa. Nɔ́ɔ ti jée zɔɔ nyaa jong nɔɔ kɔ̃ng zɔɔ katɔ ka ruu nung Laa.
1CO.16.21	Nkɔ Bulu, n bee nyaa kɔ n jee nɔɔ ɓee nɛɛ naa mɛɛ. 
1CO.16.22	Zang ɓɔɔ nɛɛ kagn ɓɔɔ kasɛ ruu Kpanti Yeesɔ Kirisi kpang, Laa wu shingnɛ wu shaarɛ dòndòng. Kpanti ɓuru Yeesɔ Kirisi, a ta. 
1CO.16.23	Kpanti ɓuru Yeesɔ Kirisi, wu palɛ nɔɔ tɔ̃ɔ. 
1CO.16.24	N kasɛ ruu manɛ katɔ nandon, ka ruu ɓɔɔ, ruu nandon ruu ɓakɛ zɔɔ tɔ, nɛɛ Yeesɔ Kirisi ɓɛɛ.
2CO.1.1	Labeenang keɓe a nɛɛ bii mɛɛ nkɔ Bulu, ɓɔɔ Laa kasɛ m katɔ, a n nwang zang shonang Yeesɔ Kirisi ɓɛɛ. A ɓɔɔ manzung ɓuru Timoti, ɓɔɔ dũng doo Laa kɔ ɓɛɛ.
2CO.1.1	Ruu bèé zang ɓɔɔ ri dũng Laa ɓɔɔ ri ka Koranti, nɛɛ zang Laa nandon ɓɔɔ ri ka tipi Akaya nandon ɓɛɛ.
2CO.1.2	N gaa Daa ɓuru Laa, nɛɛ Kpanti Yeesɔ Kirisi nɛɛ ri a nɔɔ tĩnang tãanang, ri ti shingnɛ yeti manɛ wu valɛ katɔ.
2CO.1.3	Ruu zãa Laa ɓɔɔ wukɔ Daa wukɔ ti Làá Kpanti ɓuru Yeesɔ Kirisi ɓɛɛ. Dáa ɓɔɔ gn zang kɔng wu dɔɔli ɓɛɛ. Wukɔ Laa ɓɔɔ mã zang danggn ka zɔ̃ng zɔ̃ng ɓɛɛ. 
2CO.1.4	Mã́ ruu danggn ka ɓɔɔ ruu dang jĩng ɓɛɛ, tɔ̀ɔ, ruu zunung naa ɓɔɔ ruu mã zang ɓɔɔ ri dang jĩng ka zɔ̃ng zɔ̃ng danggn kaa jong ɓɛɛ. Zɔ̃ng danggn ɓɔɔ Laa mã ruu ɓɛɛ. 
2CO.1.5	Kirisi dang jĩng tɔ, a ruu ti dang jĩng tɔ jong naa ɓɔɔ wu dang ɓɛɛ. A naa ɓɔɔ Laa mã Kirisi danggn, Laa ti mã ruu danggn doo nɔngkɔ nɛɛ bii Yeesɔ Kirisi. 
2CO.1.6	Naa ruu dàng jĩng, jĩng dannang ɓuru keɓe, wukɔ mã nɔɔ danggn, wu ti ta yuu manɛ. Laa nɛɛ mã ruu danggn tɔ, mã nɔɔ danggn tɔ jong, tɔ̀ɔ, nɔ́ɔ zunung ɓɔɔ nɔɔ mã danggn kaa jong ka zɔ̃ng jĩng dannang kɔ ruu dang ɓee. 
2CO.1.7	Ka ruu nɔngkɔ, ruu yaa gn ɓɔɔ ruu shing ka bii manɛ kpang. Ka ruu ɓɔɔ, ruu zi tɔ nɛɛ naa wee nɔɔ dang jĩng tɔ naa ɓɔɔ ruu dang ɓee, Laa mã nɔɔ danggn kana naa ɓɔɔ wu mã ruu ɓɛɛ.
2CO.1.8	Rɛɛ manzung ɓuru, ruu kasɛ nɛɛ danggn jĩng ɓɔɔ ruu dang ka tipi Asiya wu ning nɔɔ kpang. Jĩng dannang kaɓa, bang dɔɔli, bɛ̀ɛ́ ruu yaa gn naa tɔ nɛɛ ruu nwàng tɔ̀ɔ́ ningkãari kpang. 
2CO.1.9	Ruu tɔɔ ɓuru naa zang dɔng rùu, ruu tɔ, zang nyɔ ruu vɔrɔ. A ɓeekpang vuu keɓe palɛ nɔngkɔ, tɔ̀ɔ, wu tusu ruu nɛɛ rúu di yuu ka bii ɓuru kpang, ruu di yuu ka bii Laa ɓɔɔ wisi zang paa nɛɛ saa ɓɛɛ. 
2CO.1.10	Ta yuu ɓuru ka jĩng dannang ɓɔɔ bang dɔɔli, ɓɔɔ nɛ̀ɛ́ nyɔ ruu vɔrɔ kaɓa, naa ta yuu ɓuru ditɔ. Ruu shing gn ɓuru tɔ, ka bii ɓiɓɛ nɛɛ, naa ta yuu ɓuru ɓi kaa nɔngkɔ sasak. 
2CO.1.11	Nɔɔ nɛɛ yi ruu naa katɔ ka bii, nɔ́ɔ gàa Ruu Laa ɓɛɛ. Tɔ̀ɔ, Laa wu ta gaanang ɓɔɔ zang dɔɔli ri gaa wu ka yuu ɓuru kati. Wu shingnɛ, ruu tãa tĩnang kati. Tɔ̀ɔ, zang dɔɔli ri mɛɛ nyaa kaa lapa, ri zãa wu kati ka ruu ɓuru.
2CO.1.12	Vuu ɓɔɔ shingnɛ ruu tuu yuu ɓuru kagn gbete, rɛ̃rɛnang ɓuru kɔɔ ruu nɛɛ, nwannang ɓuru ka koo keɓe, nɛɛ vuu ɓɔɔ rùu palɛ nɛɛ nɔɔ, rùu palɛ niizang nɛɛ yeti gbete, naa ɓɔɔ Laa kasɛ ɓɛɛ. Ruu palɛ wu ka doo zũnang yuu ɓuru kpang, ruu palɛ nɛɛ naa vuu palɛnang tɔ̃ɔ ɓɔɔ Laa pàlɛ́ ruu ɓɛɛ. 
2CO.1.13	Ruu bèé nɔɔ ɓuru vuu ɓɔɔ nɔɔ gãrɛ, nɔɔ zi katɔ ɓɛɛ kɔ shɛ̃ɛning. N shing gn nɛɛ nɔɔ naa zi ditɔ nandon kpãngkpãng. 
2CO.1.14	Vuu ɓɔɔ nɔɔ zi kãntang keɓe gn nandon kpang. Tɔ̀ɔ, ka diki ɓɔɔ Kpanti ɓuru Yeesɔ a kagn, nɔ́ɔ naa tuu yuu ka ruu ɓuru naa ɓɔɔ ruu naa tuu ka ruu manɛ ɓɛɛ. 
2CO.1.15	N zi tɔ nɔngkɔ kɔ, n mang ka yeti mɛɛ nɛɛ n gaayu n leng nɔɔ, tɔ̀ɔ, nɔ́ɔ tãa tĩnang kaa dakn ziti. 
2CO.1.16	Bɛɛ n mangnɛ nɛɛ, n leng nɔɔ ka gbalang ɓɔɔ n daa Makidoniya ɓɛɛ, n nɛɛ ti gbãayu kaa tɔ, n ti sɔɔ nɔng manɛ. Tɔ̀ɔ, nɔ́ɔ yi m naa kaa bii, nɛɛ vuu ɓɔɔ n daa Yahudi nɛɛ mani ɓɛɛ. 
2CO.1.17	Ɓɔɔ n mangnɛ, n tɔɔ, n a ka bii manɛ ɓɛɛ, nɔɔ kɔ̀ɔ́ nɛɛ rɛ̃rɛnang mɛɛ daa gn gbete kpang ya? Nɔɔ zi manɛ ɓu nɛɛ n mang vuu ka yeti mɛɛ naa ɓɔɔ zang koo ri palɛ ɓɛɛ ya? Tɔ̀ɔ, n kasɛ nyaa kaa nɛɛ “Nn” a ɓɔɔ kaa nɛɛ, “Kpang” ka làa gbete ya? 
2CO.1.18	Nɔɔ zi tɔ nɛɛ Laa suu sèé ɓi kpang. Doo nɔngkɔ, ruu ɓɔɔ ruu kɔ̀ɔ nɔɔ, ɓi ruu ɓɔɔ zang kɔɔ nɛɛ, “Nn” zang ti kɔ̃sɔ nyaa nɛɛ, “Kpang” ka làa gbete kpang. 
2CO.1.19	Ka ruu ɓɔɔ, Yeesɔ Kirisi Jaa Laa, ɓɔɔ Siila nɛɛ Timoti, a ɓɔɔ nkɔ, ruu kɔɔ ruu ɓiɓɛ ka teteng manɛ ɓɛɛ, ɓi zang ɓɔɔ kasɛ nyaa nɛɛ “Nn” a ɓɔɔ nɛɛ “Kpang, kpang.” Yeesɔ kɔɔ ɓi ruu ɓɔɔ niizang kɔ diki diki, ta nyaa ziti ɓi jong kpang. 
2CO.1.20	Ka ruu ɓɔɔ, nyaa ɓɔɔ Laa a zang nandon, Laa palɛ katɔ nɛɛ bii ɓiɓɛ kɔ.
2CO.1.20	Ka ruu nɔngkɔ, ruu nɛɛ kɔɔ tɔ nɛɛ, “Wu nwang nɔngkɔ,” nɛɛ bii Yeesɔ Kirisi. Ruu a Laa ɓuru bannang. 
2CO.1.21	Ɓi Laa nɛɛ yuu ɓiɓɛ shing ruu, ruu zi gbãng gbãng nɛɛ ruu wàlɛ̀ suru bii ɓɔɔ waa nyaa kpang tɔ nɛɛ nɔɔ, nɛɛ bii Yeesɔ Kirisi ɓɛɛ. Wukɔ nɛɛ yuu ɓiɓɛ shɛ̃ɛrɛ ruu, a kusu ruu dang gbete. 
2CO.1.22	Shing vuu ka bii ɓuru, tɔ̀ɔ, zang ri zi kaa gn nɛɛ rùu ɓɔɔ ɓiɓɛ. A á ruu Suru ɓiɓɛ tɔ ka yeti, tɔ̀ɔ, ruu zi kaa gn nɛɛ naa á ruu vuu ɓɔɔ wu shing ruu katɔ ɓɛɛ ditɔ nandon. 
2CO.1.23	Laa kɔ kɔ̀ɔ rúu tɔ̃ɔ ka yuu mɛɛ, N à Koranti takpang, ka ruu ɓɔɔ, n kasɛ n tɔɔ, n kpãa nɔɔ takpang ɓɛɛ. 
2CO.1.24	Wu ka ruu ɓɔɔ ruu nɛɛ, rukɔ rúu tusu nɔɔ vuu ɓɔɔ nɔɔ shing danggn kagn ɓɛɛ kpang. Ruu zi tɔ, nɔɔ shii tɔ gbãng gbãng, ka danggn ɓɔɔ nɔɔ shing ɓɛɛ. Ruu palɛ shonang ɓuru nɛɛ nɔɔ, tɔ̀ɔ, nɔ́ɔ tãa tĩnang kati kɔ jong.
2CO.2.1	N mang m tɔ ka yeti mɛɛ nɛɛ, n leng jĩng tɔ̀ɔ́ nɔɔ, n lasɛ nɔɔ yeti tɔkn kpang. 
2CO.2.2	Ka ruu ɓɔɔ, n nɛɛ lasɛ nɔɔ yeti tɔ, wi yaa kati ɓɔɔ shing m yeti mɛɛ wu valɛ wiya? Yaa ɓi doo zang ɓɔɔ n lasɛ ri yeti keɓe kɔ. 
2CO.2.3	Ka ruu nɔngkɔ, n bèe nɔɔ labeenang kaɓa. N kasɛ kpang n a ka bii manɛ, yeti wu lasɛ m nɛɛ nɔɔ ɓɔɔ nɔkɔ nɛ̀ɛ́ shing m, n tãa tĩnang ɓɛɛ kpang. Ka ruu ɓɔɔ, n zi tɔ ka yeti mɛɛ, n nɛɛ tãa tĩnang tɔ, nɔɔ piti nɔɔ tãa tĩnang tɔ jong. 
2CO.2.4	Ɓɔɔ n bèe nɔɔ labeenang kaɓa, vuu kpãa m ka yeti dɔɔli, a yeti mɛɛ ti lasɛ katɔ gbãng gbãng. N kaa nɛɛ miiri. N kasɛ kpang, n lasɛ nɔɔ yeti kpang. N kasɛ katɔ kɔ jong, nɔɔ zi naa ɓɔɔ n kasɛ nɔɔ gbãng gbãng nandon ɓɛɛ.
2CO.2.5	A naa zang ɓɔɔ kagn, lasɛ rɛɛ zang ɓɔɔ yeti ka teteng manɛ, lasɛ ɓi nkɔ yeti kpang. Lasɛ ɓi nɔkɔ nandon yeti. N kɔɔ vuu keɓe ka ruu ɓɔɔ, n kasɛ n kpãa zang kaɓa nyaa dɔɔli kpang. 
2CO.2.6	Gbalang ɓɔɔ zang nimbang ka teteng manɛ ri sɔɔyi, ri dàng yɔɔ kaɓa jĩng, daa tɔ. 
2CO.2.7	Kãntang keɓe, nɔɔ yaa wu gbalang ta, nɔɔ mã wu danggn, tɔ̀ɔ, rɛ̃rɛnang dɔɔli wu ɓa kaka ɓiɓɛ kpang. 
2CO.2.8	Ka ruu nɔngkɔ, n gaa nɔɔ, nɔɔ pálɛ́ vuu ɓɔɔ wu zirɛ nɛɛ nɔɔ kasɛ wu katɔ gbãng gbãng ɓɛɛ. 
2CO.2.9	N bèe nɔɔ labeenang kaɓa, ka ruu ɓɔɔ, n kasɛ n gãsɛ nɔɔ ɓɛɛ, n zirɛ naa nɔɔ dũng vuu ɓɔɔ n kɔɔ nɔɔ katɔ, ka vuu piti ɓɛɛ. 
2CO.2.10	Zang piti ɓɔɔ nɔɔ yaa wu gbalang vuu shi kpang ɓɔɔ wu palɛ ɓɛɛ, n yaa wu tɔ jong. Naa vuu ɓɔɔ kagn niizang, ɓɔɔ n nɛɛ yaa zang gbalang ɓiɓɛ katɔ ɓɛɛ, n yaa zang gbalang ɓiɓɛ tɔ ka tĩng Yeesɔ Kirisi ka ruu manɛ. 
2CO.2.11	Tɔ̀ɔ, wu zãa Sheetang gbalang ɓɔɔ wu vang ruu ka yuu ɓɛɛ. Ka ruu ɓɔɔ, ruu zi vuu ɓɔɔ wu mang ɓi tɔ ɓɛɛ.
2CO.2.12	Ɓɔɔ n a ka Torowasa, n tɔɔ, n naa kɔɔrɔ zang Ruu Tɔ̃ɔ ka yuu Yeesɔ Kirisi. N zirɛ, Kpanti Laa puu m gbalang shonang tɔ ka nɔng. 
2CO.2.13	A ka ruu ɓɔɔ n ĩi manzung Titu ka nɔng kpang, vuu bìí kpãa m ka yeti dɔɔli. Ka ruu nɔngkɔ, n yaa rɛɛ zang gari kaɓa, a n daa ka gari Makidoniya.
2CO.2.14	Ruu zãa Laa tɔ, ka ruu ɓɔɔ, sɔ̀ɔ́ ruu tĩng diki diki, a ruu ɓa Sheetang yuu tɔ, ka ruu ɓɔɔ, ruu ɓakɛ yuu tɔ nɛɛ Yeesɔ Kirisi ɓɛɛ. A ti shingnɛ, zang tãlɛ yee ɓiɓɛ nɛɛ nɔng piti piti nɛɛ bìí ɓuru, naa ɓɔɔ vuu ɓɔɔ á sɛ̃ɛ tɔ̃ɔ, tálɛ̀ nɔng ɓɛɛ. 
2CO.2.15	Ruu ɓuru kaa naa vuu ɓɔɔ a sɛ̃ɛ tɔ̃ɔ, ɓɔɔ Kirisi dɔ̀ɔ́ Laa ɓɛɛ. Ka ruu ɓɔɔ, rukɔ kɔɔrɔ zang ɓɔɔ Laa ta yuu ɓarɛ kana, nɛɛ zang ɓɔɔ ri shàarɛ́ ɓarɛ kana Ruu Tɔ̃ɔ ɓɔɔ ka yuu Yeesɔ Kirisi ɓɛɛ. 
2CO.2.16	Ka nɔng zang ɓɔɔ ri shàarɛ́ katɔ, ɓi vuu ɓɔɔ a sɛ̃ɛ ɓɔɔ nyɔ zang vɔrɔ ɓɛɛ. Ka nɔng zang ɓɔɔ Laa ta yuu ɓarɛ kana, ɓi vuu ɓɔɔ a zang suru bii ɓɛɛ. Ɓu wi zunung shonang keɓe palɛnang wiya? 
2CO.2.17	Ruu ɓuru naa zang dɔɔli ɓɔɔ, Ruu Laa nwàng ri ɓarɛ kaa gbalang ɓɔɔ ri kãa vuu shaanang nɛɛ mani ɓɛɛ kpang. Ruu palɛ shonang ɓuru nɛɛ yeti gbete. Ruu kɔɔ Ruu Laa ɓuru naa ɓɔɔ Laa tusu ruu gbalang ɓɛɛ. Naa zang nyaa shonang ɓiɓɛ, a ɓɔɔ kaa naa zang shonang Yeesɔ Kirisi.
2CO.3.1	Nwàng kaa naa ɓɔɔ ruu dɔɔ yuu ɓuru tɔkn ɓɛɛ ya? Ruu ɓuru naa zang ɓɔɔ kpang. Ruu kasɛ labeenang ɓɔɔ kɔɔ zang ruu ka yuu ɓuru nɛɛ ruu zang ɓɔɔ ri dũng Laa niizang ɓɛɛ kpang. Ruu kasɛ zang ɓɔɔ wu bee nɔɔ labeenang keɓe kpang, ruu ti kasɛ nɛɛ naa manɛ kpang. 
2CO.3.2	Nɔɔ nɛɛ yuu manɛ, nɔkɔ labeenang ɓɔɔ kɔɔ zang ruu ka yuu ɓuru ɓɛɛ. Labeenang keɓe, zang bèe ka yeti manɛ tɔɔ, zang piti ri zi kati, ri ti gãrɛ. 
2CO.3.3	Nɔɔ tusu tɔ nɛɛ, nɔkɔ labeenang keɓe ɓɔɔ Yeesɔ Kirisi nɛɛ yuu ɓiɓɛ beeyi ɓɛɛ, a shong nyaa kaa nɛɛ mani nɛɛ bii ɓuru. Bee labeenang keɓe nɛɛ mii vuu ɓɔɔ zang bee laa nɛɛ mani ɓɛɛ kpang. Bee ɓi nɛɛ Suru Laa ɓɔɔ ningkãari ɓɛɛ. Bee wu ka rɛɛ tari pɛkɛtɛ ɓɔɔ zang bee vuu kagn ɓɛɛ kpang. Beere ɓi ka yeti shɔnzang. 
2CO.3.4	Ruu kɔɔrɔ vuu keɓe, ka ruu ɓɔɔ, Yeesɔ Kirisi shingnɛ, ruu yaa gn naa ka bii Laa kpang ɓɛɛ. 
2CO.3.5	Vuu ɓɔɔ kagn ka bii ɓuru, ɓɔɔ shingnɛ ruu kɔɔyi nɛɛ, ruu zunung shonang keɓe palɛnang katɔ kpang. Kaka ɓuru a ɓi nɛɛ bii Laa. 
2CO.3.6	Wukɔ a ruu kaka, ruu palɛ wu shonang naa ɓɔɔ nyaa dannang shɔɔ kɔɔ ɓɛɛ. Wu nyaa dannang shɔɔ ɓɔɔ zang bee katɔ ɓɛɛ kpang, ɓi ɓɔɔ Suru Laa. Nyaa dannang ɓɔɔ zang bee katɔ, nyɔ zang ɓi vɔrɔ, a Suru Laa a zang ɓi suru bii. 
2CO.3.7	Zang bee nyaa dannang kaɓa ɓi ka tari, a bannang Laa tusu bii katɔ ka diki ɓɔɔ wu a zang nyaa dannang kaɓa ɓɛɛ. Waa nyaating Musa yakɛ ka ruu bannang keɓe. Naa dòo wee yakɛnang waa nyaating Musa shaarɛ katɔ ɓee, yakɛnang bìí kɔlɔ dɔɔli, daa ɓɔɔ zang Isirela ri shing jĩng ka waa nyaating Musa kpang. 
2CO.3.8	Bannang Laa nɛɛ tusu bii, ka ɓɔɔ Laa a zang nyaa dannang ɓɔɔ nyɔ zang vɔrɔ katɔ ɓɛɛ naa weɓe. A bannang ɓɔɔ tusu bii ka ɓɔɔ zang nwangsɛ nyaa dannang shɔɔ keɓe, ɓa ɓɔɔ tĩng shɔɔnang kaɓa bannang katɔ kpang ya? 
2CO.3.9	Naa nyaa dannang ɓɔɔ nyɔkɔ zang vɔrɔ a nɛɛ bannang ning. A bannang nyaa dannang shɔɔ ɓɔɔ ta yuu zang naa nwáng ɓi kaa biya? 
2CO.3.10	Niizang, vuu ɓɔɔ ɓeleng bannang ɓiɓɛ kagn, nwang tɔ naa vuu ɓɔɔ kpang, ka ruu ɓɔɔ bannang ɓɔɔ kãntang ɓa wu tɔ ɓɛɛ. 
2CO.3.11	Ka ruu ɓɔɔ, naa vuu ɓɔɔ tɛɛ katɔ nɛɛ a nɛɛ bannang ning, bannang vuu ɓɔɔ nwang ɓi dòndòng keɓe ɓa ɓɔɔ vuu ɓɔɔ tɛɛ katɔ kaɓa katɔ. 
2CO.3.12	Ka ruu ɓɔɔ, ruu shing gn naa weɓe, ruu rang yee, nyaa zàa ruu kpang. 
2CO.3.13	Ruu ɓuru naa Musa ɓɔɔ zùu vuu ka yuu, ka ruu ɓɔɔ, zang Isirela ri nɛɛ zi yakɛnang bannang Laa, ɓɔɔ shaarɛ kana ka waa nyaating ɓiɓɛ ɓɛɛ kpang. 
2CO.3.14	Niizang, yeti ɓarɛ kpãa nyaa vuu zinang katɔ. Vuu ɓɔɔ yirɛ, a nɛɛ mani lɛɛkɔ, zang zùu yeti ɓarɛ doo nɛɛ sɛ̃ɛ fɔ̃ɔrɔ ɓɔɔ Musa zúu yuu ɓiɓɛ nɛɛ mani ɓɛɛ. Ri nɛɛ gã labeenang ɓɔɔ nyaa dannang ɓɔɔ gbaala kagn, ri zi vuu ɓɔɔ kagn ɓɛɛ kpang. Zang nɛɛ raa zang ɓɔɔ dũng kaa Laa tɔ, tɔ̀ɔ, Kirisi wu puu zang sɛ̃ɛ fɔ̃ɔrɔ ɓɔɔ zuu zang jĩng kaɓa kati. 
2CO.3.15	Naa dòo lɛ̀ɛ́kɔ keɓe, zang nɛɛ gã ri nyaa dannang Musa, sɛ̃ɛ fɔ̃ɔrɔ keɓe zùu yeti ɓarɛ doo katɔ. 
2CO.3.16	Zang nɛɛ raa jĩng ka bìí Kpanti Laa, Kirisi wu puu zang sɛ̃ɛ fɔ̃ɔrɔ keɓe kati. 
2CO.3.17	Kpanti Laa keɓe, ɓi wukɔ Suru. Zang ɓɔɔ Suru Kpanti Laa nɛɛ kagn bii ɓiɓɛ, zang keɓe wɔ ɓi tɔ. 
2CO.3.18	Ɓɔɔ ruu dũng Laa nɔngkɔ, sɛ̃ɛ fɔ̃ɔrɔ keɓe zùu jĩng ɓuru kpang, ruu zi bannang Kpanti Laa katɔ. Bannang keɓe, ɓɔɔ a nɛɛ bii Kpanti Laa ɓɔɔ ɓi suru ɓɛɛ, rìsí ruu kana, tɔ̀ɔ, ruu nwang naa wukɔ. Ti gìsí ruu bannang ɓɔɔ naa ɓɔɔ ɓiɓɛ gbãng gbãng ɓɛɛ kana, ka yuu zɔɔ, yuu zɔɔ.
2CO.4.1	Gn ɓuru kɔng Laa, a á ruu shonang keɓe nɛɛ ruu palɛ. Ka ruu nɔngkɔ, ruu yaa gn naa kpang. 
2CO.4.2	Rùu dɔ̃ vuu ɓɔɔ zang waasɛ katɔ, nɛɛ vuu yusɛ̃ɛ tɔ piti nɛɛ kaa. Ruu palɛ vuu tɔ̀ɔ́ nɛɛ sèé kpang. Ruu ti risi Ruu Laa tɔ̀ɔ́ wu raa sèé kpang. Ruu kɔɔ rúu ɓɔɔ niizang ka dalɛ, ka tĩng Laa. Ruu kasɛ nɛɛ zang ɓu wu zi ka yeti ɓiɓɛ nɛɛ ruu ɓuru zang tɔ̃ɔ. 
2CO.4.3	Naa zang ɓɔɔ kagn, rúu kɔ ruu kɔɔrɔ ɓee, kpãa ri nyaa zinang katɔ. Zang keɓe, ɓi zang ɓɔɔ ri shaarɛ katɔ ɓɛɛ kɔ shɛ̃ɛning. 
2CO.4.4	Ri shing danggn kpang ka ruu ɓɔɔ Sheetang ɓɔɔ wukɔ kpanti koo keɓe, zãa yeti ɓarɛ vuu zinang katɔ ɓɛɛ. Zãa ri zinang nɔng ɓɔɔ yakɛ ka bii ɓarɛ katɔ. Nɔng yakɛnang ɓɔɔ a nɛɛ Ruu Tɔ̃ɔ ɓɔɔ ka yuu bannang Yeesɔ Kirisi, ɓɔɔ wu doo Laa kɔ gbãng gbãng ɓɛɛ. 
2CO.4.5	Ka ruu ɓɔɔ, ruu kɔɔ nɔɔ ruu ka yuu ɓuru kpang ɓɛɛ. Ruu kɔɔ nɔɔ ka yuu Yeesɔ Kirisi, nɛɛ wukɔ Kpanti, a ruu ɓuru kaa zang shonang manɛ ka ruu Yeesɔ. 
2CO.4.6	Laa ɓɔɔ kɔɔyi nɛɛ, “Nɔng yakɛ ta ka nɔng ɓɔɔ tɔ̀ɔ katɔ ɓɛɛ,” ɓi doo wukɔ shing nɔng yakɛnang ɓiɓɛ, yakɛ yeti ɓuru. A shingnɛ ruu zi bannang Laa ka waa nyaating Yeesɔ Kirisi. 
2CO.4.7	Ka ruu ɓɔɔ, a ruu vuu ɓɔɔ bang keɓe, rùu ɓɔɔ ruu nwang ɓuru naa ɓari tapɔng. Tɔ̀ɔ, zang zi kati nɛɛ naa vuu palɛnang bang keɓe, ɓi ɓɔɔ Laa, wu ɓɔɔ ɓuru kpang. 
2CO.4.8	Zang dǎng ruu jĩng diki diki, a ruu yaa vuu ɓɔɔ ruu palɛ ɓɛɛ ka takpang. Lee ɓɔɔ rɛ̃rɛnang ɓuru vãarɛ katɔ, a ruu yaa gn naa kaa takpang. 
2CO.4.9	Zang ɓɔɔ ri shing jĩng nɛɛ ruu kpang, ri dɔɔli, a Laa yaa ruu kpang. Lee ɓɔɔ zang nyɔ ruu, ruu roo ka tipi, a ruu vɔ kaa takpang. 
2CO.4.10	Diki diki ruu mãlɛ́ yuu ɓuru katɔ ka naa vɔrɔ, naa ɓɔɔ Yeesɔ Kirisi vɔ ɓɛɛ. Wee ruu nwang ningkãari ɓee, zang zi kaa wukɔ nɛɛ Yeesɔ ɓi doo ningkãari kɔ. 
2CO.4.11	Ka nwannang ɓuru nandon, ruu mãlɛ́ yuu ɓuru ka naa vɔrɔ ka ruu Yeesɔ, tɔ̀ɔ, zang zi kati ka bii ɓuru ɓɔɔ vɔ katɔ keɓe, nɛɛ Yeesɔ ɓi doo ningkãari. 
2CO.4.12	Nwàng ɓi kaa naa ɓɔɔ ruu màlɛ̀ yuu ɓuru tɔ ka naa vɔrɔ, ka ruu nɔngkɔ, nɔɔ wàlɛ̀ suru bii tɔ ɓɛɛ. 
2CO.4.13	Wee Suru ɓɔɔ shing zang, zang shing danggn a zang bee vuu keɓe nɛɛ, “N shing danggn tɔ, ka ruu nɔngkɔ, n rang yee.” Wukɔ ti kagn yeti ɓuru. Ka ruu nɔngkɔ, ruu rang yee jong. 
2CO.4.14	Ruu zi tɔ, Laa ɓɔɔ wisi Kpanti Yeesɔ paa nɛɛ saa naa wisi ruu paa ditɔ jong naa ɓɔɔ wu wisi Yeesɔ ɓɛɛ. Wu tuu ruu nɛɛ nɔɔ dɔ̃ɔ gbete, wu daa nɛɛ ruu ka ting Yeesɔ. 
2CO.4.15	Vuu keɓe nandon, zang palɛ ka ruu manɛ kɔ. Tɔ̀ɔ, Laa nɛɛ pàlɛ̀ zang dɔɔli tɔ̃ɔ tɔ, nɛɛ ta yuu ɓarɛ tɔ, ri a Laa bannang kati, ri ti zãa wu.
2CO.4.16	Ka ruu nɔngkɔ, ruu yaa gn naa kpang. Naa wee bii biling ɓuru pũng katɔ ɓee, bii suru ɓuru ri ɓi shɔɔ diki diki. 
2CO.4.17	Jĩng dannang kɔ ruu dang ɓee, bee kpang. Daa doo vuu ɓɔɔ a ɓɛɛ kpang. Jĩng dannang keɓe, atɛ vuu ɓɔɔ bang katɔ, ɓɔɔ nwang ɓi dòndòng. Vuu ɓɔɔ zang gãsɛ nɛɛ mani ɓi kagn kpang. 
2CO.4.18	Ka ruu ɓɔɔ, ruu shing jĩng ɓuru ka vuu ɓɔɔ zang zì nɛɛ jĩng ɓɛɛ kpang. Ruu shing jĩng ɓuru ka vuu ɓɔɔ zang zi nɛɛ jĩng kpang ɓɛɛ. Vuu ɓɔɔ zang zì nɛɛ jĩng, nwang ɓi sasak kpang, ɓi vuu ɓɔɔ zang zi nɛɛ jĩng kpang kɔ nwang dòndòng.
2CO.5.1	Ruu zi tɔ, diki ɓɔɔ bii ɓuru kɔ nwàng naa putali nɛɛ tantɛ tɔ, Laa naa a ruu bii ditɔ ka lapa, ɓɔɔ ruu naa nwang kagn. Bii ɓɔɔ wu a ruu keɓe nwang ɓi dòndòng. 
2CO.5.2	Kãntang keɓe, wee ruu nwàng nɛɛ bii ɓuru ɓee, ruu tãa tĩnang kpang, ruu zaa katɔ. Ka ruu ɓɔɔ, ruu kasɛ Laa wu hãa ruu bii ɓuru kaɓa ɓɔɔ a nɛɛ lapa ɓɛɛ. 
2CO.5.3	Ruu kasɛ ruu nwang nɛɛ bii shɔɔ ɓuru, tɔ̀ɔ, ruu nwàng kaa tɔ̀ɔ́ bii kagn kpang, kpang. 
2CO.5.4	Ka wee ruu nwang doo ka bii ɓuru kɔ nwàng naa putali ɓee, ruu zirɛ mɔɔ kɔɔ nɛɛ ruu dang jĩng, a ruu zaa katɔ. Ruu tɔɔ kpang nɛɛ ruu kasɛ bii ɓuru ɓɔɔ ka koo keɓe takpang kpang. Ruu kasɛ nɛɛ zang hãa ruu bii ɓuru ɓɔɔ a nɛɛ lapa ɓɛɛ. Tɔ̀ɔ, suru bii ɓɔɔ waa nyaa kpang wu tá nɔng, wu ningsi vɔrɔ kati. 
2CO.5.5	Laa kɔ nɛɛ yuu ɓiɓɛ kpàlɛ̀ ruu bii ka ruu bii kɔ̃sɔnang keɓe, a á ruu suru ɓiɓɛ nɛɛ, tɔ̀ɔ, zang zi kaa gn nɛɛ wu a ruu vuu piti ɓɔɔ wu shing ruu ɓɛɛ katɔ. 
2CO.5.6	Ka ruu nɔngkɔ, diki diki ruu yaa gn naa kpang. Ruu zi tɔ nɛɛ wee ruu nwang doo ka bìí shɔnzang ɓuru ɓee, ruu nwang gn nɛɛ Kpanti Yeesɔ nɔng gbete kpang. 
2CO.5.7	Ka ruu ɓɔɔ, nwannang ɓuru ɓi vuu danggn shinnang, wu vuu ɓɔɔ zang zi nɛɛ jĩng kpang. 
2CO.5.8	Ruu yaa gn naa kpang. Ruu kasɛ katɔ kɔ jong, ruu yaa bii kɔ wukɔ gãa ɓuru ɓee, ruu daa nwang kaa nɛɛ Kpanti Yeesɔ. 
2CO.5.9	Ruu kasɛ, naa ruu doo ka bii keɓe, naa ruu doo ka lapa, ruu palɛ vuu ɓɔɔ shing wu, wu tãa tĩnang ɓɛɛ. 
2CO.5.10	Ka ruu ɓɔɔ, ruu nandon ruu naa shii ditɔ ka tĩng Yeesɔ Kirisi, wu jɛ̃ɛ rùu rúu. Wu jɛ̃ɛ ruu rúu, wu ti pàlɛ̀ zang ɓu vuu naa ɓɔɔ daa naa katɔ ɓɛɛ. Yeesɔ pàlɛ́ ruu vuu ka doo vuu tɔ̃ɔ nɛɛ vuu shi kpang ɓɔɔ zang ɓu palɛ ka koo keɓe ɓɛɛ.
2CO.5.11	Ruu zi vuu ɓɔɔ zang ɓaa nɛɛ zang kaa vɔrɔ Laa tɔ, ka ruu nɔngkɔ, ruu bàkɛ́ zang piti. Laa zi ruu nung tɔ dɔ̃ɔ gbete, n ti shing gn nɛɛ, ka yeti manɛ, nɔɔ zi ruu nung tɔ gbãng gbãng. 
2CO.5.12	Ruu tɔɔ kpang nɛɛ, ruu bée nɔɔ labeenang ɓɔɔ kɔɔ nɔɔ ruu ka yuu ɓuru tɔkn kpang. Ruu tɔɔ ruu a nɔɔ manɛ vuu tɔ̃ɔ ɓɔɔ shingnɛ nɔɔ tuu yuu manɛ ka ruu ɓuru ɓɛɛ. Tɔ̀ɔ, nɔ́ɔ walɛ vuu ɓɔɔ nɔɔ kɔɔ zang ɓɔɔ ri kɔɔrɔ ruu bang bang ka yuu vuu ɓɔɔ ri zi ka bii zang, wu ka yuu vuu ɓɔɔ ka yeti ɓarɛ ɓɛɛ kpang kati. 
2CO.5.13	Naa shoko nɛɛ ta ruu katɔ, ɓi ka ruu Ruu Laa. Ruu nɛɛ shoko kpang, ɓi ka ruu manɛ. 
2CO.5.14	Ɓi kasɛnang ɓɔɔ Kirisi kasɛ ruu nɛɛ mani kɔ yiti ruu. Ka ruu ɓɔɔ, ruu zi ɓuru tɔ nɛɛ, zang gbete vɔ tɔ ka ruu zang piti. Nwang ɓi kaa naa ɓɔɔ ri nandon ri vɔ jong nɛɛ wu ɓɛɛ. 
2CO.5.15	Vɔ ka ruu zang piti, tɔ̀ɔ, zang ɓɔɔ ri doo ningkãari ri nwàng tɔ̀ɔ́, nwannang yuu ɓarɛ kpang. Ri nwang ɓarɛ kaa nwannang zang ɓɔɔ vɔrɛ, a zang wisi wu paa tɔkn ningkãari ka ruu ɓarɛ ɓɛɛ. 
2CO.5.16	Rúu dɔ̀ng zang ɓɔɔ ruu, tɔ̀ɔ́ ka doo nwannang shɔnzang kpang. Niizang, ɓeleng ruu dɔ̀ng Yeesɔ Kirisi ruu ka gbalang kaɓa kɔ, a kãntang keɓe, ruu palɛ tɔ̀ɔ́ nɔngkɔ kpang. 
2CO.5.17	Ka ruu nɔngkɔ, zang ɓɔɔ nɛɛ ɓakɛ yuu ɓiɓɛ tɔ nɛɛ Yeesɔ Kirisi, ɓi kaa zang shɔɔ. Gbalang nwannang gbaala ɓiɓɛ ɓa ɓi tɔ. Nwannang ka gbalang shɔɔ gaayu tɔ. 
2CO.5.18	Ɓi Laa ɓɔɔ risi ruu, ɓɔɔ ruu shing jĩng nɛɛ wu kpang, ruu nwang wusang ɓiɓɛ kɔ, palɛ vuu keɓe nɛ bii Kirisi. A á ruu shonang nɛɛ ruu risi zang ɓɔɔ ta wu, ri nwang wusang ɓiɓɛ. 
2CO.5.19	Vuu ɓɔɔ n kɔɔ keɓe, Laa kãa gbalang ɓɔɔ wu rìsí zang koo piti, ri nwang rɛɛ wusang ɓiɓɛ nɛɛ bii Yeesɔ Kirisi. Yaa ri gbalang vuu shi kpang ɓɔɔ ri palɛ ɓɛɛ, yiti ka yeti ɓiɓɛ kpang. A ti a ruu shonang keɓe tɔ nɛɛ, ruu kɔɔ zang, nɛɛ wu kasɛ wu rìsí zang piti, ri nwang wusang ɓiɓɛ. 
2CO.5.20	Ruu nwàng ɓuru kaa naa zang nyaa shonang Yeesɔ Kirisi, mɔɔ kɔɔ nɛɛ Laa nɛɛ yuu ɓiɓɛ bàkɛ́ zang nɛɛ bii ɓuru. Ruu gaa nɔɔ ka nung ɓɔɔ Yeesɔ nɛ̀ɛ́ gaa nɔɔ ɓɛɛ. Nɔɔ yáa Laa wu risi nɔɔ nɔ́ɔ nwang wusang ɓiɓɛ. 
2CO.5.21	Yeesɔ Kirisi palɛ vuu shi kpang ɓi gngn kpang, a ka ruu ɓuru, Laa risi wu naa zang ɓɔɔ pálɛ̀ vuu shi kpang ɓɛɛ. A ka ruu vuu keɓe kɔ, yuu ɓɔɔ ruu ɓakɛ nɛɛ Yeesɔ Kirisi shingnɛ, ruu nwàng zang tɔ̃ɔ ka tĩng Laa.
2CO.6.1	Ka shonang kɔ ruu pálɛ̀ ka nyaa zɔɔ nɛɛ Laa ɓee, ruu gàa nɔɔ ɓɔɔ Laa pàlɛ̀ nɔɔ tɔ̃ɔ tɔ ɓɛɛ, wu nwàng naa pàlɛ̀ nɔɔ ka dalɛ waati kpang. 
2CO.6.2	Laa kɔɔyi tɔɔ,
2CO.6.2	“N tãa yee manɛ ka diki ɓɔɔ n
2CO.6.2	nɛ̀ɛ́ palɛ nɔɔ tɔ̃ɔ kagn ɓɛɛ.
2CO.6.2	N ti yì nɔɔ naa ka bii
2CO.6.2	ka diki ɓɔɔ laa ɓɔɔ n ta yuu manɛ kagn a ɓɛɛ.”
2CO.6.2	Nɔɔ ɓaa shoo ta,
2CO.6.2	kãntang keɓe,
2CO.6.2	ɓi kaa laa ɓɔɔ Laa yi nɔɔ naa ka bii ɓɛɛ kɔ.
2CO.6.2	Wee ɓi kaa diki ɓɔɔ Laa ta yuu manɛ kagn kɔ.
2CO.6.3	Ruu kasɛ kpang nɛɛ ruu shing zang wu palɛ vuu shi kpang, kpang, ka ruu nɔngkɔ, ruu kasɛ kpang ruu nɔɔ zang ɓɔɔ gbalang kpang. 
2CO.6.4	Ka vuu ɓɔɔ ruu pálɛ́ ɓɛɛ nandon, ruu tusu yuu ɓuru katɔ kɔ jong, nɛɛ ruu ɓuru zang shonang Laa ka danggn ɓɔɔ ruu mã́ ka jĩng dannang, nɛɛ naa ɓɔɔ zang kpãa ruu, a ɓɔɔ vuu ɓɔɔ kpãa ruu ɓɛɛ. 
2CO.6.5	Zang nyɔ ruu tɔ nɛɛ gbãa, zang mã ruu ka sãa, a zang ti kãarɛ ruu. Zang mã ruu nyaa ka shonang sasak, ruu ti roo hingro ka jĩng kpang, a nyɔkɔ ti nyɔ ruu. 
2CO.6.6	Ka nwannang tɔ̃ɔ ɓuru, nɛɛ danggn mãnang, nɛɛ tɔ̃ɔ ɓɔɔ ruu palɛ, ruu tusu yuu ɓuru nɛɛ ruu ɓuru zang shonang Laa. Nɛɛ bii Suru Laa, a ɓɔɔ kasɛnang ɓɔɔ ruu kasɛ zang nɛɛ mani niizang ɓɛɛ. 
2CO.6.7	Ɓɔɔ nɛɛ yee niizang ɓɔɔ ruu rang ɓɛɛ, a ɓɔɔ kaa nɛɛ naa vuu palɛnang Laa. Nwannang zang tɔ̃ɔ ka tĩng Laa kɔ nwang kaa naa vuu waa ɓuru, ɓɔɔ ruu ta sĩiri nɛɛ mani, a ruu ti gãng bii nɛɛ mani ɓɛɛ. 
2CO.6.8	Lee ɓɔɔ zang a ruu bannang, lee ɓɔɔ zang ti pálɛ́ ruu vuu yusɛ̃ɛ, zang dãa ruu ɓɔɔ katɔ. Lee ɓɔɔ zang ti dɔ̀ɔ ruu, zang risi ruu naa zang sèé, a ruu ti ráng ɓuru ruu ɓɔɔ niizang ɓɛɛ. 
2CO.6.9	Mɔɔ kɔɔ nɛɛ zang zi ruu nung kpang, a ɓeekpang zang zi ruu nung ɓuru tɔ gbayi gbayi, zang rìsí ruu naa vɔrɔ, a ruu ɓuru ti ningkãari. Zang dang ruu jĩng, a zang nyɔ ruu vɔrɔ kaa takpang. 
2CO.6.10	Zang làsɛ́ ruu yeti katɔ, a ruu tãa kaa tĩnang diki diki, mɔɔ kɔɔ nɛɛ vuu ka naa ɓuru kpang, a ɓi rukɔ shing zang ri wàlɛ́ vuu naa. Mɔɔ kɔɔ nɛɛ vuu ka naa ɓuru kpang, a ɓeekpang vuu piti ɓi ka naa ɓuru. 
2CO.6.11	Zang Koranti, ruu rang nɔɔ yee ɓɔɔ niizang, ruu waasɛ nɔɔ vuu ɓɔɔ ka yeti ɓuru kpang. 
2CO.6.12	Ɓi rukɔ waasɛ naa ɓɔɔ ruu kasɛ nɔɔ ɓɛɛ kpang, ɓi nɔkɔ zãa yuu manɛ nɛɛ nɔɔ kàsɛ̀ ruu kpang. 
2CO.6.13	Kãntang keɓe, n rang nɔɔ yee kaa naa nɔɔ wujɛ mɛɛ. Nɔɔ kàsɛ̀ ruu naa ɓɔɔ ruu kàsɛ̀ nɔɔ ɓɛɛ. Nɔɔ tùsù ruu naa ɓɔɔ nɔɔ kasɛ ruu ɓɛɛ katɔ.
2CO.6.14	Nɔ́ɔ kpálɛ̀ yuu tɔ̀ɔ́ nɛɛ zang ɓɔɔ ri dũng Laa kpang, naa nɔɔ doo gbete nɛɛ ri kpang. Ɓu vi ɓakɛ vuu ɓɔɔ tɔ̃ɔ nɛɛ vuu ɓɔɔ shi kpang viya? Vuu ɓɔɔ ti ɓakɛ nɔng yakɛnang ɓi kagn nɛɛ nɔng ɓɔɔ tɔ̀ɔ katɔ ɓɛɛ kpang. 
2CO.6.15	Nyaa Yeesɔ Kirisi nɛɛ ɓɔɔ Sheetang daa gbete ɓi jong kpang. Vuu kagn gbete ɓɔɔ ɓakɛ zang ɓɔɔ dũ̀ng Laa kpang, nɛɛ zang ɓɔɔ dũng wu katɔ ɓɛɛ kpang. 
2CO.6.16	Zang ɓɔɔ ri dũng Laa, ri palɛ biya nyaa ɓarɛ wu daa gbete nɛɛ zang ɓɔɔ ri bang vaka viya? Ka ruu nɔngkɔ, ruu ɓuru gãa Laa, Laa ɓɔɔ ningkãari ɓɛɛ. Laa kɔɔyi tɔɔ,
2CO.6.16	“N palɛ nɔng nwannang mɛɛ ka nɔng
2CO.6.16	zang mɛɛ, n nwang ka teteng ɓarɛ. N
2CO.6.16	nwang Laa ɓɔɔ ri bang ɓɛɛ, ri nwang
2CO.6.16	ɓarɛ kaa zang mɛɛ.”
2CO.6.17	Ka ruu nɔngkɔ, Laa kɔɔyi tɔɔ,
2CO.6.17	“Nwang ta, nɔ́ɔ yaa teteng ɓarɛ,
2CO.6.17	nɔɔ kusu yuu manɛ dang gbete.
2CO.6.17	Nɔ́ɔ pálɛ̀ vuu ɓɔɔ shi kpang, kpang,
2CO.6.17	tɔ̀ɔ, n ta nɔɔ kati,
2CO.6.17	nɔ́ɔ nwang zang mɛɛ.
2CO.6.18	N nwang Daa manɛ,
2CO.6.18	tɔ̀ɔ, nɔ́ɔ nwang manɛ kaa wujɛ mɛɛ
2CO.6.18	ɓɔɔ soro nɛɛ ɓɔɔ varɛ.
2CO.6.18	Laa ɓɔɔ wukɔ ɓa zang piti bannang katɔ
2CO.6.18	kɔ kɔɔ ruu keɓe.”
2CO.7.1	Rɛɛ masang ɓɔɔ n kasɛ nɔɔ dɔɔli ɓɛɛ, Laa a nyaa keɓe nandon ka ruu ɓuru kɔ. Ka ruu nɔngkɔ, ruu yiti yuu ɓuru tɔ̃ɔ. Ruu yaa vuu piti ɓɔɔ shingnɛ, bii nɛɛ yeti ɓuru nwang shi kpang ka tĩng Laa ɓɛɛ. Ruu a Laa bannang, ruu a wu yuu ɓuru, ruu nwáng kaa zang ɓiɓɛ dɔ̃ɔ gbete.
2CO.7.2	Nɔɔ tùsú ruu naa ɓɔɔ nɔɔ kàsɛ̀ ruu ɓɛɛ katɔ. Ruu palɛ zang ɓɔɔ kagn vuu shi kpang, kpang. Ruu shing zang ɓɔɔ lasɛ yuu ɓiɓɛ kpang, a ruu ti mulu zang ɓɔɔ kpang. 
2CO.7.3	N kɔɔ vuu keɓe nɛɛ, tɔ̀ɔ, n dɔng nɔɔ ruu kpang. Ka ruu ɓɔɔ, naa ɓaasi n kɔ̀ɔ ɓɛɛ, ruu kasɛ nɔɔ dɔɔli, ka ruu nɔngkɔ, naa ruu vɔ doo katɔ, naa ruu doo ningkãari, ruu ɓuru nɛɛ nɔɔ nɔng gbete. 
2CO.7.4	N yaa gn naa ka yuu manɛ kpang. N tuu yuu mɛɛ ka ruu manɛ dɔɔli. Ka jĩng ɓɔɔ ruu dang ɓɛɛ nandon, n yaa gn naa gn kpang. Yeti mɛɛ ɓi tĩnang kɔ shɛ̃ɛning. 
2CO.7.5	Ka knti ɓɔɔ ruu naa shɛ̃ɛ Makidoniya tɔ, ruu ɔ̃sɔ kpang tingkiring. Jĩng dannang ɓi nɛɛ nɔng piti, piti, zang ri haa nyaa nɛɛ ruu, ruu ti kaa vɔrɔ ka yeti ɓuru. 
2CO.7.6	A Laa ɓɔɔ wukɔ mã zang ɓɔɔ ri yaa gn naa tɔ danggn ɓɛɛ, mã ruu danggn nɛɛ anang Titu. 
2CO.7.7	Wu anang ɓiɓɛ kɔ shɛ̃ɛning shingnɛ yeti ɓuru valɛ kpang, ɓɔɔ ti kaa ruu naa ɓɔɔ nɔɔ mã wu danggn, ɓɔɔ wu kɔɔ ruu ɓɛɛ. Kɔɔ ruu naa ɓɔɔ nɔɔ kasɛ m zinang katɔ gbãng gbãng ɓɛɛ, a yeti ti lasɛ nɔɔ tɔ, ka ruu ɓɔɔ, nɔɔ lasɛ m yeti ɓɛɛ. Nɛɛ nɔɔ kasɛ tɔ kati, nɔɔ ta m nyaa kaa tɔ. Kãntang keɓe n tãa kaa tĩnang gbãng gbãng.
2CO.7.8	Labeenang ɓɔɔ n bèe nɔɔ lasɛ nɔɔ yeti katɔ, a n tɔ̀ɔ, kaa takpang nɛɛ n nɛ̀ɛ́ bee nɔɔ labeenang bìí kpang, kpang. N zi tɔ labeenang bii lasɛ nɔɔ yeti katɔ, diki bée kaa takpang, yeti mɛɛ lasɛ kaa jong tɔkɔlɔng. 
2CO.7.9	A kãntang keɓe, n tãa tĩnang tɔ kati, wu ka ruu ɓɔɔ n lasɛ nɔɔ yeti ɓɛɛ kpang. Ɓi kaa ruu ɓɔɔ yeti ɓɔɔ lasɛ nɔɔ, shing nɔɔ tɔ, nɔɔ kɔ̃sɔ yeti tɔ ɓɛɛ. Yeti ɓɔɔ lasɛ nɔɔ ɓi Laa shingnɛ, ka ruu nɔngkɔ, ruu pàlɛ̀ nɔɔ vuu shi kpang ɓɔɔ kagn nɛɛ vuu kɔ ruu pálɛ́ ɓɛɛ kpang. 
2CO.7.10	Ka ruu ɓɔɔ, yeti lasɛnang ɓɔɔ ɓi ka naa ɓɔɔ Laa kasɛ, shing zang, zang gbãayu ka bìí Laa, tɔ̀ɔ, Laa wu ta yuu zang kati. Zang ɓɔɔ lasɛ yeti kagn ka yuu vuu keɓe kpang. A yeti lasɛnang ɓɔɔ ɓi shɔnzang shingnɛ waati, shingnɛ zang vɔ vɔrɔ suru. 
2CO.7.11	Nɔɔ zi vuu ɓɔɔ yeti lasɛnang keɓe ɓɔɔ Laa kasɛ nɔɔ nɛɛ mani, pàlɛ̀ nɔɔ ɓɛɛ ta. Naa ɓɔɔ nɔɔ làabìi, nɔɔ zɔ̃ng yuu manɛ ɓɛɛ. Yeti manɛ lasɛ tɔ ka yuu vuu ɓɔɔ palɛ ɓɛɛ, a nɔɔ ti kaa vɔrɔ vuu ɓɔɔ naa a ka tĩng ɓɛɛ. Shing nɔɔ, nɔɔ kasɛ m zinang katɔ gbãng gbãng, a nɔɔ kasɛ nɛɛ nɔɔ ta m nyaa, nɔɔ dang zang ɓɔɔ palɛ m vuu shi kpang jĩng. Ka vuu kɔ palɛ ɓee nandon, nɔɔ tusu yuu manɛ nɛɛ ruu manɛ hãa ɓi kagn kpang. 
2CO.7.12	Ka ɓɔɔ n bée labeenang kaɓa, ruu mɛɛ hãa kagn nɛɛ zang ɓɔɔ palɛ vuu shi kpang, kpang. Ruu mɛɛ ti hãa kagn nɛɛ zang ɓɔɔ zang pàlɛ̀ wu vuu shi kpang ɓɛɛ kpang. N bèe m nɛɛ, tɔ̀ɔ, n tusu nɔɔ kaa gbàrɛ́ gbàrɛ́ ka tĩng Laa nɛɛ nɔɔ á yuu manɛ tɔ niizang, nɛɛ nɔɔ pàlɛ́ ruu shonang.
2CO.7.13	Ka ruu nɔngkɔ, ruu mã danggn kati. Ruu mã danggn katɔ kɔ shɛ̃ɛning kpang, ruu tãa tĩnang tɔkn gbãng gbãng ka ruu tĩnang ɓɔɔ Titu tãa ɓɛɛ. Ka ruu ɓɔɔ, kɔɔ ruu naa ɓɔɔ nɔɔ nandon nɔɔ shing wu, wu yaa rɛ̃rɛnang ɓɔɔ bɛ̀ɛ́ wu rɛ̃rɛ ɓɛɛ. 
2CO.7.14	N kɔ̀ɔrɔ̀ wu, ruu bang bang katɔ ka yuu manɛ, a nɔɔ ti shingnɛ yusɛ̃ɛ tuu m kpang. Ruu kɔɔrɔ nɔɔ ruu niizang diki diki, ka ruu nɔngkɔ, ruu bang bang ɓɔɔ ruu kɔɔrɔ Titu ka yuu manɛ, nɔɔ shing tɔ nwang tɔ niizang. 
2CO.7.15	Titu kpaa danggn naa ɓɔɔ nɔɔ ta wu, nɔɔ tuu yuu manɛ kpang, a nɔɔ ti seng wu katɔ ɓɛɛ. A ɓɔɔ ti naa ɓɔɔ nɔɔ nandon nɔɔ kasɛ tɔ, nɔɔ dũng vuu ɓɔɔ wu kɔɔ nɔɔ ɓɛɛ. Ka ruu nɔngkɔ, kasɛnang ɓɔɔ wu kasɛ nɔɔ nɛɛ mani dàá kaa nɛɛ tĩng kɔ sasak. 
2CO.7.16	N tãa tĩnang tɔ kati kãntang keɓe, ka ruu ɓɔɔ, n shing danggn kaa tɔ dɔ̃ɔ gbete ka bii manɛ ɓɛɛ.
2CO.8.1	Manzung ɓuru ɓɔɔ ri dũng dòo Laa kɔ ɓɛɛ, ruu tɔɔ ruu kɔ̀ɔ́ nɔɔ ruu vuu tɔ̃ɔ ɓɔɔ Laa pàlɛ̀ zang ɓɔɔ ri dũng wu ka tipi Makidoniya ɓɛɛ. 
2CO.8.2	Naa wee manzung ɓuru ɓɔɔ ri ka Makidoniya ri dang jĩng tɔ gbãng gbãng ɓee, ri tãa tĩnang doo nɛɛ mani diki diki. Naa wee vuu naa ɓarɛ kagn kpang tingkiring ɓee, ri a zang vuu doo nɛɛ mani nɛɛ yeti gbete. 
2CO.8.3	N kɔ̀ɔ́ nɔɔ, ri a vuu ɓɔɔ ri zunung anang katɔ ɓɛɛ, vuu ɓɔɔ ri alɛ ɓa ɓɔɔ ri nɛɛ a ɓɛɛ katɔ. Zang ɓɔɔ mã ri nyaa kagn kpang. 
2CO.8.4	Ri gàa ruu, ri ti bàkɛ̀ ruu nɛɛ ruu yaa ri jong ri yi zang ɓɔɔ ri dũng doo Laa kɔ, ɓɔɔ ri ka tipi Yahudi naa jong ka bii. 
2CO.8.5	Vuu ɓɔɔ ri pálɛ́ ɓa ɓɔɔ ruu shing gn katɔ. Ri gaayu ri a Kpanti Yeesɔ yuu ɓarɛ, a ri ti naa a ruu yuu ɓarɛ kaa jong naa ɓɔɔ Laa kasɛ ɓɛɛ. 
2CO.8.6	Bɛɛ Titu gaayu tɔ, kpálɛ́ vuu ɓɔɔ nɔɔ alɛ waati nɛɛ yeti gbete, a ruu kɔɔ wu nɛɛ wu yaa kpang, wu hangsɛ shonang bìí katɔ. 
2CO.8.7	Ka vuu piti, nɔɔ ɓa zang ɓɔɔ ri dũng Laa ɓɔɔ nimbang tɔ. Nɔkɔ ka ting, ka danggn ɓɔɔ nɔɔ shing ka bii Yeesɔ Kirisi, ka naa ɓɔɔ nɔɔ kɔɔrɔ zang Ruu Tɔ̃ɔ Laa ɓɛɛ. Ka naa ɓɔɔ nɔɔ zi ruu ɓɔɔ niizang, ka ɓɔɔ nɔɔ kasɛ shonang palɛnang katɔ ɓɛɛ, a ɓɔɔ ti ka naa ɓɔɔ nɔɔ kasɛ ruu. Ka ruu nɔngkɔ, n kasɛ nɔkɔ nɔ́ɔ sɔɔ tĩng ka shonang keɓe, ɓɔɔ tusu nɛɛ nɔɔ kàsɛ̀ zang katɔ ɓɛɛ.
2CO.8.8	N dang nɔɔ wu nyaa kpang. N kasɛ nɛɛ n gãsɛ zang kasɛnang manɛ nɛɛ ɓɔɔ zang ɓɔɔ ri dũng doo Laa kɔ. Tɔ̀ɔ, n zirɛ nɛɛ niizang kɔ nwani ɓɛɛ. 
2CO.8.9	Nɔɔ zi tɔ̃ɔ ɓɔɔ Kpanti ɓuru Yeesɔ Kirisi pàlɛ̀ ruu ɓɛɛ tɔ. Yeesɔ ɓi jaa ying ka vuu suru, a risi yuu ɓiɓɛ nwang zang ɓɔɔ vuu ka naa ɓiɓɛ kpang ka ruu manɛ, nɛɛ tɔ̀ɔ, nɔɔ nwang wujɛ ying kati.
2CO.8.10	Vuu ɓɔɔ n zi ka yeti mɛɛ keɓe, nɔɔ hangsɛ vuu ɓɔɔ nɔɔ gaayu sáa ɓɔɔ ta. Wu nɔkɔ gaayu vuu keɓe palɛnang shɛ̃ɛning kpang, nɔkɔ gaayu kasɛnang nɛɛ nɔɔ palɛ katɔ. 
2CO.8.11	Nɔɔ palɛ shonang bìí ta, nɔ́ɔ hangsɛ. Nɔɔ làábii hangsɛnang naa ɓɔɔ nɔɔ gaayu palɛnang. Nɔɔ palɛ shonang bìí nɛɛ vuu ɓɔɔ ka naa manɛ kãntang ɓɛɛ. 
2CO.8.12	Mɔɔ nɛɛ kasɛ tɔ ka yeti ɓaaɓɛ nɛɛ, mɔɔ a zang vuu, Laa tãa tĩnang vuu ɓɔɔ mɔɔ a ɓɛɛ katɔ. Nɔɔ á dɔɔli naa ɓɔɔ nɔɔ zunung katɔ ɓɛɛ. Laa tɔɔ kpang nɛɛ mɔɔ a vuu ɓɔɔ ka naa ɓaaɓɛ kpang, kpang. 
2CO.8.13	N tɔɔ kpang nɛɛ, n yaa zang ɓɔɔ, n shing vuu ɓɔɔ kpiti katɔ ka yuu manɛ kpang. 
2CO.8.14	Wee vuu dòo kagn ka naa manɛ dɔɔli kãntang ɓee, naa nɔɔ yí zang ɓɔ̀ɔ ɓɔ̀ɔ́ ɓarɛ kagn kpang naa ka bii, wukɔ tɔ̃ɔ. Lee ɓɔ̀ɔ ɓɔ̀ɔ́ manɛ kagn kpang, ɓɔɔ ɓarɛ kagn dɔɔli, ri ti yi nɔɔ naa jong ka bii. Ka gbalang naa weɓe kɔ, nɔɔ palɛ zɔɔ vuu teetee. 
2CO.8.15	Naa ɓɔɔ zang bee ka yeti labeenang Laa ɓɛɛ nɛɛ,
2CO.8.15	“Zang ɓɔɔ kpálɛ̀ vuu shaanang dɔɔli,
2CO.8.15	wu walɛ naa ɓɔɔ daa wu teetee ɓɛɛ.
2CO.8.15	Zang ɓɔɔ nɛɛ kpalɛ ɓi tɔkɔlɔng,
2CO.8.15	wu walɛ naa ɓɔɔ daa wu katɔ ɓɛɛ.”
2CO.8.16	Ruu zãa Laa tɔ, ka ruu ɓɔɔ shingnɛ, Titu wu kasɛ ruu manɛ gbãng gbãng naa ɓɔɔ shing m n kasɛ ruu manɛ ɓɛɛ. 
2CO.8.17	Ɓɔɔ n tɔ́ɔ, n shong wu ka bii manɛ, bɛ̃ɛ kpang, kasɛ katɔ nɛɛ wu yi nɔɔ naa ka bii. Ka ruu nɔngkɔ, kasɛ nɛɛ yeti ɓiɓɛ nɛɛ wu daa katɔ ka bii manɛ. 
2CO.8.18	Ruu dɔ̃ manzung ɓuru ɓɔɔ zang zi wu nung tɔ piti, ka ruu Ruu Tɔ̃ɔ ɓɔɔ ruu kɔɔrɔ zang ɓɛɛ, wu daa nɛɛ wu. 
2CO.8.19	Wu nɔngkɔ shɛ̃ɛning kpang, zang ɓɔɔ ri dũng Laa, ri zɔ̃ng wu tɔ, nɛɛ wu rakɛ nɛɛ ruu, ka ɓɔɔ ruu daa nɛɛ vuu kɔ zang kpalɛ ɓee. Vuu kɔ ruu bàsɛ́ ɓee, tɔ̀ɔ, wu a Kpanti Yeesɔ Kirisi bannang, wu ti tusu nɛɛ ruu kasɛ katɔ ruu yi zang ɓɔɔ ri dũng doo Laa kɔ naa ka bii.
2CO.8.20	Ruu pálɛ́ waasɛ̃, ruu kasɛ kpang, ruu shing zang ɓɔɔ ri gɔ̃ɔrɔ yee ka naa ɓɔɔ ruu básɛ́ vuu kɔ zang alɛ ruu waati ɓee kpang. 
2CO.8.21	Ruu mang ɓuru ka yeti ɓuru nɛɛ ruu palɛ vuu ɓɔɔ tɔ̃ɔ ɓɛɛ. Wu ka jĩng Kpanti Yeesɔ kɔ shɛ̃ɛning kpang, ka jĩng shɔnzang jong. 
2CO.8.22	Ka ruu nɔngkɔ, ruu shong manzung ɓuru nɛɛ ri. Ruu gãsɛ wu tɔ dɔɔli, ruu zirɛ, kasɛ katɔ wu yì zang naa ka bii. A wee shing gn tɔ ka bii manɛ gbãng gbãng ɓee, kasɛ kaa tɔ gbãng gbãng wu yi nɔɔ naa ka bii. 
2CO.8.23	Titu ɓi zang ɓɔɔ rakɛ nɛɛ n ɓɛɛ, palɛ shonang ɓi nɛɛ n, tɔ̀ɔ, ruu yi nɔɔ naa ka bii. Zang ziti ɓɔɔ ri daa nɛɛ wu keɓe, ri daa ɓarɛ ka nung zang ɓarɛ, shonang ɓarɛ shingnɛ, zang a Kirisi bannang. 
2CO.8.24	Ka ruu nɔngkɔ, nɔɔ tusu zang keɓe nɛɛ nɔɔ kasɛ ri katɔ. Zang ɓɔɔ ri shong ri, ri tã̀á nyaa ditɔ, ri zi kaa wukɔ nɛɛ yee bang bang ɓɔɔ ruu rangkɛ ka yuu manɛ, ɓi niizang kɔ nwani.
2CO.9.1	Dàa naa ɓɔɔ n bèé nɔɔ labeenang tɔ̀ɔ́ sasak, ka yuu vuu ɓɔɔ zang kpalɛ zang ɓɔɔ ri dũng doo Laa kɔ, ɓɔɔ ri ka tipi Yahudi ɓɛɛ kpang. 
2CO.9.2	N zi tɔ, nɔɔ kasɛ nɛɛ nɔɔ yi ri naa katɔ ka bii, a ruu ti rangkɛ ruu tɔ bang bang ka yuu manɛ ka tipi Makidoniya. N kɔɔyi nɛɛ, “Rɛɛ manzung ɓuru ɓɔɔ ri ka gari Akaya ri kpalɛ bii tɔ dòo sáa ɓɔɔ, nɛɛ ri yi zang kaɓa naa ka bii.” Kasɛnang ɓɔɔ nɔɔ kasɛ nɛɛ nɔɔ yi ri naa ka bii zàrɛ̀ zang nimbang tɔ ka teteng ɓarɛ. 
2CO.9.3	Kãntang keɓe, n shong nɔɔ nyaa nɛɛ manzung ɓuru keɓe, tɔ̀ɔ ruu bang bang ɓɔɔ ruu rang ka yuu manɛ wu nwàng kaa tɔ̀ɔ́ naa ruu wɔng nyaa waati kpang. N kasɛ nɛɛ ɓɔɔ n arɛ, bɛ̀ɛ́ nɔɔ kpalɛ bii manɛ tɔ piti nɛɛ vuu manɛ, naa ɓɔɔ n kɔɔ ri ɓɛɛ. 
2CO.9.4	Naa zang Makidoniya ri a nɛɛ n ka bii manɛ, ri ĩiyi nɔɔ kpalɛ bii gn nɛɛ vuu manɛ kpang, yusɛ̃ɛ tuu ruu dɔɔli. Ruu yaa yusɛ̃ɛ ɓɔɔ tuu nɔɔ ɓi ka nɔngkɔ. Ka ruu ɓɔɔ, n kɔɔ ri ruu ka yuu manɛ, nyaa zaa m kpang ɓɛɛ. 
2CO.9.5	Ka ruu nɔngkɔ, n rɛ̃rɛ ka yeti, n tɔ̀ɔ, naa n dɔ̃ rɛɛ manzung ɓuru keɓe ka tĩng ka bii manɛ, ri daa kpalɛ vuu ɓɔɔ nɔɔ tɔɔ nɔɔ a zang ɓɛɛ wukɔ tɔ̃ɔ. N a m kaa knti. Ɓɔɔ n arɛ bɛ̀ɛ́ nɔɔ kpalɛ vuu tɔ, tɔ̀ɔ, wu nwang kaa naa nɔɔ kasɛ katɔ nɔ́ɔ a zang, zang mã nɔɔ nyaa katɔ kpang. 
2CO.9.6	Danggn wu ning nɔɔ kpang, zang ɓɔɔ nɛɛ ɓaa jĩng vuu tɔkɔlɔng, ti yee ɓi doo tɔkɔlɔng kɔ. Zang ɓɔɔ nɛɛ ɓaa jĩng vuu dɔɔli, ti naa yee ɓi doo dɔɔli kɔ. 
2CO.9.7	Zang ɓu a vuu naa ɓɔɔ wu mang ka yeti ɓiɓɛ ɓɛɛ, wu naa zang mã wu nyaa kagn kpang. Wu ti tãa tĩnang katɔ ka ɓɔɔ wu a ɓɛɛ. Ka ruu ɓɔɔ, Laa kasɛ ɓi zang ɓɔɔ tãa tĩnang ka ɓɔɔ wu a vuu ɓɛɛ. 
2CO.9.8	A Laa ti zunung ɓɔɔ wu a nɔɔ vuu piti ɓɔɔ ɓa ɓɔɔ nɔɔ kasɛ ɓɛɛ katɔ, tɔ̀ɔ, nɔɔ walɛ vuu piti ɓɔɔ nɔɔ kasɛ ɓɛɛ kaa nandon. Nɔ́ɔ ti walɛ vuu dɔɔli ɓa ɓɔɔ nɔɔ kasɛ katɔ, tɔ̀ɔ, nɔ́ɔ palɛ̀ zang tɔ̃ɔ kaa nɛɛ mani ka zɔ̃ng zɔ̃ng. 
2CO.9.9	Naa ɓɔɔ zang bèe ka yeti labeenang Laa ɓɛɛ tɔɔ,
2CO.9.9	“Zang ɓɔɔ a zang ɓɔɔ vuu ka naa
2CO.9.9	ɓarɛ kpang vuu nɛɛ yeti gbete.
2CO.9.9	Danggn tɔ̃ɔ ɓɔɔ Laa palɛ ɓɛɛ, ning
2CO.9.9	Zang kpang gbinggbing.”
2CO.9.10	Laa kɔ a zang jĩng vuu, zang ɓàayi, wu ti a wu vuu shaanang, wu shaayi. Ka ruu nɔngkɔ, Laa naa a nɔɔ jĩng vuu ɓɔɔ nɔɔ kasɛ ɓaanang ɓɛɛ ditɔ nandon, wu ti shingnɛ, vuu ɓɔɔ takɛ wu bangkɛ. Ka naa weɓe, Laa shingnɛ, vuu ɓɔɔ nɔɔ a zang nɛɛ yeti gbete, nɔ́ɔ a zang kaa dɔɔli. 
2CO.9.11	Ti shingnɛ, nɔɔ nwang zang ying, tɔ̀ɔ, nɔ́ɔ alɛ zang vuu kaa diki diki. Tɔ̀ɔ, zang dɔɔli ri zãa Laa kaa ruu vuu ɓɔɔ nɔɔ alɛ ri, nɛɛ bii ɓuru ɓɛɛ. 
2CO.9.12	Ka ruu ɓɔɔ, vuu kɔ nɔɔ palɛ ɓee, a wu zang ɓɔɔ ri dũng Laa kɔ shɛ̃ɛning vuu ɓɔɔ ri kasɛ ɓɛɛ kpang, ti shing jong zang dɔɔli ri zãa Laa. 
2CO.9.13	Shonang tɔ̃ɔ kɔ nɔɔ palɛ ɓee, wukɔ tusu zang nɛɛ nɔɔ manɛ zang ɓɔɔ ri dũng Laa niizang ɓɛɛ. Zang ɓɔɔ ri dũng dòo Laa kɔ, ri dɔɔ Laa ka ruu naa ɓɔɔ nɔɔ kɔɔ zang Ruu Tɔ̃ɔ Yeesɔ Kirisi, a nɔɔ palɛ vuu ɓɔɔ ruu keɓe kɔɔ ɓɛɛ katɔ ɓɛɛ. Ri ti dɔ̀ɔ Laa ka ruu naa ɓɔɔ nɔɔ basɛ vuu manɛ, nɔɔ á ri nɛɛ yeti gbete, a nɔɔ ti á ɓɔɔ zang ɓɔɔ ri shing danggn tɔ jong ka bii Laa ɓɛɛ. 
2CO.9.14	Ka ɓɔɔ ri gaa Laa ka ruu manɛ, ri kasɛ katɔ gbãng gbãng ri zi nɔɔ, ka ruu tɔ̃ɔ ɓɔɔ bang dɔɔli ɓɔɔ Laa palɛ nɔɔ ɓɛɛ. 
2CO.9.15	Ruu zãa Laa ka ruu vuu ɓɔɔ wu a ruu ɓɛɛ, vuu ɓɔɔ zang ɓɔɔ zunung ɓɔɔ wu gãsɛ kpang ɓɛɛ.
2CO.10.1	Nkɔ Bulu nɛɛ yuu mɛɛ, n gaa nɔɔ, n ɓɔɔ n palɛ vuu hakaka kpang, n ti tuu yuu mɛɛ kpang, naa Kirisi ɓɛɛ. Zang kɔɔrɔ nɛɛ naa n dòo nɛɛ nɔɔ nɔng gbete, n kaa doo vɔrɔ, a n nɛɛ tɔ̀ɔ́ nɛɛ nɔɔ kpang, n kaa vɔrɔ takpang. 
2CO.10.2	Ka ruu nɔngkɔ, n gaa nɔɔ katɔ, nɔ́ɔ shing m nɛɛ gbãng gbãng ning, n nɛɛ a tɔ, n pàlɛ̀ nɔɔ vuu nɛɛ gnvɔ kpang. N zi tɔ, n zunung ɓɔɔ naa n pàlɛ́ zang ɓɔɔ ri kɔɔrɔ nɛɛ, ruu palɛ vuu ɓuru naa zang koo ɓɛɛ, vuu katɔ nɛɛ gnvɔ. 
2CO.10.3	Ruu nwang ka koo kɔ niizang, a ruu gàa nyaa ɓuru kaa tɔ̀ɔ́ ka doo vuu ɓɔɔ zang koo ri kasɛ ɓɛɛ kpang. 
2CO.10.4	Ka ruu ɓɔɔ, vuu waa ɓɔɔ ruu tá sĩiri nɛɛ mani, ɓi zɔ̃ng vuu waa ɓɔɔ zang koo keɓe ri ta sĩiri nɛɛ mani kpang ɓɛɛ. Ɓi vuu waa ɓɔɔ Laa a ruu ɓɛɛ, ɓɔɔ ruu ningsi zang ɓɔɔ ri ta sĩiri nɛɛ ruu nɛɛ mani ɓɛɛ. 
2CO.10.5	Ruu ningsi nyaa laanang nɛɛ yuu tuunang, ɓɔɔ zãa zang nɛɛ zang ri zi Laa kpang ɓɛɛ. Ruu kɔsɔ nɛɛ kaaɓa. Ruu shing ri, ri rɛ̃rɛ rɛ̃rɛnang ka doo vuu ɓɔɔ Yeesɔ Kirisi kasɛ ɓɛɛ. 
2CO.10.6	Nɔɔ nɛɛ tusu yuu manɛ tɔ nɛɛ, nɔɔ dũng kaa nyaa ɓuru, tɔɔ ruu kpalɛ bii ɓɔɔ ruu dang zang ɓɔɔ ri dũng nyaa ɓuru kpang jĩng kati. 
2CO.10.7	Nɔɔ pɛ̃ɛrɛ manɛ bii biling vuu kɔ shɛ̃ɛning. Zang ɓɔɔ kagn nɔngkɔ, ɓɔɔ tuu yuu nɛɛ wu ɓi ɓɔɔ Yeesɔ Kirisi ya? Wukɔ tɔ̃ɔ. Zang kaɓa wu rɛ̃rɛ ka yuu ɓiɓɛ tɔkn, ka ruu ɓɔɔ, ruu ɓuru dòo zang Yeesɔ Kirisi kɔ naa wukɔ ɓɛɛ. 
2CO.10.8	Ka ruu ɓɔɔ, naa n rangkɛ dòo yee bang bang ka yuu naa vuu palɛnang ɓɔɔ Kpanti Yeesɔ Kirisi a ruu ka yuu manɛ, yusɛ̃ɛ tuu m kpang. Ka ruu ɓɔɔ, Laa a ruu naa nɛɛ ruu ningsi nɔɔ katɔ kpang, nɛɛ ruu yi nɔɔ naa ka bii kɔ jong, nɔ́ɔ bangnɛ ɓɛɛ.
2CO.10.9	N kasɛ kpang, wu nwang naa ɓɔɔ n shing nɔɔ, nɔ́ɔ kaa vɔrɔ nɛɛ labeenang kɔ n bee nɔɔ ɓee kpang. 
2CO.10.10	Zang ɓɔɔ ri kɔɔ katɔ nɛɛ, “Rɛɛ labeenang Bulu kpiti katɔ, a vuu ɓɔɔ wu kasɛ nɛɛ zang ri palɛ bang dɔɔli. A nɛɛ a tɔ ka bii ɓuru, wu zang ɓɔɔ mɔɔ kaa vɔrɔ ɓiɓɛ kpang. Ruu ɓiɓɛ ti kpãa zang takpang.” 
2CO.10.11	Zɔ̃ng zang keɓe, ri zi katɔ nɛɛ, vuu ɓɔɔ ruu bee ka yeti labeenang ɓuru, bɛ̀ɛ́ ruu ka nɔng naabm kpang, nɛɛ vuu ɓɔɔ ruu naa palɛ, rùu nɛɛ kaa nɛɛ nɔɔ, ɓi gbete. 
2CO.10.12	Ruu tɔɔ kpang nɛɛ, ruu kusu yuu ɓuru nɔng gbete nɛɛ zang ɓɔɔ ri kɔɔrɔ ruu bang bang ka yuu ɓarɛ ɓɛɛ kpang. Ruu ti gãsɛ yuu ɓuru nɛɛ ri kpang. Ri shing vuu ɓɔɔ ri gãsɛ yuu ɓarɛ kagn nɛɛ yuu ɓarɛ, ri ti jɛ̃̀ɛ́ yuu ɓarɛ ruu ɓi nɛɛ vuu ɓɔɔ ri gãsɛ yuu ɓarɛ nɛɛ mani ɓɛɛ. Ri ɓarɛ shoko waati. 
2CO.10.13	Ɓɔɔ ɓuru, yee bang bang ɓɔɔ ruu kɔɔrɔ ka yuu ɓuru ɓa nɔng ɓɔɔ ɓi kpang. Di nyaa ɓi ka nɔng ɓɔɔ shonang ɓɔɔ Laa a ruu di nyaa ɓɛɛ. Ɓakɛ kaa nɛɛ shonang ɓɔɔ ruu palɛ ka teteng manɛ ning. 
2CO.10.14	Wee nɔɔ ka teteng nɔng ɓɔɔ shonang ɓuru di nyaa ɓee, rukɔ a ka bii manɛ nɛɛ Ruu Tɔ̃ɔ ɓɔɔ ka yuu Yeesɔ Kirisi ɓɛɛ shɔɔnang. Ruu ɓa nɔng ɓɔɔ zang di ruu nyaa kagn ɓɛɛ kpang.
2CO.10.15	Ka ruu nɔngkɔ, ruu rangkɛ yee bang bang, ruu ɓa nyaa ɓalɛ ɓuru, ruu daa nɛɛ mani ka nɔng ɓɔɔ zang ɓɔɔgn ri pálɛ̀ shonang kagn ɓɛɛ kpang. Ruu shing ɓuru gn kɔ jong nɛɛ, danggn ɓɔɔ nɔɔ shing ɓɛɛ, wu daa nɛɛ tĩng. Ruu tí zunung ɓɔɔ ruu palɛ shonang ɓɔɔ ɓa ɓɔɔ ruu pálɛ́ tɔ ka teteng manɛ ɓɛɛ bannang katɔ. Shonang ɓuru wu baa ka teteng manɛ, tɔɔ ruu ta nyaa ɓalɛ ɓuru kaa takpang ɓɛɛ. 
2CO.10.16	Nɛɛ nwang tɔ nɔngkɔ, ruu zunung katɔ ruu daa nɛɛ tipi ɓɔɔgn ɓɔɔ zang ɓa Koranti ka knti ɓɛɛ, ruu daa kɔ̀ɔrɔ̀ zang Ruu Tɔ̃ɔ Laa ka nɔngkɔ. Zang dɔ̀ɔ ruu ka ruu shonang ɓɔɔ ɓi zang ɓɔɔgn palɛ ɓɛɛ kpang, ka nɔng ɓɔɔ Laa a ɓi zang kaɓa ɓɛɛ. 
2CO.10.17	A zang bèe ɓi ka yeti labeenang Laa nɛɛ, “Zang ɓɔɔ nɛɛ kasɛ nɛɛ wu rangkɛ yee bang bang ka yuu ɓiɓɛ, wu rangkɛ ka yuu vuu piti ɓɔɔ Kpanti Laa palɛ ɓɛɛ.” 
2CO.10.18	Ka ruu ɓɔɔ, Laa ta ɓi zang ɓɔɔ dɔ̀ɔ́ yuu ɓiɓɛ ɓɛɛ kpang. Zang ɓɔɔ Kpanti dɔ̀ɔ́ wu, Laa ta ɓi wukɔ.
2CO.11.1	N zɔ̃ɔrɔ nɔɔ, nɔɔ mã danggn tɔkɔlɔng nɛɛ vuu shoko kɔ n palɛ ɓee. N zi tɔ, nɔɔ mã danggn katɔ. 
2CO.11.2	N kaa sũnyaa ka yuu manɛ naa ɓɔɔ Laa kaayi ɓɛɛ. N a nyaa tɔ nɛɛ, n a nɔɔ Kirisi wu gee nɔɔ. A n kasɛ nɛɛ nɔ́ɔ pálɛ̀ vuu shi kpang, kpang, tɔ̀ɔ, ka diki ɓɔɔ zang gee nɔɔ kagn, n tuu nɔɔ naa jaa soro ɓɔɔ roo varɛ gn kpang, ɓɔɔ shi kpang ka bii kpang ɓɛɛ. N a nɔɔ varɛ manɛ ɓɔɔ wukɔ gbete ɓɛɛ kati. 
2CO.11.3	N kaa vɔrɔ, zang naa shingnɛ, nɔɔ rɛ̃rɛ shi kpang, nɔɔ yaa naa ɓɔɔ nɔɔ a Kirisi yeti manɛ ɓɔɔ kankalang dɔ̃ɔ gbete, nɔɔ pàlɛ́ wu shonang ɓɛɛ. Naa ɓɔɔ sɔkɔ nwãarɛ Hawawu nɛɛ zũnang sèé ɓɛɛ. 
2CO.11.4	N kàá nɔɔ vɔrɔ, ka ruu ɓɔɔ, n zirɛ zang ɓɔɔ nɛɛ a tɔ ka bii manɛ, nɔɔ tantɛ wu tanang ɓɛɛ. Nɔɔ tantɛ danggn shinnang ka vuu ɓɔɔ ri kɔ̀ɔ́ nɔɔ ka yuu Yeesɔ ɓɔɔ ɓɛɛ, naa dòo náabm̀ nɛɛ Yeesɔ ɓɔɔ ruu kɔɔ nɔɔ ɓɛɛ. Nɔɔ ti tá suru ɓɔɔgn naa doo Suru Laa ɓɔɔ nɔɔ ta nɛɛ bii ɓuru kpang ɓɛɛ. A nɔɔ ti ta Ruu Tɔ̃ɔ ɓɔɔgn ka yuu Laa, naa doo náabm̀ nɛɛ ɓɔɔ ruu kɔɔ nɔɔ ɓɛɛ.
2CO.11.5	N zi tɔ, n m dòo naa zang kɔ nɔɔ rɛ̃rɛ manɛ nɛɛ rikɔ zang shonang Yeesɔ ɓɔɔ bang bang, nɛɛ ri ɓa m katɔ ɓa kɔ. 
2CO.11.6	N zi tɔ, n zunung yee rannang kpang, a zang ɓɔɔ tɔɔ ɓi kaa tɔ̀ɔ́ nɛɛ, n zi labeenang Laa kpang, kpang. Ruu tusu nɔɔ vuu keɓe tɔ gbàrɛ́ gbàrɛ́, diki diki ka gbalang náabm̀ náabm̀. 
2CO.11.7	Wee n tɔɔ kpang nɛɛ, nɔ́ɔ shu m vuu ɓɔɔ kpang, ka ɓɔɔ n rang nɔɔ Ruu Tɔ̃ɔ Laa ɓee. Wee n tuu yuu kpang, tɔ̀ɔ, n risi nɔɔ, nɔɔ nwang zang bang kati ɓee. N palɛ vuu shi kpang ya? 
2CO.11.8	Ka ɓɔɔ bɛ̀ɛ́ n palɛ shonang ka teteng manɛ, zang ɓɔɔ ri dũng Laa, ɓɔɔ ri ka nɔng ɓɔɔgn rikɔ shu m. Nwang kaa naa ɓɔɔ n ta ri vuu nɛɛ ɓangge, tɔ̀ɔ, n yi nɔɔ naa nɛɛ mani ka bii ɓɛɛ. 
2CO.11.9	Ka ɓɔɔ n dòo nɛɛ nɔɔ, kɔ́pɔ̀ nɛɛ ka naa mɛɛ kpang, n kpãa zang gbete ka teteng manɛ nɛɛ wu yi m naa ka bii kpang. Manzung ɓuru ɓɔɔ ri dũng doo Laa kɔ, ɓɔɔ ri a nɛɛ tipi Makidoniya, rikɔ a m vuu piti ɓɔɔ n kasɛ ɓɛɛ. N ĩ̀i nɔɔ ka yuu, nɛɛ nɔkɔ nɔɔ yi m naa ka bii kpang. N ĩi kãntang keɓe kpang, n ti ĩ̀i nɔɔ kpang dòndòng. 
2CO.11.10	Ka ruu ɓɔɔ, ruu niizang Yeesɔ Kirisi kagn ka yeti mɛɛ, zang ɓɔɔ kagn ka tipi Akaya kpang, ɓɔɔ shíng m n vɔ̃ nyaa, n kɔ̀ɔ ruu bang bang kɔ n kɔɔrɔ ɓee takpang ɓɛɛ kpang.
2CO.11.11	N kɔɔ vuu keɓe ɓu ka ruu ɓɔɔ n kasɛ nɔɔ kpang ɓɛɛ ya? Laa zi tɔ, n kasɛ nɔɔ katɔ. 
2CO.11.12	N yaa vuu kɔ n palɛ ɓee kpang. Tɔ̀ɔ, n zãa zang ɓɔɔ ri ɓaa yuu ɓarɛ nɛɛ ri zang shonang Yeesɔ, vuu ɓɔɔ yi ri naa kagn, ri kɔɔ nɛɛ ri palɛ shonang doo naa ɓɔɔ ruu palɛ kɔ ɓɛɛ. 
2CO.11.13	Ka ruu ɓɔɔ, zang kaɓa ri ɓarɛ zang shonang Yeesɔ ɓɔɔ niizang kpang ɓɛɛ, ri ɓarɛ zang shonang ɓɔɔ sèé. Ri suu sèé ka yuu shonang ɓarɛ, ri risi yuu ɓarɛ naa zang shonang Yeesɔ Kirisi ɓɔɔ niizang ɓɛɛ. 
2CO.11.14	Niizang, wee wu vuu ɓɔɔ zang mã naa ka danggn kpang. Naa doo Sheetang risi yuu ɓiɓɛ katɔ, naa zang nyaa shonang Laa ɓɔɔ ka lapa ɓɔɔ bii ɓarɛ yakɛ ɓi katɔ ɓɛɛ. 
2CO.11.15	Ka ruu nɔngkɔ, naa zang shonang ɓiɓɛ ri risi yuu ɓarɛ naa zang shonang Laa ɓɔɔ ɓi zang tɔ̃ɔ, wee ɓi vuu ɓɔɔ kpang. Nɛɛ knti, Laa naa dang ri jĩng teetee nɛɛ vuu ɓɔɔ ri palɛ ɓɛɛ.
2CO.11.16	N pàasɛ́ ruu keɓe tɔkn, zang ɓɔɔ wu tɔɔ kpang nɛɛ, n shoko kpang. Naa nɔɔ nɛɛ kɔɔ doo katɔ piti, nɔɔ ta m naa shoko gbã̀ágbãa, tɔ̀ɔ, n naa walɛ gbalang tɔkɔlɔng n rangkɛ yee bang bang ka yuu mɛɛ. 
2CO.11.17	Vuu kɔ n kɔɔ ɓee, wu vuu ɓɔɔ Kpanti Yeesɔ nɛ̀ɛ́ a m naa katɔ n kɔɔyi ɓɛɛ kpang. Ka yuu ruu bang bang kɔ n rangkɛ ka yuu mɛɛ ɓee, n rang yee m naa shoko. 
2CO.11.18	Wee zang dɔɔli ri rangkɛ yee bang bang ka yuu vuu koo ɓee, palɛ ditɔ jong nɔngkɔ. 
2CO.11.19	Nɔɔ nɛɛ yuu manɛ nɔɔ zũng tɔ dɔɔli, ka ruu nɔngkɔ, nɔɔ mã danggn katɔ nɛɛ zang ɓɔɔ shoko ɓɛɛ, a nɔɔ tãa tĩnang ɓarɛ ya? 
2CO.11.20	Nɔɔ mã danggn katɔ nɛɛ zang piti ɓɔɔ risi nɔɔ naa jaafoo ɓɛɛ, zang ɓɔɔ shaa nɔɔ katɔ, zang ɓɔɔ ri risi nɔɔ naa shoko ɓɛɛ, nɛɛ zang ɓɔɔ ri risi nɔɔ naa vĩi, a ɓɔɔ zang ɓɔɔ ri dãlɛ nɔɔ ɓɛɛ. 
2CO.11.21	Yusɛ̃ɛ tuu m katɔ, ka ruu ɓɔɔ, ruu kaa vɔrɔ dɔɔli, a ruu palɛ nɔɔ rɛɛ vuu keɓe kpang.
2CO.11.21	N rang yee kaa naa zang shoko. Zang ɓɔɔ nɛɛ tɔɔ wu rangkɛ yee bang bang katɔ ka yuu vuu ɓɔɔ, n ràngkɛ̀ m dòo nɔngkɔ. 
2CO.11.22	Ri zang Yahudi ya? N m dòo nɔngkɔ. Ri zang Isirela ya? N m dòo nɔngkɔ. Ri zang zɔ̃ng Ibirayi ya? N m dòo nɔngkɔ. 
2CO.11.23	Ri zang ɓɔɔ palɛ Yeesɔ Kirisi shonang ya? N palɛ Yeesɔ shonang, n ɓa ri katɔ. N rang yee naa zang shoko. N palɛ shonang tɔ gbãng gbãng, n ɓa ri katɔ. Zang mã m ka sãa doo dɔɔli ɓa ri katɔ, zang nyɔ m tɔ nɛɛ gbãa dɔɔli, ɓa ɓɔɔ ɓarɛ katɔ. A zang yàarɛ́ m nung vɔrɔ gbete diki diki. 
2CO.11.24	Zang Yahudi ri nyɔ m tɔ nɛɛ gbãa, naa bmati tu kopi tu mandɛ̃ɛti, doo maani. 
2CO.11.25	Zang Rooma ri nyɔ m tɔ nɛɛ gbãa doo taati. Zang ti luku m nɛɛ tari doo gbete. Laana ɔ̃ɔ tɔ nɛɛ ruu doo taati. Diki ɓɔɔgn ɓɔɔ laana ɔ̃ɔyi, ruu yi naa laa ka mii, mii tuu ruu daa nɛɛ ruu, nɔng laagɛ̃ gbete nɛɛ nɔng zĩi gbete. 
2CO.11.26	Ka rakɛnang mɛɛ, ɓɔɔ n daarɛ dɔɔli ɓɛɛ, n dang jĩng tɔ ka mii ɓɔɔ kpaa ɓɛɛ, a ɓɔɔ ka naa zang ɓɔɔ ri ta zang vuu nɛɛ ɓangge ɓɛɛ. N dang jĩng tɔ ka naa zang ɓɔɔ ri zang Yahudi kɔ doori ɓɛɛ. A ɓɔɔ ka naa zang ɓɔɔ ri zang Yahudi kpang ɓɛɛ. N dang jĩng ka gari bang, ɓɔɔ ka jĩngti, ɓɔɔ ka mii waapo, a ɓɔɔ ka naa zang ɓɔɔ ri suu sèé nɛɛ ri doo zang ɓɔɔ ri dũng Laa kɔ.
2CO.11.27	N lee tɔ, ka nɔng ɓɔɔ n palɛ shonang gbãng gbãng ɓɛɛ. Diki mɛɛ dɔɔli n roo hingro kpang. Lee ɓɔɔ n shaa vuu kpang, n ti ɓoo mii kpang. Diki mɛɛ dɔɔli vuu shaanang daa nyaa mɛɛ kpang. Sɔ̀ɔrɔ́ ti si m, a fɔ̃ɔrɔ ɓɔɔ n hãa ka bii kpang. 
2CO.11.28	Ruu kɔɔ ruu vuu ɓɔɔ takpang. Diki diki n rɛ̃rɛ m ruu zang ɓɔɔ ri dũng Laa ɓɔɔ ri ka nɔng piti ɓɛɛ. 
2CO.11.29	Ɓu wi shing gn gbãng gbãng ka vuu Suru Laa kpang, a bii mɛɛ vɔ kpang wiya? Ɓu wi shing zang ɓɔɔ, nɛɛ zang palɛ vuu shi kpang, a yeti lasɛ m dɔɔli kpang wiya? 
2CO.11.30	Naa n tɔɔ, n rangkɛ yee bang bang, n rangkɛ ka yuu vuu ɓɔɔ tusu zang nɛɛ n lakɛ naa ka bii kpang ka vuu Suru Laa ɓɛɛ. 
2CO.11.31	Laa ɓɔɔ wukɔ Laa, wukɔ ti Daa Kpanti Yeesɔ Kirisi ɓɔɔ zang piti dɔɔ wu dòndòng ɓɛɛ, zi tɔ, n suu sèé kpang. 
2CO.11.32	Ɓɔɔ bɛ̀ɛ́ n ka Damasiku, Gɔmna ɓɔɔ kpanti Areta yi ɓɛɛ, shing zang nɛɛ, zang gã nyaa gãa ɓɔɔ zang shɛ̃ɛ nɛɛ mani ka yeti gari ɓɛɛ, nɛɛ tɔ̀ɔ zang ri yi m. 
2CO.11.33	A zang shooro m kaa nɛɛ yeti sàáng nɛɛ hangka ɓɔɔ zang yaa ka bìí gbang tapɔng ɓɔɔ zang kìirì gari nyaa nɛɛ mani ɓɛɛ, a n wɔ kaa nɔngkɔ nɛɛ naa ɓiɓɛ.
2CO.12.1	Yee rangkɛnang bang bang nwang zang vuu tɔ̃ɔ ɓi kpang, n ti rangkɛ katɔ nɔngkɔ. Kãntang keɓe, n rang ruu kaa yuu naa ɓɔɔ Kpanti Yeesɔ nwang nyaa ka n, a nwàngsɛ̀ m vuu ɓɔɔ wu kasɛ nɛɛ zang palɛ ɓɛɛ. 
2CO.12.2	Sáa ɓa tɔ kopi tu dɛ̃ɛti lɛ̀ɛ́kɔ, yɔɔ ɓɔɔ dũng Laa kagn, n zi wu nung katɔ, Laa tuu wu daa nɛɛ wu ka lapa ɓɔɔ bee katɔ kpala kpala ɓɛɛ. Naa Laa túu wu ka bii keɓe dàá lapa nɛɛ wu ya, naa ti ka bii shɔnzang kpang ya? N zi kpang. Ɓi Laa kɔ zi gbete. 
2CO.12.3+2CO.12.4	N pàasɛ́ ruu keɓe tɔkn, n zi tɔ yɔɔ kaɓa, zang tuu wu zang daa nɛɛ wu ka gãa Laa ka lapa, naa bɛ̀ɛ́ ningkãari ya, naa vɔ katɔ ya? N zi kpang, ɓi Laa kɔ gbete zirɛ. A yɔɔ keɓe tãalɛ vuu ɓɔɔ nyaa shɔnzang zunung kɔɔnang kpang, a zang ti kasɛ kpang nɛɛ zang ɓɔɔ wu rang yee ka yuu vuu bìí kpang. 
2CO.12.5	Ka ruu nɔngkɔ, n rang yee bang bang ka yuu yɔɔ keɓe kɔ. N rang yee bang bang ka yuu mɛɛ kpang, n rangkɛ ka yuu vuu ɓɔɔ ri tusu zang nɛɛ n lakɛ naa ka bii ka vuu Suru Laa kpang ɓɛɛ kɔ shɛ̃ɛning. 
2CO.12.6	Naa n kasɛ nɛɛ n rangkɛ yee bang bang ka yuu mɛɛ, n palɛ vuu shoko kpang, ka ruu ɓɔɔ, n kɔɔrɔ m ruu ɓɔɔ niizang ɓɛɛ. A n kɔɔrɔ ruu bang bang kaa tɔ̀ɔ́ yuu mɛɛ kpang, ka ruu ɓɔɔ, n kasɛ zang ɓɔɔ wu rɛ̃rɛ nɛɛ n ɓa naa wee n ɓee katɔ kpang. N kasɛ zang rɛ̃rɛ ka yuu vuu ɓɔɔ zang zirɛ n palɛ nɛɛ vuu ɓɔɔ zang tãayi n kɔɔ ɓɛɛ. 
2CO.12.7	Tɔ̀ɔ, zang zãa m yuu tuunang ka lapa dɔɔli, ka ruu vuu ɓɔɔ zang zirɛ zang mã naa ka danggn ɓɔɔ n zili ɓɛɛ. Laa nɛɛ yuu ɓiɓɛ shing nɔng ɓɔɔ ka bii mɛɛ, kɔng m naa zang ɓaa m nɛɛ kɔkɔ. Kɔnang keɓe, nwang naa zang nyaa shonang Sheetang ɓɔɔ zang dɔ̃ wu nɛɛ, wu naa dang m jĩng, wu zãa m yuu tuunang ɓɛɛ. 
2CO.12.8	N gàa Laa tɔ, daa doo taati ka yuu kɔnang keɓe, n tɔɔ wu masɛ m jong. 
2CO.12.9	A kasɛ m nyaa tɔɔ, “Tɔ̃ɔ ɓɔɔ n pàlɛ́ mɔɔ wukɔ yi mɔɔ naa ka bii, ka ruu ɓɔɔ, naa vuu palɛnang mɛɛ palɛ shonang gbãng gbãng ka ɓɔɔ mɔɔ lakɛ naa ka bii ka vuu Suru Laa kpang ɓɛɛ.” N tãa kaa tĩnang gbãng gbãng, n tuu yuu mɛɛ ka yuu naa ɓɔɔ n lakɛ náa ka bii ka vuu Suru Laa kpang ɓɛɛ, tɔ̀ɔ, n tãa naa vuu palɛnang Yeesɔ Kirisi ɓɔɔ yiti m ɓɛɛ kati. 
2CO.12.10	Ka ruu nɔngkɔ, n tãa tĩnang ka ɓɔɔ n lakɛ naa ka bii kpang, nɛɛ dãanang ɓɔɔ zang dãa m, nɛɛ vuu ɓɔɔ kpãa m ka yeti, nɛɛ jĩng ɓɔɔ zang dang m, nɛɛ vuu ɓɔɔ kpãarɛ m ka zɔ̃ng zɔ̃ng ɓɛɛ ka ruu Yeesɔ Kirisi. Ka ruu ɓɔɔ, kaka nɛɛ tɔ̀ɔ́ ka bii mɛɛ kpang, n tãa kaka ka laa kaɓa kɔ jong.
2CO.12.11	N palɛ vuu tɔ naa shoko. Nɔkɔ shing m n palɛ nɔngkɔ. Nɔkɔ nɛ̀ɛ́ kɔɔ ruu tɔ̃ɔ ka yuu mɛɛ. Naa n doo vuu ɓɔɔ kpang piti, zang shonang Yeesɔ manɛ ɓɔɔ bang bang kaɓa, ri ɓa m kpang. 
2CO.12.12	Laa palɛ vuu bang bang ɓɔɔ zang zirɛ zang mã naa ka danggn nɛɛ bii mɛɛ, ka ɓɔɔ n mã danggn, n palɛ shonang mɛɛ ka teteng manɛ ɓɛɛ. Vuu kaɓa kɔ tusu zang nɛɛ n zang shonang Yeesɔ ɓɔɔ niizang. 
2CO.12.13	N pàlɛ̀ zang ɓɔɔ ri dũng Laa ɓu vi, a n pàlɛ̀ nɔɔ manɛ kpang viya? Ɓi ka ɓɔɔ n kpãa nɔɔ nɛɛ nɔɔ a m vuu kpang kɔ shɛ̃ɛning. N gaa nɔɔ nɔ́ɔ kɔsɔ m vuu shi kpang kɔ n palɛ ɓee katɔ. 
2CO.12.14	Daa kaa doo taati ɓɔɔ n kpalɛ bii anang, n naa leng nɔɔ ɓɛɛ. N naa kpã̀a nɔɔ nyaa kpang. N kasɛ m nɔkɔ nɛɛ yuu manɛ, wu vuu manɛ kpang. Ɓi zang ɓɔɔ ri yi jaa kɔ ri kpàlɛ́ wujɛ vuu jong, wu jaa kɔ kpalɛ ri kpang. 
2CO.12.15	N tãa tĩnang katɔ, n ningsi vuu ɓɔɔ ka naa mɛɛ, nɛɛ yuu mɛɛ piti, ka ruu manɛ, tɔ̀ɔ, n yi nɔɔ naa ka bii. Nɔɔ kàsɛ́ m tɔkɔlɔng, ka ruu ɓɔɔ, n kasɛ nɔɔ dɔɔli ɓɛɛ ya? 
2CO.12.16	Nɔɔ kàsɛ́ katɔ, nɛɛ n kpãa nɔɔ nyaa dɔɔli ka ruu vuu kpang. Zang ɓɔɔ kɔɔ ɓi nɛɛ, n pàlɛ̀ nɔɔ zũnang, n zúu nɔɔ jĩng nɛɛ sèé, 
2CO.12.17	n shaa nɔɔ katɔ nɛɛ bii zang nyaa shonang ɓɔɔ n shongko ri ka bii manɛ ɓɛɛ ya? 
2CO.12.18	N gàa Titu nɛɛ wu daayi, a n shong manzung ɓuru ɓɔɔ dũng doo Laa kɔ ɓɛɛ nɛɛ, wu daa nɛɛ wu. Titu shaa nɔɔ katɔ ya? Ruu nɛɛ Titu ruu palɛ vuu ɓuru yeti gbete, a gbalang ɓuru ti gbete kpang ya? 
2CO.12.19	Nɔɔ rɛ̃rɛ manɛ ɓu nɛɛ, ruu tɔɔ ruu ta yuu ɓuru ka tĩng manɛ ya? Manzung ɓuru, ɓɔɔ ruu kasɛ nɔɔ dɔɔli ɓɛɛ, ruu ráng nɔɔ yee ka tĩng Laa, wee ruu ɓakɛ yuu tɔ nɛɛ Kirisi ɓee. A vuu piti ɓɔɔ ruu palɛ ɓɛɛ, ruu palɛ nɛɛ tɔɔ ruu yi nɔɔ naa ka bii. 
2CO.12.20	N kaa vɔrɔ naa n daa shɛ̃ɛ nɔng manɛ, n daa ĩi nɔɔ náabm̀, wu naa ɓɔɔ n kasɛ n ĩi nɔɔ ɓɛɛ kpang, a nɔɔ ti naa zirɛ n náabm̀, wu naa ɓɔɔ nɔɔ kasɛ ɓɛɛ kpang. N kaa vɔrɔ n daa ĩi nɔɔ, nɔɔ haarɛ nyaa, nɔɔ kaa sũnyaa, gnvɔ ka yeti manɛ dɔɔli. Nɔɔ ti kasɛ yuu manɛ kɔ shɛ̃ɛning, nɔɔ dãlɛ zɔɔ, nɔɔ rangkɛ zang, nɔɔ tuu yuu manɛ dɔɔli. A nɔɔ ti vɔ̃ɔtɔ nɔng. 
2CO.12.21	N kaa vɔrɔ naa n paasɛ anang tɔkn ka bii manɛ, Laa naa shingnɛ, yusɛ̃ɛ wu tuu m ka ruu manɛ. N naa káa ka ruu zang dɔɔli ɓɔɔ ri palɛ vuu shi kpang tɔ, a ri kɔ̃sɔ yeti kpang ɓɛɛ. Ri kɔ̃sɔ yeti vuu sãnsãnrãng, nɛɛ dũndũng, nɛɛ vuu yusɛ̃ɛ ɓɔɔ ri palɛ ɓɛɛ kpang.
2CO.13.1	Anang mɛɛ ka bii manɛ ɓɔɔ n naa leng jĩng ka nɔɔ, daa kaa nɛɛ weɓe doo taati. Zang bee ka yeti labeenang Laa tɔɔ, “Zang nɛɛ kɔɔyi nɛɛ zang ɓɔɔ palɛ vuu shi kpang, zang ziti kɔ taati ri kasɛ nyaa kagn gbongkarɛ nɛɛ nɔngkɔ”. 
2CO.13.2	N kasɛ, n tɔ̀ɔ́, n shàarɛ́ zang ɓɔɔ ka teteng manɛ ɓɔɔ ri palɛ vuu shi kpang tɔ, ka ting ɓɛɛ, nɛɛ zang nimbang nandon, nyaa. N shàarɛ̀ nɔɔ nyaa tɔ, ka ɓɔɔ bɛ̀ɛ́ n leng jĩng ka nɔɔ dòo doo ziti kɔ nwani ɓɛɛ. N shàarɛ́ nɔɔ nyaa tɔkn ka wee n tɔ̀ɔ́ nɛɛ nɔɔ kpang ɓee. Naa n a tɔkn, zang ɓɔɔ naa wɔ ka naa mɛɛ gbete kpang. 
2CO.13.3	Naa nɔɔ kasɛ nɛɛ zang tusu nɔɔ nɛɛ Yeesɔ Kirisi kɔ rang yee nɛɛ bii mɛɛ. Nɔɔ zi tɔ nɛɛ Yeesɔ palɛ nɔɔ vuu ɓi naa zang ɓɔɔ lakɛ naa ka bii kpang, kpang, tusu naa vuu palɛnang ɓiɓɛ ɓi katɔ kɔ jong ka teteng manɛ. 
2CO.13.4	Ka ɓɔɔ zang ɓaa wu naa ka laa, bɛ̀ɛ́ lakɛ naa ka bii kpang, a nwàng ningkãari kãntang keɓe nɛɛ naa vuu palɛnang Laa. Ka ɓɔɔ ruu ɓakɛ zɔɔ nɛɛ wu ɓɛɛ, ruu lakɛ naa doo ka bii kpang kɔ. Vuu ɓɔɔ ruu naa palɛ nɛɛ nɔɔ, ruu naa ɓakɛ yuu kaa nɛɛ Kirisi, ruu walɛ naa vuu palɛnang Laa kati, ruu palɛ nɔɔ shonang nɛɛ mani. 
2CO.13.5	Nɔɔ gãsɛ yuu manɛ karɛ nɔɔ zirɛ, naa nɔɔ nwang doo nwannang danggn ɓɔɔ nɔɔ shing ka bii Yeesɔ Kirisi ɓɛɛ ya? Nɔɔ gãsɛ yuu manɛ ta. Nɔɔ zi tɔ niizang Kirisi nwang ka yeti manɛ. Nɔɔ nɛɛ zi kpang, bɛ̀ɛ́ vuu ɓɔɔ nɔɔ gãsɛ yuu manɛ nɛɛ mani ɓa kaka manɛ tɔ. 
2CO.13.6	N shing gn nɛɛ nɔɔ naa zi ditɔ nɛɛ zang gãsɛ ruu tɔ ruu daa naa zang shonang ɓɔɔ niizang ɓɔɔ Yeesɔ ɓɛɛ tɔ. 
2CO.13.7	Ruu gaa Laa nɛɛ nɔɔ pálɛ̀ vuu shi kpang, kpang. Wu ka ruu ɓɔɔ tɔɔ zang zi kati nɛɛ ruu ɓa vuu gãsɛnang yuu tɔ kpang, ɓi ka ruu ɓɔɔ, tɔ̀ɔ, nɔ́ɔ palɛ vuu ɓɔɔ tɔ̃ɔ kati ɓɛɛ. Naa dòo ka wee zang zí ruu naa vuu gãsɛnang ɓa ruu yuu tɔ ɓee. 
2CO.13.8	Ka ruu ɓɔɔ, ruu palɛ ɓuru vuu ɓɔɔ yi Ruu Tɔ̃ɔ Laa naa kaa bii, wu daa nɛɛ tĩng ɓɛɛ kɔ shɛ̃ɛning. Ruu pálɛ̀ vuu ɓɔɔ lasɛ gbalang Ruu Tɔ̃ɔ Laa ɓuru kpang. 
2CO.13.9	Ruu tãa ɓuru tĩnang, ruu nɛɛ lakɛ naa ka bii kpang, a kaka manɛ ɓi kagn ɓɛɛ. Ruu gaa ɓuru Laa, nɔ́ɔ nwang nyaa kiiri, ka vuu piti. 
2CO.13.10	Ka ruu nɔngkɔ, n bèé nɔɔ laa keɓe ka wee n gn nɛɛ nɔɔ nɔng gbete kpang ɓee. Tɔ̀ɔ, n nɛɛ a tɔ ka nɔng manɛ, n palɛ nɔɔ vuu kaa tɔ̀ɔ́ nɛɛ gnvɔ, nɛɛ naa vuu palɛnang ɓɔɔ Laa a m ɓɛɛ kpang. Laa a m naa nɛɛ n yi nɔɔ naa ka bii nɔɔ bangkɛ, nɛɛ n ningsi nɔɔ katɔ kpang. 
2CO.13.11	Manzung ɓɔɔ ri dũng doo Laa kɔ ɓɛɛ, n di nyaa labeenang keɓe nɛɛ, “Laa wu nwang nɛɛ nɔɔ.” Nɔɔ palɛ vuu ɓɔɔ shingnɛ nɔɔ nwang nyaa kiiri ɓɛɛ, nɔ́ɔ ɓaa shoo ka vuu ɓɔɔ n kɔɔ nɔɔ ɓɛɛ, nyaa manɛ wu daa zɔɔ gbete, a nɔ́ɔ ti nwang ka nyaa zɔɔ. Laa ɓɔɔ kàsɛ̀ ruu zang katɔ, a ti shingnɛ zang ri nwáng ka nyaa zɔɔ, naa nwang ditɔ nɛɛ nɔɔ. 
2CO.13.12	Nɔɔ jee zɔɔ nyaa tɔ̃ɔ tɔ̃ɔ. 
2CO.13.13	Zang ɓɔɔ ri dũng Laa ka nihn nandon, ri jee nɔɔ nyaa. 
2CO.13.14	Tɔ̃ɔ Kpanti Yeesɔ Kirisi, nɛɛ kasɛnang ɓɔɔ Laa kasɛ zang nɛɛ mani, nɛɛ nwannang ɓɔɔ zang nwang ka nyaa zɔɔ nɛɛ Suru Laa, wu nwang nɛɛ nɔɔ nandon.
GAL.1.1	Labeenang keɓe nɛɛ bii mɛɛ nkɔ Bulu ɓɔɔ zang ɓàa m nyaa nɛɛ n nwang zang shonang Yeesɔ ɓɛɛ. Nyaa keɓe wu shɔnzang ɓaayi kpang, wu ti shɔnzang shingnɛ kpang, ɓi Yeesɔ Kirisi shingnɛ nɛɛ Laa ɓɔɔ wukɔ Daa ɓɔɔ wisi wu paa nɛɛ sàa ɓɛɛ. 
GAL.1.2	Rɛɛ manzung ɓuru ɓɔɔ ri nɛɛ n ka nihn nandon, ruu jee nɔɔ ɓɔɔ nɔɔ dũng Laa ka tipi Galati nyaa.
GAL.1.3	N gaa Daa ɓuru Laa, nɛɛ Kpanti ɓuru Yeesɔ Kirisi, ri palɛ nɔɔ tɔ̃ɔ, ri ti shingnɛ yeti manɛ wu valɛ katɔ.
GAL.1.4	Yeesɔ a zang yuu ɓiɓɛ, nɛɛ tɔ̀ɔ, wu ta yuu ɓuru ɓɔɔ ruu zang shi kpang ɓɛɛ. Wu ti ta ruu nɛɛ gbalang vuu shi kpang ɓɔɔ shɔnzang rɛ̃rɛ a ti palɛ ɓɛɛ. Vuu keɓe nwang nɔngkɔ, ka ruu ɓɔɔ, Daa ɓuru Laa kasɛ nɔngkɔ ɓɛɛ. 
GAL.1.5	Zang wu a Laa bannang ta gbing gbing. Nɔngkɔ.
GAL.1.6	N mã naa tɔ ka danggn ka ruu manɛ. Knti bee gn vi, nɔɔ yaa zang ɓɔɔ ɓaa nɔɔ nyaa nɛɛ ruu tɔ̃ɔ ɓɔɔ Yeesɔ Kirisi palɛ nɔɔ, nɔɔ dũng kaa ruu ɓɔɔgn viya? 
GAL.1.7	Niizang, ruu tɔ̃ɔ ɓɔɔgn ɓi kagn kpang. N kɔɔ nɔngkɔ, ka ruu ɓɔɔ, zang ɓɔɔ kagn ri kpantɛ nɔɔ jĩng, ri kãa gbalang ɓɔɔ ri kɔ̃sɔ Ruu Tɔ̃ɔ Kirisi katɔ ɓɛɛ. 
GAL.1.8	A naa nɛɛ doo rukɔ, nɛɛ zang nyaa shonang Laa ɓɔɔ ka lapa, nɛɛ kɔɔ Ruu Tɔ̃ɔ ɓɔɔgn, wu ɓɔɔ ruu kɔɔ nɔɔ tĩng shɔɔnang kpang, zang dɔng wu ruu, zang tasɛ wu ka waa bang. 
GAL.1.9	Ruu kɔɔ ruu keɓe tɔ ka tĩng, ruu ti paasɛ kɔɔnang tɔkn nɛɛ, zang ɓɔɔgn nɛɛ kɔɔ nɔɔ Ruu Tɔ̃ɔ ɓɔɔ naabm nɛɛ ɓɔɔ nɔɔ ta ɓɛɛ, zang wu dɔng wu ruu, zang tasɛ wu ka waa bang. 
GAL.1.10	Ruu keɓe nwang naa ɓɔɔ n kãayi nɛɛ nyaating mɛɛ wu puu ka bii shɔnzang ya? Kpang, n kasɛ nyaating mɛɛ wu puu ka bii Laa. N kasɛ nɛɛ tɔ zang piti ri zi m nung ya? Naa n nɛɛ palɛ nɔngkɔ, n nɛɛ tɔ̀ɔ́ zang ɓɔɔ palɛ Kirisi shonang kpang.
GAL.1.11	N kaaɓi n kɔɔ nɔɔ rɛɛ manzung mɛɛ, Ruu Tɔ̃ɔ kɔ n kɔɔ nɔɔ ɓee, wu shɔnzang nwangsɛ kpang. 
GAL.1.12	N ti ta nɛɛ bii shɔnzang ɓɔɔ kpang. Wu ti shɔnzang tusu m kpang. Ɓi Yeesɔ Kirisi nɛɛ yuu ɓiɓɛ nwàngsɛ̀ m.
GAL.1.13	Zang kɔɔ nɔɔ naa ɓɔɔ n nwáng ka tĩng bɛ̀ɛ́ n dũng doo gbalang zang Yahudi nɛɛ yeti gbete ɓɛɛ tɔ. Naa ɓɔɔ n dang zang ɓɔɔ ri dũng gbalang Kirisi jĩng, gn ɓarɛ kɔng m kpang ɓɛɛ tɔ. N pálɛ́ vuu ɓɔɔ n zũnung katɔ nandon, n tɔɔ n ningsi ri dɔ̃ɔ gbete.
GAL.1.14	Nkɔ ka tĩng rɛɛ sangvaa mɛɛ nandon, ka ruu gbalang zang Yahudi dũnnang. N shing jĩng ka vuu ɓɔɔ rɛɛ dabang ɓuru ri tusu ɓɛɛ palɛnang gbãng gbãng.
GAL.1.15	A Laa palɛ m tɔ̃ɔ, zɔ̃ng m bɛ̀ɛ́ zang yi m gn kpang, a ɓaa m nyaa nɛɛ n naa palɛ wu shonang. A ɓɔɔ wu naa kasɛ ka yeti ɓiɓɛ, 
GAL.1.16	nɛɛ wu nwangsɛ m Jaa ɓiɓɛ, nɛɛ tɔ̀ɔ n kɔɔ zang ɓɔɔ ri zang Yahudi kpang, Ruu Tɔ̃ɔ ɓɔɔ ka yuu Jaa keɓe. N daa ka bii zang ɓɔɔ nɛɛ wu kɔɔ m vuu ɓɔɔ wu zi ka yuu vuu keɓe kpang. 
GAL.1.17	N ti daa ka Urushalima ka bii zang ɓɔɔ ri nwang zang shonang Yeesɔ doo ka tĩng ɓɛɛ kpang. N daa m katɔ kɔ jong ka tipi Arabiya, a n gbãayu ka Damasiku. 
GAL.1.18	Sáa naa ɓa tɔ taati, a n daa ka Urushalima, n tɔɔ n daa zi Bituru nung kaa waasɛ̃, a n nwang nɛɛ wu diki kopi tu maani. 
GAL.1.19	N zi zang ɓɔɔ ka teteng rɛɛ zang shonang Yeesɔ kpang. N zi Yakub jaa nàá Kpanti ɓuru kɔ shɛ̃ɛning.
GAL.1.20	N kɔɔ nɔɔ ruu kɔ nwani ka tĩng Laa, vuu kɔ n bee nɔɔ ɓee, niizang, n suu sèé kpang.
GAL.1.21	Nɛɛ knti, n naa daarɛ ka nɔng ɓɔɔ ka tipi Siriya nɛɛ tipi Silisiya. 
GAL.1.22	Ka diki kaɓa, bɛ̀ɛ́ zang ɓɔɔ ri dũng Kirisi ka tipi Yahudi ri zi m gn nɛɛ jĩng ɓarɛ kpang. 
GAL.1.23	Ri tãa ɓarɛ ruu ɓɔɔ zang kɔɔ rikɔ shɛ̃ɛning nɛɛ, “Yɔɔ ɓeleng ɓɔɔ dang ruu ɓɔɔ ruu dũng Kirisi jĩng, kãntang keɓe, kɔɔ zang ruu kaa yuu danggn shinnang ɓɔɔ bɛ̀ɛ́ nɛɛ wu ningsi katɔ ɓɛɛ” 
GAL.1.24	A ri dɔɔ Laa ka ruu mɛɛ.
GAL.2.1	Sáa naa ɓa tɔ kopi tu dɛ̃ɛti, n daa Urushalima tɔkn nɛɛ Baranaba. Ruu daa nɛɛ Titu ning. 
GAL.2.2	N daayi, ka ruu ɓɔɔ, Laa kɔɔ m nɛɛ n daayi ɓɛɛ. Ka ɓɔɔ n shɛ̃ɛ nɔng, n ɓaa rɛɛ zang bang nyaa dang gbete. Ruu nwáng nɛɛ ri, a n kɔɔ ri rúu Ruu Tɔ̃ɔ ɓɔɔ n kɔɔrɔ zang ɓɔɔ ri zang Isirela kpang ɓɛɛ. N kasɛ nɛɛ shonang ɓɔɔ n pálɛ́ ka tĩng, nɛɛ ɓɔɔ n palɛ kãntang, wu shaarɛ waati kpang. 
GAL.2.3	Titu ɓɔɔ n daa nɛɛ wu, naa wee wu zang Heleni ɓee, zang yi wu nɛɛ kaka nɛɛ wu yée shaa kpang. 
GAL.2.4	Ruu keɓe gaayu ka ɓɔɔ zang varɛ ɓɔɔ ri nwãarɛ zang nɛɛ ri dũng dòo Kirisi kɔ, ri kasɛ ɓarɛ katɔ nɛɛ, zang yèe wu shaa. Zang keɓe ɓɔɔ ri shɛ̃ɛ ka teteng ɓuru nɛɛ ri zili naa ɓuru, ri ti kãa gbalang naa ɓɔɔ zang ta yuu ɓuru ka ɓɔɔ ruu ɓakɛ yuu nɛɛ Yeesɔ Kirisi ɓɛɛ, ɓee. Ri kasɛ nɛɛ ri risi ruu naa jaafoo. 
GAL.2.5	Rùu yàa ri bii naa kpang nɛɛ tɔkɔlɔng ning, tɔɔ ruu yìtì nɔɔ ruu niizang ɓɔɔ ka yuu Ruu Tɔ̃ɔ Kirisi kati.
GAL.2.6	A zang ɓɔɔ zang tɔɔ ri ɓarɛ zang bang ɓɛɛ (ruu mɛɛ hãa kagn nɛɛ naa ɓɔɔ ɓeleng ri nwang ka tĩng ɓɛɛ kpang. Laa palɛ vuu ɓi jong gn dang gbete kpang). Rɛɛ zang bang kaɓa ri kɔ̀ɔ m vuu ɓɔɔ kagn shɔɔ kpang. 
GAL.2.7	Ri zi ɓarɛ katɔ kɔ jong nɛɛ, Laa a m shonang tɔ nɛɛ n kɔ̀ɔ zang ɓɔɔ ri zang Yahudi kpang Ruu Tɔ̃ɔ, naa ɓɔɔ shing Bituru, nɛɛ wu kɔɔ zang Yahudi Ruu Tɔ̃ɔ ɓɛɛ. 
GAL.2.8	Ka ruu ɓɔɔ, naa ɓɔɔ Laa shing Bituru nɛɛ wu nwang zang shonang Yeesɔ ka teteng zang Yahudi, Laa shing m doo nɔngkɔ nɛɛ naa vuu palɛnang ɓiɓɛ, nɛɛ n nwang zang shonang Yeesɔ ka teteng zang ɓɔɔ ri zang Yahudi kpang. 
GAL.2.9	Ka ɓɔɔ rɛɛ zang keɓe, Yakub nɛɛ Bituru a ɓɔɔ Yɔhana ri zirɛ nɛɛ Laa a m shonang keɓe tɔ, ri yi naa mɛɛ nɛɛ ɓɔɔ Baranaba ri jee ruu nyaa. Ka ruu ɓɔɔ, ruu palɛ shonang gbete nɛɛ ri ɓɛɛ, ruu mã zɔɔ naa nɛɛ, ri palɛ shonang ka teteng zang Yahudi, ruu palɛ ɓuru ka teteng zang ɓɔɔ ri zang Yahudi kpang ɓɛɛ. 
GAL.2.10	Ri kɔɔ ruu nɛɛ, danggn wu ning ruu zang ɓɔɔ vuu ka naa ɓarɛ kpang, ɓɔɔ ri ka teteng zang kaɓa kpang kɔ shɛ̃ɛning. Vuu ɓɔɔ bɛ̀ɛ́ n shing danggn palɛnang ɓee kɔ.
GAL.2.11	Ɓɔɔ Bituru a ka gari Antakiya, n tá nyaa ɓiɓɛ kpang ka jĩng zang piti, ka ruu ɓɔɔ, vuu shi kpang ɓɔɔ wu palɛ waasɛ bii katɔ kpang ɓɛɛ. 
GAL.2.12	Ɓɔɔ zang varɛ ɓɔɔ Yakub shong ri, ri a nɔng kaɓa gn kpang, Bituru shaa vuu shaanang nɔng gbete nɛɛ manzung ɓuru ɓɔɔ ri zang Yahudi kpang ɓɛɛ. Ɓɔɔ ri naa shɛ̃ɛ nɔng, Bituru gɔ̃ bii, shaa vuu shaanang tɔ̀ɔ́ nɛɛ ri kpang, ka ruu ɓɔɔ, kaa vɔrɔ zang ɓɔɔ ri kasɛ ɓarɛ nɛɛ zang yèe zang ɓɔɔ ri zang Yahudi kpang shaa katɔ ɓɛɛ. 
GAL.2.13	Manzung ɓuru, zang Yahudi ɓɔɔ nimbang ɓɔɔ ri ka nɔng, ri gaayu vuu palɛnang nɛɛ yeti gbete kpang kaa jong nɛɛ Bituru. A ri nwãarɛ Baranaba kaa jong nɛɛ vuu ɓɔɔ ri palɛ nɛɛ yeti gbete kpang ɓɛɛ. 
GAL.2.14	Ɓɔɔ n zirɛ ri yi gbalang kaarara ka doo ruu niizang ɓɔɔ ka yeti Ruu Tɔ̃ɔ Kirisi kpang, n kɔɔ Bituru ka tĩng ɓarɛ nandon n tɔɔ, “Mɔɔ zang Yahudi, a mɔɔ nwàng kaa tɔ̀ɔ́ naa zang Yahudi kpang. Mɔɔ nwang ɓaa naa zang ɓɔɔ ri zang Yahudi kpang ɓɛɛ. A ka ruu vi, mɔɔ kãa gbalang mɔɔ shing zang ɓɔɔ ri zang Yahudi kpang, ri nwang nwannang zang Yahudi nɛɛ gbãng gbãng ning viya?”
GAL.2.15	Niizang, zang yi ruu ɓuru zang Yahudi, ruu wu zang ɓɔɔ ri zang Yahudi kpang, ɓɔɔ ri palɛ ɓarɛ vuu shi kpang ɓɛɛ kpang. 
GAL.2.16	Naa dòo nɔngkɔ, ruu zi ɓuru tɔ nɛɛ shɔnzang nwáng zang tɔ̃ɔ ka tĩng Laa ka ruu danggn ɓɔɔ wu shing ka bii Yeesɔ Kirisi kɔ shɛ̃ɛning, wu ka ruu ɓɔɔ zang keɓe palɛ vuu ɓɔɔ nyaa dannang kasɛ ɓɛɛ kpang. Ruu shing danggn tɔ jong ka bii Yeesɔ Kirisi, tɔ̀ɔ, ruu nwang zang tɔ̃ɔ ka tĩng Laa nɛɛ bii danggn ɓɔɔ ruu shing ka bii Kirisi ɓɛɛ. Wu ka ruu ɓɔɔ, ruu palɛ vuu ɓɔɔ nyaa dannang kasɛ ɓɛɛ kpang. Ka ruu ɓɔɔ, zang nwàng zang tɔ̃ɔ ɓi jong ka tĩng Laa, ka ɓɔɔ zang palɛ vuu ɓɔɔ nyaa dannang kasɛ ɓɛɛ kpang. 
GAL.2.17	Nɛɛ nɔngkɔ, a wee ruu kãa gbalang ruu nwang zang tɔ̃ɔ ka tĩng Laa ka ɓɔɔ ruu ɓakɛ yuu nɛɛ Kirisi ɓee, zang nɛɛ naa ĩiyi ruu ɓuru doo zang ɓɔɔ ri palɛ vuu shi kpang naa zang ɓɔɔ ri zang Yahudi kpang ɓɛɛ. Nwáng ɓu kaa naa Yeesɔ kɔ shing zang, zang palɛ vuu shi kpang ya? Wu nɔngkɔ kpang. 
GAL.2.18	Naa n bɛ̃ɛ rɛɛ nyaa dannang zang Yahudi ka ruu ɓɔɔ zunung ɓɔɔ ri shing m n nwang zang tɔ̃ɔ ka tĩng Laa kpang. N palɛ m wu vuu ɓɔɔ Laa tãa tĩnang mɛɛ katɔ ɓɛɛ kpang, n nɛɛ shing gn tɔkn nɛɛ nyaa dannang keɓe ta yuu mɛɛ katɔ ɓɛɛ. 
GAL.2.19	Ɓi rɛɛ nyaa dannang keɓe kɔ shingnɛ n zirɛ nɛɛ n vɔ katɔ, ka ruu ɓɔɔ, n dũng ri nandon kpang ɓɛɛ. Ka ruu nɔngkɔ, n shing danggn tɔ̀ɔ́ ka ri kpang, tɔ̀ɔ, n walɛ suru bii ka bii Laa.
GAL.2.20	Zang ɓaa m naa m tɔ laa nɛɛ Kirisi, ɓi tɔ̀ɔ́ nkɔ nwang ningkãari kpang. Ɓi kaa Kirisi ɓɔɔ ka bii mɛɛ kɔ nwang ningkãari. Nwannang kɔ n nwang kãntang ɓee, n nwang m kaa nɛɛ danggn ɓɔɔ n shing ka bii Jaa Laa ɓɔɔ kasɛ m, a á zang yuu ɓiɓɛ, nɛɛ zang nyɔ wu vɔrɔ ka ruu mɛɛ ɓɛɛ. 
GAL.2.21	N bɛ̃ɛ tɔ̃ɔ ɓɔɔ Laa pàlɛ̀ m ɓɛɛ kpang. Naa shɔnzang nwang zang tɔ̃ɔ ka tĩng Laa nɛɛ bii nyaa dannang katɔ, nwang ɓi kaa naa ɓɔɔ Kirisi vɔ ɓi kaa dalɛ waati ɓɛɛ.
GAL.3.1	Ɓɔɔ nɔɔ zang tipi Galati nɔɔ shoko niizang. Ɓu wi zuu nɔɔ jĩng nɔngkɔ wiya? Zang kɔɔ ka shoo manɛ naa ɓɔɔ zang ɓaa Yeesɔ Kirisi naa ka laa a vɔrɛ ɓɛɛ. 
GAL.3.2	Ń hɛ̃ɛ nɔɔ ruu gbete keɓe, Laa a nɔɔ Suru ɓiɓɛ ka ruu ɓɔɔ nɔɔ palɛ vuu ɓɔɔ nyaa dannang kasɛ ɓɛɛ ya, kɔ ka ɓɔɔ nɔɔ tãa Ruu Tɔ̃ɔ, a nɔɔ shing danggn ɓɛɛ? 
GAL.3.3	Nɔɔ palɛ shoko vi nɔngkɔ viya? Nɔɔ gaayu Laa dũnnang, nɔɔ shing gn ka naa ɓɔɔ Suru Laa a nɔɔ ɓɛɛ. A nɔɔ nɛɛ nɔɔ hangsɛ nyaa kaa nɛɛ kaka yuu manɛ ya? 
GAL.3.4	Nɔɔ dang jĩng keɓe nandon ka dalɛ waati ya? N zi tɔ, wu nɔngkɔ kpang. 
GAL.3.5	Laa a nɔɔ Suru ɓiɓɛ, a ti palɛ vuu ɓɔɔ zang zirɛ zang mã naa ka danggn ka teteng manɛ. Palɛ ka ruu ɓɔɔ nɔɔ pálɛ̀ vuu ɓɔɔ nyaa dannang kasɛ ɓɛɛ ya, kɔ palɛ ka ruu ɓɔɔ, nɔɔ tãa Ruu Tɔ̃ɔ, a nɔɔ shing danggn ɓɛɛ?
GAL.3.6	Danggn Ibirayi wu ning nɔɔ kpang. Zang bee vuu ka labeenang Laa ka yuu Ibirayi nɛɛ, “Ibirayi shing danggn ka bii Laa, a Laa ta wu nɛɛ wu nwang zang tɔ̃ɔ ka tĩng ɓiɓɛ.” 
GAL.3.7	Nɔɔ zi ka wukɔ nɛɛ zang ɓɔɔ ri shing danggn ka bii Laa rikɔ wujɛ Ibirayi ɓɔɔ niizang ɓɛɛ. 
GAL.3.8	Vuu ɓɔɔ Laa kɔɔyi, zang bee ka labeenang ɓiɓɛ doo ka tĩng nɛɛ, Laa naa risi zang ɓɔɔ ri zang Yahudi kpang ditɔ, ri nwang zang tɔ̃ɔ ka tĩng ɓiɓɛ, ka ruu danggn ɓɔɔ ri shing ɓɛɛ. A zang bee naa ɓɔɔ Laa kɔɔ Ibirayi Ruu Tɔ̃ɔ doo ka tĩng ɓɛɛ tɔɔ, “Laa naa shing zang koo keɓe nandon ri tãa tĩnang nɛɛ bii ɓaaɓɛ kɔ.” 
GAL.3.9	Ibirayi shing danggn, a Laa a wu tĩnang tãanang kati. Ka ruu nɔngkɔ, zang ɓɔɔ ri shing danggn, ri tãa tĩnang doo naa ɓɔɔ wu tãa kɔ.
GAL.3.10	Zang ɓɔɔ ri shing gn ɓarɛ nɛɛ naa ri dũng nyaa dannang, ri nwang zang tɔ̃ɔ katɔ ka tĩng Laa, Laa naa dɔng ri ruu ditɔ. Ka ruu ɓɔɔ, zang bee ka labeenang Laa nɛɛ, “Zang piti ɓɔɔ nɛɛ dũng vuu piti ɓɔɔ zang bee ka yeti labeenang nyaa dannang Laa diki diki kpang, Laa dɔng wu ruu tɔ.” 
GAL.3.11	Kãntang keɓe, ruu zi tɔ kati nɛɛ, zang ɓɔɔ nwáng zang tɔ̃ɔ kagn ka tĩng Laa nɛɛ bii nyaa dannang kpang. Ka ruu ɓɔɔ, zang bee ka yeti labeenang Laa tɔɔ, “Zang ɓɔɔ nɛɛ raa zang tɔ̃ɔ ka tĩng Laa, ka ruu danggn ɓɔɔ wu shingnɛ, wukɔ nwang ningkãari ɓɛɛ.” 
GAL.3.12	A nyaa dannang di yuu ɓi kaa tɔ̀ɔ́ ka bii danggn ɓɔɔ zang shing ɓɛɛ kpang. Zang bee ɓi katɔ kɔ jong, ka labeenang Laa nɛɛ, “Zang ɓɔɔ nɛɛ palɛ vuu piti ɓɔɔ nyaa dannang kasɛ, ti nwang ningkãari ka doo nyaa dannang kɔ.”
GAL.3.13	Yeesɔ Kirisi ta yuu ɓuru tɔ, ka nyaa ɓɔɔ Laa nɛɛ kù ruu, ka ruu ɓɔɔ, ruu dũng nyaa dannang kpang ɓɛɛ. Ka ruu ɓɔɔ, Laa kù Kirisi nyaa jong ka nung ɓɔɔ wu nɛɛ kù ruu ɓɛɛ. Ka ruu ɓɔɔ, zang bee ka yeti labeenang Laa tɔɔ, “Zang ɓɔɔ zang nɛɛ haatɛ wu ka lapa, Laa ku wu nyaa tɔ ɓɛɛ.” 
GAL.3.14	Yeesɔ Kirisi palɛ vuu keɓe nɛɛ, tɔ̀ɔ wu shingnɛ, tĩnang ɓɔɔ Laa a Ibirayi nyaa ka yuu ɓiɓɛ, wu raa kaa ɓɔ̀ɔ́ zang ɓɔɔ ri zang Yahudi kpang, ri nɛɛ shing gn ka bii ɓiɓɛ ɓɛɛ. Tɔ̀ɔ, rùu ɓɔɔ ruu shing danggn tɔ ka bii Kirisi, Laa wu a ruu Suru ɓiɓɛ ɓɔɔ a ruu nyaa ka ruu ɓiɓɛ kati.
GAL.3.15	Manzung, n kɔɔ nɔɔ ruu keɓe, n gãsɛ nɛɛ vuu ɓɔɔ ruu palɛ diki diki ɓɛɛ. Naa zang ziti ri a zɔɔ nyaa ka yuu vuu ɓɔɔ, zang ɓɔɔ ta nyaa keɓe kpang, zang ɓɔɔ ti gisi vuu tɔkn ka yuu ɓiɓɛ kpang. 
GAL.3.16	Ruu keɓe doo nɔngkɔ, Laa a ɓi Ibirayi nɛɛ zɔ̃ng ɓiɓɛ rɛɛ nyaa keɓe. Laa kɔɔ kpang ka yeti labeenang ɓiɓɛ nɛɛ, “Rɛɛ zɔ̃ng ɓaaɓɛ” Kpang. Nɛɛ nwàng kaa naa ráng yee ka yuu zang dɔɔli. Kɔɔyi tɔɔ, “Zɔ̃ng ɓaaɓɛ.” Rang yee ka yuu zang gbete kɔ nwani. Zang gbete keɓe wukɔ Kirisi. 
GAL.3.17	Vuu ɓɔɔ n kɔɔ keɓe, Laa a nyaa, a ti kɔɔyi nɛɛ wu palɛ vuu ɓɔɔ wu a nyaa ka yuu ɓiɓɛ katɔ. Nyaa dannang ɓɔɔ naa a ɓi kaa nɛɛ knti, bɛ̀ɛ́ sáa ɓa tɔ laa maani dakn dɛ̃ɛti tu bmati tu kopi, zunung ɓɔɔ wu ningsi nyaa ɓɔɔ Laa a tɔ ɓɛɛ kpang. 
GAL.3.18	Nɔɔ kɔɔ ɓu nɛɛ nɔɔ wàlɛ̀ vuu ɓɔɔ Laa a nɔɔ, ka ruu ɓɔɔ, nɔɔ dũng nyaa dannang ɓiɓɛ ya? Naa nɛ̀ɛ́ nɔngkɔ, nɛɛ ɓi tɔ̀ɔ́ ka ruu ɓɔɔ wu a nyaa nɛɛ wu a nɔɔ ɓɛɛ kpang. A ruu zi ɓuru tɔ nɛɛ, Laa a Ibirayi vuu kaɓa, ɓi ka doo nyaa ɓɔɔ wu a wu ɓɛɛ.
GAL.3.19	Zang dang nyaa ɓu ka ruu viya? Nɛɛ zang zi vuu ɓɔɔ zang ɓaa nɛɛ vuu shi kpang palɛnang kati. Zɔ̃ng Ibirayi keɓe, ɓɔɔ Laa a nyaa ka yuu ɓiɓɛ nɛɛ a tɔ, nyaa dannang ti di nyaa ɓi kaa tɔ. Zang nyaa shonang Laa ɓɔɔ ka lapa ɓɛɛ rikɔ atɛ nyaa dannang keɓe, a á shɔnzang gbete ɓɔɔ nwang ɓi kaa naa zang ɓɔɔ shii ka teteng Laa nɛɛ zang piti ɓɛɛ. 
GAL.3.20	Zang ɓɔɔ shii ka teteng zang, shii ɓi ka teteng zang ziti. A Laa ɓi ka bm gbete ka ɓɔɔ wu a Ibirayi nyaa ɓɛɛ.
GAL.3.21	Wee nwang ɓu kaa naa nyaa ɓɔɔ Laa dangnɛ daa gbete nɛɛ, nyaa ɓɔɔ wu a ɓɛɛ kpang ya? Wu nɔngkɔ kpang tingkiring. Naa nyaa ɓɔɔ zang nɛɛ dang kagn ɓɔɔ a zang suru bii ɓɔɔ waa nyaa kpang, shɔnzang nɛɛ raa zang tɔ̃ɔ katɔ ka tĩng Laa nɛɛ bii nyaa dannang keɓe. 
GAL.3.22	A zang bee ɓi tɔ, ka labeenang Laa nɛɛ, shɔnzang ɓɔɔ ka koo nandon, ri nwàng ɓarɛ naa ɓɔɔ vuu shi kpang mã ri ka sãa ɓɛɛ. Tɔɔ vuu ɓɔɔ Laa a nyaa ka yuu ɓiɓɛ ka doo danggn shinnang ka bii Yeesɔ Kirisi wu raa ɓɔ̀ɔ́ zang ɓɔɔ ri shing danggn tɔ kati. 
GAL.3.23	Ka ruu ɓɔɔ, bɛ̀ɛ́ làá danggn shinnang a gn kpang, nyaa dannang mã ruu ɓuru nandon ka sãa, tɔ̀ɔ, danggn shinnang wu naa nwangsɛ bii nɛɛ mani. 
GAL.3.24	Ka ruu nɔngkɔ, nyaa dannang kɔ yiti ruu sasak, tɔ̀ɔ, wu atɛ ruu ka bii Kirisi. Tɔɔ ruu nwang zang tɔ̃ɔ kati ka tĩng Laa, nɛɛ bii danggn ɓɔɔ ruu shing ɓɛɛ. 
GAL.3.25	Kãntang kɔ, laa ɓɔɔ ruu shing danggn ka bii Yeesɔ a tɔ ɓee, wu tɔ̀ɔ́ nyaa dannang kɔ yiti ruu kpang.
GAL.3.26	Kãntang keɓe, nɔɔ nandon nɔɔ nwàng kaa wujɛ Laa, ka ruu danggn ɓɔɔ nɔɔ shing ka bii Yeesɔ Kirisi ɓɛɛ. 
GAL.3.27	Nɔɔ nandon ɓɔɔ zang palɛ nɔɔ batizima tɔ, nɔɔ ɓakɛ yuu tɔ nɛɛ Yeesɔ Kirisi. Ka ruu nɔngkɔ, nɔɔ nwàng manɛ kaa nwannang Yeesɔ nɛɛ yuu ɓiɓɛ. 
GAL.3.28	A vuu ɓɔɔ bàsɛ̀ teteng zang Yahudi nɛɛ zang ɓɔɔ ri zang Yahudi kpang, a jaafoo nɛɛ zang ɓɔɔ jaafoo kpang, a zang varɛ nɛɛ zang soro, ɓi tɔɔ kagn kpang. Nɔɔ nandon nɔɔ manɛ kaa gbete ka yuu ɓɔɔ nɔɔ ɓakɛ nɛɛ Yeesɔ Kirisi ɓɛɛ. 
GAL.3.29	Naa nɔɔ zang Yeesɔ Kirisi, nɔɔ manɛ kaa zɔ̃ng Ibirayi, a nɔɔ naa ta vuu ɓɔɔ Laa a nyaa ka yuu ɓiɓɛ katɔ.
GAL.4.1	Vuu ɓɔɔ n tɔ́ɔ̀ n kɔɔ keɓe. Naa jaa ɓɔɔ naa shaa vuu vɔ diiɓɛ doo jaa tɔkɔlɔng, zang palɛ wu naa jaafoo. Naa doo ka wee zang zi tɔ nɛɛ vuu piti ɓi ɓɔ̀ɔ́ ɓiɓɛ kɔ ɓee. 
GAL.4.2	Ka ɓɔɔ wu doo jaa tɔkɔlɔng, zang ɓɔɔ kagn ɓɔɔ ri gãng jĩng ka wu, a ri ti pàlɛ̀ wu vuu ɓɔɔ wu nɛ̀ɛ́ palɛ ɓɛɛ. Ri palɛ sasak, diki ɓɔɔ daa ɓiɓɛ ka zang ɓɛɛ, wu a nɛɛ mani. 
GAL.4.3	Rùu dòo nɔngkɔ, ka ɓɔɔ bɛ̀ɛ́ ruu zũng danggn gň ka vuu Suru Laa kpang, ruu nwang ɓuru jaafoo rɛɛ nyaa dannang ɓɔɔ shɔnzang ri tusu ɓɛɛ. 
GAL.4.4	A ka ɓɔɔ laa ɓɔɔ Laa shingnɛ naa arɛ, Laa naa shong nyaa nɛɛ Jaa ɓiɓɛ. Jaa keɓe jaa soro yi wu, a ti dũng nyaa ɓɔɔ Laa dang zang Yahudi nɛɛ ri dũngnɛ. 
GAL.4.5	Nɛɛ tɔɔ wu ta yuu zang ɓɔɔ ri dũng nyaa dannang Laa ɓɛɛ. Tɔ̀ɔ, ruu raa wujɛ Laa kati.
GAL.4.6	Ka ruu ɓɔɔ, nɔɔ wujɛ ɓiɓɛ, Laa shong nyaa nɛɛ Suru Jaa ɓiɓɛ, nɛɛ wu nwang ka yeti manɛ. Suru ɓɔɔ kaarɛ nyaa nɛɛ, “Daa mɛɛ, Daa mɛɛ,” ɓɛɛ. 
GAL.4.7	Ka ruu nɔngkɔ, nɔɔ manɛ tɔ̀ɔ́ jaafoo kpang, nɔɔ kaa jaa gãa. Naa wee nɔɔ kaa Jaa ɓiɓɛ ɓee, Laa naa a nɔɔ vuu piti ɓɔɔ wu shing wujɛ ɓiɓɛ ɓɛɛ.
GAL.4.8	Ɓeleng bɛ̀ɛ́ nɔɔ zi Laa gn kpang, a nɔɔ nwang jaafoo vuu ɓɔɔ ri vuu gãnti kɔ shɛ̃ɛning. 
GAL.4.9	A kãntang keɓe nɔɔ zi Laa tɔ kati. N kɔɔ ɓu biya, Laa zi nɔɔ tɔ kati ɓee. Ka ruu vi, nɔɔ gbãayu ka rɛɛ nyaa dannang ɓɔɔ shɔnzang ri tusu, ɓɔɔ ri lakɛ naa ka bii kpang, a naa vuu palɛnang ɓarɛ ti kagn kpang, nɔɔ nwang jaafoo ɓarɛ tɔkn viya? 
GAL.4.10	Nɔɔ shĩili diki ka ruu vuu shaanang nɔng mung shaanang, nɛɛ rɛɛ shala ɓɔɔ, nɛɛ laa ɓɔɔ, a ɓɔɔ sáa ɓɔɔ. 
GAL.4.11	Vuu kɔ nɔɔ palɛ ɓee, shing tɔ n káa kaa vɔrɔ. Mɔɔ kɔɔ nɛɛ shonang ɓɔɔ n pálɛ̀ ka ruu manɛ shàarɛ̀ tɔ waati.
GAL.4.12	Rɛɛ manzung, n gàá nɔɔ katɔ, nɔɔ nwang naa ɓɔɔ n nwàng ɓɛɛ. Ka ruu ɓɔɔ, n nwáng tɔ naa nɔkɔ ɓɛɛ. Nɔɔ pálɛ̀ m vuu shi kpang ɓɔɔ kagn kpang. 
GAL.4.13	Danggn wu ning nɔɔ vuu ɓɔɔ shingnɛ, n rang nɔɔ Ruu Tɔ̃ɔ ka tĩng shɔɔnang ɓɛɛ kpang. Ɓi ka ruu ɓɔɔ, vuu palɛ m katɔ ɓɛɛ. 
GAL.4.14	A nɔɔ bɛ̃ɛ m ka ɓɔɔ n kɔng vɔrɔ ɓɛɛ kpang. Kɔnang mɛɛ nwang naa vuu ɓɔɔ gãsɛ nɔɔ katɔ ɓɛɛ. Nɔɔ ta m katɔ kɔ jong naa ɓɔɔ nɔɔ nɛɛ tà zang nyaa shonang Laa ɓɔɔ ka lapa ɓɛɛ. Nɔɔ tá m naa nkɔ Yeesɔ Kirisi nɛɛ yuu ɓiɓɛ. 
GAL.4.15	Kãntang keɓe, ɓu vi palɛ tĩnang ɓɔɔ nɔɔ tãa gbãng gbãng kaa viya? N nɛɛ yuu mɛɛ n kɔɔ ruu keɓe katɔ nɛɛ, naa nɔɔ nɛɛ zunung katɔ, nɔɔ nɛɛ zɔ̃ngkɔ jĩng manɛ katɔ nɔɔ nɛɛ a m. 
GAL.4.16	N nwang tɔ kaa zang ɓɔɔ nɔɔ gaa nyaa nɛɛ wu ɓɛɛ, ka ruu ɓɔɔ n kɔɔ nɔɔ ruu ɓɔɔ niizang ɓɛɛ ya?
GAL.4.17	Zang kaɓa, ri palɛ mɔɔ kɔ̀ɔ́ nɛɛ, ri kasɛ nɔɔ katɔ gbãng gbãng, a vuu ɓɔɔ ri mang ka yeti ɓarɛ ka yuu manɛ ɓi kaa tɔ̀ɔ́ tɔ̃ɔ kpang. Ri kasɛ ɓarɛ nɛɛ, ri basɛ teteng manɛ nɛɛ n, tɔ̀ɔ, nɔ́ɔ shòng kaa rikɔ. 
GAL.4.18	Naa zang kasɛ ruu zang ka ruu tɔ̃ɔ ɓɔɔ zang mang ka yeti ka yuu zang, wukɔ tɔ̃ɔ. Zang wu palɛ nɔngkɔ diki diki, wu ka laa ɓɔɔ n ka nɔng shɛ̃ɛning kpang. 
GAL.4.19	Rɛɛ manzung, n tãa kɔnang ka yuu manɛ naa ɓɔɔ jaa kɔng zang soro ɓɔɔ yi kaa jaa ɓɛɛ. N kasɛ nɛɛ zang zi nwannang Yeesɔ Kirisi ka nwannang manɛ. 
GAL.4.20	Mɔɔ kɔɔ nɛɛ n nɛ̀ɛ́ kaa nɛɛ nɔɔ kãntang keɓe, tɔ̀ɔ, n kɔ̃sɔ naa ɓɔɔ n rang nɔɔ yee ɓɛɛ. Ruu manɛ kpãa m tɔ dɔɔli.
GAL.4.21	N kaaɓi, n hɛ̃ɛ zang ɓɔɔ ri kasɛ nɛɛ ri dũng nyaa dannang Laa, nɛɛ tɔ̀ɔ, ri nwang zang tɔ̃ɔ ka tĩng Laa ɓɛɛ. Nɔɔ tãa vuu ɓɔɔ nyaa dannang kɔɔ ɓɛɛ kpang ya? 
GAL.4.22	Kɔɔyi tɔɔ, wujɛ Ibirayi ziti. Ɓɔɔ gbete jaafoo yì wu, a ɓɔɔ gbete soro ɓɔɔ ɓi jaafoo kpang yi wu. 
GAL.4.23	Jaa gbete ɓɔɔ jaafoo yirɛ keɓe, zang yi ɓi ka naa ɓɔɔ zang yi jaa diki diki ɓɛɛ. Ɓɔɔ gbete ɓɔɔ jaafoo kpang yirɛ keɓe, ɓi Laa a nyaa, a zang yi wu. 
GAL.4.24	Vuu keɓe nwang naa vuu ɓɔɔ zang gãsɛ vuu nɛɛ mani ɓɛɛ. Zang soro ziti keɓe, ri nwang naa nyaa ɓɔɔ Laa a ziti ɓɛɛ. Nyaa gbete a ɓi nɛɛ yuu kɔpɔ Sinayi, yiki wujɛ ɓiɓɛ ɓi jaafoo. Nyaa keɓe wukɔ Hajaratu. 
GAL.4.25	Zang gãsɛ Hajaratu ɓi nɛɛ kɔpɔ Sinayi ɓɔɔ ka tipi Arabiya ɓɛɛ. Gari Urushalima kãntang keɓe nwang ɓi kaa doo naa Hajaratu kɔ, zang yi wu tɔ jaafoo nɛɛ zang ɓɔɔ ka yeti ɓiɓɛ piti. 
GAL.4.26	A Urushalima ɓɔɔ ka lapa ɓi kaa tɔ̀ɔ́ jaafoo kpang, ɓi wukɔ nàá ɓuru. 
GAL.4.27	Labeenang kɔɔyi tɔɔ,
GAL.4.27	“Zang soro ɓɔɔ yi jaa gngn kpang,
GAL.4.27	tãa tĩnang ta.
GAL.4.27	Tĩnang wu shing mɔɔ,
GAL.4.27	mɔ́ɔ mɛɛ nyaa ka lapa,
GAL.4.27	mɔ́ɔ kaayi.
GAL.4.27	Mɔɔ zang soro ɓɔɔ mɔɔ tãa naa ɓɔɔ
GAL.4.27	jaa kɔng zang
GAL.4.27	zang nɛɛ yi kaa tɔ gngn kpang ɓɛɛ.
GAL.4.27	Ka ruu ɓɔɔ, zang soro ɓɔɔ bɛ̀ɛ́ zang
GAL.4.27	bɛ̃ɛ wu katɔ,
GAL.4.27	ka ruu ɓɔɔ wu yi jaa kpang,
GAL.4.27	wu naa yi jaa kaa gaagaa,
GAL.4.27	wu ɓa jaa soro ɓɔɔ nwang nɛɛ varɛ ɓiɓɛ ɓɛɛ.”
GAL.4.28	Kãntang keɓe rɛɛ manzung, nɔɔ manɛ kaa wujɛ Laa, ka ruu nyaa ɓɔɔ wu a ɓɛɛ. Naa ɓɔɔ Laa a nyaa a zang yi Ishaaku ɓɛɛ. 
GAL.4.29	Ka diki kaɓa, jaa ɓɔɔ zang yi naa ɓɔɔ zang yiki jaa diki diki, dang jaa ɓɔɔ zang yi nɛɛ bii Suru Laa ɓɛɛ jĩng. Kãntang keɓe, zang palɛ doo ka naa nɔngkɔ. 
GAL.4.30	A labeenang Laa kɔɔ ɓu nɛɛ viya? Kɔɔyi tɔɔ, “Nwangsɛ jaa soro ɓɔɔ jaafoo kiɓi nɛɛ jaa ɓiɓɛ ka biling. Ka ruu ɓɔɔ, jaa jaafoo basɛ vuu daa ɓarɛ nɛɛ jaa, jaa soro ɓɔɔ ɓi jaafoo kpang, kpang.” 
GAL.4.31	Ka ruu nɔngkɔ, rɛɛ manzung, ruu ɓuru wujɛ jaa soro ɓɔɔ jaafoo ɓɛɛ kpang. Ruu ɓuru wujɛ jaa soro ɓɔɔ jaafoo kpang ɓɛɛ.
GAL.5.1	Kirisi ta yuu ɓuru nɛɛ ruu nwang tɔ̀ɔ́ naa jaafoo kpang. Nɔɔ yaa zang ɓɔɔ wu shingnɛ, nɔ́ɔ nwang naa zang ɓɔɔ ri jaafoo ɓɛɛ kpang. Nɔɔ nwàng tɔ̀ɔ́ jaafoo tɔkn kpang.
GAL.5.2	Nɔɔ ɓaa shoo ka vuu kɔ nkɔ Bulu n kɔɔ nɔɔ ɓee. Naa nɔɔ kasɛ katɔ nɛɛ zang yee nɔɔ shaa naa ɓɔɔ zang Yahudi ri yee ɓɛɛ. Nɔ̀ɔ shing tɔ Kirisi ɓi tɔ̀ɔ́ vuu ɓɔɔ ka bii manɛ kpang tingkiring. 
GAL.5.3	N shaarɛ nɔɔ nyaa tɔkn, naa zang ɓɔɔ yaayi zang yee wu shaa, wu dũng nyaa nimbang ɓɔɔ zang dang ɓɛɛ ta. 
GAL.5.4	Zang ɓɔɔ ka teteng manɛ ɓɔɔ ri kãa gbalang ɓɔɔ ri nwang zang tɔ̃ɔ ka tĩng Laa nɛɛ nyaa dannang ɓɔɔ ri dũng ɓɛɛ, ri basɛ zɔɔ ɓarɛ tɔ nɛɛ Kirisi. Nɔɔ bɛ̃ɛ manɛ tɔ̃ɔ ɓɔɔ Laa palɛ zang katɔ ɓɛɛ ya? 
GAL.5.5	Ɓɔɔ ɓuru, ruu shing gn ɓuru nɛɛ Laa naa shing rùu rúu nwang zang tɔ̃ɔ ka tĩng ɓiɓɛ nɛɛ naa vuu palɛnang Suru ɓiɓɛ, a ɓɔɔ ka ruu danggn ɓɔɔ ruu shing ka bii Yeesɔ ɓɛɛ. Wee vuu ɓɔɔ ruu gã ɓɛɛ kɔ. 
GAL.5.6	Ruu nɛɛ ɓakɛ yuu tɔ nɛɛ Yeesɔ Kirisi, naa ruu yee shaa katɔ, naa ruu yee doo kpang, palɛ vuu ɓɔɔ ɓi kpang tingkiring. Vuu ɓɔɔ zang kasɛ ɓi danggn shinnang ɓɔɔ shing mɔɔ, mɔɔ kasɛ zang ɓɛɛ.
GAL.5.7	Bɛ̀ɛ́ nɔɔ palɛ vuu kana waasɛ̃ ka gbalang Kirisi, nɔɔ daa kana nɛɛ tĩng. Ɓu wi shing nɔɔ, a nɔɔ yaa ruu ɓɔɔ wukɔ niizang dũnnang wiya? 
GAL.5.8	Vuu keɓe ɓi Laa ɓɔɔ ɓaa nɔɔ nyaa kɔ nwãarɛ nɔɔ kpang. 
GAL.5.9	Zang kɔɔrɔ nyaa nɛɛ, “Yisi tɔkɔlɔng shing zũng borodi palɛnang dɔɔli ɓɔɔ zang wee ɓɛɛ, wu puuyi.” 
GAL.5.10	Ɓɔɔ mɛɛ, sisĩng lɔɔ m ka ruu manɛ kpang. Yuu ɓɔɔ ruu kpalɛ nɛɛ nɔɔ ka bii Yeesɔ Kirisi kɔ shing m sisĩng lɔɔ m kpang. N zi tɔ, nɔɔ ta ruu ɓɔɔgn kpang, a zang ɓɔɔ kpantɛ nɔɔ jĩng keɓe, naa doo wiya, Laa naa dang wu jĩng ditɔ.
GAL.5.11	Rɛɛ manzung, naa n kɔɔrɔ zang doo naa nɛɛ zang ri yee shaa katɔ ɓɛɛ, a zang dang m jĩng ɓi kaa ruu viya? Naa nɛɛ nɔngkɔ niizang, rúu ɓɔɔ n kɔɔrɔ zang ka yuu laa ɓɔɔ zang ɓaa Yeesɔ naa kagn nɛɛ shingnɛ zang nɛɛ hàa nyaa kpang. 
GAL.5.12	Zang ɓɔɔ ri kpãa nɔɔ keɓe, ri nɛ̀ɛ́ kàsɛ̀ katɔ zang ɓée ri, wukɔ nɛɛ tɔ̃ɔ.
GAL.5.13	Ɓɔɔ manɛ ɓɛɛ, rɛɛ manzung, zang ɓaa nɔɔ nyaa nɛɛ nɔ́ɔ nwang zang ɓɔɔ ri jaafoo kpang ɓɛɛ. A nɔɔ yaayi nwannang manɛ keɓe, wu yàa nɔɔ gbalang vuu ɓɔɔ bii shɔnzang manɛ kasɛ ɓɛɛ palɛnang kpang. Zɔɔ kasɛnang wu shing nɔɔ katɔ kɔ jong, nɔ́ɔ pàlɛ́ zɔɔ shonang. 
GAL.5.14	Vuu ɓɔɔ nyaa dannang nandon ri kɔɔyi, daa ɓi gbete nɛɛ ɓɔɔ kɔɔyi tɔɔ, “Kasɛ ruu shɔnzang naa ɓɔɔ mɔɔ kasɛ yuu ɓaaɓɛ ɓɛɛ.” 
GAL.5.15	A naa nɔɔ palɛ vuu naa yɔpɔ kpaasi, nɔɔ lasɛ zɔɔ yeti, a nɔɔ ti shing zɔɔ nyaa vuu waa ka bii. Nɔɔ gãng jĩng waasɛ̃ nɔɔ nɛ̀ɛ́ ningsi zɔɔ dɔ̃ɔ gbete.
GAL.5.16	Vuu ɓɔɔ n kɔɔ nɔɔ keɓe. Nɔɔ yaa Suru Laa wu tusu nɔɔ naa ɓɔɔ nɔɔ nwang nwannang ɓɛɛ. Nɔ́ɔ tɔɔ kpang nɛɛ nɔɔ palɛ vuu ɓɔɔ bii shɔnzang manɛ kasɛ ɓɛɛ kpang. 
GAL.5.17	Ka ruu ɓɔɔ, vuu ɓɔɔ bii ɓuru kasɛ daa gbete nɛɛ vuu ɓɔɔ Suru Laa kasɛ ɓɛɛ kpang. A vuu ɓɔɔ Suru Laa kasɛ ti daa jong gbete nɛɛ ɓɔɔ bii ɓuru kasɛ ɓɛɛ kpang kɔ ɓɛɛ. Vuu ziti keɓe ri shing jĩng nɛɛ zɔɔ kpang. Ka ruu nɔngkɔ, mɔɔ zunung vuu ɓɔɔ mɔɔ kasɛ palɛnang kaa takpang. 
GAL.5.18	Naa Suru Laa kɔ sɔ̀ɔ́ mɔɔ tĩng mɔɔ ɓaa tɔ̀ɔ́ jaafoo vuu ɓɔɔ nyaa dannang kasɛ ɓɛɛ kpang. 
GAL.5.19	Vuu ɓɔɔ bii shɔnzang pálɛ̀, waasɛ bii ɓi katɔ kpang. Vuu keɓe ɓi rooronang nɛɛ wujɛ soro, nɛɛ sãnsãnrãng, nɛɛ dũndũng palɛnang. 
GAL.5.20	Vaka bannang nɛɛ nvaa shaanang. Zang ri shing jĩng nɛɛ zɔɔ kpang, ri gaa nyaa, ri kaa sũnyaa, gnvɔ shàá ri, ri kasɛ vuu yuu ɓarɛ. Ri basɛ zɔɔ ka vaa vaa. 
GAL.5.21	Ri shing jĩng ka vuu zɔɔ, ri ɓoo sàa, sàa palɛ ri, a ri gaarɛ zɔɔ ri shaa vuu shaanang dɔɔli nɛɛ rɛɛ zɔ̃ng vuu ɓɔɔ naa weɓe dɔɔli. N shaarɛ nɔɔ nyaa kãntang keɓe naa ɓɔɔ n shaarɛ nɔɔ tɔ ka tĩng ɓɛɛ, zang ɓɔɔ ri palɛ zɔ̃ng vuu keɓe, ri daa nɔng ɓɔɔ Laa roo kpanti kpang.
GAL.5.22	A Suru Laa shing zang ɓiri, zang wu kasɛ zang, zang wu tãa tĩnang, yeti zang wu valɛ katɔ, zang wu mã danggn, zang wu palɛ zang tɔ̃ɔ, zang wu pàlɛ̀ vuu ɓɔɔ tɔ̃ɔ ɓɛɛ, zang wu nwang zang ɓɔɔ zang shing danggn katɔ bii ɓiɓɛ. 
GAL.5.23	Zang wu tuu yuu ɓiɓɛ kpang, wu ti yiti yuu ɓiɓɛ waasɛ̃. Nyaa dannang ɓɔɔ zãa vuu ɓɔɔ naa weɓe palɛnang, ɓi kagn kpang. 
GAL.5.24	Zang ɓɔɔ nɛɛ ɓi kaa zang Yeesɔ Kirisi yáa vuu ɓɔɔ bii shɔnzang kasɛ ɓɛɛ palɛnang ɓi tɔ nandon. 
GAL.5.25	Suru Laa a ruu suru bii tɔ, ka ruu nɔngkɔ, wukɔ wu ti tusu ruu naa ɓɔɔ ruu nwang nwannang ɓuru ɓɛɛ. 
GAL.5.26	Ruu lakɛ jĩng kpang, ruu zarɛ zɔɔ kpang, ruu ti kaa sũnyaa nɛɛ zɔɔ kpang.
GAL.6.1	Rɛɛ manzung, naa zang ɓɔɔ ka teteng manɛ nɛɛ palɛ zɔ̃ng vuu shi kpang ɓɔɔ kagn. Nɔɔ ɓɔɔ Suru Laa kagn bii manɛ, nɔɔ sɔɔrɔ wu tɔkn ka gbalang. Nɔ́ɔ sɔ́ɔrɔ̀ wu kaa tɔ̀ɔ́ nɛɛ hakaka kpang. Zang ɓu wu gãng jĩng ka yuu ɓiɓɛ, wu nɛɛ palɛ vuu shi kpang jong. 
GAL.6.2	Vuu ɓɔɔ nɛɛ kpãa zang ɓɔɔ ka teteng manɛ, nɔɔ yi zɔɔ naa kagn. Naa nɔɔ pálɛ̀ nɔngkɔ, nɔɔ dũng nyaa ɓɔɔ Yeesɔ Kirisi dang ɓɛɛ tɔ. 
GAL.6.3	Naa zang ɓɔɔ tuu yuu ɓiɓɛ nɛɛ wu vuu ɓɔɔ, a ɓeekpang wu ɓi vuu ɓɔɔ kpang, zang keɓe nwãarɛ ɓi yuu ɓiɓɛ. 
GAL.6.4	Zang ɓu wu gãsɛ vuu ɓɔɔ wu palɛ ɓɛɛ katɔ nɛɛ yuu ɓiɓɛ. Nɛɛ tɔ̃ɔ, wu tãa tĩnang ka ruu vuu ɓɔɔ wu palɛ ɓɛɛ. Wu gãsɛ nɛɛ vuu ɓɔɔ, zang ɓɔɔgn palɛ ɓɛɛ kpang. 
GAL.6.5	Ka ruu ɓɔɔ, zang ɓu palɛ ɓi shonang, ɓɔɔ Laa a wu nɛɛ wu palɛ ɓɛɛ.
GAL.6.6	Zang ɓɔɔ zang kpɛ̃̀ɛrɛ́ wu ruu gbalang Laa dũnnang, wu basɛ vuu tɔ̃ɔ ɓɔɔ ka naa ɓiɓɛ nɛɛ zang ɓɔɔ kpɛ̃ɛrɛ wu ɓɛɛ.
GAL.6.7	Nɔɔ nwãarɛ yuu manɛ kpang. Laa ɓi zang ɓɔɔ zang risi wu naa shoko kpang. Vuu ɓɔɔ mɔɔ ɓayi, mɔɔ naa yee ɓaa doo wukɔ. 
GAL.6.8	Naa zang ɓɔɔ ɓaa vuu shi kpang ɓɔɔ bii shɔnzang ɓiɓɛ kasɛ ɓɛɛ, ti naa nwǎng wu ɓi vɔrɔ. Zang ɓɔɔ nɛɛ ɓayi, nɛɛ tɔɔ Suru Laa wu tãa tĩnang, naa nwǎng wu suru bii ɓɔɔ waa nyaa kpang ɓɛɛ. 
GAL.6.9	Ruu lee tɔ̃ɔ palɛnang kpang. Ka ruu ɓɔɔ, ruu nɛɛ leeyi, ruu nɛɛ yaa kpang, diki a ditɔ ɓɔɔ naa nwǎng ruu vuu tɔ̃ɔ ɓɛɛ. 
GAL.6.10	Ka ruu nɔngkɔ, diki diki naa ɓɔɔ ruu zunung katɔ ɓɛɛ, ruu pàlɛ̀ zang piti tɔ̃ɔ. Ruu pàlɛ̀ manzung ɓuru ɓɔɔ ri shing danggn tɔ ka bii Laa kɔ tɔ̃ɔ gbãng gbãng.
GAL.6.11	Nɔɔ zi vuu kɔ n bee nɔɔ nɛɛ naa mɛɛ bang kɔsɔrɔ kɔsɔrɔ ɓee. 
GAL.6.12	Ɓi zang ɓɔɔ ri dɔ̀ɔ́ bii nɛɛ vuu ɓɔɔ ri palɛ nɛɛ jĩng zang wu zirɛ ɓɛɛ, ri kãa gbalang nɛɛ ri mã nɔɔ nyaa nɛɛ kaka, nɛɛ nɔ́ɔ yee shaa. Ri palɛ ɓarɛ, ka ruu ɓɔɔ, ri kasɛ nɛɛ zang dang ri jĩng naa ɓɔɔ zang ɓaa Yeesɔ Kirisi naa ka laa kpang ɓɛɛ. 
GAL.6.13	Naa doo zang ɓɔɔ ri yee shaa, ri dũng nyaa ɓɔɔ zang dang ɓɛɛ kpang. Ri kasɛ ɓarɛ nɛɛ nɔɔ yee shaa, nɛɛ tɔ̀ɔ ri tuu yuu ɓarɛ kati nɛɛ nɔɔ kasɛ tɔ zang yee nɔɔ shaa tɔ. 
GAL.6.14	Ɓɔɔ mɛɛ, n kɔɔrɔ ruu bang bang m ka yuu laa ɓɔɔ zang ɓaa Kpanti ɓuru Yeesɔ Kirisi naa kagn kɔ shɛ̃ɛning. Ka ruu ɓɔɔ, laa keɓe kɔ shingnɛ, vuu ɓɔɔ ka koo nwàng m vuu ɓɔɔ kpang. Mɔɔ kɔɔ nɛɛ zang ɓaa vuu keɓe tɔ ka yuu laa ɓɔɔ zang ɓaa Yeesɔ kagn ɓɛɛ. N ti nwang m kaa zang ɓɔɔ yaa rɛɛ vuu koo tɔ ɓɛɛ. 
GAL.6.15	Naa zang yee shaa katɔ, naa zang yee shaa doo kpang, ɓi vuu keɓe kɔ kpãa m kpang. Vuu ɓɔɔ ɓa weɓe, ɓi naa ɓɔɔ Laa kɔ̃sɔ ruu tɔ, ruu nwang zang shɔɔ tɔ ɓɛɛ. 
GAL.6.16	Zang piti ɓɔɔ ri nwang nwannang naa ɓɔɔ n kɔɔ ɓɛɛ, ɓɔɔ rikɔ zang ɓɔɔ Laa shɛ̃ɛrɛ ri ɓɛɛ, Laa wu shingnɛ yeti ɓarɛ wu valɛ, a gn ɓarɛ wu ti kɔng wu katɔ.
GAL.6.17	N hangsɛ nyaa ruu keɓe nɛɛ, zang ɓɔɔ wu kpãa m takpang, ka ruu ɓɔɔ, nyaa nɔɔrɔ kɔ ka bii mɛɛ, wukɔ tusu nɛɛ n m jaafoo Yeesɔ Kirisi. 
GAL.6.18	Rɛɛ manzung, n gaa Kpanti ɓuru Yeesɔ Kirisi wu palɛ nɔɔ nandon tɔ̃ɔ. Nɔngkɔ.
EPH.1.1	Labeenang keɓe, nɛɛ bii mɛɛ nkɔ Bulu ɓɔɔ Laa kɔ kasɛ, a n nwàng zang shonang Yeesɔ Kirisi ɓɛɛ. N bèé zang ɓɔɔ ri ka gari Afisa ɓɔɔ ri dũng Yeesɔ Kirisi nɛɛ yeti gbete ɓɛɛ.
EPH.1.2	N gaa Daa ɓuru Laa nɛɛ Kpanti Yeesɔ Kirisi, ri palɛ nɔɔ tɔ̃ɔ, ri ti shingnɛ yeti manɛ wu valɛ katɔ.
EPH.1.3	Ruu zãa Laa ɓɔɔ wukɔ ti Laa nɛɛ Daa Kpanti ɓuru Yeesɔ Kirisi ɓɛɛ, ka ruu ɓɔɔ, shingnɛ ruu tãa tĩnang. Wukɔ ti a ruu vuu piti ɓɔɔ ɓi ɓɔ̀ɔ́ kpanti roonang ɓiɓɛ, ka ruu ɓɔɔ, ruu shing danggn ka bii Kirisi ɓɛɛ. 
EPH.1.4	Ɓɔɔ bɛ̀ɛ́ Laa mã́a koo gn kpang, zɔ̃ngkɔ ruu tɔ nɛɛ ruu nwang ɓɔɔ ɓiɓɛ, ka ɓɔɔ ruu shing danggn ka bii Yeesɔ Kirisi ɓɛɛ. Tɔ̀ɔ, ruu nwang zang ɓiɓɛ ɓɔɔ shi kpang ka bii ɓuru kpang ɓɛɛ ka tĩng ɓiɓɛ, ka ruu ɓɔɔ kasɛ ruu katɔ ɓɛɛ. 
EPH.1.5	Laa mang ɓi tɔ ka yeti ɓiɓɛ, nɛɛ wu gɔ̃ ruu ka bii ɓiɓɛ nɛɛ bii Yeesɔ Kirisi, rúu nwang wujɛ ɓiɓɛ. Wee vuu ɓɔɔ wu kasɛ, a ti tãa tĩnang ɓiɓɛ kɔ. 
EPH.1.6	Ruu dɔɔ Laa ka ruu tɔ̃ɔ ɓiɓɛ ɓɔɔ bang dɔɔli ɓɛɛ, ka ruu vuu ɓɔɔ, wu a ruu naa ka zingzing nɛɛ bii Jaa ɓiɓɛ ɓɔɔ wu kasɛ wu dɔɔli ɓɛɛ. 
EPH.1.7	Vɔrɔ Yeesɔ kɔ shingnɛ, Laa ta yuu ɓuru, a yaa ruu gbalang vuu shi kpang ɓuru. Ruu zi ka wukɔ nɛɛ tɔ̃ɔ Laa bang ɓi dɔɔli. 
EPH.1.8	Tɔ̃ɔ ɓɔɔ wu palɛ ruu daa naa ɓɔɔ zang gãsɛ ɓɛɛ kpang. Laa zũngnɛ, a ti zi vuu dɔɔli. 
EPH.1.9	A tuu zũnang nɛɛ vuu zinang ɓiɓɛ pálɛ̀ vuu ɓɔɔ bɛ̀ɛ́ wu mang ɓɛɛ. A tusu ruu vuu ɓɔɔ bɛ̀ɛ́ wu kasɛ nɛɛ wu palɛ, a waasɛ katɔ nɛɛ bii Kirisi. 
EPH.1.10	Diki nɛɛ a tɔ, Laa naa palɛ vuu ɓɔɔ wu mang ka yeti ɓiɓɛ ditɔ. Nɛɛ kpalɛ vuu ɓɔɔ wu mãarɛ ɓɛɛ nandon, vuu ɓɔɔ ka lapa nɛɛ tipi nandon, tɔɔ Kirisi wu nwang zang bang ɓarɛ kati. 
EPH.1.11	Laa zɔ̃ngkɔ ruu ɓɔɔ ruu shing danggn tɔ ka bii Yeesɔ Kirisi ɓɛɛ, nɛɛ ruu nwang zang ɓiɓɛ. Laa zɔ̃ngkɔ ruu ɓi tɔ doo tɛ̃ɛ tɛ̃ɛ, nɛɛ ruu nwang zang ɓiɓɛ, ka ruu ɓɔɔ, wee ɓi vuu ɓɔɔ wu kasɛ ɓɛɛ kɔ ɓɛɛ. Laa kɔ palɛ vuu piti wu daa gbete nɛɛ vuu ɓɔɔ wu mangnɛ, a wu ti kasɛ doo ka ting ɓɛɛ. 
EPH.1.12	Palɛ vuu keɓe, nɛɛ tɔ̀ɔ, ruu ɓɔɔ ruu zang Yahudi ɓɔɔ ruu shing gn ka bii Yeesɔ Kirisi shɔɔnang, ruu shingnɛ zang ri dɔɔ bannang Laa kati.
EPH.1.13	Nɔɔ doo nɔngkɔ. Ka ɓɔɔ nɔɔ tãa ruu ɓɔɔ niizang, Ruu Tɔ̃ɔ ɓɔɔ ta yuu manɛ, ka ɓɔɔ nɔɔ shing danggn ka bii Yeesɔ Kirisi, a Laa a nɔɔ Suru ɓiɓɛ ɓɔɔ wu a nyaa ɓɛɛ, tɔ̀ɔ, zang zi kati nɛɛ nɔɔ manɛ kaa zang Laa. 
EPH.1.14	Suru Laa keɓe kɔ pálɛ̀, Laa á nɔɔ vuu ɓɔɔ Laa a nyaa nɛɛ wu a zang ɓiɓɛ ɓɛɛ. Wukɔ shing zang ɓɔɔ ri ɓarɛ zang Laa ri wɔrɛ dɔ̃ɔ gbete, tɔɔ zang ri dɔɔ bannang Laa kati.
EPH.1.15	Ka ruu keɓe kɔ, ɓu doo ɓɔɔ n tãa nyaa danggn ɓɔɔ nɔɔ shing ka bii Kpanti Yeesɔ, nɛɛ naa ɓɔɔ nɔɔ kasɛ zang Laa nandon ɓɛɛ, 
EPH.1.16	n yaa ɓɔɔ n zãa Laa ka ruu manɛ kpang. Danggn manɛ ning m ka ɓɔɔ n gaa Laa diki diki kpang. 
EPH.1.17	N gàá Làá Kpanti ɓuru Yeesɔ Kirisi. Daa, ɓɔɔ zang a wu bannang ɓɛɛ, wu a nɔɔ Suru ɓiɓɛ, ɓɔɔ shing nɔɔ nɔ́ɔ zũngnɛ, a wu ti nwangsɛ nɔɔ Laa, tɔ̀ɔ, nɔ́ɔ zi wu kati ɓɛɛ.
EPH.1.18	N gàá Laa wu puu nɔɔ yeti, tɔ̀ɔ, nɔɔ zi vuu ɓɔɔ nɔɔ shing gn kagn, ɓɔɔ wu ɓaa nɔɔ nyaa ka ruu ɓiɓɛ ɓɛɛ. Tɔ̀ɔ, nɔɔ zirɛ nɛɛ tĩnang ɓɔɔ Laa a nɔɔ nyaa nɛɛ rɛɛ zang ɓiɓɛ nɛɛ wu a nɔɔ, bang dɔɔli. 
EPH.1.19	A ɓɔɔ ti naa ɓɔɔ naa vuu palɛnang ɓiɓɛ ɓɔɔ bang dɔɔli, palɛ shonang ka bii ɓuru ɓɛɛ. Naa vuu palɛnang kɔ ka bii ɓuru ɓɔɔ ruu shing danggn tɔ ɓee, ɓi doo naa kaka ɓiɓɛ ɓɔɔ bang dɔɔli, 
EPH.1.20	ɓɔɔ wu palɛ shonang nɛɛ mani, ka ɓɔɔ wu wísí Yeesɔ Kirisi paa nɛɛ sàa ɓɛɛ. A shing wu nɛɛ wu nwang ka nakn ɓiɓɛ ka lapa. 
EPH.1.21	Yeesɔ Kirisi roo kpanti ka nɔngkɔ, ɓa yuu rɛɛ kpanti nandon, naa doo zang nyaa shonang sheetang piti, nɛɛ nung piti ɓɔɔ zang ɓaa zang nɛɛ mani, wu ka koo keɓe kɔ shɛ̃ɛning kpang, nɛɛ koo ɓɔɔ naa a ɓɛɛ nandon. 
EPH.1.22	Laa shing vuu piti tɔ ka naa vuu palɛnang Yeesɔ Kirisi a zang zɔ̃ng wu nɛɛ wu nwang zang bang ka yuu vuu piti ka ruu zang ɓɔɔ ri dũng Laa ɓɛɛ. 
EPH.1.23	Zang ɓɔɔ ri dũng Laa keɓe ri nwang kaa naa bii ɓiɓɛ. Rikɔ shingnɛ zang ri zi naa ɓɔɔ wu nwang ɓɛɛ dɔ̃ɔ gbete, ɓɔɔ wukɔ hangsɛ nyaa vuu piti ka nɔng piti ɓɛɛ.
EPH.2.1	Ɓeleng ka tĩng, bɛ̀ɛ́ nɔɔ nwang manɛ naa zang ɓɔɔ ri vɔlɔ katɔ ɓɛɛ. Ka ruu ɓɔɔ, nɔɔ dũ̀ng nyaa Laa kpang, a nɔɔ ti pálɛ́ vuu shi kpang ɓɛɛ. 
EPH.2.2	Ka laa kaɓa, nɔɔ nwang manɛ nwannang keɓe kɔ, nɔɔ dũlu manɛ gbalang vuu shi kpang ɓɔ̀ɔ́ koo keɓe. Nɔɔ ɓaa shoo manɛ ka nyaa kpanti rɛɛ suru shi kpang. Suru keɓe kɔ ka yeti zang ɓɔɔ ri dũng nyaa ɓɔɔ Laa dang ɓɛɛ kpang ɓɛɛ. 
EPH.2.3	Niizang bɛ̀ɛ́ ɓeleng ruu nandon naa rikɔ, ruu nwáng nwannang ɓuru ka doo vuu ɓɔɔ bii shɔnzang ɓuru kasɛ ɓɛɛ. A ruu palɛ vuu piti dàa naa vuu ɓɔɔ bii ɓuru kasɛ, a rɛ̃rɛnang ɓuru ti kasɛ ɓɛɛ. A gnvɔ ti shaa Laa dɔɔli, ka ruu ɓuru nɛɛ zang piti ɓɔɔ ri palɛ rɛɛ vuu keɓe ɓɛɛ.
EPH.2.4	A gn zang kɔng Laa kaa dɔɔli doo nɛɛ mani, a kasɛnang ɓɔɔ wu kasɛ ruu nɛɛ nɔɔ nɛɛ mani ti bang dɔɔli. 
EPH.2.5	Ka ɓɔɔ bɛ̀ɛ́ ruu nwang naa ruu vɔlɔ katɔ, ka ruu vuu shi kpang ɓɔɔ ruu palɛ ɓɛɛ. Laa shingnɛ ruu nwang ningkãari nɛɛ Yeesɔ Kirisi. Ɓi tɔ̃ɔ ɓɔɔ Laa palɛ kɔ shingnɛ zang ta yuu manɛ. 
EPH.2.6	Laa wisi ruu paa nɛɛ Yeesɔ Kirisi ka ɓɔɔ ruu shing danggn tɔ ka wu, a shing ruu nɛɛ ruu nwang nɛɛ wu ka lapa ɓɛɛ. 
EPH.2.7	Laa palɛ vuu keɓe, nɛɛ tɔ̀ɔ, ka koo ɓɔɔ a ka tĩng ɓɛɛ, wu tusu tɔ̃ɔ ɓɔɔ wu palɛ ɓɔɔ daa naa gãsɛnang kpang ɓɛɛ. Ka ruu vuu ɓɔɔ Yeesɔ Kirisi palɛ ɓɛɛ. 
EPH.2.8	Ka ruu ɓɔɔ, zang ta yuu manɛ ɓi ka ruu tɔ̃ɔ ɓɔɔ Laa palɛ nɔɔ, ka ruu danggn ɓɔɔ nɔɔ shing ɓɛɛ. Ɓi vuu ɓɔɔ nɔkɔ palɛ nɛɛ yuu manɛ kpang, ɓi Laa a nɔɔ waati. 
EPH.2.9	Ɓi vuu ɓɔɔ nɔɔ kɔɔrɔ ruu bang bang ka yuu manɛ ka ruu ɓiɓɛ kpang, ka ruu ɓɔɔ nɔɔ walɛ ka ruu shonang ɓɔɔ nɔɔ palɛ ɓɛɛ kpang ɓɛɛ. 
EPH.2.10	Laa kɔ mãa ruu, ka yuu ɓɔɔ ruu ɓakɛ nɛɛ Yeesɔ Kirisi, nɛɛ ruu nwang nwannang ɓɔɔ ruu palɛ shonang ɓɔɔ tɔ̃ɔ, ɓɔɔ Laa kpàlɛ̀ ruu bii, doo ka tĩng, nɛɛ ruu naa palɛ ɓɛɛ.
EPH.2.11	Ka ruu nɔngkɔ, danggn wu ning nɔɔ naa ɓɔɔ nɔɔ nwáng ka tĩng ɓɛɛ kpang. Nɔɔ ɓɔɔ zang yi nɔɔ manɛ zang Yahudi kpang, ɓɔɔ zang Yahudi ri ɓaa nɔɔ nɛɛ zang ɓɔɔ ri yee shaa ka takpang ɓɛɛ. A ri ɓaa yuu ɓarɛ nɛɛ zang ɓɔɔ ri yee shaa ɓarɛ katɔ ɓɛɛ. (Vuu ɓɔɔ shɔnzang ri palɛ ka bii zang nɛɛ naa ɓarɛ ɓɛɛ.) 
EPH.2.12	Ka laa kaɓa, bɛ̀ɛ́ nɔɔ shing danggn gň ka bii Yeesɔ Kirisi kpang. Bɛɛ nɔɔ manɛ zang zanti, ka tipi Isirela, a nɔɔ manɛ ka teteng zang Laa kpang. Rɛɛ nyaa ɓɔɔ Laa mã nɛɛ zang ɓiɓɛ, a á ri nyaa kagn, ɓi ɓɔɔ manɛ kpang. Nɔɔ nwang manɛ ka koo keɓe, vuu ɓɔɔ zang shing gn kagn ɓɛɛ kpang, a Laa manɛ ti kagn kpang. 
EPH.2.13	A kãntang keɓe, ka ɓɔɔ nɔɔ shing gn tɔ nɛɛ Yeesɔ Kirisi ɓɛɛ, nɔɔ ɓɔɔ bɛ̀ɛ́ nɔɔ naabm nɛɛ Yeesɔ kpang, zang atɛ nɔɔ tɔ naabm ka ruu zĩi ɓiɓɛ. 
EPH.2.14	Ka ruu ɓɔɔ, Kirisi nɛɛ yuu ɓiɓɛ shing ruu tɔ, ruu nwang kaa nyaa zɔɔ, ka ɓɔɔ wu shíng zang Yahudi nɛɛ zang ɓɔɔ ri zang Yahudi kpang ri nwang kaa gbete ɓɛɛ. Wukɔ jili vuu ɓɔɔ basɛ ri, a ri shing jĩng nɛɛ zɔɔ kpang ɓɛɛ. 
EPH.2.15	Shing tɔ zang pálɛ̀ shonang tɔ̀ɔ́ nɛɛ nyaa dannang zang Yahudi nɛɛ vuu ɓɔɔ nyaa dannang keɓe kasɛ piti ɓɛɛ kpang. Palɛ nɔngkɔ nɛɛ tɔ̀ɔ, wu shingnɛ zɔ̃ng zang piti keɓe, ri nwang shɔnzang ɓɔɔ shɔɔ dɔ̃ɔ gbete, ka ɓɔɔ wu a zang bii ɓiɓɛ, zang nyɔ wu vɔrɔ ɓɛɛ. Ka naa weɓe kɔ, wu shing ri, ri nwang ka nyaa zɔɔ. 
EPH.2.16	Ka vɔrɔ ɓɔɔ Yeesɔ Kirisi vɔ ka yuu laa, wukɔ ningsi jĩng ɓɔɔ bɛ̀ɛ́ ri shing nɛɛ zɔɔ kpang ɓɛɛ. Zɔ̃ng zang ziti keɓe, Yeesɔ ɓakɛ ri yuu nɛɛ bii laa ɓɔɔ zang ɓáa wu naa kagn ɓɛɛ, a sũuru ri tɔkn nɛɛ Laa. 
EPH.2.17	A Kirisi arɛ, naa kɔɔ zang piti Ruu Tɔ̃ɔ ɓɔɔ shingnɛ zang ri nwang ka nyaa zɔɔ ɓɛɛ. Kɔɔ nɔɔ ɓɔɔ nɔɔ zang Isirela kpang ɓɛɛ, ɓɔɔ bɛ̀ɛ́ nɔɔ naabm nɛɛ Laa kpang ɓɛɛ, a ti kɔɔ zang Yahudi ɓɔɔ ri ɓarɛ naabm nɛɛ wu ɓɛɛ jong. 
EPH.2.18	Nɛɛ bii Yeesɔ Kirisi, ruu nandon ruu walɛ gbalang anang ka tĩng Daa nɛɛ bii Suru gbete keɓe.
EPH.2.19	Ka ruu nɔngkɔ, nɔɔ ɓɔɔ nɔɔ zang Isirela kpang, nɔɔ tɔ̀ɔ́ zang zanti, a ɓɔɔ zang koolaa ɓɔɔgn kpang. Nɔɔ manɛ zang gbete nɛɛ zang Laa, Daa manɛ kaa gbete, wukɔ Laa. 
EPH.2.20	Nɔɔ nwang manɛ naa gãa ɓɔɔ zang mãa ɓɛɛ, a zang shonang Yeesɔ nɛɛ zang nyaa shonang Laa, rikɔ ɓarɛ kaa doo gãa ɓɔɔ zang loo ka tipi ɓɛɛ. Yeesɔ Kirisi nɛɛ yuu ɓiɓɛ, ɓi kaa tari ɓɔɔ yiti gãa ɓɛɛ. 
EPH.2.21	Kpanti Yeesɔ kɔ yiti gãa bìí dɔ̃ɔ gbete, a gãa bii bangnɛ, wu raa Gãa tɔ̃ɔ Laa ka bii ɓiɓɛ. 
EPH.2.22	Zang mãa nɔɔ kana jong ka bii ɓiɓɛ nɔng gbete, tɔ̀ɔ, nɔ́ɔ raa gãa ɓɔɔ Laa nwàng kagn nɛɛ bii Suru ɓiɓɛ ɓɛɛ.
EPH.3.1	Ka ruu vuu keɓe kɔ, n gàá Laa, nkɔ Bulu ɓɔɔ zang mã m ka sãa ka ruu Yeesɔ Kirisi, ka ruu manɛ, zang ɓɔɔ ri zang Isirela kpang ɓɛɛ. 
EPH.3.2	Niizang, n zi tɔ nɔɔ tãa naa ɓɔɔ Laa a m shonang keɓe tɔ nɛɛ n palɛ, tɔ̀ɔ, wu nwàng nɔɔ tɔ̃ɔ kati. 
EPH.3.3	Laa nwàngsɛ̀ m vuu ɓɔɔ wu mangnɛ, a waasɛ kaa tɔ ɓɛ̀ɛ́ tɔ ka rɔ̃kɔnang. (N bee vuu tɔ ka yuu vuu keɓe, a kaa tɔ̀ɔ́ dɔɔli kpang, 
EPH.3.4	naa nɔɔ gã vuu ɓɔɔ n bee ɓɛɛ, nɔɔ zi vuu ɓɔɔ n zirɛ ka yeti vuu ɓɔɔ zang waasɛ katɔ ka yuu Kirisi katɔ.) 
EPH.3.5	Ka tĩng tɛ̃ɛ tɛ̃ɛ, zang tusu rɛɛ shɔnzang vuu ɓɔɔ zang waasɛ katɔ keɓe kpang, a kãntang keɓe Laa nwàngsɛ̀ rɛɛ zang shonang Yeesɔ ɓɔɔ shi kpang ka bii ɓarɛ kpang, nɛɛ rɛɛ zang nyaa shonang ɓiɓɛ tɔ nɛɛ bii Suru ɓiɓɛ. 
EPH.3.6	Vuu waasɛnang keɓe, ɓi ka wukɔ, nɛɛ bìí Ruu Tɔ̃ɔ Laa, Laa shingnɛ zang ɓɔɔ ri zang Isirela kpang, ri nwang wujɛ Daa kaa jong nɛɛ zang Isirela. Ri nandon ri nwang kaa gbete ka nyaa ɓɔɔ Laa a nɛɛ bìí Yeesɔ Kirisi ɓɛɛ.
EPH.3.7	Laa shing m nɛɛ n nwang zang shonang ɓɔɔ kɔɔ zang Ruu Tɔ̃ɔ, nɛɛ bìí vuu tɔ̃ɔ ɓɔɔ wu a m ɓɛɛ. Laa a m vuu tɔ̃ɔ keɓe nɛɛ naa vuu palɛnang ɓiɓɛ. 
EPH.3.8	Nkɔ ɓɔɔ n daa doo rɛɛ zang Laa ɓɔɔ ri daa doo rɛɛ zang nimbang kpang. Laa a kaa dòo nkɔ gbalang nɛɛ n daa kɔɔ zang ɓɔɔ zang Isirela kpang, Ruu Tɔ̃ɔ ɓɔɔ ka yuu tĩnang ɓɔɔ zang gãsɛ nɛɛ vuu ɓɔɔ kpang, ɓɔɔ zang walɛ nɛɛ bìí Yeesɔ Kirisi ɓɛɛ. 
EPH.3.9	Ń ti shing zang piti ri zi naa ɓɔɔ zang naa palɛ shonang nɛɛ vuu ɓɔɔ Laa mang ka yeti a wàasɛ̀ zang katɔ ɓɛɛ. Laa ɓɔɔ wukɔ mãa vuu piti wáasɛ́ vuu keɓe doo tɛ̃ɛ tɛ̃ɛ. 
EPH.3.10	Kasɛ nɛɛ ka koo jaa knti keɓe, wu tusu rɛɛ kpanti, nɛɛ rɛɛ zang bang, zũnang ɓiɓɛ naa ɓɔɔ nwang ka bm bm ɓɛɛ, nɛɛ bii zang ɓɔɔ ri dũng wu ɓɛɛ. 
EPH.3.11	Laa palɛ vuu keɓe ka doo vuu ɓɔɔ wu mang dòo tɛ̃ɛ tɛ̃ɛ ɓɛɛ. A walɛ gbalang ɓɔɔ wu palɛ vuu ɓɔɔ wu mang keɓe kaa nɛɛ bii Kpanti ɓuru Yeesɔ Kirisi. 
EPH.3.12	Ka yuu ɓɔɔ ruu ɓakɛ nɛɛ wu, a ɓɔɔ danggn ɓɔɔ ruu shing ka bii ɓiɓɛ, ruu daa katɔ ka tĩng Laa, bii zaa ruu kpang. Zang ɓɔɔ ti zãa ruu kpang. 
EPH.3.13	Ka ruu nɔngkɔ, n gaa nɔɔ, nɔ́ɔ yaa gn naa ka ruu jĩng ɓɔɔ n dang ka ruu manɛ ɓee kpang. Jĩng dannang mɛɛ keɓe kɔ, a nɔɔ bannang.
EPH.3.14	Ka ruu vuu keɓe kɔ, n tàng nɛɛ gutu ka tĩng Daa ɓuru 
EPH.3.15	ɓɔɔ zang ɓɔɔ ri shing danggn tɔ nandon, ka lapa nɛɛ koo keɓe, ri walɛ nung ɓarɛ ka bii ɓiɓɛ ɓɛɛ. 
EPH.3.16	N gàá Laa ka ruu tɔ̃ɔ ɓiɓɛ ɓɔɔ bang dɔɔli ɓɛɛ, wu a nɔɔ naa vuu palɛnang nɛɛ bii Suru ɓiɓɛ, tɔ̀ɔ, nɔɔ walɛ kaka kaa yeti bii manɛ. 
EPH.3.17	Tɔ̀ɔ, Kirisi wu nwang kaa yeti manɛ ka ruu danggn ɓɔɔ nɔɔ shing ka bii ɓiɓɛ ɓɛɛ. N gaa Laa wu shingnɛ, nɔ́ɔ nwang naa laa ɓɔɔ dĩiri ɓiɓɛ yi naa tipi gbãng gbãng ka zɔɔ manɛ. Nɔ́ɔ ti nwang kaa naa gãa ɓɔɔ zang loo doo ɓiɓɛ ka yuu zɔɔ kasɛnang ɓɛɛ. 
EPH.3.18	Tɔ̀ɔ, nɔ̀ɔ nɛɛ zang Laa nimbang nandon, nɔ́ɔ zi naa ɓɔɔ zang kasɛnang Yeesɔ Kirisi bangnɛ. Bangnɛ ɓa ɓɔɔ zang kɔɔ nɛɛ nyaa katɔ ɓɛɛ. 
EPH.3.19	Nɔ́ɔ ti zi zang kasɛnang kɔ ɓa naa ɓɔɔ zang zi dĩiri ɓiɓɛ katɔ ɓee. Tɔ̀ɔ, vuu piti wu nwang kaa bii manɛ nyaa kiiri.
EPH.3.20	Zang wu dɔɔ Laa ɓɔɔ zunung ɓɔɔ wu pàlɛ́ ruu vuu ɓa ɓɔɔ ruu gaa wu, a ruu ti rɛ̃rɛ katɔ ɓɛɛ. Pálɛ̀ nɛɛ bii naa vuu palɛnang ɓiɓɛ, ɓɔɔ ruu palɛ shonang nɛɛ mani ɓɛɛ. 
EPH.3.21	Zang ri a wu bannang ka bii zang ɓɔɔ ri dũng wu ɓɛɛ, nɛɛ bii Yeesɔ Kirisi. Zang ri palɛ nɔngkɔ sasak, zang yaa kpang dòndòng. Nɔngkɔ.
EPH.4.1	Ka ruu nɔngkɔ, ǹ ɓɔɔ, zang mã m ka sãa ka ruu ɓɔɔ ǹ palɛ Kpanti Yeesɔ shonang ɓɛɛ, n kɔ̀ɔ́ nɔɔ, nɔɔ nwang nwannang ɓɔɔ daa naa nyaa ɓaanang ɓɔɔ Laa ɓàa nɔɔ ɓɛɛ. 
EPH.4.2	Nɔ́ɔ tuu yuu manɛ kpang, nɔ́ɔ palɛ vuu hakaka kpang, nɔ́ɔ ti mã danggn nɛɛ zɔɔ diki diki. Nɔɔ tusu zɔɔ naa ɓɔɔ nɔɔ kasɛ zɔɔ ɓɛɛ, ka naa ɓɔɔ nɔɔ yi zɔɔ naa ka bii ɓɛɛ. 
EPH.4.3	Nɔɔ pálɛ́ vuu ɓɔɔ nɔɔ zunung katɔ piti, nɔ́ɔ shingnɛ yuu kpalɛnang ɓɔɔ Suru Laa shing nɔɔ nɛɛ nɔ́ɔ kpalɛ, wu tántɛ̀ kpang. Nɔɔ ɓakɛ yuu gbete ka nwannang ɓɔɔ nɔɔ nwang ka nyaa zɔɔ ɓɛɛ. 
EPH.4.4	Zang ɓɔɔ ri shing danggn tɔ ka bii Laa, ri kaa bii gbete, a Suru Laa ti gbete, naa ɓɔɔ gn shinnang ɓɔɔ Laa ɓaa nɔɔ nyaa ka ruu ɓiɓɛ ti doo gbete kɔ ɓɛɛ. 
EPH.4.5	Kpanti ɓuru ɓi gbete, danggn shinnang ti gbete, a batizima doo gbete kɔ. 
EPH.4.6	Laa ɓi gbete, wukɔ Daa zang piti. Wukɔ kpanti zang piti, ti palɛ shonang nɛɛ naa zang piti, ti kagn bii zang piti.
EPH.4.7	Zang pàlɛ̀ ruu tɔ̃ɔ ka doo vuu ɓɔɔ Yeesɔ Kirisi basɛ zang ɓu ɓɛɛ. Á zang naa, nɛɛ zang ri palɛ vuu ka zɔ̃ng zɔ̃ng. 
EPH.4.8	Naa ɓɔɔ zang bee ka yeti labeenang Laa ɓɛɛ nɛɛ,
EPH.4.8	“Ka ɓɔɔ wu daa ka lapa kpala kpala ɓɛɛ,
EPH.4.8	yiki zang ɓɔɔ ri shing jĩng nɛɛ wu kpang a,
EPH.4.8	daa nɛɛ ri naa ɓɔɔ zang yiki zang ka
EPH.4.8	nyaa sĩiri ɓɛɛ, a alɛ zang ɓiɓɛ vuu ka zɔ̃ng zɔ̃ng.”
EPH.4.9	Zang ɓaa ɓu vi kãntang nɛɛ, “Daa ka lapa” viya? Zang tɔɔ ɓɔɔ daa ka tipi dii shɔɔnang kpala kpala ɓɛɛ. 
EPH.4.10	Ka ruu nɔngkɔ, zang ɓɔɔ daa ka tipi dii, ɓi wukɔ daa doori ka lapa kpala kpala, tɔ̀ɔ, wu nwáng kaa nɔng ɓɔɔ ka koo keɓe nandon. 
EPH.4.11	Wukɔ alɛ shɔnzang vuu Suru. Zɔ̃̀ng zang ɓɔɔ nɛɛ ri nwang zang shonang ɓiɓɛ. Zang ɓɔɔ nɛɛ ri nwang zang nyaa shonang Laa. Zang ɓɔɔ nɛɛ ri nwang ɓarɛ zang ɓɔɔ ri rakɛ, ri kɔɔrɔ zang Ruu Laa ɓɛɛ. A shing zang ɓɔɔ nɛɛ ri ɓarɛ kaa zang ɓɔɔ ri gãng jĩng ka zang Laa ɓɛɛ. A zang ɓɔɔ nɛɛ ri ɓarɛ zang ɓɔɔ ri tusu zang vuu ɓɛɛ. 
EPH.4.12	Pálɛ̀ vuu keɓe nɛɛ tɔ̀ɔ zang ɓɔɔ ri dũng Laa ri kpalɛ bii ka ruu shonang ɓɔɔ ri naa shòng zang ɓɛɛ. Tɔ̀ɔ ri shingnɛ, zang ɓɔɔ ri shing danggn tɔ ka bii Yeesɔ Kirisi, ri zũng danggn kati. 
EPH.4.13	Ka ruu weɓe kɔ, ruu nandon ruu naa nwang nɔɔ gbete ka danggn ɓɔɔ ruu shing ka bii Jaa Laa ɓɛɛ, a ɓɔɔ ti ka naa ɓɔɔ ruu zì Jaa Laa ɓɛɛ. Tɔ̀ɔ, ruu naa zũng danggn kati, naa Kirisi, tɔ̀ɔ ruu nwang kaa naa wu dɔ̃ɔ gbete.
EPH.4.14	Tɔ̀ɔ ruu nwàng kaa tɔ̀ɔ́ naa wujɛ ɓɔɔ zang ráarɛ̀ ri yuu, nɛɛ vuu ɓɔɔ zang ɓɔɔ ri nwãarɛ zang, ri tusu ɓɛɛ kpang. Zang sèé keɓe, ri shing zang, zang ri palɛ vuu shi kpang nɛɛ zũnang ɓɔɔ ri nwangsɛ nɛɛ yeti ɓarɛ ɓɛɛ. 
EPH.4.15	Rúu ràngkɛ̀ ruu ɓɔɔ niizang ɓɔɔ tusu nɛɛ rùu kasɛ zɔɔ katɔ ɓɛɛ kɔ jong, tɔ̀ɔ, ruu báng kaa vuu piti, ka bii Yeesɔ Kirisi ɓɔɔ wukɔ zang bang ɓuru ɓɛɛ. 
EPH.4.16	Yeesɔ Kirisi kɔ zang bang zang ɓɔɔ ri dũng wu, ɓɔɔ ri nwang kaa naa bii ɓiɓɛ ɓɛɛ. Bii keɓe, Yeesɔ kɔ yiti nɔng gbete, a shing vuu ɓɔɔ ka bii piti ri palɛ shonang tɔ̃ɔ tɔ̃ɔ. Ka ɓɔɔ bii keɓe bangkɛ, wu lakɛ ka naa ɓɔɔ ri kasɛ ruu zɔɔ ɓɛɛ.
EPH.4.17	N kɔɔ vuu keɓe nɛɛ nung Kpanti Yeesɔ, n ti shaarɛ nɔɔ nyaa. Nɔ́ɔ nwàng nwannang manɛ tɔ̀ɔ́ naa zang ɓɔɔ ri zi Laa kpang, kpang. Zang ɓɔɔ rɛ̃rɛnang ɓarɛ daa naa ɓi kpang tɔ̃ɔri ɓɛɛ. 
EPH.4.18	Zang ɓɔɔ yeti ɓarɛ tɔ̀ɔ katɔ ɓɛɛ. Zang basɛ ri ɓarɛ tɔ, nɛɛ suru bii ɓɔɔ Laa a zang ɓɛɛ. Yeti ɓarɛ zi vuu gn kpang, ka ruu ɓɔɔ, ri taarɛ yuu dɔɔli ɓɛɛ. 
EPH.4.19	Yusɛ̃ɛ tuu ri takpang tingkiring. Ri shing yuu ɓarɛ ɓi kaa vuu shi kpang palɛnang. Ri palɛ zɔ̃ng vuu sãnsãnrãng nandon, ri làabìi vuu ɓɔɔ bii ɓarɛ kasɛ ɓɛɛ palɛnang.
EPH.4.20	Wee wu vuu ɓɔɔ zang kpɛ̃ɛrɛ nɔɔ ka yuu Yeesɔ Kirisi kɔ kpang. 
EPH.4.21	Niizang, nɔɔ tãa ruu katɔ ka yuu ɓiɓɛ, nɔɔ zang ɓɔɔ dũng wu nɛɛ yeti gbete ɓɛɛ. Zang ti tusu nɔɔ vuu ɓɔɔ niizang katɔ ka yuu Yeesɔ. 
EPH.4.22	Ka ruu nɔngkɔ, nɔɔ yaa vuu ɓeleng ɓɔɔ bii manɛ kasɛ ɓɛɛ ta, ɓɔɔ shing nɔɔ, nɔɔ nwang naa ɓɔɔ nɔɔ nwang ɓɛɛ. Vuu ɓɔɔ nwãarɛ nɔɔ katɔ, ɓɔɔ nɔɔ kasɛ ɓɛɛ, bɛ̀ɛ́ lasɛ bii manɛ kana. 
EPH.4.23	Suru Laa wu risi yeti manɛ nɛɛ rɛ̃rɛnang manɛ wu nwang shɔɔ dɔ̃ɔ gbete. 
EPH.4.24	Wu shing nɔɔ, nɔɔ nwang shɔɔ. Bɛɛ zang mãa nɔɔ nɛɛ nɔɔ nwáng manɛ naa Laa, ka ruu nɔngkɔ, nɔɔ palɛ vuu ɓɔɔ wu tãa tĩnang ɓɛɛ, nɔ́ɔ ti nwang nwannang tɔ̃ɔ ɓɔɔ vuu shi kpang ka bii manɛ kpang ɓɛɛ.
EPH.4.25	Ka ruu nɔngkɔ, zang ɓu wu suu sèé takpang, nɔɔ kɔɔ rɛɛ ɓaazung ɓɔɔ ri dũng doo Laa kɔ, ruu ɓɔɔ niizang, ka ruu ɓɔɔ, ruu ɓuru kaa zang zɔɔ ka bii Yeesɔ ɓɛɛ. 
EPH.4.26	Yeti ɓaaɓɛ nɛɛ lasɛ tɔ, mɔɔ yaayi wu shing mɔɔ, mɔɔ palɛ vuu shi kpang, kpang. Mɔɔ ti nwang nɛɛ yeti ɓɔɔ lasɛ mɔɔ keɓe, laa wu hãa nyaa nɛɛ mani kpang. 
EPH.4.27	Mɔɔ puu Sheetang gbalang kpang.
EPH.4.28	Zang ɓɔɔ bɛ̀ɛ́ shɔngɓɔ wu yaa vuu ɓɔɔnang ta, wu gaayu shonang ɓɔɔ tɔ̃ɔ palɛnang ta nɛɛ naa ɓiɓɛ. Tɔ̀ɔ, wu walɛ vuu ɓɔɔ wu yi zang ɓɔɔ vuu ka naa ɓarɛ kpang naa ka bii. 
EPH.4.29	Nɔ́ɔ rangkɛ yee sãnsãnrãng takpang. Nɔɔ ráng kaa yee ɓɔɔ yi zang naa katɔ ka bii ɓɛɛ, zɔ̃ng yee ɓɔɔ shing zang, zang bangnɛ ka doo vuu ɓɔɔ zang kasɛ ɓɛɛ. Tɔ̀ɔ, vuu ɓɔɔ mɔɔ kɔɔ ɓɛɛ wu nwàng zang ɓɔɔ ri tãa mɔɔ vuu tɔ̃ɔ kati. 
EPH.4.30	Nɔ́ɔ lasɛ Suru Laa yeti kpang, ka ruu ɓɔɔ, Suru Laa kɔ tusu nɛɛ nɔɔ manɛ zang Laa ɓɛɛ. Suru keɓe kɔ tusu zang nɛɛ diki a ditɔ, ɓɔɔ Laa naa ta yuu manɛ ɓɛɛ.
EPH.4.31	Nɔ́ɔ yiti zang ɓɔɔ ka yeti kpang, gnvɔ wu shàa nɔɔ nɛɛ zang ɓɔɔ kpang, mɔɔ lasɛ yeti nɛɛ zang ɓɔɔ kpang, nɔ́ɔ rangkɛ yee shi kpang ka yuu zang ɓɔɔ kpang. Nɔ́ɔ rɛ̃rɛ rɛ̃rɛnang ɓɔɔ shing nɔɔ, nɔɔ bɛ̃ɛ zang kpang tingkiring. 
EPH.4.32	Nɔɔ pàlɛ̀ zang tɔ̃ɔ kɔ jong, gn zɔɔ wu ti kɔng nɔɔ katɔ. Nɔɔ yaa zɔɔ gbalang vuu shi kpang ɓɔɔ nɔɔ palɛ zɔɔ katɔ, naa ɓɔɔ Laa yàa nɔɔ gbalang nɛɛ bii Yeesɔ ɓɛɛ.
EPH.5.1	Wee nɔɔ kaa wujɛ Laa, ɓɔɔ Laa kasɛ nɔɔ dɔɔli ɓee, nɔɔ nwáng nwannang naa ɓɔɔ Laa nwàng ɓɛɛ. 
EPH.5.2	Nɔɔ nwáng nwannang zɔɔ kasɛnang, naa ɓɔɔ Yeesɔ Kirisi kasɛ ruu ɓuru, a á yuu ɓiɓɛ nɛɛ zang nyɔ wu vɔrɔ ka ruu ɓuru ɓɛɛ. Suru bii ɓiɓɛ keɓe, ɓɔɔ wu a Laa, nwang kaa naa vuu ɓɔɔ á sɛ̃ɛ tɔ̃ɔ, ɓɔɔ zang dɔ̀ɔ́ Laa, a shingnɛ Laa tãa tĩnang ɓɛɛ.
EPH.5.3	Wee nɔɔ kaa zang Laa ɓee, zang wu kɔɔ kpang nɛɛ nɔɔ rooro nɛɛ wujɛ soro kpang, nɛɛ nɔɔ palɛ naa doo zɔ̃ng dũndũng kiya kpang, nɛɛ nɔɔ shing jĩng ka vuu zang ɓɔɔ kpang. 
EPH.5.4	Nɔ́ɔ ti rangkɛ nyaa shoko nɛɛ yee sãnsãnrãng takpang. Nɔɔ zã̀a manɛ Laa kɔ jong. 
EPH.5.5	Ǹ kàsɛ̀ nɛɛ nɔ́ɔ zi vuu keɓe waasɛ̃. Zang ɓɔɔ palɛ dũndũng, ɓɔɔ rɛ̃rɛnang ɓiɓɛ ti kalang kalang kpang, ɓɔɔ ti shing jĩng ka vuu zang, naa daa nɔng ɓɔɔ Yeesɔ Kirisi roo kpanti kagn nɛɛ Laa ɓɛɛ kpang. Ka ruu ɓɔɔ rɛɛ vuu keɓe dàa wu ka yeti, ɓa ɓɔɔ wu palɛ vuu ɓɔɔ Laa kasɛ ɓɛɛ. 
EPH.5.6	Zang ɓɔɔ wu nwãarɛ nɔɔ nɛɛ nyaa shoko kpang. Ɓi ka ruu rɛɛ vuu shi kpang keɓe kɔ, gnvɔ shaa Laa nɛɛ zang ɓɔɔ ri dũng nyaa ɓiɓɛ kpang ɓɛɛ. 
EPH.5.7	Nɔ́ɔ kpálɛ̀ yuu nɛɛ zɔ̃ng zang ɓɔɔ ri palɛ rɛɛ shi kpang keɓe kpang. 
EPH.5.8	Ɓeleng bɛ̀ɛ́ nɔɔ nwang ka nɔng ɓɔɔ tɔ̀ɔ katɔ ɓɛɛ, a wee nɔɔ raa zang Kpanti Yeesɔ tɔ ɓee, nɔɔ manɛ kaa nɔng ɓɔɔ yakɛ katɔ ɓɛɛ. Ka ruu nɔngkɔ, nɔɔ nwang nwannang manɛ kaa naa zang ɓɔɔ ri ɓarɛ kaa zang nɔng ɓɔɔ yakɛ katɔ ɓɛɛ. 
EPH.5.9	Ka ruu ɓɔɔ, ɓi nɔng yakɛnang kɔ nwangsɛ vuu piti ɓɔɔ tɔ̃ɔ, nɛɛ ɓɔɔ waasɛ̃, nɛɛ ɓɔɔ niizang ɓɛɛ. 
EPH.5.10	Nɔɔ kãa vuu ɓɔɔ shing Kpanti Yeesɔ tãa tĩnang ɓɛɛ. 
EPH.5.11	Ruu manɛ wu hãa ɓi kagn nɛɛ vuu ɓɔɔ daa naa palɛnang kpang, ɓɔɔ zang palɛ ka nɔng ɓɔɔ tɔ̀ɔ katɔ ɓɛɛ kpang. Nɔɔ nwangsɛ vuu ɓɔɔ naa weɓe katɔ ka dalɛ kɔ jong. 
EPH.5.12	Naa zang rang yee ka yuu vuu ɓɔɔ zang keɓe ri palɛ̀ ka nɔng ɓɔɔ tɔ̀ɔ katɔ, ɓi vuu yusɛ̃ɛ. 
EPH.5.13	Nɔng ɓɔɔ yakɛ katɔ, tùsú zang naa ɓɔɔ vuu keɓe nwàng ɓɛɛ. 
EPH.5.14	Ka ruu ɓɔɔ, vuu ɓɔɔ zang zi katɔ piti, nwang ɓi naa nɔng yakɛnang ɓɛɛ. Ka ruu nɔngkɔ, zang kɔɔyi nɛɛ,
EPH.5.14	“Hingsi jĩng, zang ɓɔɔ roo
EPH.5.14	katɔ ɓɛɛ, a mɔɔ yupaa
EPH.5.14	ka vɔrɔ, Kirisi wu yakɛ nɔng
EPH.5.14	ka yuu ɓaaɓɛ.”
EPH.5.15	Ka ruu nɔngkɔ, nɔɔ gãng jĩng ka nwannang manɛ waasɛ̃. Nɔ́ɔ nwàng wu naa shoko kpang, nɔɔ nwáng naa zang ɓɔɔ ri zũng katɔ ɓɛɛ. 
EPH.5.16	Naa nɔɔ walɛ gbalang vuu palɛnang, nɔɔ palɛ vuu bìí waasɛ̃, ka ruu ɓɔɔ, rɛɛ diki keɓe, shi ɓi takpang ɓɛɛ. 
EPH.5.17	Nɔ́ɔ nwàng wu naa shoko kpang, nɔɔ kãa manɛ gbalang ɓɔɔ nɔɔ zi vuu ɓɔɔ Laa nɛɛ nɔɔ pálɛ́ ɓɛɛ.
EPH.5.18	Nɔ́ɔ yaa sàa wu si nɔɔ kpang, lasɛ nɔɔ katɔ. Nɔɔ yaa Suru Laa kɔ jong wu nwang ka yeti manɛ. 
EPH.5.19	Nɔɔ rang zɔɔ yee nɛɛ soo ɓɔɔ nɔɔ dɔɔ Kirisi nɛɛ mani ɓɛɛ, nɛɛ soo ɓɔɔ nɔɔ zãa wu nɛɛ mani, a ɓɔɔ nɛɛ soo ɓɔɔ Suru Laa kpɛ̃ɛrɛ zang ɓɛɛ. Nɔɔ gaa soo, nɔ́ɔ dɔɔ Kirisi ka yeti manɛ. 
EPH.5.20	Nɔ́ɔ zãa Daa ɓuru Laa diki diki, ka ruu vuu piti, nɛɛ nung Kpanti Yeesɔ Kirisi.
EPH.5.21	Nɔɔ ɓáa shoo ka nyaa zɔɔ ka ruu bannang ɓɔɔ nɔɔ a Kirisi ɓɛɛ.
EPH.5.22	Zang soro ɓɔɔ zang gee nɔɔ katɔ ɓɛɛ, nɔɔ ɓáa shoo ka nyaa varɛ manɛ naa ɓɔɔ nɔɔ ɓaa ka nyaa Kpanti Yeesɔ ɓɛɛ. 
EPH.5.23	Ka ruu ɓɔɔ, varɛ wukɔ zang bang ka yuu soro ɓiɓɛ, naa ɓɔɔ Yeesɔ Kirisi zang bang ka yuu zang ɓɔɔ ri dũng wu ɓɛɛ. A Yeesɔ Kirisi kɔ ta yuu zang ɓɔɔ ri dũng wu, ɓɔɔ ri nwang ɓarɛ naa bii ɓiɓɛ ɓɛɛ. 
EPH.5.24	Ka ruu nɔngkɔ, zang soro ɓɔɔ zang gee nɔɔ katɔ ɓɛɛ, nɔɔ ɓáa shoo ka nyaa varɛ manɛ ka vuu piti, naa ɓɔɔ zang ɓɔɔ ri dũng Yeesɔ Kirisi ri ɓaa shoo ka nyaa ɓiɓɛ ɓɛɛ.
EPH.5.25	Varɛ, nɔɔ kàsɛ́ soro manɛ naa ɓɔɔ Yeesɔ Kirisi kàsɛ̀ zang ɓɔɔ ri dũng wu, a á zang yuu ɓiɓɛ, nɛɛ zang nyɔ wu vɔrɔ ka ruu ɓarɛ ɓɛɛ. 
EPH.5.26	Nɛɛ tɔ̀ɔ, wu shing ri, ri nwang zang Laa nɛɛ naa vuu palɛnang ruu ɓiɓɛ, ka knti ɓɔɔ wu sɔɔ ri tɔ nɛɛ mii ɓɛɛ. 
EPH.5.27	Kirisi palɛ vuu keɓe nɛɛ tɔ̀ɔ, zang ɓɔɔ ri dũng wu, ri nwang kaa zang ɓɔɔ ri shi dɔɔli, kalang kalang, shi kpang kagn bii ɓarɛ kpang ɓɛɛ. Vuu ɓɔɔ ti luku ri ka bii kpang, bii ɓarɛ ti gɔ́ɔrɔ̀ kpang, a vuu shi kpang ti kagn bii ɓarɛ kpang. 
EPH.5.28	Varɛ ri wu kàsɛ̀ soro ɓarɛ katɔ naa ɓɔɔ ri kasɛ bii ɓarɛ ɓɛɛ. Varɛ ɓɔɔ kasɛ soro ɓiɓɛ, kasɛ ɓi yuu ɓiɓɛ. 
EPH.5.29	(Zang ɓɔɔ bɛ̃ɛ bii ɓiɓɛ ɓi gngn kpang. A bii ɓiɓɛ ɓi vuu shaanang kɔ jong, wu gãng jĩng kagn waasɛ̃, naa ɓɔɔ Yeesɔ Kirisi gãng jĩng ka zang ɓɔɔ ri dũng wu ɓɛɛ. 
EPH.5.30	Ka ruu ɓɔɔ, ruu ɓuru ka teteng zang ɓɔɔ ri dũng wu, ɓɔɔ rikɔ nwang kaa naa vuu ɓɔɔ ri ka bii ɓiɓɛ ɓɛɛ.) 
EPH.5.31	Naa ɓɔɔ zang bee ka yeti Labeenang Laa ɓɛɛ nɛɛ, “ka ruu vuu keɓe kɔ, zang varɛ yaa daa ɓiɓɛ nɛɛ nàá ɓiɓɛ, ri gee zɔɔ nɛɛ ɓeeso, ri ziti keɓe, ri nwang kaa naa shɔnzang gbete.” 
EPH.5.32	Ruu niizang ɓɔɔ bang, ɓɔɔ ruu keɓe nwangsɛ kagn, n zirɛ, zang rang yee ɓi ka yuu Kirisi nɛɛ zang ɓɔɔ ri dũng wu ɓɛɛ. 
EPH.5.33	Zang ráng nɔkɔ ruu keɓe jong. Varɛ ɓu wu kasɛ ɓeeso naa ɓɔɔ wu kasɛ yuu ɓiɓɛ ɓɛɛ, a soro ɓu wu seng ɓeevɛ katɔ.
EPH.6.1	Wujɛ, nɔɔ ɓaa shoo ka nyaa zang ɓɔɔ ri yiki nɔɔ ɓɛɛ, ka Ruu Laa. Wee vuu ɓɔɔ dàa náa palɛnang katɔ ɓɛɛ.
EPH.6.2	Nyaa ɓɔɔ zang dangnɛ nɛɛ, “A daaɓɛ nɛɛ naaɓɛ bannang katɔ,” wukɔ shɔɔnang ka teteng nyaa ɓɔɔ Laa dangnɛ, ɓɔɔ Laa gisi nyaa anang kagn ɓɛɛ nɛɛ, 
EPH.6.3	“Tɔ̀ɔ, vuu piti wu nwàng mɔɔ kaa tɔ̃ɔ, diki ɓaaɓɛ wu bee kati ka koo.”
EPH.6.4	Zang ɓɔɔ ri yiki wujɛ ɓɛɛ, nɔ́ɔ pálɛ̀ wujɛ manɛ vuu ɓɔɔ shing ri, yeti ɓarɛ wu làsɛ́ ɓɛɛ kpang. Nɔɔ hingti ri, ri bang ka naa ɓɔɔ zang ɓɔɔ ri dũng Laa ri mangkɛ wujɛ, a ri ti kpɛ̃ɛrɛ ri ruu ɓɛɛ.
EPH.6.5	Jaafoo, nɔɔ dũng nyaa dabang gãa manɛ katɔ. Nɔɔ seng ri, nɔ́ɔ ti kaa vɔrɔ ɓarɛ gbãng gbãng. Nɔɔ palɛ vuu keɓe nɛɛ yeti gbete, naa nɔɔ shòng kaa Kirisi. 
EPH.6.6	Nɔ́ɔ zi wu jĩng ɓarɛ, nɔ́ɔ pálɛ́ vuu keɓe kpang, tɔ̀ɔ, ri dɔɔ nɔɔ kati ɓɛɛ kpang. Nɔɔ palɛ vuu ɓɔɔ Laa kasɛ ɓɛɛ, nɛɛ yeti manɛ nandon, ka ruu ɓɔɔ, nɔɔ manɛ jaafoo Yeesɔ Kirisi ɓɛɛ. 
EPH.6.7	Nɔɔ palɛ shonang jaafoo manɛ nyaa tabɛ̀ɛ́ kɔ shɛ̃ɛning. Nɔ́ɔ ti palɛ naa ɓɔɔ nɔɔ shǒng Kpanti Yeesɔ ɓɛɛ, wu naa ɓɔɔ nɔɔ shǒng shɔnzang kpang. 
EPH.6.8	Danggn wu ning nɔɔ kpang, kpanti naa sɔɔrɔ zang ɓu doo ditɔ, jaafoo nɛɛ zang ɓɔɔ ri jaafoo kpang ɓɛɛ, ka ruu tɔ̃ɔ ɓɔɔ zang ɓu palɛ ɓɛɛ.
EPH.6.9	Dabang gãa, nɔɔ nwang doo nɔngkɔ nɛɛ jaafoo manɛ. Nɔ́ɔ kɔɔ ri vuu ɓɔɔ hing ri bii manɛ anang kpang. Danggn wu ning nɔɔ kpang, dabang gãa manɛ ɓɔɔ wukɔ ti ɓɔɔ ɓarɛ ɓi gbete ka lapa. Zang ɓɔɔ jɛ̃̀ɛ ruu ɓi jong gn dang gbete kpang ɓɛɛ.
EPH.6.10	N di nyaa kaa nɛɛ ruu keɓe, naa vuu palɛnang Kpanti Yeesɔ wu shing nɔɔ, nɔ́ɔ shii nɛɛ kaka ka yuu ruu gn kɔ nɔɔ shing ka bii ɓiɓɛ ɓee. 
EPH.6.11	Nɔɔ hãlɛ vuu waa sĩiri tanang Laa, ɓɔɔ Laa a nɔɔ nandon, tɔ̀ɔ, nɔɔ shi bang kaa nɛɛ mani ka ɓɔɔ Sheetang naa kãa gbalang ɓɔɔ wu nwãarɛ nɔɔ nɛɛ vuu shi kpang ɓɛɛ. 
EPH.6.12	Ka ruu ɓɔɔ, ruu gáa nyaa wu nɛɛ shɔnzang kpang ɓɛɛ. Ruu gaa nyaa ɓuru nɛɛ rɛɛ suru ɓɔɔ yeti ɓarɛ shi kpang, ɓɔɔ ri ka lapa ɓɛɛ, a ɓɔɔ kaa nɛɛ rɛɛ naa vuu palɛnang, nɛɛ rɛɛ kpanti koo jaa knti keɓe ɓɔɔ tɔ̀ɔ katɔ ɓɛɛ. 
EPH.6.13	Ka ruu nɔngkɔ, nɔɔ sèe vuu waa sĩiri tanang Laa ta, tɔ̀ɔ diki ɓɔɔ shi kpang keɓe nɛ́ɛ a tɔ, nɔɔ shii bang kaa nɛɛ sheetang ka ɓɔɔ wu a nyaa gaanang nɛɛ nɔɔ ɓɛɛ. Nɔɔ nɛɛ gáa nyaa tɔ nɛɛ wu, nɔɔ nɛɛ shaa wu tɔ, nɔɔ shii kaa nɛɛ doo, ka nɔng manɛ gbãng gbãng.
EPH.6.14	Nɔɔ kpalɛ bii katɔ nɔ́ɔ shiiyi. Ruu ɓɔɔ niizang wu nwang naa guruji ɓɔɔ nɔɔ mã ka sang ɓɛɛ. Nwannang tɔ̃ɔ manɛ naa ɓɔɔ Laa kasɛ ɓɛɛ, wu nwang naa vuu ɓɔɔ nɔɔ zuu danggn nɛɛ mani ɓɛɛ. 
EPH.6.15	Bii ɓɔɔ nɔɔ kpalɛ nɛɛ nɔɔ daa kɔɔ zang Ruu Tɔ̃ɔ, ɓɔɔ shingnɛ yeti zang valɛ ɓɛɛ, wu nwang naa koodoo ka doo manɛ.
EPH.6.16	Nɔ́ɔ ti yaa danggn ɓɔɔ nɔɔ shing ka bii Laa ɓɛɛ, wu nwàng nɔɔ naa kãati diki diki. Nɔ́ɔ nɔ̀ɔ shɔ̀ng ɓɔɔ Sheetang, taka nɔɔ ɓɛɛ nɛɛ mani. 
EPH.6.17	Nɔɔ nɛɛ kasɛ tɔ, Laa nɛɛ ta yuu manɛ tɔ, nwang nɔɔ kaa naa wàálaa ɓɔɔ nɔɔ hãa ka yuu ɓɛɛ. Ruu Laa wu nwang nɔɔ ɓi kaa naa yere bang, ɓɔɔ Suru Laa a nɔɔ ɓɛɛ. 
EPH.6.18	Nɔɔ gaa Laa diki diki naa ɓɔɔ Suru Laa tusu nɔɔ ɓɛɛ. Nɔɔ gaa wu ka yuu vuu ɓɔɔ nɔɔ kasɛ ɓɛɛ nandon. Nɔɔ palɛ vuu keɓe nɔngkɔ, nɔ́ɔ lee kpang. Nɔ́ɔ ti gaa Laa diki diki ka ruu zang Laa nandon. 
EPH.6.19	A nɔ́ɔ gaa m Laa jong, wu hãa m ruu ka nyaa, n nɛɛ kpalɛ bii tɔ, nɛɛ n kɔɔ zang kaa ruu ɓɛɛ. Tɔ̀ɔ, n rang yee, n nwàngsɛ̀ zang ruu niizang ɓɔɔ zang waasɛ katɔ ka yuu Ruu Tɔ̃ɔ Laa ɓɛɛ, ń kaa vɔrɔ kpang. 
EPH.6.20	Zang shong m ka ruu Ruu Tɔ̃ɔ keɓe kɔ, a zang mã m ka sãa. Ka ruu nɔngkɔ, nɔɔ gaa m Laa, wu shingnɛ, n rang yee keɓe naa ɓɔɔ n kasɛ ɓɛɛ, n kaa vɔrɔ kpang.
EPH.6.21	Tikiku manzung ɓuru ɓɔɔ ruu kasɛ wu dɔɔli, ɓɔɔ ti palɛ Laa shonang nɛɛ yeti gbete ɓɛɛ, naa kɔɔ nɔɔ ruu ditɔ nandon ka yuu mɛɛ. Tɔ̀ɔ, nɔ́ɔ tãa naa ɓɔɔ n nwang ɓɛɛ. 
EPH.6.22	Ka ruu rúu keɓe kɔ, n shong wu ka bii manɛ, wu kɔɔ nɔɔ naa ɓɔɔ ruu nandon ruu nwang ɓɛɛ. Tɔɔ wu mã nɔɔ danggn kati.
EPH.6.23	N gaa Daa ɓuru Laa nɛɛ Kpanti ɓuru Yeesɔ Kirisi, ri shing rɛɛ manzung ɓuru, yeti ɓarɛ wu valɛ katɔ, ri kasɛ ruu zɔɔ, ri ti yi rɛɛ manzung ɓuru naa kagn, ri shing danggn. 
EPH.6.24	N gaa Laa nɛɛ wu pàlɛ̀ zang ɓɔɔ ri kasɛ Kpanti ɓuru Yeesɔ Kirisi gbãng gbãng tɔ̃ɔ.
PHP.1.1	Labeenang keɓe nɛɛ bii mɛɛ Bulu nɛɛ Timoti, ɓɔɔ ruu jaafoo Yeesɔ Kirisi ɓɛɛ. Ruu bèé nɔɔ, zang Laa nandon, ɓɔɔ nɔɔ shing danggn tɔ ka bii Yeesɔ Kirisi, ɓɔɔ nɔɔ ka gari Filipi ɓɛɛ. A ɓɔɔ nɔkɔ zang bang bang nɛɛ zang ɓɔɔ ri palɛ shonang ka ruu zang Laa ɓɛɛ. 
PHP.1.2	Ruu gàá Daa ɓuru Laa nɛɛ Kpanti ɓuru Yeesɔ Kirisi, ri pàlɛ̀ nɔɔ tɔ̃ɔ, ri ti shingnɛ yeti manɛ wu valɛ katɔ.
PHP.1.3	Diki diki n nɛɛ rɛ̃rɛ ruu manɛ tɔ, n zãa Laa mɛɛ ka ruu manɛ. 
PHP.1.4	Ka laa ɓɔɔ n gàá Laa piti ka yuu manɛ nandon, n tãa tĩnang dɔɔli. 
PHP.1.5	Ka ruu ɓɔɔ, nɔɔ yì m naa ka bii ka ɓɔɔ n kɔɔrɔ zang Ruu Tɔ̃ɔ Laa ɓɛɛ. Nɔɔ yì m naa kagn ka ɓɔɔ n gáayú ɓɛɛ, à nɛɛ mani kãntang keɓe. 
PHP.1.6	N yaa gn naa kpang, Laa ɓɔɔ gaayu shonang tɔ̃ɔ kaɓa ka yeti manɛ, naa hangsɛ shonang keɓe ditɔ ka diki ɓɔɔ Yeesɔ Kirisi naa jɛ̃ɛ zang ruu ɓɛɛ. 
PHP.1.7	Daa naa ɓɔɔ n rɛ̃rɛ zɔ̃ng rɛ̃rɛnang keɓe tɔ ka yuu manɛ nandon, ka ruu ɓɔɔ, n kasɛ ruu manɛ katɔ ka yeti mɛɛ dɔɔli ɓɛɛ. Ka ruu ɓɔɔ, nɔɔ nɛɛ n, ruu zi tɔ̃ɔ ɓɔɔ Laa palɛ ruu ka nyaa zɔɔ tɔ. Kãntang kɔ wee zang mã m ka sãa, a ɓɔɔ ti ka laa ɓɔɔ n shii ka nɔng ɓɔɔ zang jɛ̃ɛ zang ruu ɓɛɛ. N tusu zang nɛɛ Ruu Tɔ̃ɔ Laa ɓi niizang kɔ nwani ɓɛɛ. 
PHP.1.8	Laa zi tɔ niizang nɛɛ n kasɛ nɔɔ katɔ dɔɔli, naa ɓɔɔ Yeesɔ Kirisi kasɛ ruu ɓɛɛ.
PHP.1.9	N gàá Laa ka ruu manɛ, nɛɛ, kasɛnang ɓɔɔ nɔɔ kasɛ ruu zɔɔ nɛɛ manɛ wu daa nɛɛ tĩng sasak. Nɔ́ɔ ti zi vuu dɔɔli, nɔ́ɔ zunung naa ɓɔɔ nɔɔ basɛ teteng vuu tɔ̃ɔ nɛɛ ɓɔɔ shi kpang ɓɛɛ ka vuu piti. 
PHP.1.10	Tɔ̀ɔ, nɔ́ɔ zunung ɓɔɔ nɔɔ zɔ̃ng vuu ɓɔɔ wukɔ tɔ̃ɔ ɓa Vuu piti ɓɛɛ kati. Vuu keɓe kɔ ri shingnɛ ka diki ɓɔɔ Yeesɔ Kirisi naa jɛ̃ɛ zang ruu kagn, nɔɔ nwáng manɛ zang ɓɔɔ yeti ɓarɛ tɔ̃ɔ ɓɛɛ. Zang ɓɔɔ zang naa tɔɔ kpang nɛɛ ri palɛ vuu shi kpang tɔ kpang ɓɛɛ. 
PHP.1.11	N ti gaa Laa nɛɛ nɔ́ɔ walɛ nwannang tɔ̃ɔ ɓɔɔ a nɛɛ bii Yeesɔ Kirisi ɓɛɛ, nɔ́ɔ ti palɛ vuu ɓɔɔ tɔ̃ɔ jong. Zang ɓɔɔ ri zi vuu tɔ̃ɔ ɓɔɔ nɔɔ palɛ, ri dɔ̀ɔ Laa, ri ti a wu bannang ka ruu vuu keɓe.
PHP.1.12	Manzung ɓɔɔ ri dũng doo Laa kɔ ɓɛɛ, n kasɛ, nɔɔ zirɛ nɛɛ vuu kɔ palɛ m ɓee, shingnɛ Ruu Laa daa ɓi nɛɛ tĩng kɔ jong. 
PHP.1.13	Vuu keɓe kɔ shingnɛ sɔɔja nandon ɓɔɔ ri gã gãa kpanti Rooma nɛɛ zang ɓɔɔ nandon, ri zi kati nɛɛ zang mã m ka sãa, ka ruu ɓɔɔ, n dũng Kirisi ɓɛɛ. 
PHP.1.14	Mãnang kɔ zang mã m ka sãa ɓee, mã̀ rɛɛ manzung mɛɛ ɓɔɔ ri dũng doo Laa kɔ danggn tɔ ka gbalang kpanti Yeesɔ. Ri kɔɔrɔ zang Ruu Laa kana gbãng gbãng ri kaa vɔrɔ takpang. 
PHP.1.15	Niizang, zang ɓɔɔ ri kagn, ri kɔɔ zang ruu ka yuu Yeesɔ Kirisi ka ruu ɓɔɔ ri kaa sũnyaa, a ri ti kasɛ nɛɛ ri shing zang, zang ri palɛ nyaa ɓɛɛ. A zang ɓɔɔ ri kɔɔ zang Ruu Laa ɓi ka ruu ɓɔɔ ri kasɛ nɛɛ ri pàlɛ́ zang tɔ̃ɔ ɓɛɛ. 
PHP.1.16	Zang doo knti keɓe ri palɛ nɔngkɔ, ka ruu ɓɔɔ, ri kasɛ m katɔ ɓɛɛ. Ri ti zi tɔ nɛɛ Laa shingnɛ nɛɛ zang mã m ka sãa, tɔ̀ɔ, n tusu zang kati nɛɛ Ruu Laa ɓi niizang kɔ nwani ɓɛɛ. 
PHP.1.17	Zang ɓɔɔ ri kaa sũnyaa kaɓa, ri kɔɔrɔ zang ruu ka yuu Yeesɔ nabm, ka ruu ɓɔɔ, ri kasɛ nɛɛ ri ɓa m ɓɛɛ. A ri kɔɔrɔ ruu ɓarɛ kaa nyaa lapa waati. Ri kasɛ nɛɛ ri gisi m jĩng dannang ka yuu, ka wee n ka sãa ɓee. 
PHP.1.18	Pálɛ̀ vuu ɓɔɔ kpang, naa ri nwãarɛ zang doo katɔ, naa ri nwãarɛ zang ka takpang, n tãa m tĩnang, ka ruu ɓɔɔ, Ruu Kirisi kɔ ɓa vuu piti, a zang ti kɔɔrɔ zang ruu bìí kana ɓɛɛ. N tãa m kaa tĩnang kɔ sasak. 
PHP.1.19	Ka ruu ɓɔɔ, n zi tɔ, Laa ɓɔɔ nɔɔ gaa m, nɛɛ naa ɓɔɔ Suru Yeesɔ Kirisi yi m ka bii ɓɛɛ, naa shingnɛ zang naa yaa m naa ditɔ.
PHP.1.20	Vuu ɓɔɔ n kasɛ ka yeti mɛɛ, a n ti shing gn kagn, ɓi naa ɓɔɔ n pálɛ̀ vuu ɓɔɔ yusɛ̃ɛ naa tuu m kpang ɓɛɛ. Naa n ningkãari a naa n vɔ doo katɔ, n kasɛ diki diki n nwang zang ɓɔɔ kaa vɔrɔ kpang, naa wee n kãntang ɓee. Tɔ̀ɔ, n shingnɛ, zang a Yeesɔ Kirisi bannang kati. 
PHP.1.21	Ka ruu ɓɔɔ, ka bii mɛɛ, naa n nwang ningkãari, n nwang ka ruu Yeesɔ Kirisi kɔ gbete. Naa n vɔ doo katɔ piti, wukɔ ti tɔ̃ɔ. 
PHP.1.22	Naa n nwang ningkãari ka koo keɓe, ń ti palɛ shonang ɓɔɔ yi zang naa ka bii ɓɛɛ katɔ. Ka ruu nɔngkɔ, n zi ɓɔɔ n zɔ̃ng gbete ɓɛɛ kpang. 
PHP.1.23	N shii kaa teteng vuu ziti keɓe. N kasɛ gbãng gbãng, n yaa koo keɓe, n daa nwang kaa nɛɛ Yeesɔ Kirisi. Ka ruu ɓɔɔ, wukɔ tɔ̃ɔ, ɓa nwannang ningkãari ka koo keɓe katɔ ɓɛɛ. 
PHP.1.24	A naa n nwang ningkãari ka koo keɓe, wukɔ daayi jong ka ruu manɛ. 
PHP.1.25	Nn, nɔngkɔ niizang, ka ruu nɔngkɔ, n nwang kaa nɛɛ nɔɔ ka koo keɓe. N nwang nɛɛ nɔɔ tɔ̀ɔ, ń yi nɔɔ naa kaa bii, nɔɔ shing danggn kaa gbãng gbãng. Nɔɔ ti tãa tĩnang kaa dɔɔli. 
PHP.1.26	Tɔ̀ɔ, n nɛɛ a tɔ ka nɔng manɛ tɔkn, nɔɔ naa tãa tĩnang kaa dɔɔli, nɔɔ dɔɔ Yeesɔ Kirisi ka ruu vuu ɓɔɔ wu pàlɛ̀ m ɓɛɛ.
PHP.1.27	Nwannang manɛ, wu nwang naa ɓɔɔ Ruu Tɔ̃ɔ Yeesɔ Kirisi kɔɔ ɓɛɛ. Wukɔ daayi, tɔ̀ɔ, naa n naa leng nɔɔ, naa n nɛɛ ti leng nɔɔ dòo kpang, n tãa nyaa katɔ nɛɛ rɛ̃rɛnang manɛ dàá gbete. N ti tãa katɔ nɛɛ nɔɔ kpalɛ yuu nɛɛ zɔɔ, nɔɔ shii gbãng gbãng, nɔɔ kasɛ nɛɛ zang ri shing danggn ka Ruu Tɔ̃ɔ Laa. 
PHP.1.28	Ń ti tãayi nɛɛ nɔɔ kaa vɔrɔ zang ɓɔɔ ri shing jĩng nɛɛ nɔɔ kpang ɓɛɛ kpang tingkiring. Wukɔ naa tusu ri kati nɛɛ Laa naa ningsi ri, nɔɔ naa wɔ manɛ katɔ. A nɔɔ ti zi tɔ nɛɛ Laa nɛɛ yuu ɓiɓɛ naa tusu ri ditɔ nɛɛ vuu keɓe nɔngkɔ. 
PHP.1.29	Laa ɓɔɔ yàa nɔɔ gbalang nɛɛ nɔ́ɔ shing danggn ka bii Kirisi ɓɛɛ, ti yaa nɔɔ gbalang tɔ nɛɛ nɔ́ɔ dang jĩng ka ruu ɓiɓɛ. 
PHP.1.30	Nɔɔ zi m katɔ ka ɓɔɔ n dang jĩng ɓɛɛ, nɔɔ ti tãa nyaa jĩng dannang mɛɛ doo naa. Kãntang keɓe, nɔɔ dang kaa jĩng jong naa ɓɔɔ n dàng ɓɛɛ.
PHP.2.1	Wee nɔɔ shing danggn tɔ ka bii Kirisi ɓee, danggn shinnang keɓe zàrɛ́ nɔɔ kana, nɛɛ nɔɔ kasɛ ruu zɔɔ ya? Kasɛnang ɓɔɔ wu kasɛ nɔɔ mã nɔɔ danggn katɔ ya? A nɔɔ ti nwang ka nyaa zɔɔ nɛɛ Suru Laa ya? Nɔɔ kasɛ katɔ ka yeti manɛ nɛɛ nɔɔ pálɛ̀ zɔɔ tɔ̃ɔ ya? A gn zɔɔ ti kɔng nɔɔ katɔ ya? 
PHP.2.2	N gaa nɔɔ katɔ rɛ̃rɛnang manɛ wu daa gbete, nɔ́ɔ kasɛ ruu zɔɔ katɔ, nɔ́ɔ ti ɓakɛ yuu nɛɛ zɔɔ, nɔ́ɔ kasɛ nyaa zɔɔ katɔ, tɔ̀ɔ, n tãa tĩnang kaa nyaa kiiri. 
PHP.2.3	Nɔ́ɔ kàsɛ̀ wu yuu manɛ kɔ shɛ̃ɛning kpang, nɔ́ɔ ti tuu yuu manɛ kpang. Risi yuu ɓaaɓɛ naa vuu ɓɔɔ kpang, mɔɔ zì zang ɓɔɔ naa ri ɓa mɔɔ katɔ. 
PHP.2.4	Zang ɓu wu shing jĩng ka vuu ɓɔɔ yeti ɓiɓɛ kasɛ ɓɛɛ kɔɔ shɛ̃ɛning kpang, wu shing jĩng jong ka vuu ɓɔɔ ɓeezung kasɛ ɓɛɛ. 
PHP.2.5	Rɛ̃rɛnang ɓɔɔ nɔɔ rɛ̃rɛ ka yeti manɛ wu nwang naa ɓɔɔ Yeesɔ Kirisi rɛ̃rɛ ɓɛɛ.
PHP.2.6	Yeesɔ nwang naa Laa ka vuu piti, a tɔɔ kaa
PHP.2.6	takpang nɛɛ wu gãsɛ yuu ɓiɓɛ nɛɛ Laa nɛɛ
PHP.2.6	gbãng gbãng ning kpang.
PHP.2.7	Yaa vuu keɓe nandon, a risi yuu ɓiɓɛ naa
PHP.2.7	jaafoo kɔ jong. A tuu bii shɔnzang, zang
PHP.2.7	yi wu naa ɓɔɔ zang yi jaa shɔnzang ɓɛɛ.
PHP.2.8	Ka ɓɔɔ wu shɔnzang, sɔɔrɔ yuu ɓiɓɛ ka dii
PHP.2.8	a ti kasɛ nɛɛ zang nyɔ wu vɔrɔ. Vɔ vɔrɔ
PHP.2.8	ɓɔɔ zang ɓaa zang naa ka laa ɓɛɛ.
PHP.2.9	Ka ruu nɔngkɔ, Laa tuu wu a wu bannang ɓɔɔ
PHP.2.9	bang dɔɔli, a ti a wu núng ɓɔɔ ɓa nung zang
PHP.2.9	piti ɓɛɛ.
PHP.2.10	Tɔ̀ɔ, zang nɛɛ tãa nung Yeesɔ tɔ zang piti,
PHP.2.10	ri tang ka tipi ri báng wu. Naa zang tãa
PHP.2.10	nung keɓe ka lapa, naa ka koo keɓe, naa
PHP.2.10	doo ka tipi dii ɓɛɛ.
PHP.2.11	Zang ɓu ti kɔɔyi nɛɛ nyaa ɓiɓɛ, ka shoo
PHP.2.11	zang piti, nɛɛ Yeesɔ Kirisi kɔ Kpanti ɓiɓɛ. Wu
PHP.2.11	ti naa a Laa ɓɔɔ wukɔ Daa ɓuru bannang.
PHP.2.12	Ka ruu nɔngkɔ, masang ɓɔɔ n kasɛ nɔɔ dɔɔli ɓɛɛ, naa ɓɔɔ nɔɔ ɓaa shoo ka nyaa mɛɛ diki diki, bɛ̀ɛ́ n doo nɛɛ nɔɔ ɓɛɛ, nɔɔ ɓaa shoo kaa nyaa mɛɛ gbãng gbãng ka wee kãntang n tɔ̀ɔ́ nɛɛ nɔɔ kpang ɓee. Nɔɔ yi tĩng nɔ́ɔ palɛ vuu ɓɔɔ shingnɛ yuu manɛ ɓɔɔ Laa ta tɔ ɓɛɛ, wu nwang kaa nyaa kiiri. Nɔɔ palɛ vuu keɓe nɛɛ vɔrɔ kaanang nɛɛ bii zaanang. 
PHP.2.13	Ka ruu ɓɔɔ, Laa kɔ shing mɔɔ, nɛɛ mɔɔ kasɛ vuu ɓɔɔ wu kasɛ palɛnang ɓɛɛ. Wukɔ ti shingnɛ, mɔɔ zunung ɓarɛ palɛnang.
PHP.2.14	Nɔɔ palɛ vuu piti, nɔ́ɔ gɔ̃ɔrɔ yee kpang, nɔ́ɔ ti laa nyaa kpang. 
PHP.2.15	Tɔ̀ɔ, nɔ́ɔ nwang kaa zang ɓɔɔ zang tɔɔ kpang, nɛɛ ri palɛ vuu shi kpang tɔ kpang, a ri ti tɔ̃ɔ dɔ̃ɔ gbete ɓɛɛ. Tɔ̀ɔ, nɔ́ɔ nwang kaa wujɛ Laa, ɓɔɔ shi kpang ka bii ɓarɛ kpang ɓɛɛ. Ka wee nɔɔ nwang ka teteng zang koo keɓe, ɓɔɔ ri sɔɔ gbalang gbete jong kaara kpang, ri ti palɛ vuu shi kpang ɓee. Nɔ́ɔ nwang kaa teteng ɓarɛ ka koo keɓe naa sang ɓɔɔ yakɛ nɔng ɓɛɛ. 
PHP.2.16	Tɔ̀ɔ, nɔ́ɔ ti kɔɔ zang ruu ɓɔɔ a zang suru bii ɓɛɛ. Naa nɔɔ palɛ nɔngkɔ, ka diki ɓɔɔ Yeesɔ Kirisi naa gbãayu, n naa tãa tĩnang, ka ruu ɓɔɔ, n naa zi kaa wukɔ nɛɛ n nyɔ bii ka nɔng shonang ka dalɛ waati kpang ɓɛɛ. 
PHP.2.17	Danggn ɓɔɔ nɔɔ shing ka bii Yeesɔ Kirisi nwang naa vuu ɓɔɔ nɔɔ dɔɔ Laa ɓɛɛ. Naa zang tɛ̃ɛ zĩi mɛɛ doo ka yuu vuu kɔ nɔɔ dɔɔ Laa ɓee, n tãa m tĩnang nɛɛ nɔɔ. 
PHP.2.18	Daa naa ɓɔɔ nɔɔ tãa tĩnang jong tɔ. Nɔɔ kpalɛ yuu nɛɛ n, ruu tãa tĩnang.
PHP.2.19	Naa Kpanti Yeesɔ nɛɛ kasɛ tɔ, n tantɛ Timoti shɔɔnang ditɔ ka bii manɛ. Tɔ̀ɔ, nɛɛ gbãayu tɔ ka bii mɛɛ, ruu manɛ ɓɔɔ wu naa kɔɔ m, wu mã m danggn kati. 
PHP.2.20	Timoti kɔ gbete, rɛ̃rɛnang ɓiɓɛ daa gbete nɛɛ ɓɔɔ mɛɛ, wukɔ ti kasɛ ruu manɛ gbãng gbãng. 
PHP.2.21	Zang nimbang ri nandon, zang ɓu rɛ̃̀rɛ́ ɓi ka yuu vuu ɓɔɔ a wu tĩnang ɓɛɛ, ri rɛ̃̀rɛ̀ ɓarɛ ka yuu Yeesɔ Kirisi kpang. 
PHP.2.22	A nɔɔ nandon, nɔɔ zi tɔ nɛɛ Timoti tusu tɔ nɛɛ wu ɓi zang tɔ̃ɔ. N nɛɛ wu, ruu kɔɔrɔ zang Ruu Tɔ̃ɔ Laa ka nyaa zɔɔ. Ka shonang kɔ ruu palɛ ɓee, dũng m, naa ɓɔɔ jaa dũng daa ɓiɓɛ ɓɛɛ. 
PHP.2.23	Ka ruu nɔngkɔ, n shing jĩng nɛɛ n shong wu ka bii manɛ tantɛnang, n nɛɛ zi naa ɓɔɔ vuu nwalɛ ka nɔng mɛɛ ka nihn tɔ ɓɛɛ. 
PHP.2.24	N shing gn ka bii Laa nɛɛ n nɛɛ yuu mɛɛ n naa tantɛ anang ditɔ ka bii manɛ.
PHP.2.25	N zi ka jĩng mɛɛ tɔ̃ɔ, n shong manzung ɓuru Abafaroditu ɓɔɔ ruu palɛ shonang nɛɛ zɔɔ, a ruu ti ta sĩiri ka bii zɔɔ nɛɛ wu ɓɛɛ. Ɓɔɔ nɔɔ shong wu nɛɛ wu naa yi m naa ka bii ɓɛɛ. 
PHP.2.26	Kasɛ ka yeti ɓiɓɛ gbãng gbãng nɛɛ wu zi nɔɔ nandon tɔkn. Vuu bìí kpãa wu dɔɔli, ka ruu ɓɔɔ, nɔɔ tãayi nɛɛ vuu pálɛ́ wu katɔ ɓɛɛ. 
PHP.2.27	Niizang, bɛ̀ɛ́ vuu palɛ wu katɔ, yaa tɔkɔlɔng nɛɛ vɔ tɔ. A gn ɓiɓɛ kɔng Laa, nwang naa ɓɔɔ gn mɛɛ kɔng Laa jong ɓɛɛ. Tɔ̀ɔ, vuu ɓɔɔ wu lasɛ m yeti tɔ̀ɔ́ ka wee vuu ɓɔɔ kpãa m, kiiri m nyaa ka teteng ɓee kpang.
PHP.2.28	Ka ruu nɔngkɔ, n kasɛ katɔ gbãng gbãng n shong wu, wu naa ĩi nɔɔ, tɔɔ nɔ́ɔ tãa tĩnang nɔɔ nɛɛ zi wu tɔ tɔkn ɓɛɛ. Tɔ̀ɔ, yeti mɛɛ wu valɛ kaa jong. 
PHP.2.29	Nɛɛ shɛ̃ɛ nɔng manɛ tɔ, nɔɔ ta wu waasɛ̃, nɔ́ɔ tãa tĩnang, ka ruu ɓɔɔ, ɓi doo zang ɓɔɔ dũng Laa kɔ naa nɔkɔ ɓɛɛ. Zang ɓɔɔ naa weɓe, daa naa ɓɔɔ nɔɔ seng wu tɔ. 
PHP.2.30	Ka ruu ɓɔɔ, yaa tɔkɔlɔng nɛɛ vɔrɛ ka nɔng ɓɔɔ wu palɛ Yeesɔ Kirisi shonang ɓɛɛ. Mãlɛ́ yuu ɓiɓɛ nɛɛ tɔ̀ɔ, wu hangsɛ shonang ɓɔɔ nɔɔ nɛɛ pàlɛ̀ m ɓɛɛ.
PHP.3.1	Rɛɛ manzung, ń gisi nɔɔ ruu keɓe. Kpanti ɓuru wu shingnɛ nɔ́ɔ tãa tĩnang dɔɔli. Naa wee n bee nɔɔ doo vuu ɓɔɔ n bèe nɔɔ tɔ ka tĩng ɓee, vuu keɓe kpãa m kpang. Niizang n palɛ nɔngkɔ, tɔ̀ɔ, vuu ɓɔɔ wu lee nɔɔ naa kaa tɔ̀ɔ́ bii kpang.
PHP.3.2	Nɔɔ gãng jĩng waasɛ̃ ka zang ɓɔɔ ri nwang naa zaa ɓɛɛ. Zang ɓɔɔ ri palɛ vuu shi kpang ɓɛɛ. Ri yi tĩng nɛɛ, zang ri yee shaa katɔ ɓɛɛ. 
PHP.3.3	Ka ruu ɓɔɔ, ɓi rukɔ zang ɓɔɔ zang yee ri shaa ɓɔɔ niizang ɓɛɛ. Rukɔ bang Laa nɛɛ naa vuu palɛnang Suru ɓiɓɛ, a ruu ti walɛ bannang ɓuru ka bii Yeesɔ Kirisi. Ruu pãng yuu ɓuru ka rɛɛ vuu ɓɔɔ ɓi ɓɔɔ bìí shɔnzang kpang. 
PHP.3.4	Vuu ɓɔɔ kagn ka koo keɓe ɓɔɔ zang pãng yuu kagn kpang. Naa vuu ɓɔɔ nɛɛ kagn, nkɔ nɛɛ pãng yuu kagn nɛɛ ɓa zang piti. 
PHP.3.5	Zang yee m shaa, bɛ̀ɛ́ zang yi m tɔ diki mɛɛ daa mantaati. N zang Isirela kirik. N zang zɔ̃ng Biliyaminu. N ti zang Yahudi kɔ nandon. Ka gbalang nyaa ɓɔɔ zang Yahudi ri dang ɓɛɛ, bɛ̀ɛ́ n ka vaa rɛɛ Farisi.
PHP.3.6	Ɓeleng n tusu zang naa ɓɔɔ n palɛ vuu zang Yahudi nɛɛ kaka bii mɛɛ nandon ɓɛɛ. Ka ɓɔɔ n dang zang ɓɔɔ ri dũng Yeesɔ Kirisi jĩng. N ta nyaa dannang zang Yahudi ɓɔɔ shing zang, zang nwang zang tɔ̃ɔ ka tĩng Laa wu gbete kpang. Ka ruu nɔngkɔ, zang ɓɔɔ tɔɔ kpang nɛɛ n palɛ vuu shi kpang tɔ kpang. 
PHP.3.7	Vuu ɓɔɔ ɓeleng n zirɛ mɔɔ kɔ̀ɔ́ nɛɛ nwang vuu ɓɔɔ katɔ, n risi tɔ, tɔ̀ɔ́ vuu ɓɔɔ kpang, ka ruu Kirisi. 
PHP.3.8	Niizang, vuu naa mɛɛ nandon, n risi tɔ naa vuu ɓɔɔ kpang, ka ruu ɓɔɔ zinang ɓɔɔ n zi Kpanti mɛɛ Yeesɔ Kirisi, ɓa vuu piti katɔ ɓɛɛ. Ka ruu Yeesɔ kɔ n yaa vuu piti tɔ. N risi vuu piti naa vuu wɔ̀sɔ̀nang, tɔ̀ɔ, n wàlɛ̀ m kaa Yeesɔ kɔ shɛ̃ɛning. 
PHP.3.9	Ń ti nwang ɓɔɔ ɓiɓɛ. Laa wu tuu m zang tɔ̃ɔ ka tĩng ɓiɓɛ, ka ruu ɓɔɔ, n shing danggn ka bii Kirisi ɓɛɛ. Wu ka ruu vuu ɓɔɔ kagn ɓɔɔ n palɛ ɓɛɛ kpang, wu ti ka ruu ɓɔɔ n dũng nyaa ɓɔɔ zang Yahudi dang ɓɛɛ kpang. Ɓi Laa kɔ risi m, n nwang zang tɔ̃ɔ ka tĩng ɓiɓɛ, ka ruu ɓɔɔ, n shing danggn ka bii ɓiɓɛ ɓɛɛ. 
PHP.3.10	N kasɛ m vuu gbete, wukɔ nɛɛ, n zi Kirisi nɛɛ yuu ɓiɓɛ, n ti zi naa vuu palɛnang ɓɔɔ nwangnɛ, ka ruu ɓɔɔ, Laa wisi wu paa nɛɛ saa. N kasɛ n ɓakɛ yuu jong nɛɛ wu, n dang jĩng, n nwang kaa jong naa wu ka vɔrɔ ɓɔɔ wu vɔ ɓɛɛ. 
PHP.3.11	Tɔ̀ɔ, Laa nɛɛ kasɛ tɔ, Laa wu wisi m paa jong naa ɓɔɔ wisi wu paa ɓɛɛ.
PHP.3.12	N tɔɔ kpang nɛɛ n walɛ rɛɛ vuu ɓɔɔ n shing jĩng mɛɛ kagn ka tĩng kaɓa kpang, n ti tɔɔ kpang nɛɛ shi kpang kagn ka bii mɛɛ kpang, kpang. N daa m nɛɛ tĩng, tɔ̀ɔ, n naa yiti rɛɛ vuu kaɓa naa ɓɔɔ Yeesɔ Kirisi yiti m jong ɓɛɛ. 
PHP.3.13	Rɛɛ manzung, n tɔ́ɔ kpang nɛɛ, n walɛ rɛɛ vuu kaɓa tɔ kpang. Vuu gbete ɓɔɔ n palɛ keɓe. N rɛ̃rɛ m tɔ̀ɔ́ ka yuu vuu ɓɔɔ ɓa tɔ ɓɛɛ kpang, n daa m nɛɛ tĩng, n shing jĩng m ka vuu ɓɔɔ ka tĩng mɛɛ ɓɛɛ. 
PHP.3.14	N daa nɛɛ tĩng kɔ sasak, tɔ̀ɔ, n daa shɛ̃ɛ nɔng ɓɔɔ n shing jĩng kagn ka tĩng ɓɛɛ. Tɔ̀ɔ, n naa walɛ vuu ɓɔɔ Laa ɓaa m nyaa nɛɛ n naa walɛ nɛɛ bii Yeesɔ Kirisi ɓɛɛ. Laa nɛɛ, n naa nwang nɛɛ wu ka lapa. 
PHP.3.15	Wee naa ɓɔɔ rùu ɓɔɔ rùu tɔ̀ɔ́ wujɛ ka rɛɛ vuu Suru Laa kpang, rùu rɛ̃rɛ ɓɛɛ kɔ. Naa zang ɓɔɔ kagn teteng manɛ rɛ̃rɛ náabm̀, Laa naa tusu nɔɔ ditɔ nɔɔ zi waasɛ̃. 
PHP.3.16	Vuu ɓɔɔ ɓa vuu piti ɓɛɛ, ruu dũng rɛɛ vuu ɓɔɔ bɛ̀ɛ́ ruu dũng ɓɛɛ kɔ sasak.
PHP.3.17	Rɛɛ manzung, nɔɔ kãa gbalang ɓɔɔ nɔɔ palɛ vuu naa ɓɔɔ n palɛ ɓɛɛ nɔɔ nandon. Nɔɔ ti pɛ̃ɛrɛ zang ɓɔɔ ri nwang nwannang tɔ̃ɔ naa weɓe jong. Rùu nwàng nɔɔ ɓuru kaa gbalang ɓɔɔ nɔɔ dũng ɓɛɛ. 
PHP.3.18	N kɔ̀ɔrɔ̀ nɔɔ rɛɛ vuu keɓe tɔ, wu doo gbete kpang. Vuu kɔ n kɔɔrɔ tɔkn nɛɛ miiri ka jĩng ɓee. N kɔɔ nɔɔ nɛɛ zang ɓɔɔ ri kagn teteng manɛ, ri nwang naa zang ɓɔɔ ri shing jĩng nɛɛ vɔrɔ ɓɔɔ Kirisi vɔ ka yuu laa ɓɛɛ kpang. 
PHP.3.19	Zang keɓe, ri daa ɓarɛ ka nɔng waa. Ka ruu ɓɔɔ, ɓi buru ɓarɛ kɔ nwang kaa naa Laa ɓarɛ, ri ti tuu yuu ɓarɛ ka rɛɛ vuu ɓɔɔ yusɛ̃ɛ nɛɛ tuu ri kagn kɔ jong ɓɛɛ. Ri rɛ̃rɛ ɓarɛ ka yuu rɛɛ vuu ɓɔɔ ka koo keɓe kɔ shɛ̃ɛning. 
PHP.3.20	Rùu ɓuru zang lapa kɔ jong, a ruu shu jĩng, ruu gã Kpanti ɓuru Yeesɔ Kirisi, ɓɔɔ wu tá yuu ɓuru ɓɛɛ, wu a nɛɛ lapa. 
PHP.3.21	Nɛɛ a tɔ, naa palɛ shonang nɛɛ naa vuu palɛnang bang ɓiɓɛ ɓɔɔ shing zang piti ri palɛ vuu ka naa ɓɔɔ wu kasɛ ɓɛɛ. Naa kɔ̃̀sɔ́ bii ɓuru ɓɔɔ lakɛ naa ka bii kpang, ti vɔ katɔ keɓe, wu nwang kaa naa bii ɓiɓɛ ɓɔɔ bannang kagn ɓɛɛ.
PHP.4.1	Rɛɛ manzung ɓɔɔ n kasɛ nɔɔ katɔ gbãng gbãng, n shing jĩng n kasɛ nɔɔ zinang. Nɔkɔ shing m n tãa tĩnang, n ti dɔɔ bii nɛɛ nɔkɔ. Rɛɛ masang ɓɔɔ n kasɛ nɔɔ dɔɔli ɓɛɛ, nɔɔ shii nɔngkɔ gbãng gbãng ka bii Laa.
PHP.4.2	Ruu ɓɔɔ n kɔ̀ɔ́ Afodiya nɛɛ Sitiki keɓe. N gaa ri gbãng gbãng, n zɔ̃ɔrɔ ri katɔ, ri nwang ka nyaa zɔɔ, ka ruu ɓɔɔ, ri ɓarɛ zang Kpanti Yeesɔ ɓɛɛ. 
PHP.4.3	N gaa mɔɔ katɔ, zang ɓɔɔ palɛ shonang nɛɛ n, a ti ɓaa shoo ka nyaa mɛɛ ɓɛɛ. Mɔɔ yì rɛɛ zang soro keɓe naa ka bii, ka ruu ɓɔɔ, ri nɛɛ n, ruu palɛ shonang, a ruu ti dang jĩng nɛɛ zɔɔ, ka ɓɔɔ ruu, kɔɔrɔ zang Ruu Tɔ̃ɔ Laa ɓɛɛ. Naa ɓɔɔ Kilema nɛɛ rɛɛ wusang shonang mɛɛ, ɓɔɔ Laa bée nung ɓarɛ tɔ nandon ka yeti labeenang ɓiɓɛ, ɓɔɔ wu beere nung zang ɓɔɔ ri walɛ suru bii ɓɔɔ waa nyaa kpang tɔ, kagn ɓɛɛ.
PHP.4.4	Nɔɔ ɓɔɔ nɔɔ ɓakɛ yuu tɔ nɛɛ Kirisi ɓɛɛ, nɔɔ tãa tĩnang diki diki. N paasɛ nɔɔ kɔɔnang tɔkn, nɔɔ tãa tĩnang. 
PHP.4.5	Nɔɔ yaa nwannang manɛ ɓɔɔ nɔɔ yi tĩng ka vuu ɓɔɔ ɓi ɓɔɔ manɛ ɓɛɛ kpang, wu nwang vuu ɓɔɔ zang piti ri zi ɓɛɛ kati. Kpanti Kirisi yaa kaa tɔkɔlɔng a kaa tɔ. 
PHP.4.6	Nɔɔ kpãa yuu manɛ ka ruu vuu ɓɔɔ kpang, nɔɔ kɔ̀ɔrɔ̀ Laa vuu ɓɔɔ nɔɔ kasɛ ɓɛɛ kɔ jong. Nɔ́ɔ gàa Laa ka ɓɔɔ nɔɔ rang yee nɛɛ wu, nɔɔ ti zãa wu. 
PHP.4.7	Naa nɔɔ palɛ nɔngkɔ, yeti valɛnang ɓɔɔ a nɛɛ bii Laa, ɓɔɔ ɓa naa ɓɔɔ shɔnzang zi naa ɓɔɔ nwang ɓɛɛ katɔ, naa gãng jĩng ka ɓoro manɛ nɛɛ rɛ̃rɛnang manɛ, tɔ̀ɔ, vuu ɓɔɔ wu lee nɔɔ naa kaa tɔ̀ɔ́ bii kpang, ɓɔɔ nɔɔ zang Yeesɔ Kirisi ɓɛɛ.
PHP.4.8	Rɛɛ manzung, ruu ɓɔɔ n gɔɔ nyaa nɛɛ mani keɓe. Nɔɔ rɛ̃rɛ ka yuu rɛɛ vuu ɓɔɔ niizang ɓɛɛ, ɓɔɔ daa naa ɓɔɔ zang seng katɔ ɓɛɛ. Rɛɛ vuu ɓɔɔ teetee ɓɛɛ, vuu ɓɔɔ shi kpang kagn kpang ɓɛɛ, vuu ɓɔɔ shi dɔɔli ɓɛɛ, vuu ɓɔɔ zang kasɛ, a zang ti a wu bannang katɔ ɓɛɛ, vuu nandon ɓɔɔ daa naa dɔɔnang katɔ ɓɛɛ. 
PHP.4.9	Vuu ɓɔɔ nɔɔ kpɛ̃ɛrɛ, kɔ́ nɔɔ tarɛ ka bii mɛɛ, kɔ́ nɔɔ nɛɛ tãa ka nyaa mɛɛ, kɔ́ ɓɔɔ nɔɔ zi ka nwannang mɛɛ ɓɛɛ, nɔɔ palɛ wukɔ. Laa ɓɔɔ shingnɛ yeti zang wu valɛ ɓɛɛ, naa nwang ditɔ nɛɛ nɔɔ.
PHP.4.10	N tãa tĩnang dɔɔli ka ruu ɓɔɔ n zang Kpanti Yeesɔ ɓɛɛ, ka ruu ɓɔɔ, diki ɓa tɔ dɔɔli, nɔɔ yi m naa kana bii tɔkn. N zi tɔ nɔɔ rɛ̃rɛ ruu mɛɛ katɔ, a nɔɔ walɛ gbalang ɓɔɔ nɔɔ yi m naa kaa tɔ̀ɔ́ bii ɓɛɛ kpang. 
PHP.4.11	N kɔɔ ruu keɓe, wu ka ruu ɓɔɔ vuu ɓɔɔ n kasɛ kagn ɓɛɛ kpang. Ka ruu ɓɔɔ, n kpɛ̃ɛrɛ yuu mɛɛ tɔ nɛɛ, vuu wu daa m katɔ, naa nwannang mɛɛ doo naa viya? 
PHP.4.12	Ǹ zi naa ɓɔɔ n palɛ, n nwangnɛ, vuu ka naa mɛɛ kpang ɓɛɛ tɔ. N ti zi naa ɓɔɔ n nwang vuu mɛɛ kagn gaagaa tɔ. Naa doo ka zɔ̃ng nwannang kiya, n kpɛ̃ɛrɛ yuu mɛɛ tɔ. Naa nyɔkɔ nyɔ m, naa n puu doo katɔ, naa vuu kagn dɔɔli, naa vuu kagn kpang, n zi naa ɓɔɔ n shii gbãng gbãng tɔ. 
PHP.4.13	N zunung ɓɔɔ n palɛ rɛɛ vuu keɓe katɔ piti, nɛɛ naa vuu palɛnang ɓɔɔ Yeesɔ a m ɓɛɛ.
PHP.4.14	Naa doo nɔngkɔ, nɔɔ palɛ tɔ̃ɔ ka ɓɔɔ nɔɔ yi m naa ka bii ka ɓɔɔ n dàng jĩng ɓɛɛ. 
PHP.4.15	Nɔɔ zang Filipi, nɔɔ nɛɛ yuu manɛ nɔɔ zi tɔ, nɛɛ ka diki ɓɔɔ n gaayu ɓɔɔ n kɔɔrɔ zang ruu tɔ̃ɔ Laa, n gaayu nɛɛ laa ɓɔɔ n yupaa n yaa Makidoniya ɓɛɛ, nɔkɔ yi m naa ka bii shɛ̃ɛning. Zang ɓɔɔ ri dũng Laa ɓɔɔ, ri ɓakɛ yuu nɛɛ n, ka nɔng zɔɔ vuu alɛnang nɛɛ talɛnang, kpang. 
PHP.4.16	Ka ɓɔɔ n ka gari Tesalonika, nɔɔ yi m naa ka bii, ɓa doo gbete katɔ, ka ɓɔɔ vuu ka naa mɛɛ kpang ɓɛɛ. 
PHP.4.17	N shing jĩng mɛɛ wu ka vuu ɓɔɔ nɔɔ a m ɓɛɛ kpang. N kasɛ m nɛɛ, Laa wu palɛ nɔɔ tɔ̃ɔ, ka ruu ɓɔɔ, nɔɔ yi m naa ka bii ɓɛɛ. 
PHP.4.18	Nɔɔ a m vuu piti ɓɔɔ daa naa katɔ ɓɛɛ tɔ. Nɔɔ ti gisi vuu ɓɔɔ tɔ dɔɔli ɓa vuu ɓɔɔ n shing gn ɓiɓɛ tɔ. Ɓɔɔ Abafaroditu atɛ m vuu ɓɔɔ nɔɔ alɛ wu. Vuu bìí daa m katɔ, vuu ɓɔɔ n kasɛ ɓɛɛ takpang. Vuu keɓe nwang naa vuu ɓɔɔ á sɛ̃ɛ tɔ̃ɔ ɓɛɛ, vuu ɓɔɔ zang dɔɔ Laa ɓɔɔ shingnɛ Laa tãa tĩnang ɓɛɛ. 
PHP.4.19	Laa mɛɛ, vuu naa ɓiɓɛ kagn dɔɔli, ɓɔɔ wu a zang nɛɛ bii Yeesɔ Kirisi ɓɛɛ, a nɔɔ vuu ɓɔɔ nɔɔ kasɛ ɓɛɛ ditɔ nandon. 
PHP.4.20	Zang ri a Laa ɓɔɔ wukɔ Daa ɓuru, bannang dòndòng. Nɔngkɔ.
PHP.4.21	Jee m zang ɓɔɔ Yeesɔ Kirisi zɔ̃ngkɔ ri, nɛɛ ri nwang zang ɓiɓɛ nyaa. Zang ɓɔɔ ri dũng Laa, ɓɔɔ ri nɛɛ n ka nihn, ri jee nɔɔ nyaa. 
PHP.4.22	Zang Laa ɓɔɔ ri ka nihn nandon ri jee nɔɔ nyaa. Zang ɓɔɔ ri nwang ka yeti gãa kpanti Kayisa kɔ ri jee nɔɔ nyaa gbãng gbãng. 
PHP.4.23	Kpanti Yeesɔ Kirisi wu palɛ nɔɔ tɔ̃ɔ.
COL.1.1	Labeenang keɓe nɛɛ bii mɛɛ nkɔ Bulu ɓɔɔ Laa kɔ kasɛ, a n nwàng zang shonang Yeesɔ Kirisi ɓɛɛ, a ɓɔɔ kaa manzung ɓuru Timoti. 
COL.1.2	Rùu jee zang Laa ɓɔɔ ri ka gari Kolosi, ɓɔɔ ri manzung ɓuru ka ruu danggn ɓɔɔ ruu shing nɛɛ ri gbete ka bii Kirisi ɓɛɛ. N gaa Laa ɓɔɔ wukɔ Daa ɓuru, wu pàlɛ̀ nɔɔ tɔ̃ɔ wu shingnɛ yeti manɛ wu valɛ katɔ.
COL.1.3	Rùu zãa Laa ɓɔɔ wukɔ Daa Kpanti ɓuru Yeesɔ Kirisi diki diki, ruu nɛ̀ɛ́ gaa nɔɔ Laa ɓɛɛ. 
COL.1.4	Ka ruu ɓɔɔ, ruu tã̀a nyaa danggn ɓɔɔ nɔɔ shing ka bii Yeesɔ Kirisi tɔ, a ɓɔɔ naa ɓɔɔ nɔɔ kasɛ ruu zang Laa nandon ɓɛɛ. 
COL.1.5	Nɔɔ palɛ naa wee waati kpang, nɔɔ palɛ ka ruu gn ɓɔɔ nɔɔ shing ka yuu vuu ɓɔɔ zang shing nɔɔ ka lapa, nɔɔ tãa nyaa vuu keɓe tɔ ka ting nɛɛ bìí Ruu Tɔ̃ɔ Laa ɓɔɔ zang kɔ̀ɔrɔ̀ nɔɔ ɓɛɛ. 
COL.1.6	Ruu Tɔ̃ɔ atɛ zang tĩnang tãanang kana, a tĩnang keɓe, bàa koo tɔ nandon. Naa ɓɔɔ bàa teteng manɛ doo nɛɛ diki ɓɔɔ nɔɔ gaayu tɔ̃ɔ ɓɔɔ Laa palɛ tãanang, a nɔɔ naa zi naa ɓɔɔ nwàng ɓɛɛ nɛɛ mani ɓɛɛ. 
COL.1.7	Nɔɔ tãa vuu keɓe nɛɛ nyaa Epafara, zang ɓɔɔ palɛ shonang nɛɛ ruu, ɓɔɔ ruu kasɛ wu dɔɔli ɓɛɛ. Ɓɔɔ pàlɛ́ Yeesɔ Kirisi shonang nɛɛ yeti gbete, ka nung ɓɔɔ ruu nɛɛ pálɛ̀ ɓɛɛ. 
COL.1.8	Kɔ̀ɔ rùu naa ɓɔɔ Suru Laa shing nɔɔ, nɔɔ kasɛ zang ɓɛɛ.
COL.1.9	Ka ruu nɔngkɔ, rùu gaa Laa diki diki ka ruu manɛ, ruu gaayu doo nɛɛ diki ɓɔɔ ruu tãa ruu manɛ ɓɛɛ. Ruu gaa Laa wu shing nɔɔ, nɔɔ zi vuu ɓɔɔ wu kasɛ nɛɛ zang palɛ ɓɛɛ. Suru Laa wu a nɔɔ zũnang nɛɛ vuu zinang ɓɔɔ nɔɔ palɛ vuu keɓe nɛɛ mani ɓɛɛ. 
COL.1.10	Tɔ̀ɔ, nɔ́ɔ naa zunung nwannang ɓɔɔ Kpanti ɓuru kasɛ ɓɛɛ kati, nɔɔ palɛ vuu ɓɔɔ shing wu tãa tĩnang ɓɛɛ kati diki diki. Nwannang manɛ naa shing nɔɔ, nɔ́ɔ palɛ vuu ɓɔɔ tɔ̃ɔ ɓɛɛ ka zɔ̃ng zɔ̃ng. Zinang ɓɔɔ nɔɔ zi vuu ka yuu Laa, naa daa kaa nɛɛ tĩng diki diki. 
COL.1.11	Laa wu a nɔɔ kaka nɛɛ naa vuu palɛnang ɓiɓɛ, tɔ̀ɔ, jĩng dannang nɛɛ a tɔ, nɔɔ mã danggn kaa vuu piti. 
COL.1.12	Tɔ̀ɔ, nɔ́ɔ dɔ̀ɔ Laa ɓɔɔ wukɔ Daa ɓuru kati, nɔɔ tãa tĩnang. Laa ɓɔɔ shingnɛ nɔɔ dàa naa ɓɔɔ nɔɔ wàlɛ́ vuu jong ka teteng vuu ɓɔɔ wu shing zang ɓiɓɛ ka nɔng ɓɔɔ wu roo kpanti kagn, ɓɔɔ yakɛ ɓi katɔ ɓɛɛ. 
COL.1.13	Tà yuu ɓuru nɛɛ nɔng ɓɔɔ tɔ̀ɔ katɔ ɓɛɛ, atɛ ruu ka nɔng ɓɔɔ Jaa ɓiɓɛ ɓɔɔ wu kasɛ dɔɔli, roo kpanti ɓɛɛ. 
COL.1.14	Jaa ɓɔɔ zang ta yuu ɓuru nɛɛ bii ɓiɓɛ, a zang yàa ruu gbalang vuu shi kpang ɓɔɔ rùu palɛ ɓɛɛ.
COL.1.15	Ruu zi nwannang Laa ɓɔɔ ruu zi nɛɛ jĩng kpang ka bii Yeesɔ kɔ. Wukɔ jamari rɛɛ vuu ɓɔɔ Laa mãarɛ ɓɛɛ, 
COL.1.16	ka ruu ɓɔɔ, Laa mãa vuu nandon ka lapa nɛɛ tipi nɛɛ bii ɓiɓɛ kɔ. Ɓɔɔ vuu ɓɔɔ zang zi katɔ nɛɛ rɛɛ vuu ɓɔɔ zang zi nɛɛ jĩng kpang, nɛɛ rɛɛ vuu ɓɔɔ naa vuu palɛnang ɓarɛ kagn ɓɛɛ, nɛɛ rɛɛ zang bang bang nandon. Laa mãa koo keɓe nandon nɛɛ bii ɓiɓɛ kɔ, ti ka ruu ɓiɓɛ. 
COL.1.17	Yeesɔ nwáng ɓi ka tĩng bɛ̀ɛ́ zang mãa vuu gn gbete kpang. Vuu piti ri nwang ka nɔng ɓarɛ ka ruu ɓɔɔ ri ɓakɛ yuu nɛɛ wu ɓɛɛ. 
COL.1.18	Wukɔ zang bang zang ɓɔɔ ri dũng wu, ɓɔɔ ri nwáng kaa naa bii ɓiɓɛ ɓɛɛ. Bii keɓe walɛ suru bii nɛɛ bii ɓiɓɛ kɔ. Wukɔ jamari zang ɓɔɔ zang wisi ri paa nɛɛ sàa ɓɛɛ, tɔ̀ɔ, ka vuu piti wukɔ wu nwang kaa tĩng. 
COL.1.19	Ka ruu ɓɔɔ, Laa kɔ kasɛ nɛɛ yuu ɓiɓɛ nɛɛ nwannang ɓiɓɛ wu nwang ka bii Jaa nandon. 
COL.1.20	A Laa kasɛ tɔ, nɛɛ wu sɔɔrɔ koo piti ka bii ɓiɓɛ nɛɛ bii Jaa. Zĩi Jaa ɓɔɔ tɛ̃ɛ ka yuu laa kɔ shingnɛ Laa nwang kaa nyaa zɔɔ nɛɛ shɔnzang, a sɔɔrɔ vuu piti ka bii ɓiɓɛ. Vuu ɓɔɔ ka lapa nɛɛ tipi ɓɛɛ.
COL.1.21	Diki ɓɔɔ kagn bɛ̀ɛ́ nɔɔ ka bii Laa naabm kpang, bɛ̀ɛ́ nɔɔ shing jĩng nɛɛ wu kpang, ka ruu vuu shi kpang ɓɔɔ nɔɔ rɛ̃rɛ a nɔɔ ti pálɛ́ ɓɛɛ. 
COL.1.22	A kãntang keɓe, ka ruu vɔrɔ Jaa ɓiɓɛ, nɔɔ raa wusang Laa tɔ, nɛɛ tɔ̀ɔ, wu atɛ nɔɔ kaa tĩng ɓiɓɛ, nɔɔ kaa zang ɓiɓɛ ɓɔɔ shi kpang ka bii manɛ kpang ɓɛɛ. 
COL.1.23	Nɔɔ yi tĩng manɛ ka danggn ɓɔɔ nɔɔ shing ɓɛɛ. Vuu ɓɔɔ wu kɔsɔ nɔɔ ka vuu gn shinnang ɓɔɔ nɔɔ walɛ ka ɓɔɔ nɔɔ tãa Ruu Tɔ̃ɔ Laa ɓɛɛ kpang. Ka ruu Ruu Tɔ̃ɔ keɓe kɔ, n Bulu n raa zang shonang. Ruu Tɔ̃ɔ ɓɔɔ zang kɔɔ zang tɔ nandon ka koo ɓɛɛ.
COL.1.24	Kãntang keɓe, n tãa kaa tĩnang ka jĩng ɓɔɔ n dang ka ruu manɛ ɓɛɛ. Jĩng kɔ n dang ɓee, hangsɛ ɓi nyaa vuu ɓɔɔ yàa m ka jĩng dannang ɓɔɔ Kirisi shing m, nɛɛ n dang ka ruu zang ɓɔɔ ri dũng wu, ɓɔɔ rikɔ kaa bii ɓiɓɛ ɓɛɛ. 
COL.1.25	A Laa shing m n nwàng zang shonang zang ɓɔɔ ri dũng wu ɓɛɛ. A m shonang keɓe n pálɛ́, tɔ̀ɔ, wu nwàng nɔɔ tɔ̃ɔ kati. Shonang keɓe ɓi ɓɔɔ n kɔɔrɔ zang ruu ɓiɓɛ nyaa kiiri ɓɛɛ. 
COL.1.26	Ɓɔɔ wu waasɛ shɔnzang katɔ doo tɛ̃ɛ tɛ̃ɛ ɓɛɛ, a kãntang keɓe nwangsɛ kaa zang ɓiɓɛ ɓɛɛ. 
COL.1.27	Vuu ɓɔɔ Laa mang ka yeti ɓiɓɛ keɓe, kasɛ nɛɛ wu nwàngsɛ̀ zang ɓiɓɛ vuu ɓɔɔ bɛ̀ɛ́ wu waasɛ katɔ ka teteng zang ɓɔɔ ri zi wu kpang ɓɛɛ. Vuu ɓɔɔ wu waasɛ katɔ, ɓɔɔ bannang kagn, ɓɔɔ wu shìng zang piti ɓɛɛ. Vuu ɓɔɔ wu waasɛ katɔ keɓe kɔɔyi nɛɛ, “Kirisi kagn yeti manɛ, ruu zi ka wukɔ nɛɛ Laa naa a nɔɔ bannang ɓiɓɛ katɔ.” 
COL.1.28	Ka ruu nɔngkɔ, ruu kɔɔ zang piti, ruu Yeesɔ Kirisi. Ruu shaarɛ zang piti nyaa, a ruu ti tusu ri nɛɛ zũnang ɓuru nandon, tɔ̀ɔ ruu atɛ zang ɓu ka tĩng Laa naa zang ɓɔɔ zũng danggn tɔ, ɓɔɔ ɓakɛ yuu tɔ nɛɛ Yeesɔ Kirisi ɓɛɛ. 
COL.1.29	Ka ruu vuu keɓe kɔ, n palɛ shonang, n kòngnɛ nɛɛ kaka ɓɔɔ ka bii mɛɛ nandon, ɓɔɔ Kirisi a m, ɓɔɔ palɛ shonang ka bii mɛɛ ɓɛɛ.
COL.2.1	N kasɛ nɛɛ nɔɔ zi naa ɓɔɔ n palɛ shonang nɛɛ kaka mɛɛ nandon, ka ruu manɛ, nɛɛ zang ɓɔɔ ri ka gari Lawodikiya, a ɓɔɔ zang ɓɔɔ ri zi m gngn nɛɛ jĩng ɓarɛ kpang ɓɛɛ. 
COL.2.2	N palɛ nɔngkɔ, tɔ̀ɔ, ń mã ri danggn kati. Tɔ̀ɔ zɔɔ kasɛnang ɓarɛ wu ɓakɛ ri yuu kaa nɔng gbete, tɔ̀ɔ ri zi vuu ɓɔɔ kagn ɓɛɛ kaa nyaa kiiri. Ri ti zi vuu ɓɔɔ Laa waasɛ katɔ keɓe, ɓɔɔ ɓi wukɔ Kirisi ɓɛɛ. 
COL.2.3	Ɓɔɔ Laa waasɛ zũnang nɛɛ vuu zinang nandon ka bii ɓiɓɛ ɓɛɛ.
COL.2.4	N kɔɔ nɔɔ ruu keɓe tɔ, zang ɓɔɔ wu nwáarɛ̀ nɔɔ nɛɛ nyaa laanang sèé kpang, naa nyaa keɓe shi doo naa viya? 
COL.2.5	Ka ruu ɓɔɔ, naa wee n nɛɛ nɔɔ kpang ɓee, n nɛɛ nɔɔ ka suru. N tãa tĩnang ka ɓɔɔ n zi naa ɓɔɔ nɔɔ palɛ vuu teetee, a nɔɔ ti shii gbãng gbãng ka danggn ɓɔɔ nɔɔ shing ka bìí Kirisi ɓɛɛ.
COL.2.6	Wee nɔɔ tá Yeesɔ Kirisi tɔ, nɛɛ wu nwang Kpanti manɛ ɓee, nɔɔ nwangnɛ, nɔɔ ɓakɛ yuu nɛɛ wu. 
COL.2.7	Nɔɔ ɓáa saara manɛ ka bii ɓiɓɛ, tɔ̀ɔ, nɔɔ bang kati. Tɔ̀ɔ, nɔɔ shii ka gbãng gbãng ka danggn ɓɔɔ nɔɔ shing ɓɛɛ, naa ɓɔɔ zang tusu nɔɔ ɓɛɛ. Nɔɔ ti zãa Laa ka yeti manɛ diki diki. 
COL.2.8	Nɔɔ gãng jĩng kagn, zang ɓɔɔ nɛ̀ɛ́ nwãarɛ nɔɔ nɛɛ zũnang ɓɔɔ a nɛɛ bìí shɔnzang, ɓɔɔ nwàng zang vuu tɔ̃ɔ kpang ɓɛɛ. Zũnang ɓɔɔ nwáng ɓi nɛɛ vuu ɓɔɔ dabang ri tusu ka tĩng a ɓɔɔ nɛɛ nyaa dannang sèé ɓɔɔ shɔnzang ri túsù ɓɛɛ, wu nɛɛ bii Yeesɔ Kirisi kpang ɓɛɛ. 
COL.2.9	Ka ruu ɓɔɔ, nwannang Laa nandon ɓi ka bii shɔnzang Yeesɔ kɔ ɓɛɛ, 
COL.2.10	a zang a nɔɔ vuu piti tɔ, nyaa kiiri ka ɓɔɔ nɔɔ ɓakɛ yuu nɛɛ wu ɓɛɛ. Yeesɔ kɔ zang bang ka yuu rɛɛ kpanti nɛɛ rɛɛ zang bang bang.
COL.2.11	Ka ɓɔɔ nɔɔ ɓakɛ yuu nɛɛ wu, zang yee nɔɔ shaa, wu zɔ̃ng shaa ɓɔɔ shɔnzang ri yée ɓɛɛ kpang. Ɓi zɔ̃ng shaa yeenang Yeesɔ Kirisi, ɓɔɔ ɓi kaa yuu ɓuru, ɓɔɔ wu tà nɛɛ naa bii ɓuru ɓɔɔ kasɛ ɓi vuu shi kpang palɛnang ɓɛɛ. 
COL.2.12	Ka ruu ɓɔɔ, ka ɓɔɔ zang palɛ nɔɔ batizima, nwang naa ɓɔɔ zang gbãa nɔɔ katɔ nɛɛ Yeesɔ Kirisi ɓɛɛ. Kaa batizima kɔ nwàng naa ɓɔɔ zang ti wisi nɔɔ paa jong nɛɛ Yeesɔ, ka ruu danggn ɓɔɔ nɔɔ shing ka naa vuu palɛnang Laa ɓɔɔ wisi wu paa nɛɛ saa ɓɛɛ. 
COL.2.13	Bɛ̀ɛ́ ɓeleng nɔɔ nwang manɛ naa zang ɓɔɔ ri vɔlɔ katɔ ɓɛɛ, ka ruu vuu shi kpang ɓɔɔ nɔɔ pálɛ́ ɓɛɛ. A ɓɔɔ ti, ka ruu ɓɔɔ, nɔɔ manɛ zang Isirela kpang, nɔɔ zi nyaa dannang Laa kpang ɓɛɛ. A kãntang keɓe Laa a nɔɔ suru bii tɔ, naa ɓɔɔ Yeesɔ Kirisi. A ti kɔsɔ ruu vuu shi kpang ɓuru tɔ nandon. 
COL.2.14	Laa ningsi nyaa dannang tɔ, nɛɛ vuu ɓɔɔ wu kasɛ ɓɛɛ, a àlɛ̀ vuu shi kpang ɓɔɔ zang bee ka yuu ɓuru ɓɔɔ nɛ̀ɛ́ nwang ruu naa nyaa kɔ́pɔ́ ɓɛɛ tɔ. Ningsi tɔ nandon ka ɓɔɔ wu ɓaa vuu keɓe jong ka laa ɓɔɔ zang ɓaa Yeesɔ naa kagn ɓɛɛ. 
COL.2.15	Ka yuu laa kaɓa kɔ, Laa tá yuu ɓuru nɛɛ naa rɛɛ suru ɓɔɔ ri roo kpanti, pálɛ́ ri vuu yusɛ̃ɛ ka jĩng zang piti, a sèe ri naa ɓɔɔ zang sèé zang ɓɔɔ zang yiki ka nyaa sĩiri ɓɛɛ.
COL.2.16	Ka ruu nɔngkɔ, zang ɓɔɔ wu dãa nɔɔ ka yuu vuu ɓɔɔ nɔɔ shaayi nɛɛ ɓɔɔ nɔɔ ɓooyi ɓɛɛ kpang. Kɔ́ ka yuu diki Laa, kɔ́ ka yuu vuu shaanang shala shɔɔ, kɔ́ ka yuu Diki Ɔ̃sɔnang. 
COL.2.17	Vuu keɓe nandon nwàng ɓi naa jasuru vuu ɓɔɔ a doo ka tĩng ɓɛɛ. Vuu ɓɔɔ niizang ɓi Yeesɔ Kirisi. 
COL.2.18	Nɔɔ yaa zang ɓɔɔ tuu yuu ɓiɓɛ nɛɛ wu ɓa nɔɔ katɔ, wu dɔng nɔɔ ruu kpang. Zang ɓɔɔ kɔɔyi nɛɛ wu zìlí vuu ka si hingro, a yi tĩng, suu sèé nɛɛ wu tuu yuu ɓiɓɛ kpang, a bang ɓi kaa rɛɛ zang nyaa shonang Laa ɓɔɔ ri ka lapa ɓɛɛ. Zɔ̃ng zang keɓe tuu yuu ɓiɓɛ, ka dalɛ waati, ka rɛ̃rɛnang ɓɔɔ wu rɛ̃rɛ naa shɔnzang ɓɛɛ, 
COL.2.19	di yuu ɓi tɔ̀ɔ́ ka bii Yeesɔ Kirisi ɓɔɔ wukɔ zang bang ɓuru kpang. Yeesɔ ɓɔɔ wukɔ yiti bii ɓiɓɛ nandon ka nɔng gbete, ka nɔng ɓɔɔ bii tiisi ɓɛɛ nɛɛ hĩiri, a bii bangnɛ naa ɓɔɔ Laa kasɛ wu bang ɓɛɛ.
COL.2.20	Nɔɔ vɔ manɛ tɔ, nɛɛ Yeesɔ Kirisi, a zang ti ta yuu manɛ tɔ, nɛɛ naa rɛɛ nyaa dannang ɓɔɔ shɔnzang ri tusu ɓɛɛ. A ka ruu vi nɔɔ nwang nwannang naa nɔɔ manɛ zang koo keɓe viya? Ka ruu vi nɔɔ dũng rɛɛ nyaa ɓɔɔ zang dangnɛ nɛɛ, 
COL.2.21	“Nɔ́ɔ yiti vuu keɓe kpang,” a ɓɔɔ nɛɛ, “Nɔ́ɔ tãa vuu keɓe ka nyaa kpang,” a ɓɔɔ nɛɛ, “Nɔ́ɔ lee naa ka vuu kaɓa kpang,” viya? 
COL.2.22	Vuu keɓe, ri naa shaarɛ ɓarɛ kaa tɔ, zang nɛɛ palɛ shonang tɔ nɛɛ mani ɓɛɛ. Ka ruu ɓɔɔ, ri ɓarɛ nyaa dannang shɔnzang, nɛɛ vuu ɓɔɔ shɔnzang ri tusu ɓɛɛ. 
COL.2.23	Nyaa dannang keɓe, túsù bii mɔɔ kɔɔ nɛɛ zũnang kagn, ka ɓɔɔ ri shing zang nɛɛ kaka nɛɛ zang bang vuu ɓɔɔ shɔnzang kasɛ bannang ɓɛɛ. Ri suu sèé nɛɛ ri tuu yuu ɓarɛ kpang, a ri ti dang bii ɓarɛ jĩng ka ɓɔɔ ri palɛ bii hakaka ɓɛɛ. A nyaa dannang keɓe ri zunung ɓɔɔ wu zãa ri vuu ɓɔɔ bii ɓarɛ kasɛ ɓɛɛ palɛnang kaa takpang.
COL.3.1	Wee zang wisi nɔɔ paa tɔ nɛɛ Yeesɔ Kirisi ɓee, nɔɔ shing jĩng manɛ kaa rɛɛ vuu ɓɔɔ ka lapa ɓɛɛ. Ka nɔng ɓɔɔ Kirisi nwàng kagn ka nakn Laa ɓɛɛ. 
COL.3.2	Nɔɔ rɛ̃̀rɛ̀ manɛ ka yuu vuu ɓɔɔ ri ka nɔng kaɓa ɓɛɛ, wu ka yuu rɛɛ vuu ɓɔɔ ka koo ka nihn ɓɛɛ kpang. 
COL.3.3	Ka ruu ɓɔɔ, nwàng ɓi naa ɓɔɔ nɔɔ vɔ tɔ, a suru bii manɛ ɓɔɔ kãntang zang waasɛ ka bii Kirisi ɓɔɔ wu ka bii Laa ɓɛɛ. 
COL.3.4	Suru bii manɛ ɓɔɔ niizang ɓi Yeesɔ Kirisi. Nɛɛ nwang nyaa tɔ, nɔɔ naa nwang nyaa jong nɛɛ wu, nɔɔ walɛ bannang kaa jong.
COL.3.5	Nɔɔ vang vuu koo keɓe ɓɔɔ bii manɛ kasɛ ɓɛɛ ta nɛɛ kaaɓa. Vuu ɓɔɔ naa dũndũng, nɛɛ sãnsãnrãng palɛnang, nɛɛ vuu ɓɔɔ bii shɔnzang kasɛ, nɛɛ vuu shi kpang ɓɔɔ yeti shɔnzang kasɛ, a ɓɔɔ kaa nung sũnang (nung sũnang nwàng ɓi naa vaka bannang). 
COL.3.6	Ka ruu rɛɛ vuu ɓɔɔ naa weɓe kɔ, Laa naa dǎng zang ɓɔɔ ri ta nyaa ɓɔɔ wu dang ɓɛɛ jĩng. 
COL.3.7	Bɛ̀ɛ́ ɓeleng nɔɔ nwangnɛ, nɔɔ palɛ rɛɛ vuu ɓɔɔ yeti manɛ kasɛ ɓɔɔ naa weɓe kɔ.
COL.3.8	A kãntang keɓe, nɔɔ vang rɛɛ vuu ɓɔɔ naa, gnvɔ, yeti shi kpang, nɛɛ vuu ɓɔɔ bii manɛ kasɛ, a ɓɔɔ zang bɛ̃ɛnang. Zang dãanang, nɛɛ yee shi kpang wu nwang tɔ̀ɔ́ nɛɛ nyaa manɛ kpang. 
COL.3.9	Nɔɔ suu zɔɔ sèé takpang, ka ruu ɓɔɔ, nɔɔ tu bii gbaala manɛ tɔ nɛɛ rɛɛ vuu ɓɔɔ wu kasɛ ɓɛɛ piti. 
COL.3.10	Nɔ̀ɔ hãa bii shɔɔ tɔ, ɓɔɔ Laa risi shɔɔ diki diki ka doo nwannang ɓiɓɛ ɓɛɛ. Tɔ̀ɔ, wu shíng nɔɔ, nɔ́ɔ zi wu kaa dɔ̃ɔ gbete.
COL.3.11	Ka ruu nɔngkɔ, Laa basɛ teteng zang ɓɔɔ ri zang Isirela nɛɛ zang ɓɔɔ ri zang Isirela kpang kpàng. Zang ɓɔɔ ri yee shaa katɔ, nɛɛ zang ɓɔɔ ri yee shaa kpang, kpang, zang ɓɔɔ jĩng ɓarɛ puu gn kpang, nɛɛ zang ɓɔɔ ri shaa yɔpɔ shɔnzang ɓɛɛ kpang, basɛ teteng jaafoo nɛɛ zang ɓɔɔ ri jaa gãa ɓɛɛ kpang. Yeesɔ Kirisi kɔ, ɓi kaa vuu piti, wukɔ ɓi ka yeti vuu piti. 
COL.3.12	Ka ruu ɓɔɔ, nɔɔ manɛ kaa zang Laa. Laa kasɛ nɔɔ, a zɔ̃ngkɔ nɔɔ, nɛɛ nɔ́ɔ nwang kaa ɓɔɔ ɓiɓɛ. Nɔɔ nwang zang ɓɔɔ gň zang kɔng nɔɔ katɔ ɓɛɛ, nɔɔ pàlɛ̀ zang tɔ̃ɔ, nɔɔ tuu yuu kpang, nɔ́ɔ pálɛ̀ vuu hakaka kpang, nɔɔ mã gn katɔ. 
COL.3.13	Nɔɔ mã gn nɛɛ zɔɔ. Zang ɓɔɔ nɛɛ lasɛ nɔɔ yeti, nɔɔ yàa zɔɔ gbalang katɔ. Nɔɔ yàa zɔɔ gbalang naa ɓɔɔ Laa yàa nɔɔ ɓɛɛ. 
COL.3.14	Ka yuu rɛɛ vuu keɓe, nɔɔ kàsɛ̀ ruu zɔɔ katɔ. Zɔɔ kasɛnang kɔ ɓákɛ̀ vuu piti wu nwang gbete. 
COL.3.15	Yeti valɛnang ɓɔɔ Yeesɔ Kirisi a zang, wukɔ wu nwang ka yeti manɛ gbãng gbãng. Ka ruu ɓɔɔ, Laa ɓaa nɔɔ nyaa nɛɛ nɔɔ nwang bii gbete, tɔ̀ɔ, wu a nɔɔ yeti valabm keɓe kɔ ɓɛɛ. Nɔ́ɔ ti zãa wu katɔ. 
COL.3.16	Yee Yeesɔ Kirisi wu nwang ka yeti manɛ dɔ̃ɔ gbete, ka ɓɔɔ nɔɔ tusu vuu, a nɔɔ ti kpɛ̃ɛrɛ zɔɔ vuu nɛɛ zũnang ɓɛɛ. Nɔɔ gaa soo ɓɔɔ nɔɔ dɔɔ Laa nɛɛ mani, nɛɛ ɓɔɔ nɔɔ zãa wu nɛɛ mani nɛɛ ɓɔɔ Suru Laa kpɛ̃ɛrɛ zang ɓɛɛ. Nɔɔ ti zãa wu ka yeti manɛ. 
COL.3.17	Vuu ɓɔɔ nɔɔ kɔɔyi nɛɛ vuu ɓɔɔ nɔɔ palɛ piti, nɔɔ pálɛ́ ka nung Yeesɔ Kirisi, ka ɓɔɔ nɔɔ zãa Laa ɓɔɔ wukɔ Daa nɛɛ bii ɓiɓɛ ɓɛɛ.
COL.3.18	Zang soro ɓɔɔ zang gee nɔɔ katɔ ɓɛɛ, nɔɔ ɓaa shoo ka nyaa varɛ manɛ. Ka ruu ɓɔɔ, wee ɓi vuu ɓɔɔ, nɔɔ ɓɔɔ nɔɔ dũng Laa nɔɔ nɛ̀ɛ́ palɛ kɔ nwani ɓɛɛ.
COL.3.19	Varɛ, nɔɔ kasɛ soro manɛ katɔ. Nɔ́ɔ palɛ ri hakaka kpang.
COL.3.20	Wujɛ, nɔɔ ɓaa shoo ka nyaa zang ɓɔɔ ri yi nɔɔ ɓɛɛ diki diki. Ka ruu ɓɔɔ, vuu keɓe kɔ shing Laa, Laa tãa tĩnang manɛ ɓɛɛ.
COL.3.21	Zang ɓɔɔ nɔɔ yi wujɛ ɓɛɛ, nɔ́ɔ gbooro wujɛ manɛ kpang. Naa nɔɔ palɛ nɔngkɔ, ri yaa gn naa katɔ.
COL.3.22	Jaafoo, nɔɔ ɓaa shoo ka nyaa zang ɓɔɔ ri dabang gãa manɛ ka vuu piti. Nɔɔ ɓáa, wu ka ɓɔɔ nɔɔ zi jĩng ɓarɛ katɔ kɔ shɛ̃ɛning kpang, tɔɔ nyaating wu pu nɔɔ nɛɛ ri kpang. Nɔ̀ɔ palɛ nɛɛ yeti gbete ka ruu bannang ɓɔɔ nɔɔ a Laa ɓɛɛ. 
COL.3.23	Vuu ɓɔɔ nɔɔ nɛɛ palɛ piti, nɔɔ pálɛ́ nɛɛ yeti manɛ nandon, naa nɔɔ pàlɛ́ Kpanti Yeesɔ, nɔɔ pàlɛ́ wu shɔnzang kpang. 
COL.3.24	Danggn wu ning nɔɔ kpang, Kpanti Yeesɔ naa sɔ̀ɔrɔ́ nɔɔ doo ditɔ. Naa a nɔɔ vuu ɓɔɔ wu shìng zang ɓiɓɛ katɔ ɓɛɛ ditɔ. Ka ruu ɓɔɔ, ɓi Yeesɔ Kirisi kɔ dabang gãa ɓɔɔ niizang ɓɔɔ nɔɔ pàlɛ́ wu shonang ɓɛɛ. 
COL.3.25	A zang ɓɔɔ pálɛ̀ ɓi vuu shi kpang, naa zang keɓe doo wiya, zang naa pàlɛ́ wu vuu ɓi dòo ka dóo vuu shi kpang ɓɔɔ wu pálɛ̀ ɓɛɛ kɔ. Ka ruu ɓɔɔ, Laa palɛ vuu ɓi jong gn dang gbete kpang ɓɛɛ.
COL.4.1	Dabang gãa, nɔɔ pàlɛ́ jaafoo manɛ vuu ɓɔɔ tɔ̃ɔ, a ti daa naa katɔ ɓɛɛ. Danggn wu ning nɔɔ kpang, dabang gãa manɛ ɓi doogn kɔ ka lapa.
COL.4.2	Nɔɔ gaa Laa diki diki, nɔɔ gãng jĩng waasɛ̃, nɔɔ ti zãa wu. 
COL.4.3	Nɔɔ ti gàa rùu Laa jong, tɔ̀ɔ, Laa wu pùu ruu gbalang tɔ̃ɔ jong, ruu rang zang yee ɓiɓɛ. Ruu kɔ̀ɔ zang vuu ɓɔɔ bɛ̀ɛ́ zang waasɛ katɔ ka yuu Kirisi ɓɛɛ. Ka ruu ɓɔɔ, wee zang mã m ka sãa kãntang ɓee, zang mã m ka ruu vuu keɓe kɔ ɓɛɛ. 
COL.4.4	Nɔ́ɔ gàa Laa wu shing m n kɔɔ vuu keɓe waasɛ̃ naa ɓɔɔ n nɛ̀ɛ́ kɔ̀ɔ ɓɛɛ.
COL.4.5	Nɔɔ palɛ vuu nɛɛ zũnang ka bii zang ɓɔɔ ri dũ̀ng Laa kpang ɓɛɛ. Naa ri yàa nɔɔ gbalang tɔkɔlɔng, nɔɔ kɔɔ ri ruu kagn waasɛ̃. 
COL.4.6	Yee manɛ wu nwang tɔ̃ɔ diki diki, nyaa manɛ wu tɛ̃ɛ tãa kɔ shɛ̃ɛning. Nɔ́ɔ ti zi naa ɓɔɔ nɔɔ kasɛ zang ɓu nyaa tɔ̃ɔ ɓɛɛ.
COL.4.7	Manzung ɓuru Tikiku ɓɔɔ ruu kasɛ wu dɔɔli, ɓɔɔ palɛ shonang nɛɛ yeti gbete, a ti doo zang shonang Kpanti Yeesɔ kɔ nɛɛ ruu ɓɛɛ, naa kɔɔ nɔɔ ruu ditɔ ka yuu mɛɛ nandon. 
COL.4.8	N shong wu ka bii manɛ, ka ruu ɓɔɔ, n kasɛ wu kɔɔ nɔɔ naa ɓɔɔ ruu nandon ruu nwang ɓɛɛ, tɔ̀ɔ, sisĩng wu valɛ nɔɔ kati. 
COL.4.9	Ri a nɛɛ Onesimu, manzung ɓuru ɓɔɔ ruu kasɛ wu dɔɔli a ti palɛ vuu nɛɛ yeti gbete ɓɛɛ. Ɓɔɔ ɓi zang manɛ kɔ ɓɛɛ. Ri naa kɔɔ nɔɔ vuu piti ɓɔɔ palɛ ruu ka nihn ɓɛɛ.
COL.4.10	Arisitaku ɓɔɔ zang mã jong ka sãa nɛɛ n ɓɛɛ, jee nɔɔ nyaa. Maraku ɓɔɔ dabang ɓarɛ gbete nɛɛ Baranaba ɓɛɛ, jee nɔɔ nyaa jong. (N kɔɔ nɔɔ ruu tɔ ka yuu ɓiɓɛ nɛɛ, nɛɛ a tɔ, nɔɔ ta wu waasɛ̃.) 
COL.4.11	Jashuwa, ɓɔɔ zang ɓaa wu nɛɛ Jusitu ɓɛɛ, jee nɔɔ nyaa jong. Zang taati keɓe rikɔ zang Yahudi ɓɔɔ ri kɔ̃sɔ yeti tɔ, ri palɛ shonang nɛɛ n ka ruu kpanti roonang Laa, a ri ti yi m naa tɔ ka bii gbãng gbãng ɓɛɛ. 
COL.4.12	Epafara ɓɔɔ dòo zang manɛ kɔ, a ti pàlɛ́ Yeesɔ Kirisi shonang, jee nɔɔ nyaa, gaa Laa ka ruu manɛ gbãng gbãng, gaa wu nɛɛ, wu shing nɔɔ, nɔ́ɔ shii nɛɛ kaka, nɔ́ɔ zũng danggn, nɔ́ɔ ta ruu ɓiɓɛ katɔ, ka ɓɔɔ nɔɔ palɛ vuu ɓɔɔ wu kasɛ dɔ̃ɔ gbete ɓɛɛ. 
COL.4.13	N kɔɔ ruu katɔ tɔ̃ɔ ka yuu shonang ɓɔɔ wu pálɛ̀ gbãng gbãng ka ruu manɛ ɓɛɛ. A ɓɔɔ ka ruu zang ɓɔɔ ri ka gari Lawodikiya nɛɛ gari Hirapoli. 
COL.4.14	Luka, zang gãnang ɓuru, nɛɛ Dema ri jee nɔɔ nyaa.
COL.4.15	Nɔ́ɔ kɔɔ manzung ɓuru ɓɔɔ ri ka gari Lawodikiya nɛɛ, ruu jee ri nyaa. A ɓɔɔ jaa soro ɓɔɔ zang ɓaa wu nɛɛ Nimfa ɓɛɛ, nɛɛ zang ɓɔɔ ri dũng Laa ɓɔɔ ri kpalɛ zɔɔ ka gãa ɓiɓɛ ɓɛɛ. 
COL.4.16	Nɔɔ nɛɛ gã labeenang keɓe tɔ, zang wu daa gã̀ zang ɓɔɔ ri dũng Laa ka gari Lawodikiya jong. Nɔɔ ti gã labeenang ɓɔɔ zang shong nɔɔ nyaa nɛɛ mani nɛɛ gari Lawodikiya jong. 
COL.4.17	Nɔ́ɔ ti kɔɔ Akipu nɛɛ, “Shing jĩng, mɔɔ hangsɛ shonang ɓɔɔ mɔɔ ta ka bii Kpanti Yeesɔ katɔ.” 
COL.4.18	Nkɔ Bulu, n bèe nyaa jeerenang keɓe nɛɛ naa mɛɛ. Danggn wu ning nɔɔ kpang, nɔɔ gàa m Laa katɔ, ka ruu ɓɔɔ, n doo ka sãa ɓɛɛ. Laa wu pàlɛ̀ nɔɔ tɔ̃ɔ.
1TH.1.1	Labeenang keɓe, nɛɛ bii mɛɛ Bulu, a ɓɔɔ Siila nɛɛ Timoti. Ruu bee zang ɓɔɔ ri dũng Yeesɔ Kirisi ka gari Tesalonika, ɓɔɔ ri zang Daa ɓuru Laa nɛɛ Kpanti Yeesɔ Kirisi ɓɛɛ. Laa wu palɛ nɔɔ tɔ̃ɔ, wu ti shingnɛ yeti manɛ wu valɛ katɔ.
1TH.1.2	Ruu zãa Laa diki diki ka ruu manɛ nandon, a ruu ti ɓaa nung manɛ diki diki ka ɓɔɔ ruu gaa Laa ɓɛɛ. 
1TH.1.3	Diki ɓɔɔ ruu gaa Laa ɓuru ɓɔɔ wukɔ ti Daa ɓuru ɓɛɛ, danggn manɛ ning ruu kpang. Ruu ɓaa nung manɛ ka naa ɓɔɔ nɔɔ túsù danggn ɓɔɔ nɔɔ shing ɓɛɛ ka vuu ɓɔɔ nɔɔ palɛ ɓɛɛ. Naa ɓɔɔ nɔɔ palɛ shonang gbãng gbãng, ka ruu ɓɔɔ nɔɔ kasɛ Kpanti Yeesɔ Kirisi katɔ ɓɛɛ. A ɓɔɔ ti naa ɓɔɔ gn ɓɔɔ nɔɔ shing ka bii Kpanti ɓuru Yeesɔ Kirisi ruutu kpang tingkiring ɓɛɛ. 
1TH.1.4	Rɛɛ manzung ruu zi tɔ, Laa kasɛ nɔɔ katɔ, a zɔ̃ngkɔ nɔɔ nɛɛ nɔɔ nwang zang ɓiɓɛ. 
1TH.1.5	Ruu Tɔ̃ɔ ɓɔɔ ka yuu Yeesɔ Kirisi ɓɔɔ ruu kɔɔ nɔɔ ɓɛɛ, ruu kɔɔ wu nɛɛ nyaa waati kpang. Laa a ruu naa vuu palɛnang ɓiɓɛ tɔ nɛɛ Suru ɓiɓɛ, a ruu ti shing danggn tɔ gbãng gbãng ka yuu Ruu Tɔ̃ɔ ɓɔɔ ka yuu Yeesɔ Kirisi ɓɔɔ ruu kɔ̀ɔ nɔɔ ɓɛɛ. Nɔɔ zi zɔ̃ng nwannang ɓɔɔ ruu nwangnɛ, ɓɔɔ bɛ̀ɛ́ ruu doo nɛɛ nɔɔ ɓɛ̀ɛ́ tɔ. Ruu palɛ vuu keɓe nandon ruu tɔɔ ruu yi nɔɔ naa ka bii. 
1TH.1.6	Nɔɔ kpɛ̃ɛrɛ nwannang tɔ naa ɓɔɔ ruu nwang ɓɛɛ, a ɓɔɔ ti naa ɓɔɔ Kpanti Yeesɔ nwang ɓɛɛ. Zang dang nɔɔ jĩng dɔɔli, a nɔɔ ta ruu ɓɔɔ ka yuu Yeesɔ Kirisi doo nɛɛ mani, nɔɔ tãa tĩnang ɓɔɔ Suru Laa shing zang, zang tãa ɓɛɛ. 
1TH.1.7	Ka ruu nɔngkɔ, nɔɔ nwang manɛ kaa zɔ̃ng zang ɓɔɔ, zang ɓɔɔ ri dũng Laa ka Makidoniya nɛɛ Akaya nandon ri masɛ nwannang manɛ ɓɛɛ. 
1TH.1.8	Ka ruu ɓɔɔ, wu Ruu Tɔ̃ɔ ɓɔɔ ka yuu Yeesɔ Kirisi ɓɔɔ nwang nɛɛ bii manɛ, bàa wu tipi Makidoniya nɛɛ Akaya kɔ shɛ̃ɛning kpang. Ruu danggn ɓɔɔ nɔɔ shing ka bii Laa, bàa nɔng tɔ jong piti piti. Vuu ɓɔɔ naa ruu kɔɔ ɓɛɛ tɔ̀ɔ́ kagn kpang. 
1TH.1.9	Zang kaɓa nandon, ri kɔ̀ɔ ruu naa ɓɔɔ nɔɔ ta ruu ka ɓɔɔ ruu naa leng nɔɔ ɓɛɛ. A ɓɔɔ ti naa ɓɔɔ nɔɔ yaa vaka bannang, nɔɔ naa bang kaa Laa ɓɔɔ wukɔ niizang, a ɓi ti ningkãari ɓɛɛ. 
1TH.1.10	A ri ti kɔ̀ɔ ruu nɛɛ nɔɔ gã Jaa ɓiɓɛ wu a nɛɛ lapa, Jaa ɓiɓɛ Yeesɔ ɓɔɔ wu wisi paa nɛɛ sàa ɓɛɛ, a naa tá yuu ɓuru ka laa ɓɔɔ Laa naa jɛ̃ɛ zang ɓɔɔ wu lasɛ yeti nɛɛ ri ka ruu vuu shi kpang ɓɔɔ ri palɛ ruu ɓɛɛ.
1TH.2.1	Rɛɛ manzung, nɔɔ nɛɛ yuu manɛ nɔɔ zi tɔ nɛɛ, lennang ɓɔɔ ruu leng nɔɔ, nwàng nɔɔ vuu tɔ̃ɔ katɔ. 
1TH.2.2	Nɔɔ zi naa ɓɔɔ zang dang ruu jĩng, a zang dãlɛ ruu ka Filipi tɔ, a ruu naa a ka bii manɛ ka Tesalonika. Zang dɔɔli nɛɛ ri zãa ruu Ruu Tɔ̃ɔ kɔɔnang ka gari manɛ, a Laa mã ruu danggn doo nɛɛ mani, a ruu kɔɔ nɔɔ Ruu Tɔ̃ɔ ɓɔɔ a nɛɛ bii ɓiɓɛ ɓɛɛ. 
1TH.2.3	Ka ɓɔɔ ruu kãa gbalang nɛɛ nɔɔ ta Ruu Tɔ̃ɔ Laa, ruu sùu nɔɔ sèé kpang. Ruu mang vuu shi kpang kagn yeti ɓuru ka yuu manɛ kpang. Ruu ti tɔɔ kpang nɛɛ ruu nwãarɛ zang ɓɔɔ kpang. 
1TH.2.4	Ruu kɔɔrɔ ruu ɓuru naa ɓɔɔ Laa kasɛ nɛɛ ruu kɔɔ ɓɛɛ kɔ jong. Ka ruu ɓɔɔ, Laa zirɛ ruu daa naa ɓɔɔ wu a ruu Ruu Tɔ̃ɔ ɓiɓɛ tɔ ruu daa kɔɔ zang ɓɛɛ. Ruu tɔɔ kpang nɛɛ ruu rang yee tɔ̀ɔ zang ri tãa tĩnang kpang, ruu kasɛ ɓuru nɛɛ Laa ɓɔɔ wukɔ zi vuu ɓɔɔ ka yeti ɓuru tɔ wu tãa tĩnang. 
1TH.2.5	Nɔɔ zi tɔ̃ɔ tɔ̃ɔ nɛɛ ɓɔɔ ruu a ka bii manɛ, ruu a wu nɛɛ nyaa tãa kpang. Ruu rang nɔɔ yee wu naa ɓɔɔ shingnɛ ruu walɛ vuu ɓɔɔ ruu kasɛ ɓɛɛ kpang, Laa zi yeti ɓuru tɔ. 
1TH.2.6	Ruu tɔɔ kpang nɛɛ ruu shing nɔɔ, nɔɔ dɔɔ ruu kpang, a ruu ti kãa gbalang ɓɔɔ zang ɓɔɔ ri dɔ̀ɔ ruu ɓɛɛ kpang. 
1TH.2.7	Wee ruu zang shonang Kirisi ɓee, ruu nɛ̀ɛ́ hɛ̃ɛlɛ nɔng vuu ɓɔɔ ruu kasɛ ɓɛɛ katɔ ka naa manɛ. A ruu palɛ nɔɔ kaa tɔ̀ɔ́ hakaka kpang, ruu yiti nɔɔ naa ɓɔɔ nàá jaa gãng jĩng ka wujɛ ɓiɓɛ ɓɛɛ. 
1TH.2.8	Ka ruu ɓɔɔ, ruu kasɛ nɔɔ katɔ ɓɛɛ, ruu kpalɛ bii tɔ ruu kɔɔ nɔɔ wu Ruu Tɔ̃ɔ Laa kɔ shɛ̃ɛning kpang, ruu ti vɔ ka ruu manɛ ka ruu ɓɔɔ ruu kasɛ nɔɔ katɔ gbãng gbãng. 
1TH.2.9	Rɛɛ manzung, n tɔɔ n kpàá nɔɔ danggn. Nɔɔ zi naa ɓɔɔ ruu palɛ shonang dɔɔli tɔ. Ruu pálɛ́ shonang nɛɛ zĩi nɛɛ laagɛ̃, ruu walɛ vuu shaanang ɓuru, tɔ̀ɔ ruu kpãa nɔɔ kaa takpang, ka ɓɔɔ ruu kɔɔ nɔɔ Ruu Tɔ̃ɔ ɓɔɔ ka yuu Laa ɓɛɛ.
1TH.2.10	Nɔ̀ɔ nɛɛ Laa, nɔɔ zi naa ɓɔɔ ruu nwang nɛɛ nɔɔ ɓɔɔ nɔɔ dũng Laa ɓɛɛ tɔ. Ka nwannang ɓuru, ruu mang shi kpang ka yeti ɓuru kpang, ruu nwàng tɔ̃ɔ. Zang ɓɔɔ kagn teteng manɛ ɓɔɔ ri kɔɔyi nɛɛ ruu pálɛ̀ vuu shi kpang kagn kpang. 
1TH.2.11	Nɔɔ zi tɔ ruu palɛ zang ɓu ka teteng manɛ naa ɓɔɔ dáa palɛ wujɛ ɓiɓɛ ɓɛɛ. 
1TH.2.12	Ruu tusu nɔɔ vuu ɓɔɔ daa bii katɔ ɓɛɛ. Ruu mã nɔɔ danggn, ruu yi tĩng, ruu kɔɔ nɔɔ nɛɛ nɔɔ nwang zɔ̃ng nwannang ɓɔɔ shing Laa, Laa tãa tĩnang ɓɛɛ. Laa ɓɔɔ ɓáa nɔɔ nyaa nɛɛ nɔɔ naa nwang jong ka teteng zang ɓɔɔ wu nwang kpanti ɓarɛ ɓɛɛ, nɔɔ zi bannang ɓiɓɛ.
1TH.2.13	A vuu ɓɔɔ shingnɛ ruu zãa Laa diki diki ɓɛɛ kagn. Ruu atɛ nɔɔ ruu ɓɔɔ Laa shong nyaa nɛɛ mani ɓɛɛ, nɔɔ tãayi, a nɔɔ tarɛ. Wu naa nyaa shonang shɔnzang kpang, naa nyaa shonang Laa. Ti nyaa shonang Laa kɔ niizang. Ka ruu nɔngkɔ, Ruu Laa ti kɔ̃̀sɔ́ yeti manɛ kana ɓɔɔ nɔɔ shing danggn tɔ ɓɛɛ. 
1TH.2.14	Rɛɛ manzung ɓuru, vuu kɔ pálɛ̀ nɔɔ ɓee, pálɛ́ zang ɓɔɔ ri dũng Laa ɓɔɔ ri ka tipi Yahudi ɓɔɔ ri ɓakɛ yuu ɓarɛ tɔ nɛɛ Yeesɔ Kirisi ɓɛɛ doo nɔngkɔ. Zang tipi manɛ dãng nɔɔ jĩng doo nɔngkɔ, naa ɓɔɔ zang Yahudi dang ri jĩng jong ɓɛɛ. 
1TH.2.15	Zang Yahudi ɓɔɔ ri nyɔ rɛɛ zang nyaa shonang Laa nɛɛ kpanti Yeesɔ vɔrɔ, a ri ti hing ruu ɓɛɛ. Laa tãa tĩnang ɓarɛ kpang tingkiring. Ri ti shing jĩng nɛɛ zang ɓɔɔ kpang tingkiring. 
1TH.2.16	Ri ti kãa naa ɓɔɔ ri zãa ruu gbalang ɓɔɔ ruu kɔɔ zang ɓɔɔ ri zang Isirela kpang ruu, ɓɔɔ naa ta yuu ɓarɛ katɔ ɓɛɛ. Vuu kɔ̀ ri palɛ ɓee, kɔ shingnɛ vuu shi kpang ɓɔɔ ri palɛ diki diki ɓɛɛ, ɓèe nyaa kaa kiiri. A kãntang yeti Laa lasɛ tɔ nɛɛ ri, jɛ̃ɛ ri ruu kaa tɔ.
1TH.2.17	Rɛɛ manzung, zang shing ruu nɛɛ gbãng gbãng ning ruu basɛ zɔɔ nɛɛ nɔɔ diki tɔkɔlɔng. Ruu yaa nɔɔ nɛɛ bii waati, a ruu yaa rɛ̃rɛnang kaa tɔ̀ɔ́ yuu manɛ kpang. Niizang, ruu kasɛ katɔ ka yeti ɓuru gbãng gbãng, a ruu kãa gbalang ruu naa zì nɔɔ tɔkn. 
1TH.2.18	Ruu kasɛ yuu gbãanang ka bii manɛ. N nɛɛ yuu mɛɛ, n kãa gbalang tɔ ɓa doo gbete katɔ, a Sheetang zãa ruu gbalang daanang katɔ. 
1TH.2.19	Ruu kasɛ nɛɛ ruu naa leng nɔɔ, ka ruu ɓɔɔ, nɔkɔ zang ɓɔɔ ruu shing gn ka bii ɓarɛ ɓɛɛ. Ka ruu ɓɔɔ, ka diki ɓɔɔ kpanti ɓuru Yeesɔ Kirisi a tɔkn, nɔkɔ shing ruu, rùu rangkɛ yee bang bang ka yuu ɓuru, ruu ti tãa tĩnang ka tĩng ɓiɓɛ ɓɛɛ. 
1TH.2.20	Niizang ruu lakɛ jĩng nɛɛ nɔkɔ, nɔkɔ shing ruu, rùu tãa tĩnang.
1TH.3.1	Ka ruu nɔngkɔ, ɓɔɔ ruu zirɛ nɛɛ ruu zunung danggn mãanang takpang, ruu mang ka yeti ɓuru nɛɛ zang yaa ruu ka bm ka Ataniya. 
1TH.3.2	A ruu shong manzung ɓuru Timoti, ɓɔɔ palɛ Laa shonang nɛɛ ruu ka gbalang Ruu Tɔ̃ɔ ɓɔɔ ka yeti Kirisi ɓɔɔ ruu kɔɔrɔ zang ɓɛɛ. Ruu tɔɔ wu naa shing nɔɔ, nɔɔ shii gbãng gbãng, wu ti mã nɔɔ danggn, nɔɔ yaa danggn ɓɔɔ nɔɔ shing ka bii Yeesɔ ɓɛɛ kpang. 
1TH.3.3	Tɔ̀ɔ, zang ɓɔɔ wu yaa danggn ɓɔɔ wu shing ka bii Kirisi ka ruu jĩng ɓɔɔ zang dang nɔɔ ɓɛɛ. Nɔɔ nɛɛ yuu manɛ, nɔɔ zi tɔ nɛɛ Laa kɔ mang ka yeti ɓiɓɛ nɛɛ zang dang ruu jĩng. 
1TH.3.4	Ka ɓɔɔ bɛ̀ɛ́ ruu doo nɛɛ nɔɔ, ruu kɔɔ nɔɔ doo ka tĩng nɛɛ ruu naa dang jĩng ditɔ. A naa ɓɔɔ nɔɔ zi tɔ ɓɛɛ, ruu dang jĩng tɔ nɔngkɔ teetee. 
1TH.3.5	Vuu ɓɔɔ shingnɛ ruu shong Timoti ɓɛɛ kɔ. Daa naa ɓɔɔ n tí ɓɛɛ takpang, ka ruu nɔngkɔ, ruu shong wu, nɛɛ wu daa zi ruu naa ɓɔɔ danggn shinnang manɛ nwang ɓɛɛ. Ruu zi kpang naa Sheetang gãsɛ nɔɔ tɔ, nɔɔ yaa danggn ɓɔɔ nɔɔ shing ɓɛɛ tɔ. Nɔɔ shing tɔ shonang ɓuru nandon shaarɛ tɔ waati ya? 
1TH.3.6	Wee Timoti gbãayu tɔ ka bii ɓuru, ti atɛ ruu nyaa tɔ̃ɔ tɔ, nɛɛ nɔɔ shing danggn doo ka bii Yeesɔ, a nɔɔ ti kasɛ ruu katɔ. A ti kɔɔ ruu nɛɛ nɔɔ rɛ̃rɛ tɔ̃ɔ diki diki ka yuu ɓuru, nɛɛ nɔɔ kasɛ nɛɛ nɔɔ zi ruu doo naa ɓɔɔ ruu kasɛ nɔɔ zinang ɓɛɛ kɔ. 
1TH.3.7	Ka ruu nɔngkɔ, rɛɛ manzung, ruu ɓɔɔ zang kɔ̀ɔ ruu ka yuu manɛ, mã̀ ruu danggn tɔ, ka vuu ɓɔɔ kpãa ruu nɛɛ jĩng dannang ɓɔɔ ruu dang ɓɛɛ. Ruu danggn ɓɔɔ nɔɔ shing ka bii Yeesɔ Kirisi kɔ mã ruu danggn. 
1TH.3.8	Wee nɔɔ shii nɛɛ kaka ka yuu ɓɔɔ nɔɔ ɓakɛ tɔ nɛɛ Kpanti Yeesɔ ɓee, ruu tãa tĩnang nwannang ningkãari kaa tɔ.
1TH.3.9	Nyaa ɓɔɔ ruu zãa Laa nɛɛ mani ka ruu manɛ kpang. Ruu zãa wu ka ruu tĩnang ɓɔɔ wu shing ruu, ruu tãa tĩnang ka ruu manɛ, ka ɓɔɔ ruu gaa wu ɓɛɛ. 
1TH.3.10	Nɛɛ zĩi nɛɛ laagɛ̃ ruu gaa wu nɛɛ yeti ɓuru nandon, nɛɛ wu yàa ruu gbalang jong ruu zi nɔɔ nɛɛ jĩng ɓuru, tɔɔ ruu tusu nɔɔ vuu ɓɔɔ yaa nɔɔ doogn ka danggn ɓɔɔ nɔɔ shing ɓɛɛ.
1TH.3.11	Laa ɓɔɔ wukɔ daa ɓuru nɛɛ Kpanti ɓuru Yeesɔ ri shĩili ruu gbalang ɓɔɔ ruu a ka bii manɛ ɓɛɛ. 
1TH.3.12	Kpanti ɓuru wu shingnɛ zɔɔ kasɛnang manɛ nɛɛ naa ɓɔɔ nɔɔ kasɛ zang piti, wu daa nɛɛ ting kɔ sasak. Tɔ̀ɔ, nɔɔ naa kasɛ zang kaa naa ɓɔɔ ruu kasɛ nɔɔ ɓɛɛ. 
1TH.3.13	Laa wu shingnɛ nɔɔ shii gbãng gbãng, tɔ̀ɔ, zang ɓɔɔ wu tɔɔ kaa takpang nɛɛ nɔɔ palɛ vuu shi kpang tɔ kpang, ka tĩng Laa ɓɔɔ wukɔ Daa ɓuru ɓɛɛ, ka diki ɓɔɔ Kpanti ɓuru Yeesɔ naa a nɛɛ zang ɓiɓɛ ɓɛɛ.
1TH.4.1	Ka ruu nɔngkɔ, rɛɛ manzung, n gisi nɔɔ ruu nɛɛ, nɔɔ kpɛ̃ɛrɛ naa ɓɔɔ nɔɔ nwang nɛɛ Laa wu tãa tĩnang manɛ tɔ ka bii ɓuru, a nɔɔ ti nwang kana nɔngkɔ kãntang. A ruu gaa nɔɔ nɛɛ nung Kpanti Yeesɔ Kirisi nɛɛ nɔɔ nɛɛ nwang nɔngkɔ sasak. 
1TH.4.2	Nɔɔ zi nyaa ɓɔɔ ruu kɔ̀ɔ nɔɔ nɛɛ naa ɓɔɔ Kpanti Yeesɔ a ruu ɓɛɛ tɔ, naa ɓɔɔ nɔɔ nwang ɓɛɛ. 
1TH.4.3	Laa kasɛ nɛɛ nɔɔ nwang zang ɓɔɔ shi kpang ka bii ɓarɛ kpang. Nɛɛ nɔɔ ti yaa dũndũng palɛnang dɔ̃ɔ gbete. 
1TH.4.4	Zang varɛ ɓu wu yiti yuu ɓiɓɛ waasɛ̃, ka gbalang tɔ̃ɔ naa ɓɔɔ Laa nɛɛ shɔnzang piti ri kasɛ katɔ ɓɛɛ. 
1TH.4.5	Wu ka gbalang dũndũng palɛnang kpang, naa zang ɓɔɔ ri zi Laa kpang ɓɛɛ. 
1TH.4.6	Wu roo nɛɛ soro ɓeezung kpang tingkiring. Naa rooyi, pàlɛ́ ɓeezung vuu shi kpang, ti shaa wu katɔ. Ruu kɔ̀ɔ ruu keɓe tɔ ka tĩng, a ruu shaarɛ nɔɔ nyaa gbãng gbãng nɛɛ Kpanti Laa naa dang zang ɓɔɔ ri palɛ vuu keɓe jĩng katɔ. 
1TH.4.7	Laa ɓaa ruu nyaa nɛɛ ruu naa nwang ka yeti dũndũng palɛnang kpang, nɛɛ ruu nwang ɓuru naa ɓɔɔ wu kasɛ ɓɛɛ. 
1TH.4.8	Ka ruu nɔngkɔ, naa zang ɓɔɔ bɛ̃ɛ vuu kɔ ruu tusu ɓee, bɛ̃ɛ ɓi shɔnzang kpang, bɛ̃ɛ ɓi Laa ɓɔɔ a ruu Suru ɓiɓɛ ɓɛɛ.
1TH.4.9	Ka ruu naa ɓɔɔ nɔɔ kasɛ rɛɛ ɓaazung ɓɔɔ ri dũng doo Laa kɔ ɓɛɛ, daa naa ɓɔɔ ruu bee labeenang ka yuu ruu keɓe kpang. Ka ruu ɓɔɔ, nɔɔ nɛɛ yuu manɛ, Laa tusu nɔɔ naa ɓɔɔ nɔɔ kasɛ zɔɔ tɔ ɓɛɛ. 
1TH.4.10	A nɔɔ ti tusu naa ɓɔɔ nɔɔ kasɛ rɛɛ ɓaazung ɓɔɔ ri dũng doo Laa kɔ ka Makidoniya ɓɛɛ tɔ. Ka ruu nɔngkɔ, rɛɛ manzung ɓuru, ruu gaa nɔɔ nɛɛ nɔɔ palɛ nɔngkɔ sasak. 
1TH.4.11	Nɔɔ mang ka yeti manɛ nɛɛ nɔɔ nwang manɛ kikiri, nɔɔ haarɛ nyaa kpang, nɔɔ haa nyaa ka ruu zang ɓɔɔ kpang, nɔɔ pálɛ̀ shonang nɛɛ naa manɛ naa ɓɔɔ ruu kɔɔ nɔɔ ka tĩng ɓɛɛ. 
1TH.4.12	Ka naa weɓe kɔ, nɔɔ shing zang ɓɔɔ ri shing danggn gn kpang, ri seng nɔɔ. Nɔ̀ɔ ti shing jĩng tɔ̀ɔ́ ka bii zang ɓɔɔ, ka ruu vuu ɓɔɔ nɔɔ kasɛ ɓɛɛ kpang.
1TH.4.13	Rɛɛ manzung ɓuru, ruu kasɛ nɛɛ nɔɔ zi vuu ɓɔɔ niizang ka yuu zang ɓɔɔ ri vɔlɔ tɔ ɓɛɛ. Tɔ̀ɔ, nɔɔ lasɛ yeti kaa tɔ̀ɔ́ sasak naa zang ɓɔɔ ri shing gn ka bii Laa kpang ɓɛɛ, ri lasɛ yeti ɓɛɛ kpang. 
1TH.4.14	Ruu shing danggn tɔ nɛɛ, Yeesɔ vɔrɛ, a yuu paa tɔkn, a ruu ti shing danggn tɔ nɛɛ, Laa naa sɔɔrɔ zang ɓɔɔ ri shing danggn ka bii ɓiɓɛ, ɓɔɔ ri vɔlɔ tɔ ditɔ jong nɛɛ Yeesɔ Kirisi.
1TH.4.15	Vuu kɔ ruu tusu nɔɔ ɓee, ɓi vuu ɓɔɔ Laa tusu ɓɛɛ nɛɛ, ka diki ɓɔɔ Kpanti Yeesɔ naa gbãayu, ɓɔɔ ruu doo ningkãari ka diki kaɓa, rukɔ daa ka bii ɓiɓɛ shɔɔnang, ruu yaa zang ɓɔɔ ri vɔlɔ tɔ ɓɛɛ kpang. 
1TH.4.16	Laa naa mɛɛ nyaa nabm, a zang bang rɛɛ zang nyaa shonang Laa ɓɔɔ ri ka lapa ɓɛɛ, naa rang yee, a zang ri tãa yee vuukãng ɓɔɔ Laa jee ɓɛɛ. Tɔ̀ɔ, Kpanti Yeesɔ nɛɛ yuu ɓiɓɛ wu naa shooro kaa nɛɛ lapa zang ɓɔɔ ri shing danggn tɔ ka bii Yeesɔ a ri vɔlɔ ɓɛɛ, rikɔ yupaa ningkãari shɔɔnang. 
1TH.4.17	Tɔ̀ɔ, ɓɔɔ ruu doo ningkãari ka diki kaɓa, Laa naa sèé ruu, daa kaa nɛɛ ruu ka yeti sãmbong, wu daa lapa nɛɛ ruu. Ruu daa kpisi kpanti Yeesɔ yuu ka lapa. Ruu nwáng kaa nɛɛ Kpanti sasak. 
1TH.4.18	Ka ruu nɔngkɔ, nɔɔ mã zɔɔ danggn nɛɛ ruu keɓe.
1TH.5.1	Daa naa ɓɔɔ n bee nɔɔ labeenang ka yuu diki ɓɔɔ Kpanti Yeesɔ naa gbãa yuu kagn ɓɛɛ kpang. 
1TH.5.2	Ka ruu ɓɔɔ, nɔɔ nɛɛ yuu manɛ nɔɔ zi tɔ waasɛ̃ nɛɛ diki ɓɔɔ Kpanti Yeesɔ naa a kagn, naa nwang naa ɓɔɔ shɔngɓɔ, a nɛɛ zĩi bɛ̀ɛ́ nɔɔ shing gn kpang ɓɛɛ. 
1TH.5.3	Ka laa ɓɔɔ zang ri gaayu kɔɔrɔnang nɛɛ, “Ruu nwang tɔ nyaa zɔɔ, a vuu ɓɔɔ shing ruu, rùu kaa vɔrɔ kpang.” A jĩng dannang wu a kaa yuu ɓarɛ tantɛnang naa ɓɔɔ jaa kɔng zang soro ɓɛɛ. Zang gbete wɔ̀ kpang.
1TH.5.4	Rɛɛ manzung, nɔɔ nwang manɛ naa zang ɓɔɔ ri nwang ka nɔng ɓɔɔ tɔ̀ɔ katɔ kpang, tɔ̀ɔ diki keɓe wu arɛ nɔɔ mã naa ka danggn naa ɓɔɔ shɔngɓɔ a nɛɛ zĩi ɓɛɛ, nɔɔ shing gn kpang ɓɛɛ kpang. 
1TH.5.5	Nɔɔ nandon, nɔɔ manɛ zang nɔng ɓɔɔ yakɛ katɔ ɓɛɛ, nɔɔ manɛ zang nɔng laagɛ̃. Ruu nandon, ruu nwang ɓuru naa zang nɔng zĩi nɛɛ nɔng ɓɔɔ tɔ̀ɔ katɔ ɓɛɛ kpang. 
1TH.5.6	Ka ruu nɔngkɔ, ruu gãng nɔɔ jĩng, rúu nwàng naa zang ɓɔɔ kpang. Ruu nwang nɔɔ ningkãari, ruu yiti yuu ɓuru waasɛ̃. 
1TH.5.7	Ka nwannang shɔnzang, shɔnzang ri rooro ɓi nɛɛ zĩi, zang ɓɔɔ ri yiti yuu ɓarɛ kpang, ri ɓoo saa nɛɛ zĩi saa si ri. 
1TH.5.8	A ruu ɓuru zang nɔng laagɛ̃, rúu yiti yuu ɓuru waasɛ̃. Danggn ɓɔɔ ruu shing ka bii Laa nɛɛ kasɛnang ɓɔɔ ruu kasɛ zɔɔ, wu nwàng ruu naa kãati. Gn ɓɔɔ ruu shingnɛ nɛɛ Laa naa ta yuu ɓuru ditɔ dɔ̃ɔ gbete, wu nwang ruu naa wàálaa ka yuu ɓuru. 
1TH.5.9	Ka ruu ɓɔɔ, Laa zɔ̃ngkɔ ruu nɛɛ wu dɔng rùu ruu, tɔ̀ɔ, ruu dang jĩng ka diki ɓɔɔ wu naa jɛ̃ɛ zang ruu ɓɛɛ kpang. Zɔ̃ngkɔ ruu nɛɛ wu ta yuu ɓuru nɛɛ bii Kpanti ɓuru Yeesɔ Kirisi. 
1TH.5.10	Yeesɔ vɔ ka ruu ɓuru nɛɛ tɔ̀ɔ, ruu nwang kaa nɔng gbete nɛɛ wu, naa ruu doo ningkãari, kɔ́ ruu vɔlɔ katɔ, ka diki ɓɔɔ wu a kagn ɓɛɛ. 
1TH.5.11	Ka ruu nɔngkɔ, nɔɔ mã zɔɔ danggn, nɔɔ yi zɔɔ naa ka bii. Nɔɔ shing danggn kaa gbãng gbãng naa wee nɔɔ palɛ ɓee.
1TH.5.12	Rɛɛ manzung ɓuru, ruu gaa nɔɔ, nɔ́ɔ seng zang ɓɔɔ ri palɛ shonang ka teteng manɛ waasɛ̃. Zang ɓɔɔ rikɔ sɔ̀ɔ́ nɔɔ ɓɔɔ nɔɔ dũng Laa ɓɛɛ tĩng, a ri ti tusu nɔɔ vuu, nɛɛ tɔ̀ɔ nɔɔ palɛ vuu shi kpang, kpang ɓɛɛ. 
1TH.5.13	Nɔɔ seng ri katɔ dɔɔli, nɔɔ kasɛ ruu ɓarɛ katɔ, ka ruu shonang ɓɔɔ ri palɛ ɓɛɛ. Nɔɔ nwang ka nyaa zɔɔ waasɛ̃. 
1TH.5.14	Rɛɛ manzung ɓuru, ruu gaa nɔɔ, nɔɔ shaarɛ zang ɓɔɔ ri nwalɛ waati nyaa katɔ, nɔɔ mã zang ɓɔɔ ri yaa gn naa danggn pati nɔɔ yi zang ɓɔɔ ri lakɛ naa ka bii kpang naa ka bii, a nɔɔ ti mã danggn nɛɛ zang piti. 
1TH.5.15	Nɔɔ gãng jĩng kagn, zang ɓɔɔ wu waa pãng vuu shi kpang ɓɔɔ zang palɛ wu doo nɛɛ vuu shi kpang kɔ kpang. Nɔɔ shing jĩng kɔ jong diki diki nɛɛ nɔɔ pàlɛ́ zɔɔ tɔ̃ɔ. Nɔɔ ti pàlɛ̀ zang piti tɔ̃ɔ jong. 
1TH.5.16	Nɔɔ tãa tĩnang diki diki, ka ruu ɓɔɔ, nɔɔ zang Laa ɓɛɛ.
1TH.5.17	Nɔɔ gaa Laa, nɔ́ɔ suu diki kpang. 
1TH.5.18	Naa doo viya pálɛ̀ mɔɔ, zãa Laa katɔ. Wee naa ɓɔɔ Laa kasɛ nɛɛ nɔɔ nwangnɛ, ɓɔɔ nɔɔ ɓakɛ zɔɔ tɔ nɛɛ Yeesɔ Kirisi ɓɛɛ kɔ. 
1TH.5.19	Nɔ́ɔ nɔɔ Suru Laa gbalang shonang ɓiɓɛ palɛnang kpang. 
1TH.5.20	Nɔ́ɔ bɛ̃ɛ ruu ɓɔɔ a nɛɛ bii zang nyaa shonang Laa ɓɛɛ kpang. 
1TH.5.21	Nɔɔ gãsɛ ruu piti ɓɔɔ wu kɔɔ ɓɛɛ katɔ. Nɔɔ palɛ vuu ɓɔɔ ɓi tɔ̃ɔ ɓɛɛ. 
1TH.5.22	Ruu manɛ wu hãa kagn nɛɛ vuu shi kpang palɛnang kpang tingkiring.
1TH.5.23	Laa ɓɔɔ shing zang, zang ri nwang ka nyaa zɔɔ, wu palɛ nɔɔ, nɔɔ nwang zang tɔ̃ɔ dɔ̃ɔ gbete. Wu shingnɛ zang ɓɔɔ wu tɔɔ kpang nɛɛ nɔɔ palɛ vuu shi kpang tɔ kpang, ka diki ɓɔɔ Kpanti Yeesɔ Kirisi a kagn ɓɛɛ. 
1TH.5.24	Laa ɓɔɔ ɓaa ruu nyaa nɛɛ ruu nwang zang ɓiɓɛ, shing ruu katɔ ruu nwang nɔngkɔ, ka ruu ɓɔɔ pálɛ̀ vuu ɓɔɔ wu a nyaa ɓi katɔ ɓɛɛ. 
1TH.5.25	Rɛɛ manzung, nɔɔ gàarɛ́ rùu Laa jong. 
1TH.5.26	Nɔɔ jee zang ɓɔɔ ri shing danggn tɔ nandon, nyaa tɔ̃ɔ tɔ̃ɔ. 
1TH.5.27	N ɓakɛ nɔɔ nɛɛ Laa, nɔɔ gã labeenang keɓe ka nɔng zang ɓɔɔ ri dũng Laa nandon. 
1TH.5.28	Kpanti ɓuru Yeesɔ Kirisi wu pàlɛ̀ nɔɔ tɔ̃ɔ.
2TH.1.1	Labeenang keɓe nɛɛ bii mɛɛ Bulu, a ɓɔɔ kaa Siila nɛɛ Timoti. Ruu bee zang ɓɔɔ ri dũng Laa ɓɔɔ ri ka gari Tesalonika ɓɛɛ. Ɓɔɔ ri zang Daa ɓuru Laa, nɛɛ Kpanti ɓuru Yeesɔ Kirisi ɓɛɛ. 
2TH.1.2	Daa ɓuru Laa nɛɛ Kpanti ɓuru Yeesɔ Kirisi ri pàlɛ̀ nɔɔ tɔ̃ɔ, ri ti shingnɛ nɔɔ nwang ka nyaa zɔɔ.
2TH.1.3	Rɛɛ manzung ɓuru, daa naa ɓɔɔ ruu zãa Laa diki diki ka ruu manɛ tɔ. Daa naa ɓɔɔ ruu zãa wu tɔ, ka ruu ɓɔɔ, danggn ɓɔɔ nɔɔ shing ka bii Yeesɔ daa kana nɛɛ tĩng dɔɔli, a naa ɓɔɔ zang ɓu ka teteng manɛ ri kasɛ zɔɔ ti daa nɛɛ tĩng kɔ sasak. 
2TH.1.4	Ka ruu nɔngkɔ, ruu rangkɛ ruu bang bang ka yuu manɛ, ka ɓɔɔ ruu lengke zang ɓɔɔ ri dũng Laa ka nɔng ɓɔɔ ɓɛɛ. Yusɛ̃ɛ tuu ruu kpang. Ruu rangkɛ ruu ka yuu naa ɓɔɔ nɔɔ mã danggn, a nɔɔ shing danggn sasak ka yeti jĩng kɔ nɔɔ dang nandon ɓee ɓɛɛ. 
2TH.1.5	Vuu keɓe nandon tusu nɛɛ Laa jɛ̃ɛ zang ruu ɓi gn dang gbete kpang. Ka ruu nɔngkɔ, nɔɔ naa daa naa ɓɔɔ Laa nwang Kpanti manɛ katɔ. Vuu ɓɔɔ nɔɔ dang jĩng ka ruu ɓiɓɛ ɓɛɛ kɔ. 
2TH.1.6	Laa naa palɛ vuu tɔ̃ɔ ditɔ. Naa dang zang ɓɔɔ ri dang nɔɔ jĩng ditɔ. 
2TH.1.7	Naa shing nɔɔ ɓɔɔ nɔɔ dang jĩng kãntang, nɔɔ ɔ̃sɔ, a ruu ti ɔ̃sɔ jong. Naa palɛ vuu keɓe ka diki ɓɔɔ Kpanti Yeesɔ naa nwang nyaa nɛɛ lapa nɛɛ rɛɛ zang nyaa shonang ɓiɓɛ ɓɔɔ ka lapa, ɓɔɔ naa vuu palɛnang ɓarɛ bang dɔɔli ɓɛɛ. 
2TH.1.8	Naa nwang nyaa nɛɛ waa ɓɔɔ shaa katɔ ɓɛɛ, wu dang zang ɓɔɔ ri bɛ̃ɛ Laa katɔ jĩng, nɛɛ zang ɓɔɔ ri dũng Ruu Tɔ̃ɔ ɓɔɔ ka yuu Kpanti ɓuru Yeesɔ kpang ɓɛɛ. 
2TH.1.9	Ri naa dang jĩng ɓɔɔ waa nyaa kpang, ɓɔɔ zang ningsi ri dòndòng ɓɛɛ. Laa naa ku ri ka biling, ri daa nɔng ɓɔɔ Kpanti ɓuru kagn kpang. Ri zi bannang ɓiɓɛ kpang dòndòng. 
2TH.1.10	Ka diki ɓɔɔ wu arɛ ɓɛɛ, tɔ̀ɔ zang ɓiɓɛ nandon ɓɔɔ ri shing danggn tɔ, ri dɔ̀ɔ wu ri a wu bannang kati. Nɔɔ naa nwang jong ka teteng ɓarɛ, ka ruu ɓɔɔ, nɔɔ shíng danggn tɔ, ka ruu ɓɔɔ, ruu kɔ̀ɔ nɔɔ ɓɛɛ. 
2TH.1.11	Vuu ɓɔɔ shingnɛ ruu gaa nɔɔ Laa diki diki ɓɛɛ kɔ. Ruu kɔɔ Laa ɓuru nɛɛ wu shingnɛ nɔ́ɔ daa naa nwannang kɔ wu ɓàa nɔɔ nyaa nɛɛ nɔɔ nwang ɓee katɔ. Wu ti shingnɛ nɔɔ palɛ tɔ̃ɔ ɓɔɔ nɔɔ kasɛ nɛɛ nɔɔ palɛ ɓɛɛ nandon. Wu ti yi nɔɔ naa ka bii nɛɛ naa vuu palɛnang ɓiɓɛ, nɔ́ɔ nwang nwannang ɓɔɔ daa naa ɓɔɔ zang ɓɔɔ ri shing danggn tɔ ɓɛɛ. 
2TH.1.12	Ka naa weɓe kɔ, zang a Kpanti ɓuru Yeesɔ bannang ka ruu shonang ɓɔɔ wu palɛ nɛɛ bii manɛ ɓɛɛ. A ɓɔɔ nɔɔ ti palɛ nɛɛ bii ɓiɓɛ, ka Ruu Tɔ̃ɔ Laa ɓuru, nɛɛ ɓɔɔ Kpanti ɓuru Yeesɔ Kirisi.
2TH.2.1	Rɛɛ manzung, ka ruu yuu gbãanang Kpanti ɓuru Yeesɔ Kirisi nɛɛ naa ɓɔɔ zang naa kpalɛ ruu, ruu ĩi wu ɓɛɛ. Ruu gaa nɔɔ, 
2TH.2.2	sisĩng wu tantɛ nɔɔ lɔɔnang kpang. Vuu bìí wu ti kpãa nɔɔ ka yeti ka ruu ɓɔɔ zang kɔɔyi nɛɛ, Diki ɓɔɔ Kpanti ɓuru gbãayu kagn a tɔ ɓɛɛ kpang. Naa doo zang nyaa shonang Laa ɓɔɔ kagn kɔɔyi, naa ti zang ɓɔɔ palɛ Laa shonang ɓɛɛ kɔ kɔɔyi, a ɓɔɔ ti nɛɛ, ka yeti labeenang ɓɔɔ zang tɔɔ a nɛɛ bii ɓuru ɓɛɛ. 
2TH.2.3	Nɔɔ yaa zang ɓɔɔ wu nwãarɛ nɔɔ ka gbalang ɓɔɔ kpang. Zang dɔɔli ri nɛɛ raa Laa yuu knti tɔ naa ɓɔɔ zang kɔɔ ɓɛɛ a yɔɔ ɓɔɔ dũ̀ng nyaa dannang ɓi kpang nɛɛ nwang nyaa tɔ, ɓɔɔ Laa naa ningsi wu ɓi ka waa ɓɛɛ, tɔ̀ɔ, Diki Kpanti ɓuru wu a kati. 
2TH.2.4	Naa risi vuu ɓɔɔ zang ɓaa nɛɛ vaka, kɔ vuu ɓɔɔ zang bang katɔ piti, naa vuu ɓɔɔ kpang. Wu shing yuu ɓiɓɛ nɛɛ wu ɓa ri katɔ nandon. Ti naa daa ka yeti Gãa Laa wu nwang ka nɔngkɔ wu kɔɔyi nɛɛ wukɔ kaa Laa.
2TH.2.5	Danggn ning nɔɔ katɔ ya? Ɓɔɔ n doo nɛɛ nɔɔ, n kɔɔ nɔɔ vuu keɓe tɔ nandon. 
2TH.2.6	Vuu ɓɔɔ ti zãa vuu keɓe palɛnang kãntang keɓe kagn, a nɔɔ ti zi vuu keɓe tɔ. Yɔɔ ɓɔɔ dũng nyaa dannang ɓi kpang keɓe naa nwang nyaa ka diki ɓɔɔ Laa zi tɔ nɛɛ wukɔ tɔ̃ɔ ɓɛɛ. 
2TH.2.7	Kãntang keɓe, vuu ɓɔɔ shing zang, zang palɛ vuu shi kpang palɛ shoonang kana nɛɛ nwĩiri ka yeti shɔnzang dɔɔli. Zang ɓɔɔ maka wu, ti maka wu katɔ sasak. Zang nɛɛ naa kɔsɔ vuu bìí tɔ, tɔɔ wu naa nwangsɛ bii kati. 
2TH.2.8	Tɔ̀ɔ, Laa wu nwangsɛ zang ɓɔɔ dũ̀ng nyaa dannang ɓi kpang kati. Kpanti Yeesɔ Kirisi nɛɛ a tɔ naa nyɔ wu vɔrɔ, wu ti ningsi wu nɛɛ ɔ̃kɔnang nyaa ɓiɓɛ. 
2TH.2.9	Yɔɔ ɓɔɔ dũng nyaa dannang ɓi kpang keɓe, naa a nɛɛ naa vuu palɛnang Sheetang wu pálɛ́ vuu ɓɔɔ zang zirɛ zang mã naa ka danggn ɓɔɔ sèé ka zɔ̃ng zɔ̃ng ɓɛɛ. 
2TH.2.10	Naa nwãarɛ zang ɓɔɔ ri naa shaarɛ katɔ ɓɛɛ, nɛɛ zɔ̃ng nwannang ɓɔɔ a nɛɛ bii vuu shi kpang ɓɛɛ, ka zɔ̃ng zɔ̃ng. Ri shaarɛ ka ruu ɓɔɔ ri kasɛ ruu ɓɔɔ niizang a ri ti tarɛ, tɔɔ zang ta yuu ɓarɛ kati kpang ɓɛɛ. 
2TH.2.11	Ka ruu nɔngkɔ, Laa shingnɛ ri palɛ vuu shi kpang tingkiring tɔɔ ri shing danggn kaa sèé. 
2TH.2.12	Laa palɛ nɔngkɔ, tɔ̀ɔ, zang piti ɓɔɔ ri shing danggn ka ruu ɓɔɔ niizang ka yuu Kpanti ɓuru Yeesɔ kpang, ri tãa ɓarɛ tĩnang vuu shi kpang ɓɔɔ ri palɛ ɓɛɛ, tɔ̀ɔ, wu kɔɔ kati nɛɛ ri palɛ vuu shi kpang tɔ.
2TH.2.13	Rɛɛ manzung, ruu zã́a Laa katɔ ka diki kiya piti, ka ruu manɛ, ɓɔɔ Laa kasɛ nɔɔ katɔ ɓɛɛ. Ka ruu ɓɔɔ, Laa zɔ̃ng nɔɔ nɛɛ wu ta yuu manɛ kɔ shɔɔnang ɓɛɛ. Nɛɛ wu ta yuu manɛ nɛɛ naa vuu palɛnang Suru ɓiɓɛ, tɔ̀ɔ wu shing nɔɔ, nɔɔ nwang zang Laa, a ɓɔɔ kaa ruu danggn ɓɔɔ nɔɔ shing ka ruu ɓɔɔ niizang ɓɔɔ ka yuu Kpanti ɓuru Yeesɔ Kirisi ɓɛɛ. 
2TH.2.14	Laa ɓaa nɔɔ nyaa nɛɛ nɔɔ nwang zang ɓiɓɛ nɛɛ Ruu Tɔ̃ɔ ɓɔɔ ruu kɔɔ nɔɔ ɓɛɛ. Ɓaa nɔɔ nyaa nɛɛ nɔɔ naa tãa tĩnang jong ka ruu bannang Kpanti ɓuru Yeesɔ Kirisi. 
2TH.2.15	Ka ruu nɔngkɔ, rɛɛ manzung, nɔɔ shii nɛɛ kaka, nɔɔ yiti rɛɛ ruu niizang ɓɔɔ ruu tusu, ka ɓɔɔ, ruu kɔɔrɔ nɔɔ, a ruu ti bee nɔɔ ka yeti labeenang tĩng shɔɔnang ɓɛɛ, waasɛ̃. 
2TH.2.16	Ruu gaa Kpanti ɓuru Yeesɔ Kirisi nɛɛ yuu ɓiɓɛ nɛɛ Daa ɓuru Laa ɓɔɔ ri kasɛ ruu ka tĩng, ɓɔɔ ka ruu tɔ̃ɔ ɓiɓɛ mã ruu danggn a shingnɛ ruu shing gn gbãng gbãng ɓɛɛ. 
2TH.2.17	Wu mã nɔɔ danggn gbãng gbãng, tɔ̀ɔ, diki diki nɔɔ palɛ vuu ɓɔɔ tɔ̃ɔ, nɔɔ ti kɔɔrɔ ruu ɓɔɔ tɔ̃ɔ ɓɛɛ.
2TH.3.1	Rɛɛ manzung ɓuru, n hangsɛ ruu kaa nɛɛ ruu keɓe. Nɔɔ gàá Ruu Laa, tɔ̀ɔ, Ruu Tɔ̃ɔ Kpanti Yeesɔ wu bàa nɔng piti piti, wu daa nɛɛ tĩng kɔ sasak. Zang ri a ruu bii bannang, naa ɓɔɔ nɔɔ a ruu bii bannang ɓɛɛ. 
2TH.3.2	Nɔ́ɔ gaa Laa jong wu ta ruu nɛɛ naa zang ɓɔɔ yeti ɓarɛ shi kpang ɓɛɛ. Ka ruu ɓɔɔ, wu zang piti shing danggn tɔ ka Ruu Tɔ̃ɔ kpang ɓɛɛ. 
2TH.3.3	A Laa ɓi zang ɓɔɔ mɔɔ shing gn katɔ ka bii ɓiɓɛ ɓɛɛ, mã mɔɔ danggn katɔ, wu shingnɛ vuu ɓɔɔ wu lee mɔɔ naa ka bii kpang. 
2TH.3.4	Laa mã́ ruu danggn ka bii manɛ kɔ. Ruu zi tɔ nɛɛ palɛ vuu ɓɔɔ ruu kɔɔ nɔɔ katɔ, nɔɔ ti palɛ katɔ sasak. 
2TH.3.5	Ruu gaa Kpanti wu sɔɔ nɔɔ tĩng, nɔ́ɔ zí kasɛnang ɓɔɔ Laa kasɛ nɔɔ nɛɛ mani ɓɛɛ gbãng gbãng. Laa wu ti shíng nɔɔ nɔ́ɔ mã danggn, nɔ́ɔ gã anang Kirisi.
2TH.3.6	Rɛɛ manzung ɓuru, ruu dang nɔɔ nyaa nɛɛ nung Kpanti ɓuru Yeesɔ Kirisi nɛɛ nɔɔ ɓákɛ̀ yuu nɛɛ zang ɓɔɔ ri dũng doo Laa kɔ, ɓɔɔ ri nwang nwannang rang ɓɛɛ kpang. A ri dũng nyaa ɓuru kpang ɓɛɛ. 
2TH.3.7	Nɔɔ nɛɛ yuu manɛ, nɔɔ zi tɔ waasɛ̃ nɛɛ daa naa ɓɔɔ nɔɔ dũng nyaa ɓuru tɔ. Ɓɔɔ ruu nwang nɛɛ nɔɔ, ruu si rang kpang. 
2TH.3.8	Diki diki naa zang yi ruu naa ka bii, ruu shu ri katɔ. Ruu palɛ shonang gbãng gbãng, ka ruu ɓɔɔ, ruu kasɛ kpang, zang ɓɔɔ wu shu ruu vuu ɓɔɔ kpang ɓɛɛ. 
2TH.3.9	Ruu palɛ vuu keɓe, wu ka ruu ɓɔɔ daa naa ɓɔɔ ruu kɔɔ nɔɔ nɛɛ nɔɔ yi ruu naa ka bii kpang, kpang. Ruu palɛ nɔngkɔ, tɔ̀ɔ, ruu nwang nɔɔ vuu ɓɔɔ nɔɔ dũng ɓɛɛ. 
2TH.3.10	Ɓɔɔ bɛ̀ɛ́ ruu doo nɛɛ nɔɔ, ruu kɔɔ nɔɔ tɔɔ, “Zang ɓɔɔ nɛɛ kasɛ shonang palɛnang kpang, nɔɔ a wu vuu shaanang kpang.” 
2TH.3.11	Ruu kɔɔ nɔngkɔ, ka ruu ɓɔɔ, ruu tãayi nɛɛ zang ɓɔɔ ka teteng manɛ ri nwang nwannang rang. Ri palɛ vuu ɓɔɔ kpang, ri hã̀lɛ́ nyaa ka ruu ɓɔɔ, wu ɓɔɔ ɓarɛ kpang ɓɛɛ. 
2TH.3.12	Ruu dang rɛɛ zang keɓe nyaa nɛɛ nung Kpanti Yeesɔ Kirisi, ruu shaarɛ ri nyaa, nɛɛ ri nwang nwannang ɓɔɔ daa naa katɔ ɓɛɛ. Ri pálɛ́ shonang, ri walɛ vuu shaanang ɓarɛ nɛɛ mani. 
2TH.3.13	A ɓɔɔ manɛ manzung ɓɔɔ ri dũng doo Laa kɔ ɓɛɛ, nɔɔ lee tɔ̃ɔ palɛnang kpang. 
2TH.3.14	Zang ɓɔɔ ka teteng manɛ nɛɛ dũng ruu kɔ ruu shong nɔɔ ka yeti labeenang keɓe kpàng. Nɛɛ nɔngkɔ, nɔɔ zi zang keɓe waasɛ̃ nɔ́ɔ pálɛ̀ vuu ɓɔɔ nɛɛ wu kpang, tɔ̀ɔ yusɛ̃ɛ wu tuu wu. 
2TH.3.15	A nɔɔ palɛ wu kaa tɔ̀ɔ́ naa zang ɓɔɔ nɔɔ shing jĩng nɛɛ wu kpang, kpang. Nɔɔ shaarɛ wu nyaa katɔ kɔ jong naa ɓaazung.
2TH.3.16	Ruu gaa Laa ɓɔɔ wukɔ shing yeti ɓuru wu valɛ ɓɛɛ, wu shingnɛ yeti manɛ wu valɛ katɔ diki diki, naa ka gbalang kiya piti. Kpanti ɓuru wu nwang nɛɛ nɔɔ nandon. 
2TH.3.17	N bee vuu keɓe nɛɛ naa mɛɛ. Nkɔ Bulu, n jee nɔɔ nyaa. Wee naa ɓɔɔ n bee nung mɛɛ, n nɛɛ hangsɛ labeenang tɔ ɓɛɛ. 
2TH.3.18	N gaa Kpanti Yeesɔ Kirisi wu pàlɛ̀ nɔɔ nandon tɔ̃ɔ.
1TI.1.1	Labeenang keɓe a nɛɛ bii mɛɛ Bulu, zang shonang Yeesɔ Kirisi. Laa ɓɔɔ wukɔ ta yuu ɓuru, nɛɛ Yeesɔ Kirisi ɓɔɔ ruu shing gn ka bii ɓiɓɛ, rikɔ zɔ̃ng m.
1TI.1.2	N bèé mɔkɔ Timoti ɓɔɔ ka gbalang Laa dũnnang, mɔɔ ɓaa kaa jaa mɛɛ ɓɔɔ n kasɛ ɓɛɛ. N gaa Laa ɓɔɔ wukɔ Daa ɓuru nɛɛ Yeesɔ Kirisi Kpanti ɓuru, gn ɓaaɓɛ wu kɔng ri jong, ri ti pàlɛ̀ mɔɔ tɔ̃ɔ, ri shingnɛ mɔɔ nwang waasɛ̃.
1TI.1.3	Ka ɓɔɔ n yupaa Makidoniya daanang, n kɔ̀ɔ mɔɔ n tɔ̀ɔ, mɔɔ nwang ka Afisa ka nɔngkɔ. Zang ɓɔɔ ri kagn ka nɔngkɔ, ɓɔɔ ri tusu vuu ɓɔɔ niizang kpang, shaarɛ ri nyaa nɛɛ ri yaa ta. 
1TI.1.4	Mɔ́ɔ kɔ̀ɔ ri nɛɛ ri suukãng waati ka nɔng ruu gbãagbãa kɔɔrɔnang, nɛɛ nɔng ɓɔɔ ri gã zɔ̃ng rɛɛ dabang ɓarɛ ɓɛɛ kpang. Vuu keɓe shing ɓi nyaa laanang waati. Shingnɛ ruu zi vuu tɔ̃ɔ ɓɔɔ Laa mang ka yuu ɓuru nɛɛ ruu walɛ ɓɛɛ kpang. Danggn ɓɔɔ ri shing ka bii ɓiɓɛ kɔ tusu vuu keɓe shɛ̃ɛning. 
1TI.1.5	N kɔɔ mɔɔ nɔngkɔ, tɔ̀ɔ, ruu kasɛ ruu zɔɔ nɛɛ zɔɔ kasɛnang ɓɔɔ nwang nɛɛ yeti ɓɔɔ vuu shi kpang kagn kpang ɓɛɛ. Ruu ti kasɛ ruu zɔɔ nɛɛ rɛ̃rɛnang ɓɔɔ shi kpang kagn kpang ɓɛɛ. A ɓɔɔ nɛɛ danggn ɓɔɔ niizang keɓe ɓɔɔ ruu shing ka bii Yeesɔ Kirisi ɓɛɛ. 
1TI.1.6	Zang ɓɔɔ ri ning gbalang keɓe tɔ, ri ràa jĩng ɓarɛ kaa nyaa laanang naa shoko. 
1TI.1.7	Ri kasɛ nɛɛ ri tusu zang nyaa ɓɔɔ Laa dang ɓɛɛ, a ri zi vuu ɓɔɔ ri rang yee ka yuu ɓiɓɛ kaa takpang. A ri rang yee kaa mɔɔ kɔɔ nɛɛ, ri zi vuu bii tɔ gbãng gbãng.
1TI.1.8	Ruu zi tɔ nyaa ɓɔɔ Laa dangnɛ ɓi tɔ̃ɔ, zang nɛɛ palɛ shonang nɛɛ mani waasɛ̃ ɓɛɛ. 
1TI.1.9	Zang dang nyaa wu ka ruu zang tɔ̃ɔ kpang. Ɓi ka ruu zang ɓɔɔ ri takɛ nyaa ɓɔɔ zang dang ɓɛɛ, nɛɛ zang ɓɔɔ ri ɓaa shoo ka nyaa zang kpang ɓɛɛ. A bɔɔ ka ruu zang ɓɔɔ ri shing gn ka bii Laa kpang, nɛɛ zang ɓɔɔ ri palɛ vuu shi kpang ɓɛɛ. Ka ruu zang ɓɔɔ ri seng Laa kpang, ri ti seng vuu tɔ̃ɔ kpang ɓɛɛ. Nɛɛ ɓɔɔ ka ruu zang ɓɔɔ ri nyɔ daa ɓarɛ nɛɛ nàá ɓarɛ vɔrɔ ɓɛɛ, nɛɛ zang ɓɔɔ ri nyɔkɔ zang vɔrɔ ɓɛɛ. 
1TI.1.10	Ka ruu zang ɓɔɔ ri palɛ dũndũng ɓɛɛ, nɛɛ zang varɛ ɓɔɔ ri rooro nɛɛ zɔɔ ɓɛɛ, nɛɛ zang soro ɓɔɔ ri palɛ doo nɔngkɔ ɓɛɛ. Ka ruu zang ɓɔɔ ri ɓɔɔrɔ zang ri mãlɛ́ ɓɛɛ, nɛɛ zang ɓɔɔ ri suuru sèé ɓɛɛ, nɛɛ zang ɓɔɔ ri kɔ̀ɔrɔ̀ ruu niizang ka yuu ruu kpang ɓɛɛ. Ka ruu zang piti ɓɔɔ ri pálɛ̀ vuu ka doo vuu tusunang ɓɔɔ niizang kpang ɓɛɛ. 
1TI.1.11	Vuu ɓɔɔ niizang keɓe, ɓi ka Ruu Tɔ̃ɔ Laa, ɓɔɔ Laa ɓɔɔ daa naa ɓɔɔ zang piti dɔɔ wu katɔ, a m nɛɛ n kɔɔ zang ɓɛɛ.
1TI.1.12	N zãa Kpanti Yeesɔ Kirisi ɓɔɔ a m kaka, n palɛ shonang mɛɛ nɛɛ mani tɔ. N ti zãa wu tɔ ka ɓɔɔ zirɛ n daa naa tɔ, zɔ̃ng m nɛɛ n shòng wu ɓɛɛ. 
1TI.1.13	Ka tĩng, n rang yee shi kpang ka yuu ɓiɓɛ, n dang zang ɓiɓɛ jĩng, a n ti palɛ ri nɛɛ ɓangge, a zɔ̃ng m doo nɛɛ mani. A gn mɛɛ kɔng Laa, ka ruu ɓɔɔ bɛ̀ɛ́ n zi vuu ɓɔɔ n palɛ ɓɛɛ kpang. Bɛ̀ɛ́ n ti shing danggn gn kpang ɓɛɛ, 
1TI.1.14	a kpanti ɓuru Yeesɔ Kirisi pàlɛ̀ m tɔ̃ɔ ɓiɓɛ ɓɔɔ bang dɔɔli ɓɛɛ. A tɔ̃ɔ ɓiɓɛ shingnɛ, n shing danggn ka bii ɓiɓɛ, a n ti kàsɛ́ zang ɓɔɔ ri dũng doo Laa kɔ ɓɛɛ. Vuu keɓe ɓi ɓɔɔ ɓuru piti, ɓɔɔ ruu ɓakɛ zɔɔ tɔ nɛɛ Yeesɔ Kirisi ɓɛɛ. 
1TI.1.15	Ruu keɓe niizang kɔ nwani, ti daa naa ɓɔɔ zang piti ri shing danggn kagn ɓɛɛ tɔ. Yeesɔ Kirisi a ka koo nɛɛ wu ta yuu zang ɓɔɔ ri palɛ vuu shi kpang ɓɛɛ. Nkɔ ɓa zang piti vuu shi kpang palɛnang. 
1TI.1.16	Ka ruu ruu keɓe kɔ, gn mɛɛ kɔng Laa, nɛɛ tɔ̀ɔ, Yeesɔ Kirisi wu túsú naa ɓɔɔ wu mã danggn nɛɛ n gbãng gbãng, wu tà yuu mɛɛ ɓɛɛ. Ɓɔɔ nkɔ pálɛ̀ vuu shi kpang n ɓa zang piti ɓɛɛ. Tɔ̀ɔ, zang piti ɓɔɔ ri naa shing danggn ka bii ɓiɓɛ, ri zi kati, ri walɛ suru bii ɓɔɔ waa nyaa kpang kati. 
1TI.1.17	Rùu nandon ruu dɔ̀ɔ Laa ɓɔɔ wukɔ kpanti dòndòng ɓɛɛ ta. Laa ɓɔɔ vɔ ɓi jong kpang, zang ti zi wu ɓi jong nɛɛ jĩng kpang ɓɛɛ. Laa ɓɔɔ wukɔ gbete ɓɛɛ. Ruu a wu bannang ta dòndòng. Nɔngkɔ.
1TI.1.18	Jaa mɛɛ Timoti, ruu kɔ n kɔɔ mɔɔ ɓee, ɓi kaa doo ruu ɓɔɔ rɛɛ zang nyaa shonang Laa ri kɔɔ tɔ kagn ka yuu ɓaaɓɛ ɓɛɛ. Naa mɔɔ dũng nyaa keɓe, mɔɔ ta sĩiri bii ditɔ tɔ̃ɔ tɔ̃ɔ. 
1TI.1.19	Mɔɔ ti yiti danggn ɓɔɔ mɔɔ shing ɓɛɛ, rɛ̃rɛnang ɓaaɓɛ, wu ti nwang tɔ̃ɔ. Zang ɓɔɔ ri yáa danggn ɓɔɔ ri shing ka bii Yeesɔ ɓɛɛ tɔ, ka ruu ɓɔɔ, ri ɓaa shoo ka vuu ɓɔɔ rɛ̃rɛnang ɓarɛ kɔɔ ri kpang ɓɛɛ. 
1TI.1.20	Himinaya nɛɛ Alezanda ri ka teteng zang ɓɔɔ naa weɓe kɔ. N yàa Sheetang naa tɔ wu dang ri jĩng. Tɔ̀ɔ, shoo wu lu ri kati, ri yaa ruu shi kpang kɔɔrɔnang kaa yuu Laa.
1TI.2.1	Vuu ɓɔɔ n kɔɔ mɔɔ shɔɔnang keɓe. Gaa Laa mɔɔ ti bakɛ wu ka ruu zang piti. Mɔɔ ti zãa Laa ka ruu ɓarɛ nandon. 
1TI.2.2	Mɔɔ ti gàa Laa ka ruu rɛɛ kpanti, nɛɛ zang ɓɔɔ ri zang bang ɓɛɛ nandon. Tɔ̀ɔ, rùu ɓɔɔ ruu dũng Laa rúu nwang kaa nyaa zɔɔ kikiri nɛɛ zang piti. Tɔ̀ɔ, ruu a Laa bannang kati ruu ti seng zang jong. 
1TI.2.3	Zɔ̃̌ng Laa gaanang keɓe, wukɔ tɔ̃ɔ. Laa ɓɔɔ wukɔ ta yuu ɓuru kasɛ zɔ̃ng gaanang keɓe kɔ. 
1TI.2.4	Ka ruu ɓɔɔ, Laa kasɛ nɛɛ wu ta yuu zang piti, nɛɛ ri ti zi ruu ɓɔɔ niizang. 
1TI.2.5	Laa ɓi gbete kɔ nwani, a zang ɓɔɔ shɛ̃ɛ ka teteng Laa nɛɛ zang piti ɓi doo gbete kɔ. Zang keɓe wukɔ Yeesɔ Kirisi. 
1TI.2.6	Wukɔ a yuu ɓiɓɛ, nɛɛ tɔ̀ɔ, wu ta yuu shɔnzang nandon. A yuu ɓiɓɛ teetee ka laa ɓɔɔ bɛ̀ɛ́ Laa kasɛ nɛɛ wu ta yuu zang piti kagn ɓɛɛ. 
1TI.2.7	Ka ruu nɔngkɔ, Laa shing m, zang ɓɔɔ palɛ shonang ɓɛɛ. Nɛɛ n kɔ̀ɔ zang ɓɔɔ ri zang Isirela kpang Ruu Tɔ̃ɔ Laa, n ti tùsù ri danggn shinang ɓɔɔ niizang ɓɛɛ. N kɔɔ ruu ɓɔɔ niizang kɔ nwani. N suu wu sèé kpang.
1TI.2.8	N kasɛ zang varɛ, ri nɛɛ gaa Laa ka nɔng piti ɓɔɔ zang kpalɛ yuu zang gaa Laa ɓɛɛ, ri tuu naa ɓarɛ ka lapa. Yeti ɓarɛ wu lasɛ katɔ kpang, ri ti pálɛ̀ naa ri laa nyaa nɛɛ zɔɔ kpang.
1TI.2.9	N kasɛ zang soro ri hãa fɔ̃ɔrɔ ɓɔɔ waasɛ̃ ɓɛɛ, ka ruu yusɛ̃ɛ, tɔ̀ɔ, ri yiti yuu ɓarɛ kaa tɔ̃ɔ. Ri gbárɛ̀ bii wu nɛɛ yuu ɓɔɔ ri ti ka zɔ̃ng zɔ̃ng ɓɛɛ kpang. Wu ti nɛɛ laa shoo, nɛɛ vuu turu ɓɔɔ zang palɛ nɛɛ zinariya ɓɛɛ kpang. Wu ti nɛɛ fɔ̃ɔrɔ ɓɔɔ shaa nyaa dɔɔli ɓɛɛ kpang. 
1TI.2.10	Ri gbárɛ́ bii nɛɛ shonang tɔ̃ɔ ɓɔɔ ri palɛ ɓɛɛ, ɓɔɔ daa naa ɓɔɔ zang ɓɔɔ ri dũng Laa, ri palɛ tɔ ɓɛɛ. 
1TI.2.11	Zang soro wu kpɛ̃ɛrɛ vuu nɛɛ nwĩiri. Wu tuu yuu ɓiɓɛ kpang. 
1TI.2.12	N kasɛ kpang, zang soro ɓɔɔ wu tusu zang varɛ vuu kpang. Zang soro wu ti nwàng zang bang ka yuu zang varɛ kpang. Wu nwang ɓi nɛɛ nwĩiri ka nɔng ɓɔɔ zang kpálɛ̀ zɔɔ zang bang Laa ɓɛɛ. 
1TI.2.13	Ka ruu ɓɔɔ, Laa mãa Adamu kɔ shɔɔnang, a naa mãa Hawawu ɓɛɛ. 
1TI.2.14	A zang ti nwãarɛ wu Adamu kpang. Zang nwãarɛ ɓi Hawawu, a ɓa nyaa ɓɔɔ Laa dang ɓɛɛ. 
1TI.2.15	A zang soro naa ta yuu ɓiɓɛ ɓi kaa jaa ɓɔɔ wu yi ɓɛɛ. Nɛɛ yaa danggn ɓɔɔ wu shing ka bii Yeesɔ kpang, nɛɛ ti kasɛ ruu zang katɔ, nɛɛ ti palɛ shi kpang, kpang, nɛɛ ti yiti yuu ɓiɓɛ waasɛ̃ ɓɛɛ.
1TI.3.1	Ruu keɓe niizang kɔ nwani, zang ɓɔɔ nɛɛ kasɛ nɛɛ wu nwang zang bang zang ɓɔɔ ri dũng Laa, kasɛ ɓi shonang ɓɔɔ tɔ̃ɔ kɔ. 
1TI.3.2	Zang bang zang ɓɔɔ ri dũng Laa, wu nwang ɓi zang ɓɔɔ shi kpang kagn bii ɓiɓɛ kpang ɓɛɛ, wu gee soro gbete kɔ nwani. Wu zang ɓɔɔ yeti ɓiɓɛ lasɛ pati kpang, zang ɓɔɔ yiti yuu ɓiɓɛ waasɛ̃ ɓɛɛ. Zang ɓɔɔ zang seng wu katɔ ɓɛɛ. Zang ɓɔɔ ta zang zanti ka gãa ɓiɓɛ waasɛ̃ ɓɛɛ, ti zunung naa ɓɔɔ wu tusu zang vuu katɔ. 
1TI.3.3	Wu zang ɓɔɔ ɓoo sàa kpang, wu zang ɓɔɔ gnvɔ ka yeti ɓiɓɛ dɔɔli kpang, gàa nyaa kpang, ti haa nyaa kpang. Wu ti zang ɓɔɔ kasɛ ruu saka dɔɔli kpang. 
1TI.3.4	Wu yiti zang ɓɔɔ ri ka gãa ɓiɓɛ waasɛ̃, wu shing wujɛ ɓiɓɛ, ri ɓaa shoo ka nyaa ɓiɓɛ, ri ti seng wu katɔ. 
1TI.3.5	Ka ruu ɓɔɔ, naa zang ɓɔɔ zunung ɓɔɔ wu yiti zang ka gãa ɓiɓɛ kpang, palɛ biya, wu yiti zang ɓɔɔ ri dũng Laa viya? 
1TI.3.6	Wu ti zang ɓɔɔ shing danggn ka bii Laa diki bee gn kpang, kpang. Ka ruu ɓɔɔ, nɛ̀ɛ́ tuu yuu ɓiɓɛ dɔɔli, zang nɛ̀ɛ́ dɔng wu ruu naa ɓɔɔ zang dɔng Sheetang ɓɛɛ. 
1TI.3.7	Wu ti nwang zang ɓɔɔ, zang ɓɔɔ ri dũ̀ng Laa kpang, ri seng wu katɔ ɓɛɛ. Ka ruu ɓɔɔ nɛ̀ɛ́ nwáng vuu dãanang ka nɔng zang, nɛ̀ɛ́ ti watɛ ka yeti jàng ɓɔɔ shɛ̃ɛtang làng ɓɛɛ.
1TI.3.8	Zang ɓɔɔ ri yi zang naa ka shonang ka Gãa Laa, ri nwang nwannang ɓɔɔ tɔ̃ɔ ɓɛɛ. Ri ti nwang zang ɓɔɔ ta nyaa ziti kpang. Ri ti ɓoo saa kpang, ri ti zang ɓɔɔ ri shing jĩng ka saka kãanang kpang. 
1TI.3.9	Ri ti yiti ruu niizang keɓe ɓɔɔ Laa nwangsɛ ka yuu danggn ɓɔɔ zang ɓɔɔ dũng wu ri shingnɛ, ri yaa gn naa kpang. 
1TI.3.10	Zang gã̀sɛ̀ ri ka gbongkarɛ. Ri nɛɛ shaa vuu ɓɔɔ zang gãsɛ ri kagn keɓe tɔ, tɔ̀ɔ, zang a ri naa shonang palɛnang kati. 
1TI.3.11	Zang soro ɓarɛ ri nwang nwannang ɓɔɔ tɔ̃ɔ ɓɛɛ. Ri ràng zang kpang. Ri nwàng wu zang ɓɔɔ yeti ɓarɛ lasɛ pati kpang. Ri nwang zang ɓɔɔ zang shing gn katɔ ka bii ɓarɛ ɓɛɛ. 
1TI.3.12	Zang ɓɔɔ ri yi zang naa ka shonang ka Gãa Laa, zang ɓu wu gee soro gbete. Ri yiti wujɛ ɓarɛ nɛɛ zang ɓɔɔ ka gãa ɓarɛ ɓɛɛ waasɛ̃. 
1TI.3.13	Zang ɓɔɔ ri yi zang naa ka shonang ka Gãa Laa, ɓɔɔ ri palɛ shonang ɓarɛ waasɛ̃, zang a ri bannang katɔ. Ri zunung ɓɔɔ ri rang ruu ka yuu danggn ɓɔɔ ri shing ka bii Yeesɔ Kirisi katɔ, nyaa zàa ri kpang.
1TI.3.14	Ka wee n bee mɔɔ labeenang keɓe ɓee, n shing gn daanang ka bii ɓaaɓɛ kãntang. 
1TI.3.15	Vuu ɓɔɔ nɛɛ suu m kã̀ng anang, labeenang keɓe, wu kɔ̀ɔ mɔɔ naa ɓɔɔ zang ri nwang ka yeti Gãa Laa ɓɛɛ. Gãa Laa keɓe, ɓi wukɔ zang ɓɔɔ ri dũng Laa ɓɛɛ. Laa ɓɔɔ nwang ɓi ningkãari dòndòng ɓɛɛ. Zang keɓe, kaa rikɔ doo gãa nɛɛ vuu ɓɔɔ yiti ruu ɓɔɔ niizang ɓɛɛ. 
1TI.3.16	Ruu niizang ɓɔɔ Laa nwangsɛ ka yuu gbalang ɓiɓɛ kɔ ruu dũng ɓee, bang dɔɔli. Wu vuu ɓɔɔ zang laa nyaa ɓiɓɛ kpang.
1TI.3.16	Yeesɔ tuu bii shɔnzang a nɔng
1TI.3.16	ka koo. Suru Laa tusu nɛɛ
1TI.3.16	wu ɓi zang ɓɔɔ shi kpang ka
1TI.3.16	bii ɓiɓɛ kpang ɓɛɛ. Zang nyaa
1TI.3.16	shonang Laa ɓɔɔ ri ka lapa,
1TI.3.16	ri zi wu nɛɛ jĩng ɓarɛ.
1TI.3.16	Zang ri kɔɔ ruu ɓiɓɛ ka koo
1TI.3.16	piti. A zang dɔɔli ka koo ri
1TI.3.16	shing danggn tɔ ka bii ɓiɓɛ.
1TI.3.16	Zang tuu wu tɔ, zang daa nɛɛ wu
1TI.3.16	ka lapa, ka tĩng Laa.
1TI.4.1	Suru kɔɔ tɔ faarik nɛɛ, diki a ditɔ, zang ɓɔɔ ri naa yaa danggn ɓɔɔ ri shing ka bii Laa ɓɛɛ. Ri naa ɓaa shoo ka nyaa rɛɛ suru shi kpang ɓɔɔ nwãarɛ zang ɓɛɛ. Ri naa dũng vuu ɓɔɔ suru shi kpang ri tusu ɓɛɛ. 
1TI.4.2	Ɓi zang sèé ɓɔɔ ri nwãarɛ zang, nɛɛ vuu palɛnang kɔ ri tusu zang zɔ̃ng vuu keɓe. Zang keɓe ri rɛ̃̀rɛ́ ɓarɛ ka vuu ɓɔɔ Sheetang kasɛ ɓɛɛ. 
1TI.4.3	Zang ɓɔɔ ri kpɛ̃ɛrɛ zang nɛɛ, soro geenang shi kpang. Nɛɛ vuu shaanang ɓɔɔ kagn, ri ti shaa kpang. Vuu shaanang ɓɔɔ Laa mãarɛ, nɛɛ tɔɔ zang ɓɔɔ ri dũng wu, ɓɔɔ ri ti zi ruu ɓɔɔ niizang tɔ, ri tarɛ ri ti zãa wu kati ɓɛɛ. 
1TI.4.4	Vuu ɓɔɔ Laa mãa piti ɓi tɔ̃ɔ, nɔ́ɔ bɛ̃ɛ vuu ɓɔɔ kpang. Nɔɔ ta vuu piti, nɔɔ zãa wu. 
1TI.4.5	Ka ruu ɓɔɔ, vuu shaanang piti, ɓi Ruu Laa shingnɛ wu nwang tɔ̃ɔ, a ɓɔɔ kaa Laa ɓɔɔ ruu gàa ka nɔng shaanang ɓɛɛ.
1TI.4.6	Naa mɔɔ kɔɔ rɛɛ ɓaazung, ɓɔɔ ri dũng doo Laa kɔ ruu keɓe diki diki, mɔɔ nwang zang shonang tɔ̃ɔ ɓɔ̀ɔ́ Yeesɔ Kirisi. Mɔɔ ti alɛ ɓaa suru bii ɓaaɓɛ ruu niizang ɓɔɔ zang kɔ̀ɔ́ ka yuu danggn shinnang, nɛɛ vuu ɓɔɔ zang tùsù mɔɔ, a mɔɔ yiti gbãng gbãng ɓɛɛ. 
1TI.4.7	Yaa gbalang ruu gbãagbãa ɓɔɔ daa naa kɔɔrɔnang kpang kaɓa katɔ. Mɔɔ kãa ɓaa gbalang ɓɔɔ mɔɔ nwang zang ɓɔɔ dũng Laa niizang. 
1TI.4.8	Pĩirinang ɓi tɔ̃ɔ, ka ruu ɓɔɔ, shing bii ɓaaɓɛ lakɛ katɔ ɓɛɛ. Naa mɔɔ kpɛ̃ɛrɛ yuu ɓaaɓɛ vuu Suru Laa, nwang mɔɔ tɔ̃ɔ, ka gbalang naa bm bm. Nwǎng mɔɔ tɔ̃ɔ ka nwannang ɓuru kãntang keɓe, ti naa nwàng mɔɔ tɔ̃ɔ ka ɓɔɔ koo naa waa nyaa ɓɛɛ. 
1TI.4.9	Ruu keɓe niizang kɔ nwani, ti daa naa ɓɔɔ zang piti tarɛ ri shing danggn gn tɔ. 
1TI.4.10	Ka ruu nɔngkɔ, rùu palɛ shonang, a ruu ti takɛ bii, ka ruu ɓɔɔ, ruu shing danggn ka bii Laa ɓɔɔ ningkãari, ɓɔɔ wukɔ ta yuu zang piti ɓɛɛ. Tá yuu zang ɓɔɔ ri shing danggn tɔ kɔ gbãng gbãng.
1TI.4.11	Kɔɔ ri ruu keɓe, mɔɔ ti tusu ri vuu keɓe diki diki. 
1TI.4.12	Mɔ́ɔ yaa zang ɓɔɔ wu risi mɔɔ naa vĩi, ka ruu ɓɔɔ, mɔɔ doo jasang ɓɛɛ kpang. Nwang ɓaa zang ɓɔɔ, zang ɓɔɔ ri dũng Laa ri kpɛ̃ɛrɛ́ vuu ka bii ɓaaɓɛ ɓɛɛ. Ri kpɛ̃ɛrɛ vuu ka yee ɓɔɔ mɔɔ rang ɓɛɛ, nɛɛ vuu ɓɔɔ mɔɔ palɛ, nɛɛ naa ɓɔɔ mɔɔ kasɛ zang ɓɛɛ, ka danggn ɓɔɔ mɔɔ shing ɓɛɛ, a ɓɔɔ kaa nwannang tɔ̃ɔ ɓaaɓɛ. 
1TI.4.13	A yuu ɓaaɓɛ ka nɔng ɓɔɔ mɔɔ kpalɛ zang yuu, mɔɔ gã ri labeenang Laa ɓɛɛ, mɔɔ kɔ̀ɔrɔ̀ zang Ruu Laa, mɔɔ ti tusu zang ɓɔɔ ri dũng Laa vuu. N a nɛɛ mani. 
1TI.4.14	Palɛ shonang nɛɛ vuu ɓɔɔ Suru Laa a mɔɔ ɓɛɛ, mɔɔ yaa kpang. Ɓɔɔ wu a mɔɔ ka ɓɔɔ zang nyaa shonang ri rang yee, a zang bang Gãa Laa ri shìng mɔɔ naa ka yuu ɓɛɛ. 
1TI.4.15	Palɛ vuu keɓe, mɔɔ shing yuu ɓaaɓɛ kagn gbãng gbãng, tɔɔ zang piti ri zi naa ɓɔɔ mɔɔ daa nɛɛ tĩng kati. 
1TI.4.16	Gãng jĩng ka yuu ɓaaɓɛ, mɔɔ ti gãng jĩng, ka vuu ɓɔɔ, mɔɔ tusu ɓɛɛ. Palɛ rɛɛ vuu keɓe diki diki. Ka ruu ɓɔɔ, mɔɔ nɛɛ palɛ tɔ, mɔɔ ta yuu ɓaaɓɛ nɛɛ ɓɔɔ zang ɓɔɔ ri tãa vuu ɓɔɔ mɔɔ kɔɔ ɓɛɛ katɔ ɓɛɛ.
1TI.5.1	Mɔɔ mangkɛ zang bang kpang. Rang wu yee naa ɓɔɔ mɔɔ rang daa ɓaaɓɛ ɓɛɛ. Palɛ rɛɛ jasang naa ɓɔɔ mɔɔ palɛ rɛɛ jaa nàá ɓaaɓɛ ɓɔɔ wujaa ɓɛɛ. 
1TI.5.2	Palɛ zang soro ɓɔɔ ri bang tɔ naa ɓɔɔ mɔɔ palɛ nàá ɓaaɓɛ ɓɛɛ. Mɔɔ ti palɛ rɛɛ wujɛ soro naa ɓaa naa. Mɔɔ seng ri katɔ. 
1TI.5.3	Seng rɛɛ suvɔ ɓɔɔ zang ɓɔɔ yǐ ri naa ka bii kpang tingkiring ɓɛɛ. 
1TI.5.4	Suvɔ ɓɔɔ wujɛ ɓiɓɛ nɛɛ wujɛ wujɛ ɓiɓɛ kagn, wujɛ keɓe ri kpɛ̃ɛrɛ naa ɓɔɔ ri gaayu shonang Laa palɛnang, ka ɓɔɔ ri palɛ zang ɓɔɔ yi ri shonang ɓɛɛ. Ka gbalang keɓe, ri wàá rɛɛ zang ɓɔɔ yi ri, nɛɛ rɛɛ dabang ɓarɛ pãng, vuu ɓɔɔ ri pàlɛ̀ ri ɓɛɛ. Ka ruu ɓɔɔ vuu ɓɔɔ naa weɓe Laa kasɛ wukɔ ɓɛɛ. 
1TI.5.5	Suvɔ ɓɔɔ ɓi ka bm, zang ɓɔɔ gãng jĩng ka wu kpang shing gn ɓi kaa bii Laa. Gaa Laa nɛɛ zĩi nɛɛ laagɛ̃, nɛɛ Laa wu yi wu naa ka bii. 
1TI.5.6	A suvɔ ɓɔɔ nɛɛ shing jĩng ka tĩnang tãanang, naa nwang doo ningkãari, suru ɓiɓɛ vɔ ɓi tɔ. 
1TI.5.7	Kɔɔ ri vuu keɓe, tɔ̀ɔ, zang ɓɔɔ wu tɔɔ kaa takpang nɛɛ ri palɛ vuu shi kpang tɔ kpang. 
1TI.5.8	Zang ɓɔɔ nɛɛ gãng jĩng ka zang ɓiɓɛ kpang, nɛɛ gãng jĩng ka zang ɓɔɔ ri ka yeti gãa ɓiɓɛ kɔ gbãng gbãng kpang. Zang keɓe bɛ̃ɛ danggn ɓɔɔ ruu shing ka bii Laa tɔ. Palɛ vuu shi kpang, ti ɓa zang ɓɔɔ ri dũng Laa kpang katɔ nɛɛ yeti hakaka tánang. 
1TI.5.9	Suvɔ ɓɔɔ sáa ɓiɓɛ nɛɛ ɓa laa taati gn kpang nɛɛ ti gee varɛ dòo dóo gbete kɔ nwani kpang, mɔɔ bèe nung ɓiɓɛ ka yeti labeenang ɓɔɔ mɔɔ bée nung rɛɛ suvɔ kpang. 
1TI.5.10	Nɛɛ ti suvɔ ɓɔɔ zang zi wu tɔ nɛɛ shonang tɔ̃ɔ palɛnang ɓɛɛ. Nɛɛ ti gãng jĩng ka wujɛ ɓiɓɛ waasɛ̃ ɓɛɛ. Nɛɛ tá zang zanti katɔ ɓɛɛ, nɛɛ ti pálɛ̀ zang ɓɔɔ ri dũng doo Laa kɔ vuu, tuu yuu ɓiɓɛ kpang ɓɛɛ. Nɛɛ ti yi zang ɓɔɔ ri dang jĩng naa ka bii ɓɛɛ, nɛɛ ti shing yuu ɓiɓɛ nɛɛ wu palɛ tɔ̃ɔ ka zɔ̃ng zɔ̃ng ɓɛɛ. Mɔɔ bee nung ɓiɓɛ.
1TI.5.11	Mɔɔ bèe nung suvɔ ɓɔɔ ri doo jasang ka labeenang ɓɔɔ mɔɔ beere nung rɛɛ suvɔ ɓɔɔ zang ɓɔɔ ri dũng Laa ri gãng jĩng ka ri ɓɛɛ kpang. Ka ruu ɓɔɔ, naa bii ɓarɛ seepaa, ri kàsɛ́ nɛɛ ri gee ɓarɛ kaa varɛ. Ri naa yáa nyaa ɓɔɔ ri a Yeesɔ Kirisi kaa tɔ ɓɛɛ. 
1TI.5.12	Ka ruu nɔngkɔ, Laa dɔng ri ruu kaa tɔ, ka ruu ɓɔɔ, ri yaa nyaa ɓɔɔ bɛ̀ɛ́ ri a Yeesɔ Kirisi tɔ ɓɛɛ. 
1TI.5.13	Naa ti nɔngkɔ kpang, ri si kaa rang, ri kɔng kaa bii ɓɔɔ ri rakɛ ka gãa gãa ɓɛɛ. Bɛ̀ɛ́ ri gaa kaa yuu zang rannang, ri ti ràngkɛ́ yee kaa yuu vuu ɓɔɔ ruu ɓarɛ hãa kagn kpang ɓɛɛ. 
1TI.5.14	N kasɛ suvɔ ɓɔɔ ri doo jasang, ri gee varɛ, ri yi jaa. Ri gãng jĩng ka gãa ɓarɛ, tɔ̀ɔ, ruu yàa zang ɓɔɔ ri shing jĩng nɛɛ ruu kpang gbalang kaa tɔ̀ɔ́, ri rang yee shi kpang ka yuu ɓuru kpang. 
1TI.5.15	Ka ruu ɓɔɔ, suvɔ ɓɔɔ ri yaa gbalang Laa tɔ, ri dũng ɓarɛ kaa sheetang ɓɛɛ. 
1TI.5.16	Naa jaa soro ɓɔɔ dũng Laa, a zang ɓiɓɛ kagn ri suvɔ, wu gãng jĩng ka ri. Wu tɔ̀ɔ́ kpang nɛɛ zang ɓɔɔ ri dũng Laa ri gãng jĩng ka ri kpang. Zang ɓɔɔ ri dũng Laa ri gãng jĩng ɓarɛ kaa suvɔ ɓɔɔ zang ɓɔɔ yi ri naa ka bii kpang ɓɛɛ. 
1TI.5.17	Zang bang ɓɔɔ ri gãng jĩng ka zang ɓɔɔ ri dũng Laa ɓɛɛ. Ri nɛɛ palɛ shonang tɔ̃ɔ, zang shu ri saka tìng ziti. Zang ɓɔɔ shonang ɓarɛ ɓi Ruu Laa kɔɔrɔnang nɛɛ vuu tusunang, zang wu shu rikɔ nɔngkɔ gbãng gbãng. 
1TI.5.18	Zang bee ka yeti labeenang Laa nɛɛ,
1TI.5.18	“Mɔɔ mã nyaa vuu vaa ka làa ɓɔɔ pàlɛ́
1TI.5.18	mɔɔ shonang ka jaa ɓaaɓɛ kpang.”
1TI.5.18	A zang ti kɔɔ ɓɔɔ nɛɛ,
1TI.5.18	“Mɔɔ shu zang ɓɔɔ pàlɛ̀
1TI.5.18	mɔɔ shonang, saka ɓiɓɛ katɔ.”
1TI.5.19	Naa zang tɔɔ zang bang ɓɔɔ palɛ vuu shi kpang. Zang ɓɔɔ ri naa kɔɔ mɔɔ, ri nɛɛ ɓa ziti katɔ kpang, mɔɔ ɓaa shoo ka nyaa ɓarɛ kpang. 
1TI.5.20	Zang ɓɔɔ ri nɛɛ palɛ vuu shi kpang, mangkɛ ri ka jĩng zang piti. Tɔ̀ɔ, zang nimbang ri kaa vɔrɔ kati. 
1TI.5.21	N gaa mɔɔ nɛɛ nung Laa, nɛɛ ɓɔɔ Yeesɔ Kirisi nɛɛ rɛɛ zang nyaa shonang Laa ɓɔɔ ka lapa ɓɔɔ Laa shɛ̃ɛrɛ ri katɔ ɓɛɛ. N kɔɔ mɔɔ, mɔɔ dũ̀ng nyaa kɔ n dang mɔɔ ɓee. Ka vuu ɓɔɔ mɔɔ palɛ nandon, mɔɔ shɛ̃ɛrɛ zang katɔ kpang, mɔɔ pálɛ̀ vuu gn dang gbete kpang. 
1TI.5.22	Mɔɔ làabìi ka nɔng ɓɔɔ mɔɔ shing naa ɓaaɓɛ, ka yuu zang ɓɔɔ ri tɔɔ, ri palɛ shonang Laa ɓɛɛ kpang. Mɔɔ yi naa ɓaaɓɛ ka vuu shi kpang ɓɔɔ zang ɓɔɔgn ri palɛ kpang. Nwang ɓaa nwannang tɔ̃ɔ. 
1TI.5.23	Mɔɔ ɓoo mii tɔ̀ɔ́ waati kpang, lu sàa (mii Inabi) kagn tɔkɔlɔng ka ruu yeti ɓɔɔ kpãa mɔɔ, nɛɛ kɔnang diki diki ɓɛɛ. 
1TI.5.24	Vuu shi kpang zang ɓɔɔ tusu bii tantɛnang, bɛ̀ɛ́ zang kɔɔ gn kpang nɛɛ ri palɛ vuu shi kpang tɔ kpang. Vuu shi kpang zang ɓɔɔ tusu bii pati kpang, tusu bii ɓi nɛɛ knti. 
1TI.5.25	Vuu tɔ̃ɔ ɓɔɔ zang palɛ ɓɛɛ, ɓi doo nɔngkɔ, ɓɔɔ kpãa zinang kpang. Ɓɔɔ zang zi kãntang kpang, waasɛ bii dòndòng kpang.
1TI.6.1	Mɔɔ nɛɛ jaafoo, mɔɔ zì dabang gãa ɓaaɓɛ, naa zang ɓɔɔ dàa naa ɓɔɔ mɔɔ a wu bannang katɔ ɓɛɛ. Tɔ̀ɔ, zang ɓɔɔ wu rang yee shi kpang kaa tɔ̀ɔ́ yuu Laa nɛɛ yuu vuu kɔ ruu tusu zang ɓɛɛ kpang. 
1TI.6.2	Ka teteng manɛ ɓɔɔ nɔɔ jaafoo ɓɛɛ, dabang gãa zang ɓɔɔ nɛɛ dũng Laa, nɔɔ risi ri naa vĩi, ka ruu ɓɔɔ, ri dũng doo Laa kɔ ɓɛɛ kpang. Nɔ̀ɔ pàlɛ̀ ri shonang gbãng gbãng kɔ jong. Ka ruu ɓɔɔ, dabang gãa manɛ ri ɓarɛ doo zang ɓɔɔ ri dũng doo Laa kɔ, a nɔɔ ti kasɛ ri manɛ katɔ ɓɛɛ.
1TI.6.2	Tusu zang vuu keɓe, mɔɔ ti kɔɔ ri nɛɛ ri palɛ nɔngkɔ. 
1TI.6.3	Zang ɓɔɔ nɛɛ tusu vuu ɓɔɔgn ɓɔɔ daa gbete nɛɛ ruu ɓɔɔ niizang ɓɔɔ Kpanti ɓuru Yeesɔ Kirisi nɛɛ vuu ɓɔɔ ruu tusu ka yuu gbalang Laa kɔ ruu dũng ɓɛɛ kpang. 
1TI.6.4	Zang keɓe ɓi jĩng lakɛnang yee wu, zi vuu ɓɔɔ ɓi kpang. Kasɛ ɓi ruu nyaa laanang ka yuu ruu, nɛɛ nyaa ɓɔɔ zang haa dɔɔli ɓɛɛ. Shíng zang ri káa sũnyaa, ri bàsɛ́ zɔɔ, ri rang yee shi kpang ka yuu zɔɔ, ri dãa zɔɔ, ri rɛ̃rɛ vuu shi kpang ka yuu zɔɔ, 
1TI.6.5	a ri hãa nyaa diki diki. Zang keɓe, yeti ɓarɛ zunung rɛ̃rɛnang tɔ̃ɔ kpang, ri ti zi ruu ɓɔɔ niizang ɓarɛ kpang.
1TI.6.5	Zang keɓe, ri kɔɔ ɓarɛ nɛɛ gbalang Laa ɓi gbalang ɓɔɔ zang walɛ saka kagn ɓɛɛ. 
1TI.6.6	Zang ɓɔɔ nɛɛ shing danggn ka bii Laa, a vuu ɓɔɔ ka naa ɓiɓɛ daa wu katɔ, vuu naa ɓiɓɛ kɛɓɛ shing yeti ɓiɓɛ valɛ katɔ. 
1TI.6.7	Ruu à nɛɛ vuu ɓɔɔ ka naa ka koo keɓe kpang. Ruu ti tuu vuu ɓɔɔ ka naa ka diki ɓɔɔ ruu yaa koo keɓe kpang. 
1TI.6.8	Ka ruu nɔngkɔ, vuu shaanang nɛɛ fɔ̃ɔrɔ ɓuru nɛɛ kagn, ri dàa ruu katɔ. 
1TI.6.9	Zang ɓɔɔ nɛɛ tɔɔ ri kasɛ ɓarɛ vuu naa, sheetang gãsɛ ri katɔ. Wu shing ri, ri palɛ vuu shoko nɛɛ vuu ɓɔɔ lasɛ ri katɔ, ɓɔɔ ri kàsɛ̀ ka yeti ɓarɛ ɓɛɛ. Vuu keɓe kɔ ri shing zang, zang wu shaarɛ dɔ̃ɔ gbete. 
1TI.6.10	Kasɛnang saka wukɔ dĩiri vuu shi kpang nandon. Zang ɓɔɔ ri làabìi walɛnang, ri yaa gbalang danggn ɓɔɔ ri shing ka bii Laa tɔ. A ri atɛ yuu ɓarɛ yeti lasɛnang ɓɔɔ kɔ̀ng dɔɔli tɔ.
1TI.6.11	A ɓɔɔ ɓaaɓɛ Timoti, ɓɔɔ mɔɔ ɓaa zang Laa ɓɛɛ, yaa vuu keɓe ɓaa nandon. Kãa ɓaa gbalang ɓɔɔ mɔɔ nwang zang tɔ̃ɔ ka tĩng Laa ɓɛɛ diki diki, zang ɓɔɔ dũng Laa niizang ɓɛɛ, zang ɓɔɔ shing danggn ka bii Laa ɓɛɛ, zang ɓɔɔ kasɛ zang katɔ ɓɛɛ, zang ɓɔɔ mã danggn dɔɔli ɓɛɛ, a ɓɔɔ zang ɓɔɔ pàlɛ́ zang tɔ̃ɔ ɓɛɛ. 
1TI.6.12	Ĩi yuu kagn ka gbalang danggn kɔ ruu shing ɓee. Yiti suru bii ɓɔɔ waa nyaa kpang ɓɔɔ mɔɔ walɛ tɔ ɓɛɛ gbãng gbãng. Wee suru bii ɓɔɔ Laa ɓaa mɔɔ nyaa ka ruu ɓiɓɛ kɔ, ka ɓɔɔ mɔɔ kasɛ nyaa ka shoo zang dɔɔli nɛɛ mɔɔ shing danggn tɔ ka bii Yeesɔ Kirisi ɓɛɛ. 
1TI.6.13	Ka tĩng Laa ɓɔɔ a vuu piti suru bii ɓɛɛ, a ɓɔɔ ka tĩng Yeesɔ Kirisi ɓɔɔ kɔ̀ɔ ruu ka yuu danggn ɓɔɔ wu shingnɛ ka tĩng kpanti Pontu Bilatu ɓɛɛ, n kɔɔ mɔɔ, 
1TI.6.14	dũng nyaa ɓɔɔ zang dang mɔɔ ɓɛɛ nandon, tɔ̀ɔ, zang ɓɔɔ wu kɔɔ kaa tɔ̀ɔ́ nɛɛ mɔɔ pálɛ́ vuu shi kpang tɔ kpang, diki ɓɔɔ Yeesɔ Kirisi nwang nyaa kagn wu a nɛɛ mani. 
1TI.6.15	Yeesɔ Kirisi naa nwang nyaa ka diki ɓɔɔ Laa shing ɓɛɛ. Laa ɓɔɔ zang piti dɔɔ wu, wukɔ roo kpanti gbete. Wukɔ Kpanti ka yuu rɛɛ kpanti nandon. Wukɔ dabang gãa rɛɛ dabang gãa. 
1TI.6.16	Wukɔ vɔ ɓi kpang gbete. Nwàng ɓi ka nɔng ɓɔɔ yakɛ ɓi katɔ, ɓɔɔ zang ɓɔɔ zunung daanang ka bii ɓiɓɛ kpang ɓɛɛ. Zang ɓɔɔ zi wu gngn kpang. Zang ɓɔɔ ti zi wu kagn kpang. Zang wu báng wu diki diki, naa vuu palɛnang wu nwang ɓɔɔ ɓiɓɛ dòndòng, Nɔngkɔ. 
1TI.6.17	Kɔɔ zang ɓɔɔ ri zang ying ka koo keɓe ri tuu yuu ɓarɛ kpang. Ri shing gn ka vuu naa ɓɔɔ nwang dòndòng kpang, ɓɔɔ naa weɓe kpang. Ri shing gn ka bii Laa ɓɔɔ a ruu vuu piti, ka diki kpang, nɛɛ tɔ̀ɔ, ruu tãa tĩnang nɛɛ mani ɓɛɛ. 
1TI.6.18	Kɔɔ ri nɛɛ ri palɛ vuu ɓɔɔ tɔ̃ɔ ɓɛɛ. Ri nwang zang ying nɛɛ vuu tɔ̃ɔ ɓɔɔ ri palɛ ɓɛɛ. Ri mung naa kpang, ri a zang vuu, ri basɛ vuu ɓarɛ katɔ nɛɛ zang ɓɔɔ ɓɔ̀ɔ́ ɓarɛ kagn kpang. 
1TI.6.19	Naa ri palɛ naa weɓe, ri kpàlɛ́ yuu ɓarɛ, vuu ɓɔɔ ri lòó ɓarɛ doo vuu ɓɔɔ naa yi ri naa ka bii ka tĩng ɓɛɛ. Tɔ̀ɔ, ri walɛ suru bii ɓɔɔ niizang ɓɛɛ kati. 
1TI.6.20	Timoti, gãng jĩng ka vuu ɓɔɔ Laa a mɔɔ ka naa ɓɛɛ waasɛ̃. Mɔɔ ɓaa shoo ka yee sãnsãnrãng ɓɔɔ zang rangkɛ kpang. Mɔɔ ti laa nyaa ka yuu vuu ɓɔɔ zang suu sèé nɛɛ wukɔ “zũnang” ɓɛɛ kpang. 
1TI.6.21	Zang ɓɔɔ ri yáa danggn kɔ ri shing ka bii Laa ɓee tɔ, ka ruu ɓɔɔ, ri ɓaa shoo ka yee ɓɔɔ naa weɓe ɓɛɛ. N gaa Laa, wu pálɛ̀ nɔɔ tɔ̃ɔ nandon.
2TI.1.1	Labeenang keɓe a nɛɛ bii mɛɛ Bulu, zang shonang Yeesɔ Kirisi, ka ruu ɓɔɔ, Laa kasɛ nɛɛ n nwang zang shonang ɓiɓɛ ɓɛɛ. Laa tɔɔ, n kɔɔ zang ruu, ka yuu suru bii ɓɔɔ wu a ruu nyaa nɛɛ wu naa a ruu ɓɛɛ. Suru bii keɓe, ɓɔɔ ɓuru, ka ruu ɓɔɔ, ruu ɓakɛ zɔɔ tɔ nɛɛ Yeesɔ Kirisi ɓɛɛ. 
2TI.1.2	N bee mɔkɔ Timoti jaa mɛɛ, ɓɔɔ n kasɛ mɔɔ dɔɔli ɓɛɛ. N gaa Laa ɓɔɔ wukɔ Daa ɓuru nɛɛ Kpanti ɓuru Yeesɔ Kirisi, gn ɓaaɓɛ wu kɔng ri katɔ, ri palɛ mɔɔ tɔ̃ɔ, ri ti shingnɛ mɔɔ nwang waasɛ̃.
2TI.1.3	N zãa Laa ɓɔɔ n pàlɛ́ wu shonang nɛɛ yeti gbete tɔ, naa ɓɔɔ rɛɛ dabang mɛɛ ri pálɛ́ ɓɛɛ. N zãa wu ka ɓɔɔ, n gaa wu nɛɛ laagɛ̃ nɛɛ zĩi n ɓaa nung ɓaaɓɛ kagn diki diki ɓɛɛ. 
2TI.1.4	N nɛɛ kpaa danggn miiri ɓɔɔ mɔɔ tɛ̃ɛ tɔ, n kasɛ n zi jĩng ɓaaɓɛ, tɔ̀ɔ, n tãa tĩnang kaa gbãng gbãng. 
2TI.1.5	Danggn ɓɔɔ mɔɔ shing gbãng gbãng, ning m kpang, naa ɓɔɔ nabang ɓaaɓɛ Looyi nɛɛ naaɓɛ Yunis, ri shing ɓɛɛ. N ti zi zɔ̃ng danggn shinnang keɓe kagn yeti ɓaaɓɛ. 
2TI.1.6	Ka ruu nɔngkɔ, n kpàá mɔɔ danggn, mɔɔ palɛ shonang nɛɛ vuu ɓɔɔ Laa a mɔɔ ka ɓɔɔ n shìng mɔɔ naa ka yuu ɓɛɛ. 
2TI.1.7	Ka ruu ɓɔɔ, Suru ɓɔɔ Laa a ruu, ɓi ɓɔɔ shing ruu, ruu tuuru yusɛ̃ɛ kpang ɓɛɛ. Suru Laa keɓe, shing ruu, rùu shii ɓuru nɛɛ kaka kɔ jong, ruu kasɛ ruu zang, ruu ti yiti yuu ɓuru waasɛ̃. 
2TI.1.8	Ka ruu nɔngkɔ, yusɛ̃ɛ wu tuu mɔɔ ka nɔng ɓɔɔ mɔɔ kɔɔ ruu ka yuu Kpanti ɓuru Yeesɔ kpang. Yusɛ̃ɛ wu ti tuu mɔɔ ka yuu mɛɛ ɓɔɔ zang mã m ka sãa ka ruu Kirisi ɓɛɛ kpang. Dang jĩng jong ka ruu Ruu Tɔ̃ɔ Laa, naa ɓɔɔ n dang ɓɛɛ, nɛɛ kaka ɓɔɔ Laa a mɔɔ ɓɛɛ. 
2TI.1.9	Wukɔ ɓàa ruu nyaa, a tà yuu ɓuru, nɛɛ ruu nwang nwannang tɔ̃ɔ. Wu ka ruu vuu ɓɔɔ ruu pálɛ̀ ɓɛɛ kpang, ɓi ka ruu tɔ̃ɔ ɓɔɔ wu mang ka yeti ɓiɓɛ ɓɛɛ. Laa pàlɛ̀ ruu tɔ̃ɔ ɓiɓɛ nɛɛ bii Yeesɔ Kirisi bɛ̀ɛ́ zang mãa koo gn kpang. 
2TI.1.10	A kãntang keɓe naa nwàngsɛ̀ rùu tɔ̃ɔ ɓiɓɛ kaa nɛɛ anang Yeesɔ Kirisi, zang ɓɔɔ wukɔ ta yuu ɓuru ɓɛɛ. Yeesɔ Kirisi ɓɔɔ wukɔ ɓa kaka vɔrɔ, a nwangsɛ ruu suru bii nɛɛ nwannang ɓɔɔ gbinggbing ɓɛɛ, ka gbalang Ruu Tɔ̃ɔ Laa. 
2TI.1.11	Laa zɔ̃ng m nɛɛ n nwang zang shonang Yeesɔ, n tusu zang vuu, a n ti kɔ̀ɔ zang Ruu Tɔ̃ɔ Laa. 
2TI.1.12	N dang jĩng ka ruu rɛɛ vuu keɓe kɔ. A n yaa gn naa m gn kpang tingkiring, ka ruu ɓɔɔ, n zi zang ɓɔɔ n shing danggn ka bii ɓiɓɛ tɔ ɓɛɛ. A n ti zi m tɔ nɛɛ, zunung ɓɔɔ wu yìtí m vuu ɓɔɔ wu a m ka naa tɔ, diki ɓɔɔ koo waa nyaa wu a nɛɛ mani. 
2TI.1.13	Yiti rúu ɓɔɔ niizang ɓɔɔ n tusu mɔɔ ɓɛɛ gbãng gbãng. Mɔɔ ti yaa danggn shinnang nɛɛ zang kasɛnang ɓɔɔ ɓi ɓɔɔ ɓuru, ɓɔɔ ruu ɓakɛ bii tɔ nɛɛ Yeesɔ Kirisi ɓɛɛ kpang. 
2TI.1.14	Gãng jĩng ka ruu niizang ɓɔɔ Laa a mɔɔ ka naa ɓɛɛ. Yiti nɛɛ naa vuu palɛnang Suru Laa, ɓɔɔ nwang ka yeti ɓuru ruu nandon ɓɛɛ. 
2TI.1.15	Mɔɔ zi tɔ nɛɛ, rɛɛ Figelu nɛɛ Hamɔgini nɛɛ zang ɓɔɔ ri dũng Laa ka tipi Asiya nandon, ri yaa m tɔ. 
2TI.1.16	Kpanti Yeesɔ Kirisi wu palɛ Onɛsiforu nɛɛ zang gãa ɓiɓɛ tɔ̃ɔ, ka ruu ɓɔɔ, lée ka ɓɔɔ wu yi m naa ka bii diki diki kpang ɓɛɛ. Yusɛ̃ɛ ɓɔɔ zang mã m ka sãa tuu wu kpang. 
2TI.1.17	Ɓu doo ɓɔɔ wu a gari Rooma hn, tantɛ m kãanang, naa ĩi m kati. 
2TI.1.18	Kpanti Yeesɔ wu palɛ wu tɔ̃ɔ ka diki ɓɔɔ koo waa nyaa ɓɛɛ. Mɔɔ ti zì vuu ɓɔɔ wu pàlɛ̀ m ka Afisa ɓɛɛ tɔ gbayi gbayi.
2TI.2.1	Ka ruu nɔngkɔ, Jaa mɛɛ, tɔ̃ɔ ɓɔɔ Laa pàlɛ̀ mɔɔ ɓɛɛ, wu shingnɛ mɔɔ shii nɛɛ kaka. Tɔ̃ɔ keɓe, ɓi ɓɔɔ ɓuru ɓɔɔ ruu ɓakɛ zɔɔ ɓuru tɔ nɛɛ Yeesɔ Kirisi ɓɛɛ. 
2TI.2.2	Túsú vuu ɓɔɔ mɔɔ tãayi, n túsú ka jĩng zang dɔɔli ɓɛɛ, mɔɔ tusu zang ɓɔɔ mɔɔ shing ri gn katɔ ka bii ɓɛɛ. Zang ɓɔɔ ri zunung ɓɔɔ ri tusu zang ɓɔɔ kaa jong ɓɛɛ. 
2TI.2.3	Naa ɓɔɔ sɔɔja tɔ̃ɔ mã danggn jĩng dannang ɓɛɛ, mã danggn dòo nɔngkɔ, naa mɔɔ dang jĩng ka ruu Yeesɔ Kirisi ɓɛɛ. 
2TI.2.4	Zang sɔɔja ɓɔɔ ka nyaa sĩiri, ta sĩiri tɔ̃ɔ, tɔ̀ɔ, zang bang ɓiɓɛ wu tãa tĩnang ɓiɓɛ kati. Ka ruu nɔngkɔ, mɔɔ pálɛ̀ vuu ɓɔɔ zang ɓɔɔ ri sɔɔja kpang ri pálɛ́ ɓɛɛ kpang. 
2TI.2.5	Zang ɓɔɔ ri yuu jajayu nɛɛ dũ̀ng nyaa ɓɔɔ zang dang ɓɛɛ kpang, walɛ vuu ɓɔɔ ɓi kpang. 
2TI.2.6	Zang ɓɔɔ lang jaa, ɓɔɔ palɛ shonang gbãng gbãng, zang wu a wukɔ vuu shaanang ɓɔɔ zang walɛ ka jaa, shɔɔnang. 
2TI.2.7	Rɛ̃rɛ ka yuu vuu kɔ n kɔɔ mɔɔ ɓee waasɛ̃, ka ruu ɓɔɔ, Laa a mɔɔ gbalang ditɔ mɔɔ zi vuu ɓɔɔ kagn ɓɛɛ nandon. 
2TI.2.8	Danggn Yeesɔ Kirisi ɓɔɔ zang wisi paa nɛɛ saa, wu ning mɔɔ kpang. Yeesɔ ɓɔɔ wu jaa zɔ̃ng Dawuda ɓɛɛ, naa ɓɔɔ n túsú ka yeti Ruu Tɔ̃ɔ Laa kɔ n kɔ́ɔrɔ̀ zang ɓɛɛ. 
2TI.2.9	Ka ruu ɓɔɔ, n kɔɔrɔ zang Ruu Tɔ̃ɔ Laa, n dang jĩng, a zang ti mã m nɛɛ saka, mɔɔ kɔɔ nɛɛ ǹ zang ɓɔɔ palɛ vuu shi kpang ɓɛɛ. A zang mã Ruu Laa bìí, ɓi kaa tɔ̀ɔ́ katɔ kpang. 
2TI.2.10	Ka ruu nɔngkɔ, n mã danggn vuu piti ka ruu zang ɓɔɔ Laa shɛ̃ɛrɛ ri katɔ ɓɛɛ. Tɔ̀ɔ, Laa wu ta yuu ɓarɛ kaa jong. Yuu tanang ɓɔɔ a nɛɛ bii Yeesɔ Kirisi ɓɛɛ, ɓɔɔ ti atɛ suru bii ɓɔɔ waa nyaa kpang ɓɛɛ. 
2TI.2.11	Ruu keɓe niizang kɔ nwani. Zang kɔɔyi nɛɛ,
2TI.2.11	Ruu nɛɛ vɔ tɔ nɛɛ wu,
2TI.2.11	Ruu ti naa nwang ditɔ ningkãari nɛɛ wu.
2TI.2.12	Ruu nɛɛ mã danggn sasak,
2TI.2.12	ruu naa roo kpanti nɛɛ wu.
2TI.2.12	Naa ruu bɛ̃ɛ wu,
2TI.2.12	ti naa bɛ̃ɛ ruu jong.
2TI.2.13	Naa ruu ɓuru zang ɓɔɔ zang
2TI.2.13	shing gn ka bii ɓuru kpang,
2TI.2.13	Yaa nyaa ɓɔɔ wu kɔ̀ɔ ɓi kpang.
2TI.2.13	Ka ruu ɓɔɔ, sùu yuu ɓiɓɛ
2TI.2.13	sèé ɓi kpang ɓɛɛ.
2TI.2.14	Kpaa rɛɛ zang ɓaaɓɛ danggn vuu keɓe, mɔɔ ti shaarɛ ri nyaa gbãng gbãng ka tĩng Laa, nɛɛ ri gaa nyaa ka yuu ruu kpang. Nwàng zang vuu ɓɔɔ tɔ̃ɔ ɓi kpang, lasɛ zang ɓɔɔ ri tãa ɓɛɛ ɓarɛ katɔ kɔ shɛ̃ɛning. 
2TI.2.15	Pálɛ́ vuu ɓɔɔ mɔɔ zunung katɔ nandon, tɔ̀ɔ, mɔɔ nwang zang ɓɔɔ Laa kɔɔ ruu tɔ̃ɔ tɔ ka yuu ɓiɓɛ kati. Zang shonang ɓɔɔ yusɛ̃ɛ shonang ɓiɓɛ tuu wu kpang ɓɛɛ. Zang ɓɔɔ nwàngsɛ́ zang dĩiri Ruu Laa tɔ̃ɔ tɔ̃ɔ ɓɛɛ. 
2TI.2.16	Mɔɔ ɓaa shoo ɓaa ka yee sãnsãnrãng ɓɔɔ zang rangkɛ ɓɛɛ kpang. Ruu ɓɔɔ naa weɓe, shing zang, zang yaa gbalang Laa kaa beebang. 
2TI.2.17	Zɔ̃ng yee keɓe nwang ɓi naa nɔɔrɔ ɓɔɔ shaa ɓi katɔ kɔ jong ɓɛɛ. Zang ziti ka teteng zang ɓɔɔ ri túsù zɔ̃ng yee keɓe, ɓi rɛɛ Himinaya nɛɛ Filetu. 
2TI.2.18	Ri yaa gbalang ɓɔɔ niizang tɔ, ri kpantɛ zang ɓɔɔ ri shing danggn tɔ jĩng, ri kɔɔrɔ ri nɛɛ, Laa wisi zang paa ɓi tɔ̀ɔ́ nɛɛ saa kpang. 
2TI.2.19	A doo gãa ɓɔɔ Laa loo ɓɛɛ, shii ɓi katɔ katakata, zang zĩiti kpang. Zang bee vuu keɓe ka bii ɓiɓɛ nɛɛ,
2TI.2.19	“Laa zi rɛɛ zang ɓɔɔ ri ɓarɛ ɓɔɔ ɓiɓɛ tɔ”.
2TI.2.19	A “Zang ɓɔɔ nɛɛ kɔɔyi nɛɛ,
2TI.2.19	wu ɓɔɔ Kpanti Laa, wu yaa
2TI.2.19	gbalang vuu shi kpang ɓɔɔ
2TI.2.19	wu palɛ katɔ.”
2TI.2.20	Ka yeti gãa bang, juwa kagn ɓɔɔ zang palɛ nɛɛ zinariya ɓɔɔ nɛɛ azurufa kɔ shɛ̃ɛning kpang. Zang pálɛ̀ ɓɔɔ nɛɛ laa, a zang mãa ɓɔɔ nɛɛ tapɔng. Zang shing ɓɔɔ ɓi ka ruu vuu shaanang ka nɔng mung, ɓɔɔ zang palɛ shonang ɓi nɛɛ mani diki diki. 
2TI.2.21	Zang ɓɔɔ nɛɛ palɛ rɛɛ vuu shi kpang keɓe kpang nandon, nwang ɓi naa juwa Zinariya ɓɔɔ zang shaa vuu shaanang kagn ka lee mung ɓɛɛ. Juwa keɓe, shi zang ɓiɓɛ ka jĩng dɔɔli. Zang ɓiɓɛ palɛ shonang tɔ̃ɔ piti nɛɛ mani katɔ.
2TI.2.22	Yaa vuu ɓɔɔ bii jasang kasɛ ɓɛɛ, mɔɔ kãa ɓaa gbalang ɓɔɔ mɔɔ nwang tɔ̃ɔ ka tĩng Laa ɓɛɛ, mɔɔ shing danggn ka bii Laa. Mɔ́ɔ kasɛ ruu zang ɓɔɔ ri dũng dòo Laa kɔ ɓɛɛ. Mɔ́ɔ nwang ka nyaa zɔɔ nɛɛ ri. Palɛ vuu keɓe nɔng gbete nɛɛ zang ɓɔɔ ri dũng Laa nɛɛ yeti gbete ɓɛɛ. 
2TI.2.23	Ruu ɓaaɓɛ wu hãa kagn nɛɛ ruu shoko kɔɔrɔnang nɛɛ nyaa laanang kpang. Mɔɔ zi tɔ ri shingnɛ zang ri haa nyaa. 
2TI.2.24	Zang ɓɔɔ pálɛ̀ Laa shonang wu hàa nyaa ɓi kpang. Wu nwáng ɓi zang ɓɔɔ palɛ zang piti tɔ̃ɔ ɓɛɛ. Wu ti nwáng zang tɔ̃ɔ ɓɔɔ tusu zang vuu, mã danggn katɔ ɓɛɛ. 
2TI.2.25	Wu kɔsɔ zang ɓɔɔ ri bɛ̃ɛ wu nɛɛ gnvɔ ning kpang. Naa Laa nɛɛ kasɛ, ri naa walɛ gbalang ɓɔɔ ri kɔ̃sɔ yeti, ri árɛ̀, ri zi ruu ɓɔɔ niizang katɔ ɓɛɛ. 
2TI.2.26	Shoo naa lu ri ditɔ, ri wɔ nɛɛ naa suru shi kpang ɓɔɔ lang saka yi ri kagn, a shing ri, nɛɛ ri palɛ vuu ɓɔɔ wu kasɛ ɓɛɛ.
2TI.3.1	Danggn wu ning mɔɔ kpang. Diki ɓɔɔ koo naa waa nyaa kagn naa nwang diki jĩng dannang. 
2TI.3.2	Ka diki keɓe, zang ri naa kàsɛ́ yuu ɓarɛ kɔ shɛ̃ɛning, ri naa kɔng jĩng nɛɛ vuu ɓarɛ, ri kɔ̀ɔrɔ́ ruu bang bang ka yuu ɓarɛ, ri naa tuu bii dɔɔli, ri naa dãlɛ zang, ri naa ɓaa shoo ka nyaa zang ɓɔɔ yiki ri kpang, ri naa zã̀a zang kpàng, ri ti naa dũng Laa kpang, ri pálɛ̀ vuu ɓɔɔ Laa kasɛ ɓɛɛ kpang. 
2TI.3.3	Ri naa pàlɛ̀ zang tɔ̃ɔ kpang, gn zang ti naa kɔng ri kpang, ri naa rang yee shi kpang ka yuu zang, ri naa yiti yuu ɓarɛ kpang, a gnvɔ ti ka yeti ɓarɛ dɔɔli. Ri naa kasɛ vuu ɓɔɔ tɔ̃ɔ ɓarɛ kpang. 
2TI.3.4	Ri ɓarɛ zang ɓɔɔ mɔɔ shing gn ka bii ɓarɛ kpang. Ri naa rɛ̃̀rɛ̀ ka gbongkarɛ tɔ̀ɔ, ri pálɛ́ vuu kpang, ri naa lakɛ jĩng dɔɔli. Ri naa kasɛ vuu ɓɔɔ ri tãa tĩnang kagn ɓa ɓɔɔ ri kasɛ Laa katɔ. 
2TI.3.5	Ri naa palɛ bii mɔɔ kɔ̀ɔ́ nɛɛ ri dṹng Laa nɛɛ yeti gbete, a nwannang ɓarɛ tusu ɓi nɛɛ ri dũng Laa kpang tingkiring. Ruu ɓaaɓɛ wu hãa kagn nɛɛ rɛɛ zɔ̃ng zang keɓe kpang. 
2TI.3.6	Zang ɓɔɔ ka teteng ɓarɛ ri naa dàarɛ́ zang ka gãa. Ri ɓá kaka zang soro ɓɔɔ ri lakɛ yeti kɔ̃sɔnang kpang ɓɛɛ. Ɓɔɔ ri rɛ̃rɛ ɓi ka yuu vuu shi kpang ɓarɛ ɓɛɛ. Ri kasɛ ri palɛ ɓarɛ, vuu ɓɔɔ bii ɓarɛ kasɛ ɓɛɛ. 
2TI.3.7	Zang soro keɓe, diki diki ri kasɛ nɛɛ zang kpɛ̃ɛrɛ ri vuu, a ri zi vuu ɓɔɔ niizang kaa takpang doo nɛɛ mani. 
2TI.3.8	Naa ɓɔɔ Jani ri nɛɛ Jambari ri bɛ̃ɛ nyaa Musa ɓɛɛ, zang keɓe ri bɛ̃ɛ ruu ɓɔɔ niizang doo nɔngkɔ. Zang keɓe, yeti ɓarɛ zunung rɛ̃rɛnang kpang. Danggn shinnang ɓarɛ ɓi ɓɔɔ niizang kpang. 
2TI.3.9	Ri dàa tĩng beebang kpang, ka ruu ɓɔɔ, zang piti ri zi shoko ɓarɛ ditɔ ɓɛɛ. Wee vuu ɓɔɔ pálɛ́ rɛɛ Jani nɛɛ Jambari ɓɛɛ kɔ.
2TI.3.10	Ɓɔɔ ɓaaɓɛ, mɔ̀ɔ dũng vuu ɓɔɔ n tusu ɓɛɛ tɔ, mɔɔ zi nwannang mɛɛ tɔ, a mɔɔ ti zi vuu ɓɔɔ n shing jĩng mɛɛ kagn tɔ. Mɔɔ zi danggn ɓɔɔ n shing ka bii Laa tɔ, nɛɛ danggn ɓɔɔ n mã nɛɛ zang, nɛɛ naa ɓɔɔ n kasɛ zang ɓɛɛ a ɓɔɔ danggn ɓɔɔ n mã ka jĩng dannang ɓɛɛ. 
2TI.3.11	Mɔɔ ti zi naa ɓɔɔ zang dang m jĩng ɓɛɛ nɛɛ jĩng dannang ɓɔɔ n dang ɓɛɛ. Mɔɔ zi vuu ɓɔɔ palɛ m ka Antakiya, nɛɛ Ikoniya, nɛɛ Lisitira tɔ, jĩng ɓɔɔ zang dang m, a n mã danggn ɓɛɛ. Laa ta yuu mɛɛ ka vuu keɓe nandon. 
2TI.3.12	Zang piti ɓɔɔ nɛɛ kasɛ wu nwang zang ɓɔɔ dũng Laa gbãng gbãng ka ɓɔɔ wu ɓakɛ yuu nɛɛ Yeesɔ Kirisi, zang dang wu jĩng katɔ. 
2TI.3.13	A zang ɓɔɔ ri palɛ vuu shi kpang nɛɛ zang ɓɔɔ, ri tuu waa nyaating zang ɓɔɔ ri palɛ vuu nɛɛ mani ɓɛɛ, ri shaarɛ katɔ, shaarɛnang ɓarɛ daa nɛɛ tĩng kɔ jong. Ri nwãarɛ zang, zang ti nwãarɛ ri. 
2TI.3.14	Ɓɔɔ ɓaaɓɛ, dũng ɓaa vuu ɓɔɔ mɔɔ kpɛ̃ɛrɛ a mɔɔ ti shing danggn tɔ kagn gbãng gbãng ɓɛɛ. Mɔɔ ti zi zang ɓɔɔ ri tusu mɔɔ vuu ɓɛɛ tɔ. 
2TI.3.15	Mɔɔ ti zi tɔ, ɓɔɔ bɛ̀ɛ́ mɔɔ doo wujaa, mɔɔ zi labeenang Laa ɓɔɔ zunung ɓɔɔ wu shing mɔɔ, mɔɔ zũngnɛ tɔ.
2TI.3.15	Tɔ̀ɔ Laa wu ta yuu ɓaaɓɛ ka ruu danggn ɓɔɔ mɔɔ shing ka bii Yeesɔ Kirisi ɓɛɛ. 
2TI.3.16	Yee ɓɔɔ ka yeti labeenang Laa nandon, Laa nwangsɛ ɓi nɛɛ bii Suru ɓiɓɛ. Zang tusu zang vuu nɛɛ yee keɓe kɔ, zang ti mangkɛ zang nɛɛ mani, zang gbarɛ zang nɛɛ mani, a zang ti tusu zang nwannang ɓɔɔ Laa kasɛ nɛɛ mani, 
2TI.3.17	tɔ̀ɔ, zang ɓɔɔ pálɛ̀ Laa shonang, wu walɛ zũnang ɓɔɔ wu palɛ shonang tɔ̃ɔ ka zɔ̃ng zɔ̃ng piti nɛɛ mani.
2TI.4.1	N gàa mɔɔ nɛɛ nung Laa nɛɛ ɓɔɔ Yeesɔ Kirisi ɓɔɔ naa jɛ̃ɛ zang ɓɔɔ ri vɔlɔ tɔ, nɛɛ zang ɓɔɔ ri doo ningkãari ruu ɓɛɛ. Ka ruu ɓɔɔ, Yeesɔ Kirisi naa nwang nyaa ditɔ, naa roo kpanti, ka ruu nɔngkɔ, n kɔɔ mɔɔ ruu keɓe. 
2TI.4.2	Kɔ̀ɔrɔ̀ zang Ruu Tɔ̃ɔ Laa, yi tĩng ɓaa ka kɔɔrɔnang, naa nɛɛ làá kɔɔnang, naa nɛɛ ti laa kɔɔnang kpang piti. Mangkɛ zang, mɔɔ ti mã̀ zang danggn. Mɔɔ mã danggn ka nɔng ɓɔɔ mɔɔ tusu zang vuu ɓɛɛ. 
2TI.4.3	Diki naa a ditɔ, diki ɓɔɔ zang ɓaa shoo ka vuu tɔ̃ɔ ɓɔɔ zang tusu kpang. Ri dũng ɓarɛ vuu ɓɔɔ yeti ɓarɛ kasɛ ɓɛɛ. Ri kpalɛ zang ɓɔɔ ri tusu vuu, nɛɛ ri tùsù ri vuu ɓɔɔ bii sháa ri, rì kasɛ tãanang ɓɛɛ. 
2TI.4.4	Ri ɓaa shoo, ka ruu ɓɔɔ niizang, ɓɔɔ ka yuu gbalang Laa ɓɛɛ kpang. Ri ɓàarɛ́ shoo ɓarɛ ka ruu gbãagbãa. 
2TI.4.5	Ɓɔɔ ɓaaɓɛ, yiti yuu ɓaaɓɛ waasɛ̃ diki diki, mɔɔ nɛɛ dang jĩng, mã danggn, palɛ ɓaa shonang ɓɔɔ mɔɔ zang ɓɔɔ kɔɔrɔ zang Ruu Tɔ̃ɔ Laa mɔɔ nɛ̀ɛ́ pálɛ̀ ɓɛɛ. Pálɛ́ shonang ɓaaɓɛ nandon naa zang shonang Laa. 
2TI.4.6	Ɓɔ̀ɔ́ mɛɛ, làá mɛɛ a ɓi tɔ, ɓɔɔ zang lu m, naa ɓɔɔ zang lu laa vuu ɓɔɔ zang ɓoo katɔ ɓɛɛ. Diki a tɔ ɓɔɔ n yaa koo keɓe ɓɛɛ. 
2TI.4.7	N yuu m tɔ waasɛ̃ n yurɛ n daa hangsɛ nyaa. N yaa danggn ɓɔɔ n shing ka bii Laa ɓɛɛ kpang. 
2TI.4.8	Kãntang keɓe, Laa shing vuu ɓɔɔ wu a m ɓɛɛ tɔ, vuu ɓɔɔ wu a zang ɓɔɔ palɛ vuu ɓɔɔ wu kasɛ ɓɛɛ. Kpanti Yeesɔ Kirisi ɓɔɔ jɛ̃ɛ zang ruu ɓi tɔ̃ɔ, naa a m vuu keɓe ka diki ɓɔɔ wu jɛ̃ɛ zang ruu kagn ɓɛɛ. A nkɔ ka bm kpang, a zang piti ɓɔɔ ri kasɛ wu, ri gãng jĩng diki ɓɔɔ wu gbãayu kagn ɓɛɛ.
2TI.4.9	Kãa gbalang mɔɔ a ka bii mɛɛ pati, 
2TI.4.10	ka ruu ɓɔɔ, Dema kasɛ ruu vuu koo keɓe, yaa m tɔ, daa tɔ ka gari Tesalonika. Karasika daa ka Galati, a Titu daa ɓi kaa Dalamatiya. 
2TI.4.11	Ɓi kaa Luka kɔ shɛ̃ɛning nɛɛ n, kãa nɔng Maraku, mɔɔ a nɛɛ wu, ka ruu ɓɔɔ, yi m naa katɔ ka shonang mɛɛ keɓe. 
2TI.4.12	N shong Tikiku ɓi ka Afisa 
2TI.4.13	Mɔɔ nɛɛ a kaa tɔ, mɔɔ atɛ m fɔ̃ɔrɔ ɓɔɔ n hãa nɛɛ biling, ɓɔɔ n yaa ka nɔng Kaapu ka gari Torowasa ɓɛɛ ka naa ning. Mɔɔ ti atɛ rɛɛ labeenang kiɓi ka naa jong. Labeenang ɓɔɔ n shing danggn gbãng gbãng ɓɔɔ zang palɛ nɛɛ koo vuu ɓɛɛ. 
2TI.4.14	Alezanda yɔɔ ɓɔɔ sã vuu ɓɛɛ palɛ m vuu shi kpang dɔɔli. Laa naa palɛ wu vuu ditɔ jong ka doo vuu ɓɔɔ wu pálɛ̀ ɓɛɛ. 
2TI.4.15	Gãng jĩng ka wu gbãng gbãng, ka ruu ɓɔɔ, kasɛ vuu ɓɔɔ ruu kɔɔrɔ zang kpang tingkiring ɓɛɛ. 
2TI.4.16	Ka ɓɔɔ tĩng shɔɔnang, zang ɓaa m nyaavaa ɓɛɛ, zang ɓɔɔ tà m nyaa kagn kpang. Zang ri yaa m nandon. N gaa Laa wu tɔɔ kpang nɛɛ ri palɛ vuu shi kpang tɔ kpang. 
2TI.4.17	A Yeesɔ Kirisi yáa m kaa takpang, a m kaka, a n zunung ɓɔɔ n kɔɔrɔ zang Ruu Laa nandon. Tɔ̀ɔ, zang ɓɔɔ ri zang Yahudi kpang, ri tãa kati. A Laa tá m nɛɛ naa zang ɓɔɔ nɛɛ ri nyɔ m vɔrɔ ɓɛɛ. 
2TI.4.18	Kpanti Yeesɔ Kirisi ta m ditɔ, ka vuu shi kpang ɓɔɔ zang nɛɛ ri palɛ m nandon. Wu daa nɛɛ n ka nɔng ɓɔɔ wu roo kpanti ka lapa ɓɛɛ. Zang ri a wu bannang ta dòndòng. Nɔngkɔ.
2TI.4.19	Mɔɔ jèe m Akpiila nɛɛ ɓeeso Pirisila nyaa, nɛɛ zang ɓɔɔ ri ka gãa Onɛsiforu nandon. 
2TI.4.20	Erasitu nwàng ɓi ka Koranti, a n yaa Torofimu ka gari Miletu, ka ruu ɓɔɔ vuu pálɛ́ wu katɔ ɓɛɛ. 
2TI.4.21	Kãa gbalang mɔɔ arɛ bɛ̀ɛ́ pũngku kpaa gn kpang. Yubulu, nɛɛ Pudin, nɛɛ Linu, nɛɛ Kalawudiya, ri jee mɔɔ nyaa. Manzung ɓuru, ɓɔɔ ri dũng dòo Laa kɔ ka nihn, ri jee mɔɔ nyaa jong. 
2TI.4.22	Kpanti Yeesɔ Kirisi wu shingnɛ, mɔɔ tãa tĩnang, Laa wu palɛ nɔɔ tɔ̃ɔ nandon.
TIT.1.1	Labeenang keɓe nɛɛ bii mɛɛ nkɔ Bulu, zang ɓɔɔ pàlɛ́ Laa shonang, n ti zang shonang Yeesɔ Kirisi ɓɛɛ. Laa zɔ̃ng m nɛɛ n nwang zang shonang ɓiɓɛ, a shong m nɛɛ n yi zang ɓɔɔ Laa zɔ̃ng ri katɔ naa ka bii, ri shing danggn gbãng gbãng. N ti shing ri, ri zi vuu ɓɔɔ niizang ɓɔɔ shingnɛ ri nwang nwannang ɓɔɔ Laa kasɛ ɓɛɛ. 
TIT.1.2	Tɔ̀ɔ, ri shing gn ka suru bii ɓɔɔ waa nyaa kpang, ɓɔɔ Laa ɓɔɔ suu sèé kpang a zang nyaa bɛ̀ɛ́ zang mãa koo gn kpang ɓɛɛ. 
TIT.1.3	Ka ɓɔɔ diki a tɔ teetee Laa nwangsɛ rùu ruu suru bii keɓe, ka yeti yee ɓiɓɛ. Laa ɓɔɔ wukɔ ta yuu ɓuru, a m ruu keɓe, a kɔɔ m nɛɛ n kɔɔrɔ zang. 
TIT.1.4	N bèé mɔkɔ Titu, ɓɔɔ ka gbalang danggn kɔ ruu shing nandon ɓee, mɔɔ ɓaa kaa jaa mɛɛ niizang ɓɛɛ. N gaa Laa ɓɔɔ wukɔ Daa ɓuru nɛɛ Yeesɔ Kirisi ɓɔɔ wukɔ ta yuu ɓuru, ri pàlɛ̀ mɔɔ tɔ̃ɔ, ri shingnɛ, mɔɔ nwang waasɛ̃.
TIT.1.5	N yaa mɔɔ ka tipi Karita n tɔɔ, mɔɔ hangsɛ vuu ɓɔɔ ruu palɛ, ruu yaa nyaa ka gbalang ɓɛɛ waasɛ̃. A mɔɔ ti zɔ̃ngkɔ zang bang ka Gãa Laa ka gari gari, naa ɓɔɔ n kɔɔ mɔɔ ɓɛɛ. 
TIT.1.6	Zang bang zang ɓɔɔ ri dũng Laa, wu nwang ɓi zang ɓɔɔ shi kpang ka bii ɓiɓɛ kpang ɓɛɛ. Soro ɓiɓɛ gbete kɔ nwani. Wujɛ ɓiɓɛ nandon, ri shing danggn tɔ ka bii Laa. Ri wu wujɛ ɓɔɔ palɛ vuu shi kpang, kpang, a ri ti tá shoo pɛɛrɛ kpang ɓɛɛ.
TIT.1.7	Ka ruu ɓɔɔ, zang bang Gãa Laa gãng jĩng ɓi ka shonang Laa, wu nwang ɓi zang ɓɔɔ shi kpang ka bii ɓiɓɛ kpang ɓɛɛ. Wu tuu yuu kpang, wu ti ta yeti gbãngko kpang. Wu zang ɓɔɔ sàa si wu kpang, wu zang ɓɔɔ laa nyaa kpang. Wu ti zang ɓɔɔ shing jĩng ka saka kãanang ɓɛɛ kpang, a wu ti zang ɓɔɔ shaa varɛ dɔɔli kpang. 
TIT.1.8	Ɓi zang ɓɔɔ ta zang zanti ka gãa ɓiɓɛ waasɛ̃ ɓɛɛ, zang ɓɔɔ kasɛ vuu tɔ̃ɔ palɛnang ɓɛɛ, zang ɓɔɔ palɛ vuu sãnsãnrãng kpang ɓɛɛ, palɛ ɓi vuu ɓɔɔ daa bii katɔ diki diki, ti palɛ ɓi vuu ɓɔɔ Laa kasɛ ɓɛɛ, zang ɓɔɔ yiti yuu ɓiɓɛ waasɛ̃ ɓɛɛ. 
TIT.1.9	Wu ti yiti ruu niizang ɓɔɔ ka vuu ɓɔɔ zang ɓɔɔ ri dũng Laa ri tusu ɓɛɛ gbãng gbãng. Wu palɛ nɔngkɔ, wu mã̀ zang ɓɔɔ danggn nɛɛ vuu ɓɔɔ wu tusu ɓɛɛ. Wu ti tùsù zang ɓɔɔ ri bɛ̃ɛ rúu bìí katɔ, naa ɓɔɔ ri ning gbalang ɓɛɛ. 
TIT.1.10	Ka ruu ɓɔɔ, zang dɔɔli nɛɛ zang ɓɔɔ ri yaa gbalang zang Yahudi dũnnang ri dũng kaa Laa, ri ta ruu niizang ɓɔɔ zang ɓɔɔ ri dũng Laa ri tusu ɓɛɛ kpang. Ri nwãarɛ zang ɓarɛ nɛɛ yee shoko ɓɔɔ ri rangkɛ ɓɛɛ. 
TIT.1.11	Zãa ri ruu shi kpang ɓɔɔ ri tusu zang ɓɛɛ katɔ. Ri kpantɛ danggn ɓɔɔ zang gaa gaa ri shing ɓɛɛ, nɛɛ vuu ɓɔɔ daa naa tusunang kpang ɓɛɛ. Ri palɛ vuu keɓe, ka ruu ɓɔɔ, ri shing jĩng ɓarɛ ka saka kãanang ɓɛɛ.
TIT.1.12	Zang nyaa shonang ɓarɛ ɓɔɔ kagn, doo zang Karita kɔ, kɔ̀ɔ nɛɛ nyaa ɓiɓɛ nɛɛ, “Zang Karita ɓarɛ zang sèé, ri nwang naa yɔpɔ kpaasi, ri ɓarɛ zang ráng ɓɔɔ shaa vuu dɔɔli ɓɛɛ.” 
TIT.1.13	Ruu kɔ yɔɔ kɔ̀ɔ ɓee, niizang kɔ nwani. Ka ruu nɔngkɔ, mangkɛ ri nabm, tɔ̀ɔ ri nwang zang ɓɔɔ ri shing danggn gbãng gbãng ɓɛɛ. 
TIT.1.14	Ri yaa ruu gbãagbãa zang Yahudi ta, nɛɛ vuu ɓɔɔ shɔnzang ri kasɛ nɛɛ zang palɛ, ɓɔɔ zang ɓɔɔ ri bɛ̃ɛ Ruu Tɔ̃ɔ Laa katɔ, ri tusu zang ɓɛɛ. 
TIT.1.15	Ka jĩng zang ɓɔɔ ri dũng Laa nɛɛ yeti gbete, vuu piti ɓi tɔ̃ɔ kɔ nandon. A zang ɓɔɔ vuu shi kpang palɛnang lasɛ ri tɔ, ɓɔɔ ri shing danggn ɓarɛ ka ruu ɓɔɔ niizang kpang, vuu ɓɔɔ tɔ̃ɔ ɓi kagn kpang. Ka ruu ɓɔɔ, vuu shi kpang ɓɔɔ ri palɛ lasɛ rɛ̃rɛnang ɓarɛ tɔ ɓɛɛ. 
TIT.1.16	Ri kɔ̀ɔ́ ɓarɛ nɛɛ ri zi Laa tɔ, a vuu ɓɔɔ ri palɛ tusu kaa nɛɛ ri zi Laa nung kpang. Ri ɓarɛ vuu ɓɔɔ zang bɛ̃ɛ katɔ ɓɛɛ, ri ɓaa shoo ka nyaa zang kpang, ri daa naa vuu tɔ̃ɔ palɛnang ɓarɛ kpang tingkiring.
TIT.2.1	Ɓɔɔ ɓaaɓɛ, tùsù zang ɓɔɔ ri dũng Laa ɓaa vuu ɓɔɔ daa doo vuu ɓɔɔ zang ɓɔɔ ri dũng Laa ri tusu ɓɛɛ. 
TIT.2.2	Kɔɔ zang ɓɔɔ ri kpɛ̃ɛ tɔ, ri nwàng wu zang ɓɔɔ yeti ɓarɛ lasɛ pati kpang, ri nwáng zang ɓɔɔ zang a ri bannang katɔ, ri yiti yuu ɓarɛ waasɛ̃. Ri nwang zang ɓɔɔ ri shing danggn tɔ gbãng gbãng ɓɛɛ, ri kasɛ zang gbãng gbãng, a ri ti mã danggn gbãng gbãng. 
TIT.2.3	Kɔɔ zang soro ɓɔɔ ri kpɛ̃ɛ tɔ ri nwáng nwannang naa zang soro ɓɔɔ ri dũng Laa nɛɛ yeti gbete ri nɛ̀ɛ́ nwàng ɓɛɛ. Ri rang zang kpang, ri nwàng jaafoo sàa kpang, ri tusu naa ɓɔɔ zang soro ɓɔɔ ri dũng Laa ri nɛ̀ɛ́ nwang ɓɛɛ, 
TIT.2.4	tɔ̀ɔ, ri kpɛ̃ɛrɛ zang soro ɓɔɔ ri doo jasang naa ɓɔɔ ri kàsɛ́ varɛ ɓarɛ nɛɛ wujɛ ɓarɛ kati. 
TIT.2.5	Ri kpɛ̃ɛrɛ ri, ri yiti yuu ɓarɛ waasɛ̃, ri pálɛ̀ dũndũng kpang, ri nwang zang soro ɓɔɔ tɔ̃ɔ, ɓɔɔ ri palɛ shonang gãa ɓarɛ katɔ ɓɛɛ, ri palɛ zang tɔ̃ɔ, ri ɓaa shoo ka nyaa varɛ ɓarɛ. Tɔ̀ɔ, zang ri rang yee shi kpang kaa tɔ̀ɔ́ ka yuu Ruu Laa kpang. 
TIT.2.6	Kɔɔ jasang doo nɔngkɔ, nɛɛ ri yiti yuu ɓarɛ katɔ.
TIT.2.7	Ka vuu ɓɔɔ mɔɔ palɛ piti, tusu yuu ɓaaɓɛ, mɔɔ nwang zang ɓɔɔ zang kpɛ̃ɛrɛ vuu ka bii ɓiɓɛ ɓɛɛ. Tusu zang vuu nɛɛ yeti gbete, mɔɔ ti pĩiri nɛɛ vuu ɓɔɔ mɔɔ tusu zang ɓɛɛ kpang. 
TIT.2.8	Tusu vuu ɓɔɔ tɔ̃ɔ ɓɔɔ zang ɓɔɔ kɔɔ kpang nɛɛ shi kpang, kpang ɓɛɛ. Tɔ̀ɔ, yusɛ̃ɛ wu tuu zang ɓɔɔ ri shing jĩng nɛɛ mɔɔ kpang kati, ri wàlɛ̀ vuu shi kpang ɓɔɔ ri kɔ̀ɔ́ ka yuu ɓaaɓɛ kaa takpang. 
TIT.2.9	Kɔɔ jaafoo ɓɔɔ ri dũng Laa ɓɛɛ, nɛɛ ri ɓaa shoo ka nyaa dabang gãa ɓarɛ. Ri shingnɛ, dabang gãa ɓarɛ, ri tãa tĩnang ka vuu ɓɔɔ ri pàlɛ́ ri ɓɛɛ nandon. Ri laa nyaa nɛɛ ri kpang. 
TIT.2.10	Ri ɓɔ̀ɔ vuu dabang gãa ɓarɛ kpang. Ri tusu diki diki nɛɛ ri zang tɔ̃ɔ ɓɔɔ zang shing gn katɔ ka bii ɓarɛ ɓɛɛ. Tɔ̀ɔ, vuu piti ɓɔɔ ri palɛ, wu shingnɛ, zang ri rang yee tɔ̃ɔ kaa yuu vuu kɔ ruu tusu ka yuu Laa, ɓɔɔ wukɔ ta yuu ɓuru ɓɛɛ. 
TIT.2.11	Ka ruu ɓɔɔ, Laa túsú tɔ̃ɔ ɓiɓɛ ɓɔɔ wu ta yuu zang piti nɛɛ mani tɔ ɓɛɛ.
TIT.2.12	Tɔ̃ɔ ɓiɓɛ keɓe, kɔ tusu ruu, ruu yaa nwannang ta naa zang ɓɔɔ ri zi Laa kpang ɓɛɛ, nɛɛ naa zang ɓɔɔ ri kasɛ ruu vuu koo ɓɛɛ. Ruu nwangnɛ, ruu yiti yuu ɓuru katɔ, ruu nwang nwannang ɓɔɔ tɔ̃ɔ ɓɛɛ, ruu dũng Laa ka nwannang ɓuru ka koo keɓe. 
TIT.2.13	Ka wee ruu nwangnɛ, ruu gã diki tĩnang tãanang ɓɔɔ ruu shing gn nɛɛ naa a ɓɛɛ. Diki ɓɔɔ bannang Laa ɓuru Yeesɔ Kirisi ɓɔɔ wukɔ ɓa zang piti, ɓɔɔ wukɔ ti ta yuu ɓuru naa nwangsɛ bii ɓɛɛ. 
TIT.2.14	Yeesɔ a yuu ɓiɓɛ ka ruu ɓuru nɛɛ wu ta ruu nɛɛ naa vuu shi kpang nandon. Wu shing ruu, ruu nwang zang ɓiɓɛ kɔ bm gbete. Wu shing rùu rúu nwang zang ɓɔɔ ri kpalɛ bii tɔ, nɛɛ ri palɛ vuu ɓɔɔ tɔ̃ɔ ɓɛɛ. 
TIT.2.15	Tusu zang vuu keɓe. Pálɛ́ shonang nɛɛ naa vuu palɛnang ɓaaɓɛ nandon, mɔ́ɔ mã̀ zang ɓaaɓɛ danggn. Mɔɔ ti mangkɛ ri. Mɔɔ yaa zang ɓɔɔ wu risi mɔɔ naa vĩi kpang.
TIT.3.1	Kɔɔ ri nɛɛ ri ɓaa shoo ka nyaa rɛɛ kpanti, nɛɛ rɛɛ zang bang tipi. Ri ti kpalɛ bii diki diki, ri pálɛ́ shonang ɓɔɔ tɔ̃ɔ ɓɛɛ. 
TIT.3.2	Kɔɔ ri nɛɛ ri rang yee shi kpang ka yuu zang ɓɔɔ kpang. Ri nwang ka nyaa zɔɔ nɛɛ zang, ri yi wusang nɛɛ zang piti. Ri pálɛ̀ hakaka kpang. 
TIT.3.3	Ka ruu ɓɔɔ, ɓeleng ruu nɛɛ yuu ɓuru bɛ̀ɛ́ ruu palɛ vuu shoko, ruu ɓaa shoo ka nyaa Laa kpang, zang nwãarɛ ruu. Ruu nwang ɓuru jaafoo, vuu ɓɔɔ bii ɓuru kasɛ ɓɛɛ, nɛɛ vuu ɓɔɔ shingnɛ zang tãa tĩnang ɓɛɛ ka zɔ̃ng zɔ̃ng. Ruu sùúkãng ka nɔng vuu shi kpang palɛnang nɛɛ sũnyaa kaanang. Zang piti bɛ̃ɛ ruu katɔ, a ruu ti bɛ̃ɛ zang piti.
TIT.3.4	A ɓɔɔ Laa ɓɔɔ wukɔ ta yuu ɓuru, tusu tɔ̃ɔ ɓiɓɛ nɛɛ naa ɓɔɔ wu kasɛ zang piti ɓɛɛ. 
TIT.3.5	Ta yuu ɓuru kati. Wu ka ruu vuu tɔ̃ɔ ɓɔɔ kagn ɓɔɔ ruu nɛɛ yuu ɓuru ruu palɛ ɓɛɛ kpang. Tà yuu ɓuru, ɓi ka ruu gn ɓuru ɓɔɔ kɔ̀ng wu ɓɛɛ. Tà yuu ɓuru ka bii ɓɔɔ Suru Laa sɔɔ ruu ɓɛɛ. Bii sɔɔnang ɓɔɔ risi ruu naa zang yi ruu kaa shɔɔ, a á ruu suru bii shɔɔ ɓɛɛ. 
TIT.3.6	Laa a ruu suru ɓiɓɛ dɔ̃ɔ gbete nɛɛ bii Yeesɔ Kirisi, ɓɔɔ wukɔ ta yuu ɓuru ɓɛɛ. 
TIT.3.7	Tɔ̀ɔ, ka ruu tɔ̃ɔ Yeesɔ Kirisi, ruu nwang zang tɔ̃ɔ kaa tĩng Laa, a ruu wàlɛ́ suru bii ɓɔɔ waa nyaa kpang ɓɔɔ ruu shing gn ɓiɓɛ kati. 
TIT.3.8	Ruu kɔ zang kɔɔ ɓɛɛ, niizang kɔ nwani.
TIT.3.8	N kasɛ mɔɔ yi tĩng ɓaa ka vuu kɔ n kɔɔrɔ ɓee tɔ̃ɔ tɔ̃ɔ. Tɔ̀ɔ, zang ɓɔɔ ri dũng Laa, ri dũng vuu keɓe, ri pálɛ́ shonang ɓɔɔ tɔ̃ɔ ɓɛɛ. Shonang keɓe, wukɔ tɔ̃ɔ ti yi zang piti naa katɔ ka bii. 
TIT.3.9	Mɔɔ ɓaa shoo ɓáà ka nyaa shoko ɓɔɔ zang làáyi, nɛɛ rɛɛ dabang ɓarɛ ɓɔɔ ri gã̀kɛ́ ɓɛɛ kpang. Mɔɔ haarɛ nyaa nɛɛ zang kpang, nɔɔ ti basɛ zɔɔ ka yuu nyaa ɓɔɔ Musa dangnɛ ɓɛɛ kpang. Naa nɔɔ palɛ nɔngkɔ yì nɔɔ naa ɓi ka bii kpang, ti nwang nɔɔ vuu ɓɔɔ ɓi kpang. 
TIT.3.10	Zang ɓɔɔ nɛɛ tɔɔ wu basɛ teteng zang, shàarɛ̀ wu nyaa doo ziti kɔ nwani. Ka knti weɓe, ruu ɓaaɓɛ wu hãa tɔ̀ɔ́ kagn nɛɛ wu kpang. 
TIT.3.11	Mɔɔ zi tɔ nɛɛ, zɔ̃ng zang keɓe, yaa gbalang tɔ̃ɔ tɔ, ti yi tĩng ɓi kaa nɛɛ vuu shi kpang palɛnang. Vuu shi kpang ɓɔɔ wu palɛ, dɔng wu ruu tɔ, nɛɛ pálɛ̀ vuu ɓɔɔ tɔ̃ɔ kpang.
TIT.3.12	N nɛ́ɛ shong Aratima kpang, n shong Tikiku ditɔ ka bii ɓaaɓɛ. Nɛɛ a tɔ, mɔɔ palɛ pati mɔɔ a ka bii mɛɛ ka gari Nikopoli. Ka ruu ɓɔɔ, n tɔɔ, laa pũngku keɓe n nwang lɛ̀ɛ́ ka nɔngkɔ ɓɛɛ. 
TIT.3.13	Yi Apolo nɛɛ Zeena yɔɔ ɓɔɔ zi nyaa dannang dɔɔli naa ka bii ri yupaa zanti ɓarɛ daanang. Mɔɔ yi ri naa kagn ri walɛ vuu ɓɔɔ ri kasɛ nandon. 
TIT.3.14	Zang ɓuru ɓɔɔ ri dũng Laa, ri kpɛ̃ɛrɛ shonang ɓɔɔ tɔ̃ɔ palɛnang, tɔ̀ɔ, ri yi zang ɓɔɔ vuu ka naa ɓarɛ kpang naa jong ka bii. Ri nwàng nwannang waati kpang. 
TIT.3.15	Zang ɓɔɔ ri nɛɛ n, ɓɔɔ ri dũng doo Laa kɔ, ri jee mɔɔ nyaa. Mɔɔ jèe ruu wusang ɓuru ɓɔɔ ri dũng doo Laa kɔ nyaa. Laa wu pàlɛ̀ nɔɔ tɔ̃ɔ nandon.
PHM.1.1	Labeenang keɓe nɛɛ bii mɛɛ, nkɔ Bulu, ɓɔɔ zang mã m ka sãa, ka ruu ɓɔɔ, n pàlɛ́ Yeesɔ Kirisi shonang ɓɛɛ, a ɓɔɔ Timoti ɓɔɔ nwang kaa naa jaa nàá ɓuru ka ruu danggn ɓɔɔ ruu shing nɛɛ wu gbete ɓɛɛ.
PHM.1.1	Ruu bee Filimon wusang shonang ɓuru, ɓɔɔ ruu kasɛ mɔɔ dɔɔli ɓɛɛ. 
PHM.1.2	Ruu bee mɔɔ labeenang keɓe, nɛɛ zang ɓɔɔ ri dũng Laa ɓɔɔ ri kpálɛ̀ yuu ka gãa ɓaaɓɛ ɓɛɛ. A ɓɔɔ kaa maanaa ɓuru Afiya nɛɛ Akipu ɓɔɔ pàlɛ́ Laa doo shonang kɔ naa rukɔ ɓɛɛ.
PHM.1.3	N gaa Daa ɓuru Laa nɛɛ Kpanti ɓuru Yeesɔ Kirisi, ri pàlɛ̀ nɔɔ tɔ̃ɔ, ri shingnɛ, nɔɔ tãa tĩnang, nɔɔ nwang ka nyaa zɔɔ.
PHM.1.4	Filimon, n zãa Laa mɛɛ diki diki ka ruu ɓaaɓɛ, n nɛɛ ɓaa nung ɓaaɓɛ tɔ, ka ɓɔɔ n gaa Laa ɓɛɛ. 
PHM.1.5	Ka ruu ɓɔɔ, n tãa nyaa danggn ɓɔɔ mɔɔ shing ka bii Kpanti ɓuru Yeesɔ Kirisi, a ɓɔɔ ti naa ɓɔɔ mɔɔ kàsɛ̀ rɛɛ zang Laa ɓɛɛ. 
PHM.1.6	N gaa Laa nɛɛ mɔɔ yi tĩng ka ɓɔɔ mɔɔ kɔɔrɔ zang ruu ka yuu danggn ɓɔɔ mɔɔ shing ka bii Laa ɓɛɛ. Laa wu ti tusu mɔɔ vuu ɓɔɔ kagn ka yeti tɔ̃ɔ piti, ɓɔɔ ɓi ɓɔɔ ɓuru ɓɔɔ ruu zang Kirisi ɓɛɛ. 
PHM.1.7	Masang, naa ɓɔɔ mɔɔ kasɛ zang ɓɛɛ, shing m̌ tɔ, n tãa tĩnang, ti mã m danggn tɔ gbãng gbãng. Mɔ̀ɔ ti shing tɔ yeti zang Laa valɛ tɔ.
PHM.1.8	Ka ruu nɔngkɔ, ka wee mɔɔ nwàng kaa naa jaa nàá mɛɛ, ka ruu ɓɔɔ, ruu ɓakɛ zɔɔ tɔ nɛɛ Kirisi ɓee, n kɔɔ mɔɔ katɔ dɔ̃ɔ gbete, mɔɔ palɛ vuu ɓɔɔ daa naa palɛnang katɔ ɓɛɛ. 
PHM.1.9	Ka ruu ɓɔɔ, ruu kasɛ zɔɔ katɔ ɓɛɛ, n gaa mɔɔ katɔ kɔ jong. N gaa mɔɔ ka ruu ɓɔɔ n m zang nyaa shonang Yeesɔ Kirisi ɓɛɛ, a zang ti mã m ka sãa ka ruu ɓiɓɛ ɓɛɛ. 
PHM.1.10	N gaa mɔɔ ka ruu Onesimu ɓɔɔ nwang kaa naa jaa mɛɛ, ka wee zang mã m ka sãa ɓee. 
PHM.1.11	Bɛ̀ɛ́ ɓeleng nwáng naa vuu ɓɔɔ shi kpang ɓɛɛ ka bii ɓaaɓɛ, kãntang keɓe raa zang tɔ̃ɔ tɔ, ka bii mɛɛ nɛɛ bii ɓaaɓɛ.
PHM.1.12	Wee n dɔ̃ mɔɔ wu ɓee, nwang naa ɓɔɔ n dɔ̃ mɔɔ suru bii mɛɛ ɓɛɛ. 
PHM.1.13	Bɛ̀ɛ́ n kasɛ n tɔɔ wu nwang nɛɛ n ka nihn, wu pàlɛ̀ m shonang ka nung ɓɔɔ mɔɔ nɛɛ pàlɛ̀ m ɓɛɛ. Ka wee n nwang ka sãa ka ruu Ruu Tɔ̃ɔ Laa ɓɔɔ n kɔɔrɔ ɓɛɛ ɓee. 
PHM.1.14	A n kasɛ kaa tɔ̀ɔ́ n palɛ vuu ɓɔɔ n kɔɔ mɔɔ nyaa kagn kpàng, kpang. N kasɛ tɔ̃ɔ ɓɔɔ mɔɔ pàlɛ́ m, wu nwang nɛɛ yeti ɓaaɓɛ, wu vuu ɓɔɔ nwang naa zang shing mɔɔ nɛɛ gbãng gbãng ning, mɔɔ pálɛ́ ɓɛɛ kpang.
PHM.1.15	Vuu ɓɔɔ shingnɛ nɔɔ yáa zɔɔ ka gbongkarɛ tɔkɔlɔng ɓɛɛ kɔ. Nɛɛ tɔ̀ɔ, wu naa nwang ɓɔɔ ɓaaɓɛ kaa tɔkn dòndòng. 
PHM.1.16	Kãntang keɓe ɓi tɔ̀ɔ́ jaafoo waati kpang, ɓa jaafoo ɓi kaa tɔ. Ɓi kaa manzung ɓuru ka gbalang Yeesɔ Kirisi. Ɓi zang tɔ̃ɔ ka bii mɛɛ. Nwǎng mɔɔ tɔ̃ɔ ditɔ jong gbãng gbãng, wu naa jaafoo kɔ shɛ̃ɛning kpang, naa ɓaazung ka gbalang Kpanti ɓuru.
PHM.1.17	Mɔɔ nɛ́ɛ zi m nɛɛ, n ɓaa sang ka ruu Kirisi, ta Onesimu naa ɓɔɔ mɔɔ nɛ̀ɛ́ tà m ɓɛɛ. 
PHM.1.18	Nɛɛ palɛ mɔɔ vuu shi kpang ɓɔɔ kagn, naa mɔɔ nɛɛ dũng wu nyaa kɔ́pɔ́, nkɔ naa shurɛ. 
PHM.1.19	Vuu keɓe n bèe nɛɛ naa mɛɛ. Nkɔ Bulu n shurɛ. Danggn wu ning mɔɔ kpang, n dũng mɔɔ suru bii ɓaaɓɛ. 
PHM.1.20	Masang ɓɔɔ n kasɛ mɔɔ dɔɔli ɓɛɛ, n gaa Laa, mɔɔ palɛ m tɔ̃ɔ keɓe jong, ka ruu kpanti ɓuru. Shing m yeti mɛɛ wu valɛ, ka ruu ɓɔɔ, mɔɔ manzung ka ruu danggn ɓɔɔ ruu shing ka bii Yeesɔ ɓɛɛ.
PHM.1.21	N zi tɔ, mɔɔ palɛ vuu ɓɔɔ n kɔɔ mɔɔ ɓɛɛ katɔ. Mɔɔ ti palɛ ɓa katɔ. 
PHM.1.22	Shĩli m yeti gãa katɔ gbete, ka ruu ɓɔɔ, n shing gn mɔ̀ɔ kɔɔ nɛɛ Laa kàsɛ́ nɔɔ nyaa ɓɔɔ nɔɔ gaa wu katɔ. Wu a nɔɔ n tɔkn.
PHM.1.23	Epafara, masang ɓɔɔ zang mã m nɛɛ wu ka ruu Yeesɔ Kirisi ɓɛɛ, jee mɔɔ nyaa. 
PHM.1.24	Maraku, nɛɛ Arisitaku, nɛɛ Dema, nɛɛ Luka zang ɓɔɔ ruu palɛ shonang nɛɛ ri ɓɛɛ, ri jee mɔɔ nyaa jong.
PHM.1.25	N gaa Kpanti ɓuru Yeesɔ Kirisi, wu pálɛ̀ nɔɔ tɔ̃ɔ nandon.
HEB.1.1	Ka tĩng, Laa rang yee nɛɛ rɛɛ dabang ɓuru nɛɛ nyaa rɛɛ zang nyaa shonang ɓiɓɛ doo dɔɔli, a ka gbalang naabm naabm. 
HEB.1.2	A ka doo knti keɓe, Laa rang ruu yee ɓi kaa nɛɛ nyaa Jaa ɓiɓɛ. Jaa keɓe, Laa zɔ̃ng wu, nɛɛ vuu piti, wu naa nwang ɓɔɔ ɓiɓɛ, a Laa mã́a koo nɛɛ bii ɓiɓɛ ɓɛɛ kɔ. 
HEB.1.3	Jaa keɓe, nɔng yakɛnang bannang Laa kagn bii ɓiɓɛ. Rùu ti zi naa ɓɔɔ Laa nwàng ɓɛɛ, ka bii ɓiɓɛ kɔ dɔ̃ɔ gbete. Wukɔ ti yiti koo nɛɛ naa vuu palɛnang ruu ɓiɓɛ. Ka knti ɓɔɔ wu sɔɔ zang vuu shi kpang ɓarɛ tɔ, daa nwàng ka nɔng nwannang ɓiɓɛ ka lapa, ka nakn Laa ɓɔɔ ɓa zang piti katɔ ɓɛɛ.
HEB.1.4	Ka ruu nɔngkɔ, bannang Jaa Laa ɓa ɓɔɔ rɛɛ zang nyaa shonang Laa ɓɔɔ ri ka lapa kati, naa ɓɔɔ nung ɓɔɔ Laa a wu, ti ɓa ɓɔɔ ɓarɛ doo katɔ kɔ ɓɛɛ. 
HEB.1.5	Ka ruu ɓɔɔ, Laa kɔ̀ɔ zang nyaa shonang ɓiɓɛ ɓɔɔ ri ka lapa ɓɔɔ gbete gngn kpang nɛɛ,
HEB.1.5	“Mɔkɔ Jaa mɛɛ
HEB.1.5	lɛ̀ɛ́kɔ n tusu tɔ nɛɛ n Daa ɓaaɓɛ”.
HEB.1.5	Ti kɔ̀ɔ kpang tɔkn nɛɛ
HEB.1.5	“N nwang daa ɓiɓɛ
HEB.1.5	a wu nwang ɓi kaa Jaa mɛɛ.”
HEB.1.6	A kɔɔ tɔkn, ka ɓɔɔ Laa nwangsɛ jamari ɓiɓɛ ka koo, kɔɔyi tɔɔ,
HEB.1.6	“Zang nyaa shonang Laa ɓɔɔ ri ka
HEB.1.6	lapa nandon ri bang wu ta.”
HEB.1.7	Ka ɓɔɔ Laa rang yee ka yuu rɛɛ zang nyaa shonang ɓiɓɛ ɓɔɔ ri ka lapa kɔɔyi tɔɔ,
HEB.1.7	“Rìsí rɛɛ zang nyaa shonang ɓiɓɛ ɓɔɔ ri ka lapa
HEB.1.7	katɔ, ri nwang jasung, a ti rìsí zang ɓɔɔ ri pàlɛ́
HEB.1.7	wu shonang ri nwang nyɛlɛ waa.”
HEB.1.8	Ka yuu Jaa ɓiɓɛ, Laa kɔɔyi nɛɛ,
HEB.1.8	“Mɔkɔ Laa, kpanti roonang ɓaaɓɛ
HEB.1.8	ɓi ɓɔɔ gbinggbing ɓɛɛ.
HEB.1.8	Vuu ɓɔɔ mɔɔ palɛ teetee,
HEB.1.8	wukɔ nwang laa naa yitinang,
HEB.1.8	ɓɔɔ mɔɔ roo kpanti nɛɛ mani ɓɛɛ.
HEB.1.9	Mɔɔ kasɛ ɓaa nɛɛ zang nwang zang tɔ̃ɔ ka tĩng Laa,
HEB.1.9	mɔɔ bɛ̃ɛ shi kpang ɓaa katɔ.
HEB.1.9	Ka ruu nɔngkɔ, nkɔ Laa, ɓɔɔ n Làá ɓaaɓɛ,
HEB.1.9	n shing mɔɔ ka yuu rɛɛ sangvaa
HEB.1.9	ɓaaɓɛ ka ɓɔɔ n nwàa mɔɔ nung, ɓɔɔ
HEB.1.9	shing mɔɔ mɔ́ɔ tãa tĩnang ɓɛɛ.”
HEB.1.10	A ti kɔɔ tɔkn nɛɛ,
HEB.1.10	“Kpanti, mɔkɔ loo doo koo keɓe ka tĩng,
HEB.1.10	a mɔkɔ ti mãa lapa nɛɛ naa ɓaaɓɛ.
HEB.1.11	Ri làsɛ́ katɔ nandon, a mɔɔ nwàng ɓaa dòndòng.
HEB.1.11	Ri kàá katɔ naa fɔ̃ɔrɔ ɓɔɔ diki ɓiɓɛ bee tɔ ɓɛɛ.
HEB.1.12	Mɔɔ leng ri katɔ naa fɔ̃ɔrɔ, zang kɔ̃̀sɔ́ ri katɔ naa
HEB.1.12	ɓɔɔ zang kɔ̃sɔ fɔ̃ɔrɔ ɓɛɛ.
HEB.1.12	A mɔɔ nwang ɓaa nɔ́ngkɔ̀ diki diki, a saa ɓaaɓɛ ti waa nyaa ɓi kpang.”
HEB.1.13	Laa kɔɔ zang nyaa shonang ɓiɓɛ ɓɔɔ ri ka lapa gbete gngn kpang nɛɛ,
HEB.1.13	“Nwang ka nakn mɛɛ ka gbongkarɛ.
HEB.1.13	Ń risi zang ɓɔɔ ri shing jĩng
HEB.1.13	nɛɛ mɔɔ kpang, ri nwang laa
HEB.1.13	ɓɔɔ mɔɔ naa doo kagn ɓɛɛ,” kpang.
HEB.1.14	Ka ruu nɔngkɔ zang nyaa shonang Laa ɓɔɔ ri ka lapa, ri ɓarɛ zang ɓɔɔ ri pàlɛ́ Laa shonang ɓɛɛ waati. Laa shong ri, nɛɛ ri yi rɛɛ zang ɓɔɔ wu naa ta yuu ɓarɛ naa ka bii.
HEB.2.1	Ka ruu nɔngkɔ, ruu shing nɔɔ jĩng gbãng gbãng ka vuu ɓɔɔ ruu tãarɛ ɓɛɛ, vuu keɓe nɛɛ wɔ̀ ruu nɛɛ naa kpang ɓɛɛ. 
HEB.2.2	Naa rúu ɓɔɔ zang nyaa shonang Laa ɓɔɔ ri ka lapa kɔɔyi, nwang tɔ nɔngkɔ niizang. Zang ɓɔɔ nɛɛ tà kpang, nɛɛ ti dũ̀ng kpang, zang dang wu jĩng katɔ ka naa ɓɔɔ daa naa katɔ ɓɛɛ. 
HEB.2.3	A naa ruu shing jĩng gbãng gbãng ka ruu naa ɓɔɔ zang ta yuu zang, ɓɔɔ bang katɔ naa weɓe kpang, ruu wɔ biya? Ka ruu ɓɔɔ, ɓi Kpanti Yeesɔ nɛɛ yuu ɓiɓɛ, wukɔ gaayu ruu keɓe kɔɔnang ɓɛɛ. A zang ɓɔɔ ri tãayi, rikɔ tusu ruu nɛɛ ruu keɓe niizang kɔ nwani. 
HEB.2.4	Laa ti tusu jong nɛɛ ruu keɓe niizang naa ɓɔɔ ri tusu ɓɛɛ, ka ɓɔɔ wu palɛ vuu ɓɔɔ zang zirɛ zang mã naa ka danggn ka zɔ̃ng zɔ̃ng ɓɛɛ. A ti basɛ zang vuu ɓɔɔ Suru ɓiɓɛ a zang ka naa ɓɔɔ wu kasɛ ɓɛɛ.
HEB.2.5	Laa shing wu zang nyaa shonang ɓiɓɛ ɓɔɔ ri ka lapa, ri roo kpanti ka koo ɓɔɔ wu naa mãa ɓɛɛ kpang. Koo kɔ ruu rang yee ka yuu ɓiɓɛ ɓee. 
HEB.2.6	A zang ɓɔɔ kɔɔ kagn ka nɔng ɓɔɔ, ka yeti labeenang Laa tɔɔ,
HEB.2.6	“Shɔnzang ɓu viya? A mɔɔ rɛ̃rɛ ka yuu ɓiɓɛ wiya?
HEB.2.6	A jaa shɔnzang ɓɔɔ mɔɔ gãng jĩng ka wu ɓɛɛ, ɓu viya?
HEB.2.7	Mɔɔ shing wu, zang nyaa shonang ɓaaɓɛ ɓɔɔ ri ka lapa ri ɓa wu, a diki bee kaa tɔ̀ɔ́ dɔɔli kpang. A mɔɔ a wu bannang nɛɛ dɔ̀ɔnang,
HEB.2.8	a mɔɔ shing vuu piti ka naa ɓiɓɛ.”
HEB.2.8	Ka wee Laa shing vuu piti ka naa ɓiɓɛ ɓee, Laa yaa vuu ɓɔɔ kagn ɓɔɔ ka naa ɓiɓɛ kpang ɓɛɛ, kpang. A kãntang keɓe, ruu zi gň mɔɔ kɔɔ nɛɛ vuu piti ka naa ɓiɓɛ kɔ kpang. 
HEB.2.9	A ruu zirɛ, Yeesɔ ɓɔɔ zang shíng wu zang nyaa shonang Laa ɓɔɔ ri ka lapa ri ɓá wu, a diki bee kaa takpang ɓee, zang a wu bannang nɛɛ dɔɔnang ka ruu jĩng ɓɔɔ wu dangnɛ a vɔrɛ ɓɛɛ. Vuu keɓe piti ɓi ka ruu tɔ̃ɔ ɓɔɔ Laa palɛ zang ɓɛɛ, shingnɛ Yeesɔ tãa naa ɓɔɔ vɔrɔ nwang ɓɛɛ ka nung zang piti.
HEB.2.10	Daa naa katɔ, Laa ɓɔɔ vuu piti nwang ka ruu ɓiɓɛ kɔ, a wukɔ ti mã̀a vuu piti ɓɛɛ, wu shing Yeesɔ wu nwang nyaa kiiri nɛɛ jĩng ɓɔɔ wu dang ɓɛɛ. Tɔ̀ɔ, wu atɛ wujɛ ɓiɓɛ ri wàlɛ̀ bannang, ka ruu ɓɔɔ Yeesɔ kɔ sɔɔ ri tĩng, zang daa ta yuu ɓarɛ ɓɛɛ. 
HEB.2.11	Zang ɓɔɔ shingnɛ zang nwang zang tɔ̃ɔ, nɛɛ zang ɓɔɔ zang shing ri, ri nwàng zang tɔ̃ɔ piti, Daa ɓarɛ gbete. Ka ruu nɔngkɔ, yusɛ̃ɛ tuu Yeesɔ ka ɓɔɔ wu ɓaa ri nɛɛ rɛɛ ɓeezung ɓɛɛ kpang. 
HEB.2.12	Kɔɔ Laa tɔɔ,
HEB.2.12	“N kɔɔ rɛɛ manzung ruu bannang ɓaaɓɛ.
HEB.2.12	N gáa soo, n dɔ̀ɔ mɔ̀ɔ ka tĩng zang dɔɔli
HEB.2.12	ɓɔɔ ri kpalɛ zɔɔ, ri bang mɔɔ ɓɛɛ.”
HEB.2.13	A ti kɔ̀ɔ tɔkn nɛɛ,
HEB.2.13	“N shing gn ka bii ɓaaɓɛ kɔ.”
HEB.2.13	A kɔɔ tɔkn nɛɛ,
HEB.2.13	“Wee n ɓee, nɛɛ wujɛ ɓɔɔ Laa a m ri ɓɛɛ.”
HEB.2.14	Wee wujɛ bìí ri ta bii shɔnzang ɓee, a tuu bii jong nɔngkɔ, tɔ̀ɔ, wu vɔrɛ, wu ningsi sheetang kati. Zang ɓɔɔ zang a wukɔ naa vɔrɔ ɓɛɛ. 
HEB.2.15	A Yeesɔ yaa zang naa, zang ɓɔɔ ɓu doo ɓɔɔ ri nwangnɛ ɓɛɛ, ri nwang ɓarɛ naa jaafoo ka ruu ɓɔɔ ri kaa vɔrɔ, vɔrɔ ɓɛɛ. 
HEB.2.16	Niizang, Yeesɔ yi wu rɛɛ zang nyaa shonang Laa ɓɔɔ ri ka lapa naa ka bii kpang ɓɛɛ, “Yi ɓi rɛɛ zɔ̃ng Ibirayi naa ka bii.” 
HEB.2.17	Ka ruu nɔngkɔ, wu nwang naa rɛɛ ɓeezung kɔ gbãng gbãng ka vuu piti, tɔ̀ɔ, wu nwang kpanti zang ɓɔɔ ri dɔɔ vuu ka Gãa Laa kati. Ɓɔɔ gn zang kɔng wu katɔ, a ti zang ɓɔɔ zang shing gn katɔ ka bii ɓiɓɛ ɓɛɛ, ka shonang ɓɔɔ wu pàlɛ́ Laa ɓiɓɛ ɓɛɛ. Tɔ̀ɔ, wu a zang yuu ɓiɓɛ, zang nyɔ wu vɔrɔ, vuu keɓe wu shingnɛ, Laa wu kɔsɔ zang vuu shi kpang ɓarɛ kati. 
HEB.2.18	A wee Yeesɔ nɛɛ yuu ɓiɓɛ dang jĩng tɔ, a zang ti gãsɛ wu tɔ ɓee, zunung ɓɔɔ wu yi zang ɓɔɔ zang gã̀sɛ́ ri kãntang naa katɔ ka bii.
HEB.3.1	Ka ruu nɔngkɔ, rɛɛ manzung ɓɔɔ nɔɔ doo zang Laa kɔ ɓɛɛ, ɓɔɔ Laa ɓáa nɔɔ nyaa tɔ jong ɓɛɛ. Nɔɔ shing rɛ̃rɛnang manɛ ka bii Yeesɔ, ɓɔɔ wukɔ zang shonang nɛɛ kpanti zang ɓɔɔ ri dɔɔ vuu ka Gãa Laa ɓɔ̀ɔ́ danggn kɔ ruu shing ɓee. 
HEB.3.2	Yeesɔ nwáng zang ɓɔɔ zang shing gn katɔ ka bii ɓiɓɛ ɓɛɛ, ka bii Laa ɓɔɔ zɔ̃ng wu ɓɛɛ, naa ɓɔɔ Musa nwáng zang ɓɔɔ zang shing gn katɔ ka bii ɓiɓɛ ka shonang ɓɔɔ wu pàlɛ̀ zang Laa nandon ɓɛɛ. 
HEB.3.3	A zang zirɛ, Yeesɔ dàa ɓɔɔ zang a wu bannang ɓa ɓɔɔ Musa katɔ, tɔ. Naa ɓɔɔ, bannang ɓɔɔ zang a zang ɓɔɔ mãa gãa ɓa ɓɔɔ gãa ɓɔɔ wu mãayi katɔ ɓɛɛ. 
HEB.3.4	Niizang, gãa piti zang ɓɔɔ mãayi kagn, a ɓi kaa Laa kɔ mãa vuu piti. 
HEB.3.5	Musa nwáng zang ɓɔɔ zang shing gn katɔ ka bii ɓiɓɛ ɓɛɛ, ka gãa Laa nandon ka shonang ɓɔɔ wu palɛ ɓɛɛ, tɔ̀ɔ, wu kɔɔ ruu kaa yuu vuu ɓɔɔ Laa naa kɔɔ ka tĩng ɓɛɛ. A wu ɓi kaa zang ɓɔɔ palɛ shonang waati. 
HEB.3.6	A Yeesɔ nwáng zang ɓɔɔ zang shing gn katɔ ka bii ɓiɓɛ ka Gãa Laa nandon, ka ruu ɓɔɔ, wu ɓi Jaa ɓɛɛ. Rukɔ Gãa keɓe, ruu nɛɛ yiti danggn ɓɔɔ ruu mãrɛ gbãng gbãng, nɛɛ gn ɓɔɔ ruu shingnɛ kɔ, ruu dɔɔ bii nɛɛ mani ɓee ɓɛɛ.
HEB.3.7	Ka ruu nɔngkɔ, naa ɓɔɔ Suru Laa kɔɔ ɓɛɛ,
HEB.3.7	“Naa nɔɔ tãa yee Laa lɛ̀ɛ́kɔ,
HEB.3.8	nɔɔ bɛ̃ɛ shoo ɓaanang kpang, naa ɓɔɔ zang pálɛ́ ka
HEB.3.8	ɓɔɔ ri lasɛ Laa yeti ɓɛɛ.
HEB.3.8	Ka ɓɔɔ ri gãsɛ wu ka jĩngti ɓɛɛ.
HEB.3.9	Ka ɓɔɔ rɛɛ dabang manɛ ri gãsɛ m, a ri zi vuu ɓɔɔ n pálɛ́ ɓɛɛ, saa laa ziti ɓɛɛ.
HEB.3.10	Ka ruu nɔngkɔ, yeti mɛɛ lasɛ nɛɛ zɔ̃ng zang kaɓa. A n kɔɔyi nɛɛ, ‘Zang keɓe ri ɓaa shoo ka yee mɛɛ kpang diki diki. A ri dũng nyaa mɛɛ ɓɔɔ n dang ɓɛɛ kpang.’
HEB.3.11	Ka ruu nɔngkɔ, gnvɔ shaa m, a n tũng vuu, n tɔɔ,
HEB.3.11	‘Ri àrɛ́, ri ɔ̃sɔ nɛɛ n ka nɔng ɓɔɔ bɛ̀ɛ́ n kagn kpang dòndòng.’ ”
HEB.3.12	Rɛɛ manzung, nɔɔ palɛ waasɛ̃, zang gbete ka teteng manɛ, nɛɛ tá yeti ɓɔɔ vuu shi kpang kagn, a ti shing danggn ɓi kpang ɓɛɛ, yeti ɓɔɔ shing wu, wu ràa Laa ɓɔɔ ningkãari yuu knti ɓɛɛ. 
HEB.3.13	Nɔɔ mã zɔɔ danggn katɔ kɔ jong diki diki, tɔɔ vuu shi kpang wu shing zang ɓɔɔ kaa tɔ̀ɔ́ ka teteng manɛ wu taarɛ yuu kpang, ka laa ɓɔɔ nɔɔ doo ningkãari kɔ, zang ɓaa nɛɛ “Lɛɛkɔ” ɓee. 
HEB.3.14	Ka ruu ɓɔɔ, ruu ɓuru kaa zang ɓɔɔ ri walɛ vuu ka bii Kirisi ɓɛɛ. Ruu nɛɛ yaa gn ɓɔɔ ruu gaayu, ruu shingnɛ kpang, diki ɓɔɔ koo waa nyaa wu a nɛɛ mani ɓɛɛ.
HEB.3.15	Zang bee ka yeti labeenang Laa nɛɛ,
HEB.3.15	“Naa nɔɔ tãa yee ɓiɓɛ lɛ̀ɛ́kɔ
HEB.3.15	nɔɔ taarɛ yuu manɛ kpang
HEB.3.15	naa ɓɔɔ zang palɛ ka ɓɔɔ ri lasɛ Laa yeti ɓɛɛ”.
HEB.3.16	Ɓu rɛɛ wi, ri tãa yee Laa, a ri lasɛ wu yeti wiya? Ɓi rɛɛ zang ɓɔɔ Musa nwangsɛ ri nɛɛ Masara kɔ nandon. 
HEB.3.17	A gnvɔ shàa Laa nɛɛ rɛɛ wi, saa laa ziti wiya? Ɓi doo zang kaɓa ɓɔɔ ri palɛ vuu shi kpang, ri vɔlɔ ka jĩngti ɓɛɛ. 
HEB.3.18	Laa tũng rɛɛ wi vuu nɛɛ ri a nɔng ɔ̃sɔnang ɓiɓɛ kpang wiya? Ɓi doo zang kaɓa ɓɔɔ ri ɓaa shoo ka nyaa ɓiɓɛ kpang ɓɛɛ. 
HEB.3.19	Ka ruu nɔngkɔ, ruu zirɛ nɛɛ ri daa ɔ̃sɔ kpang, ka ruu ɓɔɔ, ri shing danggn kpang ɓɛɛ.
HEB.4.1	Ka ruu nɔngkɔ, wee nyaa ɓɔɔ Laa arɛ ka yuu daanang ka nɔng ɔ̃sɔnang ɓiɓɛ doo kagn ɓee, ruu palɛ waasɛ̃ zang ɓɔɔ ka teteng ɓuru nɛ̀ɛ́ dàa nɔng ɔ̃sɔnang kaɓa kpang. 
HEB.4.2	Ka ruu ɓɔɔ, zang kɔɔ ruu Ruu Tɔ̃ɔ Laa tɔ jong, naa ɓɔɔ zang kɔɔ ri ɓɛɛ. A rúu ɓɔɔ ri tãayi nwàng ri vuu ɓɔɔ kaa takpang, ka ruu ɓɔɔ, zang ɓɔɔ ri tãayi, ri shing danggn kpang ɓɛɛ. 
HEB.4.3	Rùu ɓɔɔ ruu shing danggn tɔ ɓɛɛ, rùu daa ka nɔng ɓɔɔ Laa kagn ruu ɔ̃sɔ nɛɛ wu. Naa ɓɔɔ Laa kɔɔyi ɓɛɛ nɛɛ,
HEB.4.3	“A n tũng vuu ka ɓɔɔ bɛ̀ɛ́ gnvɔ shàa m ɓɛɛ nɛɛ,
HEB.4.3	‘Ri daa nɔng ɔ̃sɔnang mɛɛ kpang dòndòng.’ ”
HEB.4.3	A kɔɔ ruu keɓe, bɛ̀ɛ́ hangsɛ shonang ɓiɓɛ tɔ, doo ka ɓɔɔ wu mã̀a koo ɓɛɛ. 
HEB.4.4	Zang kɔɔ ruu ɓɔɔ kagn, ka yeti labeenang Laa ka yuu diki manziti nɛɛ,
HEB.4.4	“A ka lee ɓɔɔ diki daa manziti, Laa ɔ̃sɔ ka shonang
HEB.4.4	ɓɔɔ wu pálɛ́ ɓɛɛ nandon.” 
HEB.4.5	Zang kɔ̀ɔ ka nɔng ɓɔɔ tɔkn nɛɛ,
HEB.4.5	“Ri daa nɔng ɔ̃sɔnang mɛɛ kpang dòndòng.”
HEB.4.6	A zang yàa kaa zang ɓɔɔ gbalang, nɛɛ ri daa ɔ̃sɔ nɛɛ Laa. Zang ɓɔɔ rikɔ tãa Ruu Tɔ̃ɔ Laa shɔɔnang, ri daa ɔ̃sɔ nɛɛ Laa kpang, ka ruu ɓɔɔ, ri shing danggn kpang ɓɛɛ. 
HEB.4.7	Ka ruu nɔngkɔ, Laa shing diki ɓɔɔgn tɔkn ɓɔɔ ɓaayi nɛɛ, “Lɛɛkɔ”. Saa naa ɓa tɔ dɔɔli, Laa naa kɔɔ ruu ka yuu diki keɓe nɛɛ nyaa Dawuda. Ruu ɓɔɔ ruu bee nɔɔ tɔ ɓɛɛ nɛɛ,
HEB.4.7	“Naa nɔɔ tãa yee ɓiɓɛ lɛ̀ɛ́kɔ, nɔ́ɔ bɛ̃ɛ shoo ɓaanang kpang.”
HEB.4.8	Naa Jashuwa nɛ̀ɛ́ daa katɔ, a zang nɛɛ ti daa ka nɔng ɔ̃sɔnang Laa katɔ, Laa nɛɛ rang yee nɛɛ knti ka yuu diki ɓɔɔgn kpang. 
HEB.4.9	Ka ruu nɔngkɔ, zang Laa ri ɔ̃sɔ ditɔ naa ɓɔɔ ka lee ɓɔɔ diki daa manziti ɓɔɔ Laa ɔ̃sɔ kagn ɓɛɛ. 
HEB.4.10	Ka ruu ɓɔɔ, zang ɓɔɔ nɛɛ daa nɔng ɔ̃sɔnang Laa tɔ, ɔ̃sɔ ɓi tɔ jong ka shonang ɓiɓɛ naa ɓɔɔ Laa ɔ̃sɔ ka ɓɔɔ wu hangsɛ shonang ɓiɓɛ ɓɛɛ. 
HEB.4.11	Ka ruu nɔngkɔ, ruu palɛ vuu ɓɔɔ ruu zunung katɔ ɓɛɛ, ruu daa nɔɔ nɔng ɔ̃sɔnang kaɓa. Zang ɓɔɔ ka teteng ɓuru wu ta nyaa Laa naa ɓɔɔ ri palɛ, a ri daa nɔng ɔ̃sɔnang Laa kpang ɓɛɛ kpang. 
HEB.4.12	Ruu Laa palɛ shonang katɔ. Wɔng nyaa ɓa yere bang ɓɔɔ nyaa ziti katɔ. Basɛ suru bii katɔ nɛɛ suru. Wu ti basɛ rɛɛ gboko nɛɛ sɛ̃ɛting kaka. Ti dɔng ruu katɔ ka yuu vuu ɓɔɔ zang rɛ̃rɛ nɛɛ vuu ɓɔɔ zang mang ka yeti ɓɛɛ. 
HEB.4.13	Vuu ɓɔɔ Laa mãayi kagn gbete, ɓɔɔ wayi, Laa zi wu kpang ɓɛɛ kpang. Vuu piti ɓi ka dalɛ, zang larɛ ri ɓi katɔ ka jĩng Laa ɓɔɔ ruu naa shii ka tĩng ɓiɓɛ, ruu kɔɔ wu vuu piti ɓɔɔ ruu palɛ ɓɛɛ.
HEB.4.14	Wee kpanti zang ɓɔɔ ri dɔɔ vuu ka gãa Laa, ɓɔɔ ɓuru kagn, ɓɔɔ zang a wu bannang dɔɔli ɓee. Kpanti keɓe wukɔ Yeesɔ Jaa Laa, ɓɔɔ daa tɔ ka lapa ɓee. Rúu yiti nɔɔ danggn, ɓɔɔ ruu shingnɛ, rùu kɔɔ zang ruu ka yuu ɓiɓɛ keɓe gbãng gbãng. 
HEB.4.15	Ka ruu ɓɔɔ, kpanti zang ɓɔɔ ri dɔɔ vuu ka gãa Laa, ɓɔɔ ɓuru, gn ɓuru kɔng wu katɔ, ka ɓɔɔ ruu lakɛ naa ka bii kpang ɓɛɛ. Kpanti ɓuru keɓe ɓi zang ɓɔɔ zang gãsɛ wu katɔ ka gbalang náabm̀ náabm̀, naa ɓɔɔ zang gãsɛ ruu ɓɛɛ. A palɛ vuu shi kpang ɓi kaa takpang. 
HEB.4.16	Ka ruu nɔngkɔ, rúu a ka bii Laa, ruu yaa gn naa kpang. Laa ɓɔɔ palɛ zang tɔ̃ɔ waati ɓɛɛ. Tɔ̀ɔ, gn ɓuru wu kɔng wu, wu ti palɛ ruu tɔ̃ɔ ɓɔɔ yi ruu naa ka bii, ka diki ɓɔɔ ruu kasɛ nɛɛ wu yi ruu naa ka bii ɓɛɛ.
HEB.5.1	Zang zɔ̃́ng kpanti zang ɓɔɔ ri dɔɔ vuu ka Gãa Laa ɓu, ka teteng rɛɛ shɔnzang. Ri shing wu nɛɛ wu pàlɛ̀ Laa shonang ka nung ɓarɛ, wu ti dɔ̀ɔ Laa vuu, tɔ̀ɔ, Laa wu kɔsɔ zang vuu shi kpang ɓarɛ kati. 
HEB.5.2	Zunung ɓɔɔ wu pàlɛ́ zang ɓɔɔ ri zi vuu kpang, a ri ning gbalang kati ɓɛɛ, hakaka kpang. Ka ruu ɓɔɔ palɛ vuu shi kpang ɓi doo katɔ kɔ ɓɛɛ. 
HEB.5.3	Ka ruu nɔngkɔ, dɔ̀ɔrɔ́ vuu ka Gãa Laa, ka ruu vuu shi kpang ɓiɓɛ, nɛɛ vuu shi kpang zang dɔɔli. 
HEB.5.4	Shɔnzang a yuu ɓiɓɛ, bannang nwannang kpanti zang ɓɔɔ ri dɔɔ Laa vuu ka Gãa Laa kpang. Laa ɓáa wu nyaa katɔ, naa ɓɔɔ wu ɓaa Haruna nyaa ɓɛɛ.
HEB.5.5	Kirisi doo nɔngkɔ, wu wukɔ a yuu ɓiɓɛ bannang nwannang kpanti zang ɓɔɔ dɔɔ vuu ɓɛɛ kpang. Ɓi Laa kɔɔ wu nɛɛ,
HEB.5.5	“Mɔɔ Jaa mɛɛ, lɛ̀ɛ́kɔ n tusu tɔ, nɛɛ n Daa ɓaaɓɛ”
HEB.5.6	A ti kɔɔ ka nɔng ɓɔɔ tɔkn nɛɛ,
HEB.5.6	“Mɔɔ ɓaa zang ɓɔɔ dɔɔ vuu ka Gãa Laa dòndòng,
HEB.5.6	naa ɓɔɔ Malakisadak nwáng ɓɛɛ.”
HEB.5.7	Ka diki ɓɔɔ Yeesɔ nwáng ka koo keɓe, rangkɛ yee nɛɛ Laa a gaarɛ wu, mɛɛ nyaa ka lapa nɛɛ miiri ka jĩng. Gaa Laa ɓɔɔ zunung ɓɔɔ ta yuu ɓiɓɛ katɔ, wu vɔ kpang ɓɛɛ. A Laa tãa wu ka ɓɔɔ wisi wu paa nɛɛ saa ɓɛɛ, ka ruu ɓɔɔ, tuu yuu ɓiɓɛ kpang, a ti a Laa yuu ɓiɓɛ katɔ ɓɛɛ. 
HEB.5.8	Naa wee wu Jaa ɓee, kpɛ̃ɛrɛ naa ɓɔɔ wu dũng nyaa Laa doo nɛɛ mani ka jĩng ɓɔɔ wu dang ɓɛɛ. 
HEB.5.9	Ka ɓɔɔ hangsɛ shonang ɓiɓɛ tɔ ɓɛɛ, nwàng zang ɓɔɔ ta yuu zang nandon, ɓɔɔ ri dũng nyaa ɓiɓɛ ɓɛɛ. Tɔ̀ɔ, yuu ɓarɛ ɓɔɔ zang tarɛ, wu nwang kaa ɓɔɔ gbinggbing ɓɛɛ. 
HEB.5.10	A Laa shing Yeesɔ nɛɛ wu nwang kpanti zang ɓɔɔ ri dɔɔ vuu ka Gãa Laa ɓɛɛ, naa ɓɔɔ Malakisadak nwáng ɓɛɛ.
HEB.5.11	Vuu ɓɔɔ ruu kɔɔ ka yuu vuu keɓe kagn dɔɔli, a kpãa ruu nyaa kaa naa ɓɔɔ ruu kɔɔ nɔɔ ruu, tɔ̀ɔ, nɔɔ zi kati ɓɛɛ. Ka ruu ɓɔɔ, nɔɔ valɛ bii vuu mantɛnang dɔɔli ɓɛɛ. 
HEB.5.12	Niizang, kãntang keɓe nɔkɔ nɛɛ tusu zang vuu kati, a nɔɔ kasɛ nɛɛ zang ɓɔɔ wu paasɛ nɔɔ ruu niizang ɓɔɔ kpãa kpang, ɓɔɔ ka Ruu Laa ɓɛɛ tusunang tɔkn. Nɛɛ nɔngkɔ, zang wu a nɔɔ míi, wu vuu shaanang ɓɔɔ lakɛ katɔ kpang. 
HEB.5.13	Zang ɓɔɔ vuu shaanang ɓiɓɛ nɛɛ ɓi míi, zang keɓe ɓi doo jaa rɛ̃ɛting. Zang keɓe zunung ɓɔɔ wu basɛ teteng vuu ɓɔɔ tɔ̃ɔ, nɛɛ vuu shi kpang kpàng. 
HEB.5.14	Vuu shaanang ɓɔɔ lakɛ katɔ ɓi ɓɔ̀ɔ́ zang ɓɔɔ ri zũng bii tɔ ɓɛɛ, zang ɓɔɔ ri kpɛ̃ɛrɛ yuu ɓarɛ tɔ diki diki, naa ɓɔɔ ri bàsɛ́ teteng vuu tɔ̃ɔ, nɛɛ vuu shi kpang ɓɛɛ.
HEB.6.1	Ka ruu nɔngkɔ, ruu ɓa nɔɔ vuu tĩng shɔɔnang ɓɔɔ zang tusu ruu ka yuu Kirisi ɓɛɛ, ruu kpɛ̃ɛrɛ kaa vuu ɓɔɔ kpãa katɔ ɓɛɛ, tɔ̀ɔ, ruu zũng danggn kati. Ruu gàa nɔɔ yuu tusunang tɔkn nɛɛ, zang ri kɔ̃sɔ yeti, zang yaa vuu shi kpang palɛnang ɓɔɔ raa zang vɔrɔ, zang ri shing danggn ka bii Laa ɓɛɛ kpang. 
HEB.6.2	Nɛɛ vuu tusunang, ka yuu batizima, nɛɛ naa shinnang ka yuu zang, nɛɛ naa ɓɔɔ zang wisi zang paa nɛɛ sàa ɓɛɛ, nɛɛ ɓɔɔ ruu ɓɔɔ Laa naa jɛ̃ɛ zang, ka ɓɔɔ koo naa waa nyaa ɓɛɛ. 
HEB.6.3	Rùu zi rɛɛ vuu keɓe ɓi tɔ, rúu ɓa ri, ruu daa kaa tĩng. Laa nɛɛ kasɛ tɔ ɓɛɛ.
HEB.6.4	Ka ruu ɓɔɔ, naa zang ɓɔɔ ri a tɔ kagn ri zi gbalang Laa tɔ, Laa ti a ri vuu ɓɔɔ wu a zang nɛɛ lapa tɔ, a ri ti walɛ Suru Laa tɔ jong, 
HEB.6.5	ri ti tãa tɔ̃ɔ Ruu Laa tɔ, a ri ti zi naa ɓɔɔ naa vuu palɛnang koo ɓɔɔ naa a ɓɛɛ nwang ɓɛɛ tɔ. 
HEB.6.6	Naa ri yaa gbalang Laa doo nɛɛ mani, naa zang tɔɔ zang sɔ́ɔrɔ̀ ri tɔkn, ri kɔ̃sɔ yeti, zang zunung takpang. Ka ruu ɓɔɔ, nwang naa ri ɓaa Jaa Laa naa kaa laa tɔkn, a ri shingnɛ, yusɛ̃ɛ tuu wu, ka jĩng zang piti ɓɛɛ.
HEB.6.7	Tipi ɓɔɔ ɓoo mii lapa, ɓɔɔ a ka yuu ɓiɓɛ diki diki, a pàlɛ́ zang ɓɔɔ ri lang wu, vuu shaanang ɓɔɔ tɔ̃ɔ. Zang kɔɔ katɔ nɛɛ, Laa pàlɛ́ tipi keɓe tɔ̃ɔ. 
HEB.6.8	A tipi keɓe naa ɓi kɔkɔ nɛɛ wisi kɔ takɛ kagn shɛ̃ɛning, vuu ɓɔɔ zang palɛ nɛɛ mani kpang. Zang ku tipi keɓe nyaa katɔ, a zang naa dɔɔ katɔ nɛɛ waa. Laa palɛ doo nɔngkɔ nɛɛ zang ɓɔɔ wu alɛ ri rɛɛ vuu keɓe, ri nɛɛ bɛ̃ɛ tɔ̃ɔ palɛnang ɓiɓɛ katɔ.
HEB.6.9	Masang ɓɔɔ, n kasɛ nɔɔ dɔɔli ɓɛɛ, naa ruu ràng yee doo nɔngkɔ, ruu zi tɔ, ɓɔɔ manɛ, nɔɔ shìi manɛ ka vuu tɔ̃ɔ ɓɔɔ shingnɛ, Laa ta yuu manɛ ɓɛɛ. 
HEB.6.10	Ka ruu ɓɔɔ, Laa ɓi zang ɓɔɔ palɛ vuu gn dang gbete kpang, danggn ning wu shonang manɛ kpang. Nɛɛ naa ɓɔɔ nɔɔ tusu nɛɛ nɔɔ kasɛ wu katɔ, ka ɓɔɔ nɔɔ yí zang ɓiɓɛ naa ka bii, a nɔɔ ti yi ri doo naa ɓɛɛ. 
HEB.6.11	Rùu kasɛ zang ɓu ka teteng manɛ wu shing yuu kagn, diki ɓɔɔ koo waa nyaa wu a nɛɛ mani. Tɔ̀ɔ, wu wàlɛ̀ vuu ɓɔɔ wu shing gn kagn ɓɛɛ kati. 
HEB.6.12	Ruu kasɛ, nɔɔ si rang kpang, nɔɔ màsɛ̀ rɛɛ zang ɓɔɔ, ka ruu danggn ɓɔɔ ri shingnɛ, nɛɛ danggn ɓɔɔ ri mã ɓɛɛ, rikɔ naa walɛ vuu ɓɔɔ Laa a nyaa ɓɛɛ.
HEB.6.13	Ka ɓɔɔ Laa a Ibirayi nyaa, ka ruu ɓɔɔ zang ɓɔɔ ɓa Laa katɔ kagn kpang, Laa tũng vuu nɛɛ yuu ɓiɓɛ. 
HEB.6.14	Kɔɔyi tɔɔ, “Niizang, n shing mɔɔ mɔ́ɔ tãa tĩnang, n a mɔɔ zɔ̃ng dɔɔli.” 
HEB.6.15	A ka knti ɓɔɔ Ibirayi mã danggn, gã tɔ, Laa a wu vuu ɓɔɔ wu a wu nyaa ɓɛɛ.
HEB.6.16	Shɔnzang ri tũng vuu nɛɛ zang ɓɔɔ ɓa ri katɔ ɓɛɛ. Vuu tũnnang kɔ shingnɛ vuu ɓɔɔ zang kɔ̀ɔ ɓɛɛ, wu nwang niizang. Wu shingnɛ, nyaa ɓɔɔ zang làá ɓɛɛ wu di nyaa. 
HEB.6.17	Laa kasɛ nɛɛ wu shingnɛ zang ɓɔɔ ri ta nyaa ɓɔɔ Laa a keɓe ri zirɛ, nɛɛ wu kɔ̃sɔ vuu ɓɔɔ wu kasɛ ɓɛɛ ɓi kpang. Ka ruu nɔngkɔ, tũng vuu tɔ̀ɔ, wu tusu kati nɛɛ, vuu ɓɔɔ wu a nyaa, wu naa palɛ katɔ. 
HEB.6.18	Vuu keɓe ziti, vuu ɓɔɔ Laa tũng, nɛɛ nyaa ɓɔɔ wu a ɓɛɛ, ri kɔ̃sɔ kpang, a Laa ti suu sèé ka yuu ɓarɛ kpang. Ka ruu nɔngkɔ, rùu ɓɔɔ rùu yurɛ, ruu walɛ nɔng waanang, zang mã ruu danggn gbãng gbãng nɛɛ ruu yiti gn vuu ɓɔɔ zang shing ruu ka tĩng keɓe gbatagbata. 
HEB.6.19	Gn ɓɔɔ ruu shing keɓe kɔ yiti ruu gbatagbata, vuu ɓɔɔ lee ruu naa ka bii kpang. Ka ruu nɔngkɔ, ruu dàa ka nɔng ɓɔɔ Laa kagn. Ruu ɓa fɔ̃ɔrɔ ɓɔɔ zang ku nyaa gãa Nɔng ɓɔɔ shi kpang kagn kpang, nɛɛ mani ɓɛɛ. 
HEB.6.20	Nɔng ɓɔɔ Yeesɔ kɔ daa tĩng shɔɔnang, ka nung ɓɔɔ ruu nɛɛ dàa ɓɛɛ. Ka knti ɓɔɔ nwang kpanti zang ɓɔɔ ri dɔɔ vuu ka Gãa Laa tɔ dòndòng, naa ɓɔɔ Malakisadak nwang ɓɛɛ.
HEB.7.1	Malakisadak keɓe, bɛ̀ɛ́ wukɔ kpanti nɔng ɓɔɔ zang ɓaa nɛɛ Salama ɓɛɛ, a ti zang ɓɔɔ dɔɔ vuu ka Gãa Laa, Laa ɓɔɔ ɓa zang piti ɓɛɛ. Kpisi Ibirayi yuu, ka ɓɔɔ Ibirayi gbãayu nɛɛ nɔng ɓɔɔ wu shaa rɛɛ kpanti ka sĩiri ɓɛɛ, a gàa Ibirayi Laa nɛɛ Laa shingnɛ Ibirayi wu tãa tĩnang. 
HEB.7.2	A Ibirayi basɛ vuu ɓɔɔ wu see ka nyaa sĩiri vàa kopi á a wu vàa gbete. Dĩiri nung Malakisadak ɓɔɔ tĩng shɔɔnang ɓi, “Kpanti zang ɓɔɔ ri zang tɔ̃ɔ ka tĩng Laa ɓɛɛ” a ɓɔɔ kaa, “Kpanti Salama” ɓi kaa, “Kpanti ɓɔɔ shingnɛ zang ri nwang ka nyaa zɔɔ” ɓɛɛ. 
HEB.7.3	Daa ɓiɓɛ kagn kpang, nàá ɓiɓɛ ti kpang, zang zi dĩiri zɔ̃ng ɓiɓɛ kpang. Zang ti zi diki ɓɔɔ zang yi wu kagn ɓɛɛ kpang, a ɓɔɔ diki ɓɔɔ wu vɔ kagn ɓɛɛ kpang. Nwáng ɓi naa Jaa Laa, ka ruu ɓɔɔ, ɓi zang ɓɔɔ dɔɔ Laa vuu ɓɛɛ dòndòng.
HEB.7.4	Nɔɔ zi bannang Malakisadak karɛ. Ibirayi dabang dabang ɓuru, basɛ vuu ɓɔɔ wu ta ka nyaa sĩiri vàa kopi, a á wu vàa gbete. 
HEB.7.5	Nyaa dannang Laa kɔɔyi tɔ, zɔ̃ng Leevi ɓɔɔ ri nwang zang ɓɔɔ ri dɔɔ vuu ka Gãa Laa, ri ta vàa gbete, ka teteng vuu zang ɓɔɔ zang basɛ vàa kopi ɓɛɛ. Zang Leevi keɓe, ɓi rɛɛ ɓeezung, ka wee rɛɛ ɓeezung bìí, ri doo zɔ̃ng Ibirayi kɔ ɓee. 
HEB.7.6	Yɔɔ keɓe dũ̀ng dĩiri zɔ̃ng ɓiɓɛ ka zɔ̃ng Leevi kpang, a ta vuu vàa gbete keɓe doo nɛɛ mani ka naa Ibirayi, a gàa wu Laa nɛɛ Laa wu shingnɛ wu tãa tĩnang. Ibirayi ɓɔɔ Laa a wu nyaa ɓɛɛ. 
HEB.7.7	Wu vuu nyaa laanang kpang, zang ɓɔɔ gaa Laa, wukɔ zang bang ka yuu zang ɓɔɔ zang gaa wu Laa nɛɛ Laa pàlɛ̀ wu tɔ̃ɔ ɓɛɛ. 
HEB.7.8	Zang Leevi ɓɔɔ ri ta vuu vàa gbete keɓe, ri ɓarɛ shɔnzang ɓɔɔ ri vɔ̀lɔ́ katɔ ɓɛɛ. A Malakisadak ɓɔɔ ta vuu vàa gbete, ɓi zang ɓɔɔ ɓi doo ningkãari, naa ɓɔɔ labeenang Laa kɔɔyi ɓɛɛ. 
HEB.7.9	Zang kɔ̀ɔ́ katɔ nɛɛ, Leevi ɓɔɔ tá vuu vàa gbete keɓe, wukɔ a vuu keɓe kaa jong nɛɛ bii Ibirayi. 
HEB.7.10	Ka ruu ɓɔɔ, ka ɓɔɔ Malakisadak kpisi Ibirayi yuu bɛ̀ɛ́ Leevi doo ka sãng dabang, dabang ɓiɓɛ Ibirayi ɓɛɛ.
HEB.7.11	Laa a zang Isirela nyaa dannang ɓiɓɛ, ka ɓɔɔ bɛ̀ɛ́ zɔ̃ng Leevi rikɔ dɔɔ Laa vuu ka Gãa Laa ɓɛɛ. A shonang zɔ̃ng Leevi zunung ɓɔɔ kɔsɔ zang vuu shi kpang ɓɔɔ zang palɛ ɓɛɛ kaa takpang. Naa nɛ̀ɛ́ zunung katɔ, Laa nɛ̀ɛ́ shong Yeesɔ takpang. Yeesɔ ɓi zang ɓɔɔ dɔɔ vuu ka Gãa Laa naa Malakisadak, ɓi ka zɔ̃ng Haruna kpang. 
HEB.7.12	Ka ruu ɓɔɔ, zang nɛɛ kɔ̃sɔ zɔ̃ng zang ɓɔɔ ri nwang zang ɓɔɔ ri dɔɔ vuu ka Gãa Laa tɔ, zang kɔ̃sɔ nyaa dannang kaa doo katɔ kɔ ɓɛɛ. 
HEB.7.13	Yeesɔ kɔ zang kɔɔrɔ ruu keɓe ka yuu ɓiɓɛ ɓee, ɓi ka zɔ̃ng zang ɓɔɔgn. Zang gbete ka zɔ̃ng kaɓa dɔ̀ɔ Laa vuu ɓi gngn doo gbete kpang. 
HEB.7.14	Zang zi tɔ piti nɛɛ Kpanti ɓuru Yeesɔ nwáng ɓi nɛɛ zɔ̃ng Yahuda. Musa kɔɔ vuu ɓɔɔ katɔ ka yuu zɔ̃ng zang keɓe, nɛɛ zang gbete ka teteng ɓarɛ naa nwang zang ɓɔɔ dɔɔ vuu ka Gãa Laa kpang. Ka ɓɔɔ wu rang yee ka yuu zang ɓɔɔ ri dɔ̀ɔ́ Laa vuu ɓɛɛ.
HEB.7.15	Vuu kɔ ruu kɔɔ ɓee, nwángsɛ́ bìí tɔ kaa biling tɔ̃ɔ tɔ̃ɔ, ka wee Yeesɔ ɓɔɔ dɔɔ Laa vuu, nwang nyaa tɔ, naa ɓɔɔ Malakisadak nwang ɓɛɛ. 
HEB.7.16	Nwang tɔ zang ɓɔɔ dɔɔ Laa vuu ka Gãa Laa, wu ka doo vuu ɓɔɔ shɔnzang ri tusu ɓɛɛ kpang, ɓi ka doo naa vuu palɛnang suru bii ɓiɓɛ ɓɔɔ waa nyaa kpang ɓɛɛ. 
HEB.7.17	Ka ruu ɓɔɔ, labeenang Laa kɔɔyi nɛɛ,
HEB.7.17	“Mɔɔ ɓáa zang ɓɔɔ dɔɔ vuu ka
HEB.7.17	Gãa Laa ɓɛɛ dòndòng, naa ɓɔɔ
HEB.7.17	Malakisadak nwáng ɓɛɛ”.
HEB.7.18	Nyaa dannang ɓɔɔ tĩng, zang kɔsɔ tɔ dang gbete, ka ruu ɓɔɔ, naa vuu palɛnang ɓiɓɛ kagn kpang, a ti pàlɛ̀ zang vuu ɓɔɔ kpang ɓɛɛ. 
HEB.7.19	Ka ruu ɓɔɔ, nyaa dannang Musa shing vuu ɓɔɔ ɓi jong wu nwang nyaa kiiri kpang ɓɛɛ. A kãntang keɓe, Laa atɛ vuu ɓɔɔ waasɛ̃ tɔ, ɓɔɔ ri shíng gn kagn ɓɛɛ, tɔ̀ɔ, ruu a kaa bii ɓiɓɛ naabm.
HEB.7.20	Laa tũng vuu kagn. Ka ɓɔɔ zɔ̃ng zang Leevi ri nwang zang ɓɔɔ ri dɔɔ vuu ka Gãa Laa, zang tũng vuu kagn kpang. 
HEB.7.21	A Yeesɔ nwang zang ɓɔɔ dɔɔ vuu ka Gãa Laa, ka ɓɔɔ Laa tũng vuu ɓɛɛ, Laa kɔɔ wu nɛɛ,
HEB.7.21	“Kpanti Laa tũng vuu tɔ,
HEB.7.21	kɔ̃sɔ yeti ɓiɓɛ takpang.
HEB.7.21	‘Mɔɔ ɓaa zang ɓɔɔ dɔɔ vuu ka Gãa Laa dòndòng.’ ”
HEB.7.22	Ka ruu vuu kɔ Laa tũng ɓee kɔ, Yeesɔ nwang kaa zang ɓɔɔ shingnɛ Laa mã ruu nyaa ɓɔɔ ɓa ɓɔɔ tĩng katɔ ɓɛɛ. 
HEB.7.23	Rɛɛ zang ɓɔɔ ri dɔɔ vuu ka Gãa Laa, ri ɓarɛ dɔɔli, ka ruu ɓɔɔ vɔrɔ zãa ri nwannang katɔ, ri dɔɔ Laa vuu dòndòng kpang. 
HEB.7.24	A ka ruu ɓɔɔ Yeesɔ nwang ɓi ningkãari dòndòng, nwang zang ɓɔɔ dɔɔ vuu ka Gãa Laa ɓi gbinggbing. 
HEB.7.25	Ka ruu nɔngkɔ, zunung katɔ, wu ta yuu zang ɓɔɔ ri a ka bii Laa nɛɛ bii ɓiɓɛ katɔ, ka laa kiya piti. Ka ruu ɓɔɔ, wu ɓi ningkãari, diki diki bakɛ Laa ka ruu ɓarɛ ɓɛɛ. 
HEB.7.26	Zɔ̃ng kpanti zang ɓɔɔ ri dɔɔ vuu ka Gãa Laa keɓe, ɓɔɔ ruu kasɛ ɓɛɛ kɔ. Zang ɓɔɔ shi kpang ka bii ɓiɓɛ kpang, ɓɔɔ zang dãa wu kpang, ɓɔɔ ɓi kankalang ɓɛɛ, a zang zɔ̃ng wu katɔ nɛɛ teteng zang ɓɔɔ ri palɛ vuu shi kpang, zang shing wu dang gbete, ɓɔɔ zang a wu nɔng nwannang ka lapa kpala kpala. 
HEB.7.27	Ɓi naa rɛɛ kpanti zang ɓɔɔ ri dɔɔ vuu ka Gãa Laa, ɓɔɔ kpang. Vuu ɓɔɔ kagn ɓɔɔ shing wu, wu dɔ́ɔ vuu diki diki, ka ruu vuu shi kpang ɓiɓɛ kɔ shɔɔnang, a wu ti naa dɔ́ɔ ka ruu vuu shi kpang zang ɓɛɛ kpang. Dɔ́ɔ vuu ɓi tɔ doo gbete kak, paasɛ takpang, ka ɓɔɔ wu a yuu ɓiɓɛ ɓɛɛ. 
HEB.7.28	Ka ruu ɓɔɔ, nyaa dannang Musa zɔ̃ng ɓi zang ɓɔɔ ri palɛ vuu shi kpang katɔ, ri nwang kpanti zang ɓɔɔ ri dɔɔ vuu ka Gãa Laa ɓɛɛ. A zang ɓɔɔ Laa zɔ̃ng wu nɛɛ knti, a tũng vuu kagn, zang keɓe, palɛ vuu shi kpang ɓi gngn kpang tingkiring.
HEB.8.1	Gbãng gbãng ruu ɓɔɔ ruu kɔɔrɔ ɓɛɛ keɓe. Kpanti zang ɓɔɔ ri dɔɔ Laa vuu, ɓɔɔ ɓuru kagn naa weɓe, ɓɔɔ nwang ka nakn laa nwannang Kpanti Laa ɓɔɔ bannang piti ɓi ɓɔɔ ɓiɓɛ ɓɛɛ, ka lapa. 
HEB.8.2	A palɛ shonang ka nɔng ɓɔɔ shi kpang ɓi kagn kpang tingkiring ɓɛɛ, nɔng Laa bannang ɓɔɔ niizang ɓɔɔ Laa palɛ nɛɛ yuu ɓiɓɛ, wu shɔnzang palɛ kpang ɓɛɛ.
HEB.8.3	Ka ruu ɓɔɔ, zang zɔ̃ng kpanti zang ɓɔɔ ri dɔɔ vuu ka Gãa Laa, ɓu nɛɛ wu a Laa vuu ɓɔɔ zang alɛ wu, a wu ti dɔɔ ɓɔɔ. Doo nɔngkɔ, daa naa katɔ zang ɓɔɔ dɔɔ Laa vuu keɓe, wu walɛ vuu ɓɔɔ wu a Laa ɓɛɛ jong. 
HEB.8.4	Naa Yeesɔ nɛ̀ɛ́ ka koo, nɛɛ nwàng zang ɓɔɔ dɔ̀ɔ Laa vuu kpang tingkiring, ka ruu ɓɔɔ, zang ɓɔɔ ri kagn, ɓɔɔ ri a Laa vuu naa ɓɔɔ nyaa dannang zang Yahudi kɔɔyi ɓɛɛ. 
HEB.8.5	Ri palɛ shonang ɓarɛ ka koo, nɔng ɓɔɔ zang gãsɛ ɓi nɛɛ ɓɔɔ ka lapa ɓɛɛ. Nwang ɓi naa jasuru nɔng keɓe ɓɔɔ ka lapa ɓɛɛ. Ka ruu nɔngkɔ, ka ɓɔɔ Musa bɛ̀ɛ́ nɛɛ wu ɓàá Laa kaa putali ɓɔɔ zang bang wu kagn ɓɛɛ, Laa shaarɛ wu nyaa tɔɔ, “Shing jĩng kagn, mɔɔ palɛ vuu piti ka doo naa ɓɔɔ zang tusu mɔɔ ka yuu kɔpɔ ɓɛɛ.” 
HEB.8.6	A shonang ɓɔɔ Yeesɔ ta keɓe, ɓa ɓɔɔ ɓarɛ ɓi katɔ, naa ɓɔɔ nyaa ɓɔɔ Yeesɔ shingnɛ Laa mã nɛɛ shɔnzang, ɓa nyaa ɓɔɔ gbaala katɔ ɓɛɛ. Ka ruu ɓɔɔ, nyaa ɓɔɔ Laa a ruu, atɛ zang vuu tɔ̃ɔ, ɓa nyaa gbaala ɓɔɔ wu mã keɓe katɔ ɓɛɛ.
HEB.8.7	Ka ruu ɓɔɔ, naa nyaa ɓɔɔ Laa mã tĩng shɔɔnang nɛ̀ɛ́ nyaa kiiri, Laa nɛɛ tɔɔ kpang nɛɛ wu mã nyaa ɓɔɔgn kpang. 
HEB.8.8	A Laa zi vuu shi kpang ɓarɛ ɓɔɔ ri palɛ ɓɛɛ tɔ a kɔɔyi tɔɔ,
HEB.8.8	“Diki a kana
HEB.8.8	ɓɔɔ n naa mã nyaa shɔɔ
HEB.8.8	nɛɛ zang Isirela
HEB.8.8	a ɓɔɔ nɛɛ zɔ̃ng zang Yahuda.
HEB.8.9	Ɓi naa nyaa ɓɔɔ n mã nɛɛ
HEB.8.9	rɛɛ dabang dabang ɓarɛ kpang.
HEB.8.9	Ka diki ɓɔɔ n yi ri ka naa,
HEB.8.9	n nwangsɛ ri nɛɛ tipi Masara ɓɛɛ kpang.
HEB.8.9	Ka ruu ɓɔɔ, ri palɛ vuu ɓɔɔ nyaa kaɓa
HEB.8.9	kɔɔ ri nɛɛ ri palɛ nɛɛ yeti gbete kpang,
HEB.8.9	a n raa ri yuu knti kati.
HEB.8.10	Laa ti kɔɔyi tɔɔ,
HEB.8.10	Wee nyaa ɓɔɔ n naa mã nɛɛ zang Isirela
HEB.8.10	ka rɛɛ diki ɓɔɔ naa a ɓɛɛ kɔ.
HEB.8.10	N naa shǐng ri rɛɛ nyaa dannang mɛɛ
HEB.8.10	ka yeti ɓarɛ
HEB.8.10	a n beere ka ɓoro ɓarɛ.
HEB.8.10	N naa nwáng Laa ɓarɛ,
HEB.8.10	a ri nwang ɓarɛ kaa zang mɛɛ.
HEB.8.11	Zang ɓu naa kasɛ nɛɛ wu tùsù zang nyaa gãa ɓiɓɛ
HEB.8.11	nɛɛ ɓeezung vuu ɓɔɔ,
HEB.8.11	a wu ti kɔɔyi nɛɛ, ‘Kpɛ̃ɛrɛ gbalang Laa ta,’ kpang.
HEB.8.11	Ka ruu ɓɔɔ,
HEB.8.11	ri nandon ri zi gbalang mɛɛ ditɔ ɓɛɛ.
HEB.8.11	Vuu ɓɔɔ yi nɛɛ yuu wujɛ,
HEB.8.11	daa nɔng ka yuu zang bang ɓɛɛ.
HEB.8.12	N naa kɔsɔ ri vuu shi kpang
HEB.8.12	ɓɔɔ ri palɛ ɓɛɛ katɔ,
HEB.8.12	a ǹ ti kpaa danggn vuu shi kpang ɓarɛ
HEB.8.12	takpang tingkiring.”
HEB.8.13	Ka ɓɔɔ Laa rang yee, ka yuu nyaa shɔɔ keɓe, risi ɓɔɔ tĩng shɔɔnang nwàng kaa ɓɔɔ gbaala. Vuu ɓɔɔ nɛɛ ri gbaala tɔ, nɛɛ kpɛ̃ɛ kana, bɛ̀ɛ́ ning ɓi kaa tɔ.
HEB.9.1	Nyaa ɓɔɔ Laa mã tĩng shɔɔnang kaɓa, tusu zang gbalang naa ɓɔɔ zang bang Laa katɔ. A nɔng ɓɔɔ shi kpang kagn kpang, ɓɔɔ shɔnzang ri bang Laa ti kagn ka koo keɓe. 
HEB.9.2	Zang ɓáa putali, a zang basɛ yeti ɓiɓɛ nɛɛ fɔ̃ɔrɔ nyaa pɛɛrɛ. Ka yeti ɓiɓɛ, ɓɔɔ waa nyaa biling, zang tɛ̃ɛ vuu ɓɔɔ zang shĩili waa zàáng sɔɔ ka yuu ɓarɛ ɓɛɛ, nɛɛ teeburu ɓɔ̀ɔ́ borodi ɓɔɔ zang a Laa ka yuu ɓiɓɛ ɓɛɛ. Nɔng keɓe zang ɓaa nɛɛ “Nɔng ɓɔɔ shi kpang kagn kpang ɓɛɛ”. 
HEB.9.3	Yeti putali ɓɔɔ tĩng, nɔng ɓɔɔ kagn, zang ku nyaa ɓiɓɛ nɛɛ fɔ̃ɔrɔ nyaa pɛɛrɛ. Zang ɓaa ɓi nɛɛ, “Nɔng ɓɔɔ shi kpang kagn kpang tingkiring” ɓɛɛ. 
HEB.9.4	Ka nihn, zang shing vuu ɓɔɔ zang palɛ nɛɛ zinariya, zang dɔ̀ɔ́ Laa vuu ɓɔɔ á sɛ̃ɛ tɔ̃ɔ ka yuu ɓiɓɛ, nɛɛ akpaati ɓɔɔ zang shing nyaa ɓɔɔ Laa mã ɓɛɛ. Zang zuu bii akpaati keɓe dɔ̃ɔ gbete nɛɛ zinariya. Ka yeti ɓiɓɛ, zang shing ɓari ɓɔɔ zang palɛ nɛɛ zinariya, a zang tɛ̃ɛ vuu shaanang ɓɔɔ zang ɓaa nɛɛ Maanaa ka yeti ɓiɓɛ. A zang shing ɓɔɔ laa naa yitinang Haruna ɓɔɔ lusu katɔ ɓɛɛ, a rɛɛ tari pɛkɛtɛ ɓɔɔ Laa béeré nyaa ɓɔɔ wu dang ɓɛɛ kagn.
HEB.9.5	Ka yuu akpaati bìí, zang palɛ jasuru zang nyaa shonang Laa ɓɔɔ ri ka lapa ziti, nasãng ɓarɛ kagn. Vuu keɓe ri tusu bannang Laa. Ri wàa putali kaa yuu nyaa kunang akpaati nɛɛ nasãng ɓarɛ. Vuu nyaa kunang akpaati keɓe, zang ɓaa nɛɛ, “Nɔng ɓɔɔ Laa kɔsɔ vuu shi kpang kagn ɓɛɛ.” Ruu kɔ̀ɔ nɔɔ ruu gn dɔɔli ka yuu rɛɛ vuu keɓe kãntang kpang.
HEB.9.6	Zang nɛɛ shĩili vuu keɓe tɔ nandon naa weɓe, rɛɛ zang ɓɔɔ ri dɔɔ vuu ka Gãa Laa ri daarɛ kaa yeti putali ɓɔɔ biling, ri palɛ shonang ɓarɛ diki diki. 
HEB.9.7	A ɓi kaa kpanti zang ɓɔɔ ri dɔɔ vuu ka Gãa Laa kɔ daa yeti nɔng ɓɔɔ tĩng ka bm, ti daa ɓi doo gbete kɔ nwani ka saa gbete. Daa naa waati kpang, tuu zĩi vuu vaa ɓɔɔ zang yee ɓɛɛ ka naa ning, ɓɔɔ wu a Laa ka ruu vuu shi kpang ɓiɓɛ nɛɛ ka ruu rɛɛ vuu shi kpang zang, ɓɔɔ zang palɛ, ri zi kpang ɓɛɛ. 
HEB.9.8	Suru Laa tusu zang nɛɛ naa putali ɓɔɔ shɔnzang ri palɛ, nɛɛ doo ka nɔng, gbalang ɓɔɔ zang daa nɔng ɓɔɔ shi kpang kagn kpang, puu gn kpang tingkiring. 
HEB.9.9	Zang tusu ɓi zang koo jaa knti vuu nɛɛ vuu keɓe. Zang tusu ri nɛɛ vuu ɓɔɔ zang a Laa, nɛɛ vuu ɓɔɔ zang dɔɔ ɓɛɛ, shingnɛ rɛ̃rɛnang zang ɓɔɔ ri bang Laa, wu nwang tɔ̃ɔ kpang. 
HEB.9.10	Rɛɛ vuu keɓe, ɓi ka yuu vuu shaanang nɛɛ vuu ɓoonang nɛɛ rɛɛ vuu sɔ̀ɔrɔ̀nang kɔ shɛ̃ɛning ka zɔ̃ng zɔ̃ng. Wee ɓi nyaa dannang ka ruu vuu ɓɔɔ zang palɛ ka bii biling kɔ shɛ̃ɛning, tɔ̀ɔ laa ɓɔɔ Laa naa kɔ̃sɔ vuu piti, wu a nɛɛ mani.
HEB.9.11	A wee Kirisi a ɓi tɔ, wukɔ kaa kpanti zang ɓɔɔ ri dɔɔ vuu ka Gãa Laa, ka yuu rɛɛ vuu tɔ̃ɔ ɓɔɔ ri ɓarɛ kaa nihn kɔ nwani ɓɛɛ. Putali ɓɔɔ Kirisi palɛ shonang ka yeti ɓiɓɛ, ɓa weɓe katɔ, a ɓi ti nyaa kiiri. Ɓi shɔnzang palɛ kpang, a ɓi ti ka koo keɓe kpang. 
HEB.9.12	Kirisi daa yeti nɔng ɓɔɔ shi kpang kagn kpang keɓe doo gbete kak, paasɛ kpang. Ti daa ɓi nɛɛ zĩi rɛɛ jàa nɛɛ napo kpang, daa ɓi nɛɛ zĩi bìí ɓiɓɛ. A ta yuu ɓuru kaa gbinggbing. 
HEB.9.13	Zĩi rɛɛ jàa nɛɛ napo, a ɓɔɔ pũngku mɔ́kɔ́ napo ɓɔɔ zang dɔɔ ɓɛɛ, ɓɔɔ zang ɓisi zang ɓɔɔ ka gbalang zang Yahudi, ri palɛ vuu shi kpang tɔ nɛɛ mani ɓɛɛ, risi ri, ri nwáng zang tɔ̃ɔ ɓi ka bii biling kɔ shɛ̃ɛning. 
HEB.9.14	Zĩi Kirisi palɛ vuu ɓɔɔ ɓa weɓe kpang ya? Kirisi ɓɔɔ shi kpang ka bii kpang, a Laa yuu ɓiɓɛ nɛɛ naa vuu palɛnang Suru Laa ɓɔɔ nwang ɓi dòndòng ɓɛɛ. Zĩi ɓiɓɛ shing katɔ rɛ̃rɛnang ɓɔɔ nɔɔ rɛ̃rɛ ka yuu vuu shi kpang palɛnang, wu nwang tɔ̃ɔ, tɔ̀ɔ, ruu pàlɛ̀ Laa ɓɔɔ ɓi ningkãari shonang kati.
HEB.9.15	Ka ruu ruu keɓe kɔ, Kirisi shing tɔ, Laa mã nyaa shɔɔ nɛɛ ruu. Tɔ̀ɔ, zang ɓɔɔ Laa ɓaa ri nyaa, ri walɛ vuu ɓɔɔ Laa a ri nyaa ka yuu ɓiɓɛ ɓɛɛ, gbinggbing. Ka ruu ɓɔɔ, Kirisi ɓɔɔ vɔ tɔ, ta ri tɔ nɛɛ jĩng ɓɔɔ zang nɛɛ dang ri, ka ruu vuu shi kpang ɓɔɔ ri palɛ, bɛ̀ɛ́ ri dũng doo nyaa tĩng shɔɔnang ɓɔɔ Laa mã́ nɛɛ ri ɓɛɛ.
HEB.9.16	Zang ɓɔɔ nɛɛ yaa nyavɔ, zang ri shi ka gbongkarɛ, zang ɓɔɔ yaa nyaa keɓe nɛɛ vɔ tɔ niizang, tɔ̀ɔ, zang palɛ vuu nɛɛ nyaa nyavɔ ɓiɓɛ. 
HEB.9.17	Ka ruu ɓɔɔ, zang ɓɔɔ yaa nyavɔ nɛɛ doo ningkãari, zang palɛ shonang ɓi nɛɛ nyavɔ keɓe kpang. Zang palɛ shonang ɓi nɛɛ nyavɔ ka knti ɓɔɔ zang ɓɔɔ yaa nyavɔ vɔ tɔ ɓɛɛ. 
HEB.9.18	Ka ruu nɔngkɔ, zang yée vuu vaa, zang tɛ̃ɛ zĩi ɓiɓɛ ka gbongkarɛ, a zang palɛ shonang kaa nɛɛ nyaa tĩng shɔɔnang ɓɔɔ Laa mã ɓɛɛ. 
HEB.9.19	Ka ɓɔɔ Musa kɔɔ zang vuu ɓɔɔ Laa dang nyaa ɓɛɛ nandon, a tuu zĩi mɔ́kɔ́ napo nɛɛ ɓɔɔ jàa ɓɔɔ zang dɔɔ Laa, a nwɛ̃ɛtɛ nɛɛ mii, a ɓisi ka labeenang nyaa dannang nɛɛ zang ɓɔɔ ka nɔng ɓɛɛ nandon. Ɓìsi nɛɛ gɔpɔ, a ɓɔɔ shãngti mɛ̀ɛrɛ́ ɓɔɔ zang nwãa kpaa kagn ɓɛɛ. 
HEB.9.20	Kɔɔ zang tɔɔ, “Wee zĩi ɓɔɔ Laa mã nyaa nɛɛ nɔɔ nɛɛ mani kɔ, a dang nɔɔ nyaa nɛɛ nɔɔ dũngnɛ ɓɛɛ.” 
HEB.9.21	A ɓisi putali kaa doo nɔngkɔ nɛɛ vuu ɓɔɔ ka yeti putali piti nɛɛ zĩi. 
HEB.9.22	Niizang, nyaa dannang Laa kasɛ nɛɛ zang shing vuu piti wu nwang tɔ̃ɔ nɛɛ zĩi ɓɔɔ zang ɓisi kagn ɓɛɛ. Naa zĩi nɛɛ tɛ̃ɛ kpang, Laa kɔsɔ zang vuu shi kpang zang kpang.
HEB.9.23	Dàa naa ɓɔɔ zang shing rɛɛ vuu ɓɔɔ ri ɓarɛ jasuru vuu ɓɔɔ niizang ɓɔɔ ri ka lapa keɓe, ri nwang tɔ̃ɔ nɛɛ zĩi vuu ɓɔɔ zang dɔɔ Laa naa weɓe tɔ. A vuu ɓɔɔ ri ka lapa, ɓɔɔ ɓi kaa rikɔ ɓɔɔ niizang ɓɛɛ, zang shing ri, ri nwang tɔ̃ɔ ɓi kaa nɛɛ vuu ɓɔɔ zang dɔɔ Laa ɓɔɔ ɓa weɓe katɔ ɓɛɛ. 
HEB.9.24	Kirisi dàa ka yeti putali ɓɔɔ shɔnzang palɛ nɛɛ naa, ɓɔɔ ɓi jasuru ɓɔɔ niizang ɓɛɛ kpang. Daa ɓi ka lapa dɔ̃ɔ gbete, nɔng ɓɔɔ wu shii kagn, ka tĩng Laa, ka nung ɓuru ɓɛɛ. 
HEB.9.25	Ti daa wu ka lapa nɛɛ tɔɔ wu daa a Laa yuu ɓiɓɛ tɔkn kpãngkpãng kpang. Naa ɓɔɔ kpanti zang ɓɔɔ ri dɔɔ vuu ka Gãa Laa, palɛ ka saa saa ɓɛɛ. Dàá ka nɔng ɓɔɔ shi kpang kagn kpang, ɓɔɔ ka yeti Gãa Laa ɓɛɛ, nɛɛ zĩi ɓɔɔ ɓi ɓɔɔ ɓiɓɛ kpang ɓɛɛ. 
HEB.9.26	Naa nɛɛ nɔngkɔ, Kirisi nɛ̀ɛ́ dàng jĩng tɔ, ka yuu zɔɔ, yuu zɔɔ, ɓu doo ɓɔɔ koo gaayu ɓɛɛ. A kaa tɔ̀ɔ́ nɔngkɔ kpang. Kirisi nwang nyaa kaa doo gbete kak, paasɛ takpang, ka wee koo waa nyaa kaa tɔ ɓee, nɛɛ tɔ̀ɔ, wu kɔsɔ vuu shi kpang nɛɛ yuu ɓiɓɛ ɓɔɔ wu a ɓɛɛ. 
HEB.9.27	Naa ɓɔɔ Laa shingnɛ nɛɛ shɔnzang wu vɔ doo gbete, nɛɛ knti wu naa jɛ̃ɛ zang ruu kati ɓɛɛ. 
HEB.9.28	Kirisi dòo nɔngkɔ, á zang yuu ɓiɓɛ nɛɛ zang nyɔ wu vɔrɔ doo gbete kak, nɛɛ tɔ̀ɔ, wu kɔsɔ zang dɔɔli vuu shi kpang ɓarɛ kati. Nwang nyaa ditɔ tɔkn, daa kaa doo ziti. Wu ka ruu ɓɔɔ wu naa kɔsɔ zang vuu shi kpang ɓarɛ kpang, nɛɛ tɔɔ wu ta ɓi kaa yuu zang ɓɔɔ ri gã wu ɓɛɛ.
HEB.10.1	Nyaa dannang ɓi jasuru rɛɛ vuu tɔ̃ɔ ɓɔɔ naa alɛ, ɓi vuu bìí kɔ nɛɛ yuu ɓarɛ niizang kpang. Ka ruu nɔngkɔ, zunung naa ɓɔɔ shing zang ɓɔɔ ri a Laa bannang, ri nwang nyaa kiiri nɛɛ bii zɔ̃ng vuu gbete ɓɔɔ zang dɔɔ Laa, ɓɔɔ zang paasɛ ka saa saa ɓɛɛ kpang. 
HEB.10.2	Naa nɛ̀ɛ́ nɔngkɔ kpang, zang nɛɛ yaa vuu dɔɔnang tɔ, ka ruu ɓɔɔ zang ɓɔɔ ri a Laa bannang, ɓɔɔ zang kɔsɔ ri vuu shi kpang ɓarɛ, ri nɛɛ rɛ̃rɛ tɔ̀ɔ́ ka yuu shi kpang ɓarɛ kpang. 
HEB.10.3	A ka vuu kɔ zang dɔɔ Laa ka saa saa ɓee, kpàá zang ɓi danggn vuu shi kpang. 
HEB.10.4	Ka ruu ɓɔɔ, zĩi rɛɛ guu napo nɛɛ ɓɔɔ jàa zunung ɓɔɔ wu kɔsɔ zang vuu shi kpang, kpang tingkiring ɓɛɛ. 
HEB.10.5	Ka ruu nɔngkɔ, ka ɓɔɔ Kirisi a ka koo, kɔɔ Laa tɔɔ,
HEB.10.5	“Mɔɔ kasɛ vuu ɓɔɔ zang dɔɔ mɔɔ, a zang ti a mɔɔ ɓɛɛ kpang. A mɔɔ palɛ m ɓaa, bii ɓɔɔ mɔɔ kasɛ nɛɛ n a mɔɔ wukɔ tɔkn ɓɛɛ.
HEB.10.6	Mɔɔ tãa tĩnang vuu ɓɔɔ zang dɔɔ mɔɔ, nɛɛ ɓɔɔ zang dɔɔ ka ruu vuu shi kpang ɓaa kpang.
HEB.10.7	A n kɔɔyi nɛɛ, ‘Wee n ɓee Laa, n a tɔ, n naa palɛ vuu ɓɔɔ mɔɔ kasɛ ɓɛɛ. Naa ɓɔɔ zang bee vuu ka yuu mɛɛ ka yeti labeenang ɓaaɓɛ ɓɛɛ.’ ”
HEB.10.8	Ɓɔɔ wu kɔɔ ruu keɓe, kɔɔ Laa nɛɛ, “Vuu dɔɔnang nɛɛ vuu ɓɔɔ zang alɛ ɓɛɛ, a ɓɔɔ rɛɛ vuu ɓɔɔ zang dɔɔ nɛɛ naa ning dɔ̃ɔ gbete, nɛɛ rɛɛ vuu ɓɔɔ zang dɔɔ ka ruu vuu shi kpang, mɔɔ kasɛ ɓaa kpang. A mɔɔ tã̀a tĩnang ɓarɛ ɓaa ti kpang.” (A nyaa dannang kɔɔ ɓi katɔ nɛɛ zang pálɛ́ rɛɛ vuu keɓe.) 
HEB.10.9	A naa kɔɔyi nɛɛ, “Wee n ɓee, n a tɔ, nɛɛ n naa palɛ vuu ɓɔɔ mɔɔ kasɛ ɓɛɛ.” Yaa ɓɔɔ tĩng shɔɔnang nɛɛ tɔɔ ɓɔɔ shɔɔ wu tèng nɔng ɓiɓɛ. 
HEB.10.10	Laa kɔ kasɛ a zang shingnɛ ruu nwàng zang tɔ̃ɔ ka tĩng Laa. Ka ɓɔɔ Yeesɔ Kirisi, a Laa yuu ɓiɓɛ zang nyɔ wu vɔrɔ doo gbete kak ɓɛɛ.
HEB.10.11	A zang ɓɔɔ ri dɔɔ vuu ka Gãa Laa, ɓu shii diki diki palɛ shonang ɓiɓɛ, a Laa rɛɛ vuu dɔɔnang gbete keɓe, paasɛ ka yuu zɔɔ, yuu zɔɔ. Rɛɛ vuu dɔɔnang ɓɔɔ kɔsɔ rɛɛ vuu shi kpang, kpang tingkiring ɓɛɛ. 
HEB.10.12	A ka ɓɔɔ Kirisi, a Laa yuu ɓiɓɛ tɔ doo gbete ɓɔɔ dòndòng ka ruu rɛɛ vuu shi kpang, nwang tɔ ka nakn Laa. 
HEB.10.13	Ɓi doo nɛɛ laa kaɓa, gãrɛ nɛɛ Laa risi zang ɓɔɔ ri shing jĩng nɛɛ wu kpang, ri nwang laa ɓɔɔ wu naa doo kagn ɓɛɛ. 
HEB.10.14	Nɛɛ vuu dɔɔnang ɓɔɔ gbete ɓɔɔ dòndòng keɓe, Kirisi shing tɔ, zang ɓɔɔ zang kɔsɔ ri vuu shi kpang ɓarɛ tɔ, ri nwang tɔ nyaa kiiri. 
HEB.10.15	A Suru Laa kɔɔ rùu rúu ka yuu ɓiɓɛ jong. Gaayu kɔɔyi nɛɛ,
HEB.10.16	“Laa kɔɔyi nɛɛ,
HEB.10.16	wee nyaa ɓɔɔ n naa mã nɛɛ ri
HEB.10.16	ka knti rɛɛ diki kaɓa kɔ.
HEB.10.16	N naa shing nyaa dannang mɛɛ ka yeti ɓarɛ,
HEB.10.16	a n beere ka ɓoro ɓarɛ”.
HEB.10.17	A gisi ruu ɓɔɔ nɛɛ,
HEB.10.17	“N naa kpaa danggn vuu shi kpang ɓarɛ
HEB.10.17	nɛɛ vuu ɓɔɔ ri ta nyaa dannang
HEB.10.17	ri palɛ ɓɛɛ takpang, dòndòng.”
HEB.10.18	Laa nɛɛ kɔsɔ rɛɛ vuu keɓe tɔ, vuu ɓɔɔ shingnɛ, zang a Laa vuu ka ruu vuu shi kpang tɔ̀ɔ́ kagn kpang.
HEB.10.19	Ka ruu nɔngkɔ rɛɛ manzung, ka ruu zĩi Yeesɔ ɓɔɔ tɛ̃̀ɛ ɓɛɛ, bii zaa ruu tɔ̀ɔ́ Nɔng Tɔ̃ɔ ɓɔɔ ɓa nɔng piti, daanang kpang. 
HEB.10.20	Yeesɔ puu ruu gbalang tɔ nɛɛ bii ɓiɓɛ ɓɔɔ wu a ɓɛɛ, gbalang ɓɔɔ zang ri walɛ suru bii nɛɛ mani ɓɛɛ. Gbalang ɓɔɔ ruu tɛɛ nɛɛ mani, ruu daa bii Laa nɛɛ yeti fɔ̃ɔrɔ nyaa pɛɛrɛ kaɓa ɓɔɔ bɛ̀ɛ́ ɓeleng ku gbalang katɔ ɓɛɛ. 
HEB.10.21	A wee zang bang ɓuru kagn ɓɔɔ dɔɔ Laa vuu, ɓɔɔ wukɔ zang bang ka Gãa Laa ɓee. 
HEB.10.22	Rúu a nɔɔ ta, ka bii Laa nɛɛ yeti tɔ̃ɔ. Ruu yaa gn naa kpang, ka ruu ɓɔɔ, Kirisi sɔɔ yeti ɓuru tɔ kalang kalang, rɛ̃rɛnang shi kpang kagn kpang. A zang ti sɔɔ ruu bii katɔ nɛɛ mii ɓɔɔ kalang kalang ɓɛɛ. 
HEB.10.23	Rúu yiti vuu ɓɔɔ ruu kɔ̀ɔ ka yuu danggn ɓɔɔ ruu shing ɓɛɛ gbãng gbãng, rɛ̃rɛnang ɓuru wu vãarɛ kpang. Ka ruu ɓɔɔ, zang ɓɔɔ a nyaa, ɓi zang ɓɔɔ palɛ vuu ɓɔɔ wu a nyaa kagn katɔ ɓɛɛ. 
HEB.10.24	Rúu kãa gbalang naa ɓɔɔ ruu zarɛ zɔɔ, tɔ̀ɔ, ruu kasɛ zɔɔ, a ruu ti palɛ shonang ɓɔɔ tɔ̃ɔ ɓɛɛ. 
HEB.10.25	Ruu yaa nɔɔ yuu kpalɛnang nɛɛ zɔɔ kpang, naa ɓɔɔ zang ɓɔɔ ri kɔng bii yaarɛnang ɓɛɛ. Ruu mã nɔɔ zɔɔ danggn ruu ti mã nɔɔ zɔɔ kaa gbãng gbãng, ka wee ruu zi tɔ, diki ɓɔɔ Yeesɔ gbãayu kagn, a naabm kana ɓee.
HEB.10.26	Ka ruu ɓɔɔ, naa ruu yi tĩng nɛɛ vuu shi kpang palɛnang nɛɛ gbãa, ka knti ɓɔɔ ruu zi ruu ɓɔɔ niizang tɔ, vuu ɓɔɔ zang dɔɔyi ka ruu vuu shi kpang ɓɛɛ takpang. 
HEB.10.27	Ɓi kaa jĩng vɔrɔ kaanang, ɓɔɔ zang kaɓa naa dang ka diki ɓɔɔ Laa naa jɛ̃ɛ zang ruu ɓee, kɔ yaa shɛ̃ɛning, nɛɛ waa ɓɔɔ shing baabii dɔɔli, ɓɔɔ naa shaa zang ɓɔɔ ri shing jĩng nɛɛ Laa kpang ɓɛɛ. 
HEB.10.28	Zang ɓɔɔ nɛɛ ta nyaa dannang Musa tɔ, naa zang ziti kɔ taati nɛɛ kɔɔyi nɛɛ nɔngkɔ. Zang nyɔ zang keɓe vɔrɔ, gn ɓiɓɛ kɔng zang kpang. 
HEB.10.29	Ɓɔɔ nɔɔ rɛ̃rɛ ka yeti manɛ, jĩng dannang zang ɓɔɔ risi Jaa Laa naa vĩi, naa bang ɓu biya? Zang ɓɔɔ risi zĩi Yeesɔ ɓɔɔ Laa mã nyaa shɔɔ nɛɛ mani, naa vuu ɓɔɔ kpang ɓɛɛ. Zĩi ɓɔɔ zang kɔsɔ wu vuu shi kpang ɓiɓɛ nɛɛ mani ɓɛɛ. A ti dãa Suru Laa ɓɔɔ palɛ zang tɔ̃ɔ ɓɛɛ. 
HEB.10.30	Ka ruu ɓɔɔ, ruu zi zang ɓɔɔ kɔɔyi nɛɛ, “Pãng waanang ɓi ɓɔɔ mɛɛ, nkɔ naa waayi,” ɓɛɛ nung tɔ. A ti kɔɔ tɔkn nɛɛ “Kpanti Laa naa jɛ̃ɛ zang ɓiɓɛ ruu ditɔ”. 
HEB.10.31	Naa zang shɛ̃ɛ ka naa Laa, nɛɛ tɔ̀ɔ wu jɛ̃ɛ wu ruu, ɓi vuu bii bàanang.
HEB.10.32	Nɔɔ kpaa danggn diki ɓɔɔ ɓa tɔ ɓɛɛ, ka knti ɓɔɔ nɔɔ zi ruu ɓɔɔ niizang ɓɔɔ ka yuu Kirisi tɔ. Nɔɔ mã danggn, a nɔɔ táarɛ́ yuu gbãng gbãng ka jĩng dannang. 
HEB.10.33	Lee ɓɔɔ zang dãa nɔɔ, a zang dang nɔɔ jĩng ka jĩng zang piti. A lee ɓɔɔ nɔɔ daa ka bii zang ɓɔɔ zang palɛ ri nɔngkɔ, nɔɔ mã ri danggn. 
HEB.10.34	Ka ruu ɓɔɔ, gn zang ɓɔɔ zang mã ri ka sãa kɔng nɔɔ katɔ. Ɓɔɔ zang lasɛ vuu manɛ zang seeyi, yeti manɛ lasɛ kpang. Ka ruu ɓɔɔ, nɔɔ nɛɛ yuu manɛ, nɔɔ zi tɔ, nɛɛ vuu manɛ kagn ɓɔɔ ɓa weɓe katɔ, a ti nwang ɓi dòndòng ɓɛɛ. 
HEB.10.35	Ka ruu nɔngkɔ, nɔ́ɔ yaa gn ɓɔɔ nɔɔ mã ɓɛɛ naa kpang, nwǎng nɔɔ vuu ditɔ bang. 
HEB.10.36	Nɔ́ɔ yaa danggn mãnang kpang, tɔ̀ɔ, nɔ́ɔ pálɛ́ vuu ɓɔɔ Laa kasɛ ɓɛɛ. Wu a nɔɔ vuu ɓɔɔ wu a nyaa nɛɛ wu á nɔɔ ɓɛɛ kati. 
HEB.10.37	Zang bee ka labeenang Laa nɛɛ,
HEB.10.37	“Diki bee kpang,
HEB.10.37	zang ɓɔɔ a ɓɛɛ, naa a ditɔ,
HEB.10.37	suukãng kpang.
HEB.10.38	A zang tɔ̃ɔ mɛɛ, nwang ningkãari
HEB.10.38	ɓi nɛɛ danggn ɓɔɔ wu shing ɓɛɛ.
HEB.10.38	Naa gɔ̃ bii nɛɛ knti,
HEB.10.38	n tãa tĩnang ɓiɓɛ kpang.”
HEB.10.39	A rùu ɓuru kaa tɔ̀ɔ́ ka teteng zang ɓɔɔ ri gɔ̃ bii nɛɛ knti, ri shaarɛ ɓɛɛ kpang. Ruu ɓuru ka teteng zang ɓɔɔ ri shing danggn, a Laa wu ta yuu ɓarɛ ɓɛɛ.
HEB.11.1	Danggn shinnang ɓi vuu ɓɔɔ ka yeti ɓuru ɓɔɔ tusu ruu nɛɛ ruu naa walɛ vuu ɓɔɔ ruu shing gn ɓiɓɛ katɔ. Wukɔ shingnɛ vuu ɓɔɔ ruu zi gn kãntang keɓe kpang, wu nwang naa ruu zi katɔ ɓɛɛ. 
HEB.11.2	Laa kɔɔ ruu tɔ̃ɔ ka yuu rɛɛ dabang dabang ɓuru, ka ruu danggn ɓɔɔ ri shing ɓɛɛ kɔ. 
HEB.11.3	Danggn ɓɔɔ ruu shingnɛ, kɔ tusu ruu nɛɛ koo keɓe nwàng nɔngkɔ, ka doo ruu ɓɔɔ Laa kɔɔ ɓɛɛ. Ka ruu nɔngkɔ, vuu ɓɔɔ ruu zili keɓe, zang palɛ ɓi nɛɛ vuu ɓɔɔ zang zili kpang ɓɛɛ.
HEB.11.4	Danggn shinnang Habila shing wu, a á Laa vuu nɛɛ zang dɔɔyi, vuu ɓɔɔ Laa tãa tĩnang ɓa ɓɔɔ Kayinu katɔ ɓɛɛ. Danggn shinnang shingnɛ, Laa kɔɔyi nɛɛ, wu zang tɔ̃ɔ ka tĩng ɓiɓɛ, ka ɓɔɔ Laa kɔɔ ruu tɔ̃ɔ ka yuu vuu ɓɔɔ wu a ɓɛɛ. A danggn shinnang ɓiɓɛ kɔ shingnɛ, vɔ tɔ doo tɛ̃ɛ tɛ̃ɛ, zĩi ɓiɓɛ kaa doo naa, nɛɛ Laa wu waa wu pãng ta. 
HEB.11.5	Danggn shinnang Ɛnɔk shingnɛ, Laa tuu wu nɛɛ koo keɓe ningkãari, daa nɛɛ wu ka lapa. A zang ĩi wu kaa takpang, ka ruu ɓɔɔ, Laa tuu wu tɔ ɓɛɛ. Ka ɓɔɔ bɛ̀ɛ́ zang tuu wu gn kpang, zang kɔɔ ruu tɔ̃ɔ ka yuu ɓiɓɛ nɛɛ Laa tãa tĩnang ɓiɓɛ katɔ. 
HEB.11.6	Naa zang shing danggn ka bii Laa kpang, zang pálɛ̀ vuu ɓɔɔ Laa tãa tĩnang zang kpang. Ka ruu ɓɔɔ, zang piti ɓɔɔ a ka bii Laa, wu shíng danggn katɔ nɛɛ Laa kagn, wu ti shing danggn nɛɛ Laa a zang ɓɔɔ ri kãa wu vuu katɔ.
HEB.11.7	Danggn shinnang Nuhu kɔ shing wu, ɓaa shoo ka nyaa ɓɔɔ Laa shaarɛ wu ka yuu vuu ɓɔɔ naa a ka tĩng ɓɔɔ wu zi gn kpang ɓɛɛ. Ɓaa shoo ka nyaa Laa, a palɛ laana ɓɔɔ wu tá yuu zang ɓɔɔ ri ka gãa ɓiɓɛ ɓɛɛ. Túsú ka danggn ɓɔɔ wu shíng ɓɛɛ nɛɛ, zang koo keɓe ri palɛ ɓarɛ vuu shi kpang, a raa kaa zang ɓɔɔ Laa tɔɔ wu ɓi zang tɔ̃ɔ ɓɛɛ, ka ruu danggn ɓɔɔ wu shing ɓɛɛ.
HEB.11.8	Danggn shinnang Ibirayi shing wu ka ɓɔɔ zang ɓaa wu nyaa nɛɛ wu daa nɔng ɓɔɔ naa nwáng ɓɔɔ ɓiɓɛ ɓɛɛ, ɓaa shoo a daayi. Naa doo ka ɓɔɔ wu zi nɔng ɓɔɔ wu daa kpang ɓɛɛ. 
HEB.11.9	Shíng danggn, a mãa gãa ɓiɓɛ ka tipi ɓɔɔ zang a wu nyaa ka yuu ɓiɓɛ ɓɛɛ, naa zang zanti ka tipi ɓɔɔgn. Nwang ka yeti rɛɛ putali, nɛɛ Ishaaku nɛɛ Yakubu ɓɔɔ Laa a ri nyaa keɓe jong nɛɛ wu ɓɛɛ. 
HEB.11.10	Ka ruu ɓɔɔ, shing jĩng ɓi ka tĩng ka gari ka lapa ɓɔɔ zang loo doo ɓiɓɛ katɔ, ɓɔɔ ɓi Laa kɔ dĩi doo ɓiɓɛ, a mãayi ɓɛɛ.
HEB.11.11	Danggn shinnang Saratu shingnɛ, Laa a wu naa, a tuu jaa ka ɓɔɔ bɛ̀ɛ́ saa ɓiɓɛ ɓa tɔ ɓɛɛ. Ka ruu ɓɔɔ, zi ɓi tɔ zang ɓɔɔ a nyaa, palɛ vuu ɓɔɔ wu a nyaa kagn katɔ ɓɛɛ. 
HEB.11.12	A ka ruu nɔngkɔ, nɛɛ bii zang gbete keɓe, ɓɔɔ ɓi kaa naa vɔrɔ dɔ̃ɔ gbete ɓɛɛ, zɔ̃̀ng ri nwangkɛ gaagaa, naa sang ka lapa. A ri ti ɓa ɓɔɔ zang gã ri katɔ naa seseele ɓɔɔ ka nyaa waapo ɓɛɛ.
HEB.11.13	Zang keɓe nandon, ri vɔlɔ, bɛ̀ɛ́ ri shing danggn doo katɔ. Ri walɛ vuu ɓɔɔ zang a ri nyaa ka yuu ɓiɓɛ kpang. Ri zili waati nɛɛ nɔng beebang, a ri kasɛ katɔ ka yeti ɓarɛ. A ri ti kasɛ tɔ nɛɛ, ri ɓarɛ zang zanti, a ri ti nwang ɓarɛ ka teteng zang ɓɔɔ ɓi zang ɓarɛ kpang ɓɛɛ ka koo. 
HEB.11.14	Zang ɓɔɔ ri kɔɔ ruu naa weɓe, ri tusu ɓarɛ nɛɛ, ri kãa ɓarɛ dòo tipi ɓarɛ. 
HEB.11.15	Naa ri nɛɛ rɛ̃rɛ ka yuu tipi ɓɔɔ ri yaa ɓɛɛ, ri nɛɛ walɛ gbalang ɓɔɔ ri gbãayu kagn tɔ. 
HEB.11.16	A ri rɛ̃rɛ ɓarɛ ka yuu tipi ɓɔɔ tɔ̃ɔ ɓɛɛ, ɓɔɔ ka lapa ɓɛɛ. Ka ruu nɔngkɔ, yusɛ̃ɛ tuu Laa ka ɓɔɔ zang ɓaa wu nɛɛ wu Laa ɓarɛ ɓɛɛ kpang, ka ruu ɓɔɔ, gbarɛ ri gari tɔ ɓɛɛ.
HEB.11.17	Ka ɓɔɔ Laa gãsɛ Ibirayi, danggn shinnang ɓiɓɛ kɔ shing wu, a á Laa jaa ɓiɓɛ, Ishaaku, nàá vuu vàa ɓɔɔ zang dɔ̀ɔ́ Laa ɓɛɛ. Ibirayi ɓi zang ɓɔɔ tãa nyaa ɓɔɔ Laa álɛ wu tɔ, a kasɛ nɛɛ wu dɔ̀ɔ́ Laa jaa gbete ganggang ɓiɓɛ naa vuu vàa. 
HEB.11.18	Bɛ̀ɛ́ Laa kɔɔ wu tɔ nɛɛ, “Zang naa ɓaa zɔ̃ng ɓaaɓɛ nɛɛ bii Ishaaku kɔ” 
HEB.11.19	Ibirayi rɛ̃rɛ ka yeti ɓiɓɛ nɛɛ Laa zunung ɓɔɔ wu wisi Ishaaku paa nɛɛ vɔrɔ katɔ. Ɓɔɔ zang yàa wu Ishaaku ningkãari, nwáng kaa naa vɔ katɔ, a yupaa tɔkn.
HEB.11.20	Danggn shinnang kɔ shing Ishaaku, shing naa ka yuu rɛɛ Yakubu nɛɛ Isuwa, a kɔ̀ɔrɔ̀ vuu tɔ̃ɔ ɓɔɔ naa a ka tĩng ka yuu zang ɓu ɓɛɛ.
HEB.11.21	Doo danggn shinnang kɔ shing Yakubu, ka ɓɔɔ bɛ̀ɛ́ tɔɔ wu vɔ kaa tɔ ɓɛɛ, shìng wujɛ Yusufu ɓu naa ka yuu, a gàa ri Laa. Ka laa kaɓa, tiki ka labalang ɓiɓɛ, bang Laa.
HEB.11.22	Danggn shinnang Yusufu shing wu, ka ɓɔɔ zi tɔ, diki ɓɔɔ wu vɔrɛ a naabm tɔ ɓɛɛ, kɔɔ ruu ka yuu diki ɓɔɔ zang Isirela ri nwangnɛ, ri yaa tipi Masara. Kɔɔ zang ruu ka yuu naa ɓɔɔ zang palɛ nɛɛ vɔrɔ ɓiɓɛ ɓɛɛ.
HEB.11.23	Danggn shinnang rɛɛ zang ɓɔɔ ri yi Musa, shingnɛ, ri waasɛ wu shala taati ka knti ɓɔɔ zang yi wu ɓɛɛ. Ka ruu ɓɔɔ, ri zirɛ jaa bìí shi dɔɔli ɓɛɛ, ri kaa vɔrɔ ɓɔɔ ri ta nyaa ɓɔɔ kpanti tipi kaɓa dangnɛ ɓɛɛ kpang.
HEB.11.24	Danggn shinnang Musa shing wu, ka ɓɔɔ wu bang tɔ, bɛ̃ɛyi nɛɛ zang ɓàa wu nɛɛ wu jaa, jaa Firawuna ɓɔɔ soro kpang. 
HEB.11.25	Zɔ̃ngnɛ, nɛɛ zang dang wu jĩng, nɛɛ rɛɛ zang Laa ka nung ɓɔɔ wu nɛɛ tãa tĩnang ɓɔɔ zang tãayi ka ɓɔɔ zang palɛ vuu shi kpang, a diki tĩnang bìí ti bee kpang ɓɛɛ. 
HEB.11.26	Risi vuu yusɛ̃ɛ ɓɔɔ zang pàlɛ́ zang, ka ruu Kirisi, nɛɛ nwǎng zang tɔ̃ɔ dɔɔli, ɓa vuu naa ɓɔɔ ka Masara nandon katɔ. Ka ruu ɓɔɔ shing jĩng ɓi ka tĩng ka vuu tɔ̃ɔ ɓɔɔ wu naa walɛ ɓɛɛ. 
HEB.11.27	Danggn shinnang shing wu a yaa Masara, kaa vɔrɔ gnvɔ ɓɔɔ naa shàá kpanti kpang. Mã danggn daayi, naa zang ɓɔɔ zi Laa ɓɔɔ shɔnzang ri zi wu ɓarɛ kpang ɓɛɛ. 
HEB.11.28	Danggn shinnang kɔ shing wu, gaayu diki nyaalaa borodi ɓɔɔ zang tɛ̃ɛ yisi kagn kpang ɓɛɛ. Kɔɔ zang Isirela nɛɛ ri nwãa zĩi ka nyaa gãa ɓarɛ. Tɔ̀ɔ, zang nyaa shonang Laa ɓɔɔ ka lapa ɓɔɔ naa nyɔ̀kɔ́ jamari zang Masara vɔrɔ, wu nyɔkɔ ɓɔɔ zang Isirela kpang.
HEB.11.29	Danggn shinnang shing zang Isirela ri tɛɛ nɛɛ teteng waapo ɓɔɔ zang ɓaa nɛɛ, “Waapo ɓɔɔ Raa katɔ” ɓɛɛ, naa ri ra ka tipi. A ɓɔɔ zang Masara ri tɔɔ ri tɛɛ kaa jong, mii shaa ri.
HEB.11.30	Danggn shinnang zang Isirela shingnɛ, vuu ɓɔɔ zang mãayi zang kiiri gari Jeriko nyaa nɛɛ mani ka teteng, jirɛ, ka knti ɓɔɔ ri jĩng doo ɓiɓɛ diki manziti ɓɛɛ.
HEB.11.31	Danggn shinnang Rahab, jaa soro ɓɔɔ rakɛ wàázaa ɓɛɛ, shingnɛ, zang nyɔ wu vɔrɔ, ɓi nɛɛ zang ɓɔɔ ri dũng nyaa Laa kpang ɓɛɛ kpang. Ka ruu ɓɔɔ, ta zang Isirela waasɛ̃ ka gãa ɓiɓɛ, ka ɓɔɔ ri daayi nɛɛ ri daa zili nwannang zang gari Jeriko ɓɛɛ.
HEB.11.32	A n kɔɔ ɓu vi tɔkn viya? Laa kpang, ɓɔɔ n kɔɔ ruu ka yuu Gidiyɔng, nɛɛ Barak, nɛɛ Samsong, nɛɛ Jafuta, nɛɛ Dawuda, nɛɛ Samayila, a ɓɔɔ rɛɛ zang nyaa shonang Laa ɓɛɛ. 
HEB.11.33	Ɓɔɔ ri, ka ruu danggn shinnang ɓarɛ, ri shaa rɛɛ tipi kpanti dɔɔli nɛɛ sĩiri ɓɛɛ. Ri dɔ̀ng zang ruu gn dang gbete kpang, a ri walɛ vuu ɓɔɔ zang a nyaa ka yuu ɓarɛ ɓɛɛ. Zang ɓɔɔ ri nɔɔ nyaa zing. 
HEB.11.34	Ri ningsi waa ɓɔɔ shaa nɛɛ gnvɔ ning ɓɛɛ, ri wɔ nɛɛ vɔrɔ yere bang. Zang ɓɔɔ bɛ̀ɛ́ ri lakɛ naa ka bii kpang, zang a ri kaka, a ri raa zang ɓɔɔ ri ta sĩiri nɛɛ kaka ɓɛɛ, ri shing zang sĩiri tipi ɓɔɔgn ri yuku. 
HEB.11.35	Zang soro ɓɔɔ zang ɓarɛ ɓɔɔ ri vɔlɔ katɔ, zang wisi ri paa tɔkn ningkãari. Zang ɓɔɔ zang tɔ̃̀ɔrɔ ri shoo, kasɛ katɔ nɛɛ zang dang ri jĩng katɔ kɔ jong, ka ɓɔɔ ri nɛɛ yaa danggn ɓɔɔ ri shing ɓɛɛ, a ri vɔlɔ ka ruu ɓɔɔ ri zi tɔ, nɛɛ Laa naa wisi ri paa ditɔ, ri nwang nwannang ɓɔɔ tɔ̃ɔ ka lapa. 
HEB.11.36	Zang ɓɔɔ zang kpaa ri, a zang nyɔ ri nɛɛ gbãa. A zang ɓɔɔ zang mã̀lɛ̀ ri nɛɛ saka, zang tɛ̃ɛ ri ka sãa. 
HEB.11.37	Zang luku rɛɛ zang ɓɔɔ nɛɛ tari, ri vɔlɔ, a zang ɓɔɔ zang basɛ ri doo paa ziti. Zang nyɔkɔ zang ɓɔɔ nɛɛ yere bang. Zang keɓe ri ɓarɛ zang ɓɔɔ vuu ka naa kpang, ri mã ɓarɛ koo jàa nɛɛ ɓɔɔ mɛ̀ɛrɛ́. Zang dang ri jĩng dɔɔli. 
HEB.11.38	Rɛɛ zang tɔ̃ɔ ɓɔɔ naa weɓe, koo keɓe daa ɓɔɔ ri nwang kagn ɓɛɛ kpang. Ri rakɛ ka jĩngti, nɛɛ yuu rɛɛ kɔpɔ. Ri nwálɛ́ ka yeng tari bang, a ɓɔɔ ka yeng puru.
HEB.11.39	Zang keɓe nandon, Laa kɔɔ ruu tɔ̃ɔ ka yuu ɓarɛ ka ruu danggn ɓɔɔ ri shing ɓɛɛ. A zang ɓɔɔ kagn teteng ɓarɛ, ɓɔɔ walɛ vuu ɓɔɔ Laa a nyaa ka yuu ɓiɓɛ ɓɛɛ kaa takpang. 
HEB.11.40	Laa mang vuu ɓɔɔ tɔ̃ɔ tɔ̃ɔ kagn, ɓɔɔ wu shing rùu jong kagn ɓɛɛ. Naa rùu kagn kpang, nwang nyaa kiiri kpàng.
HEB.12.1	Ka ruu nɔngkɔ, wee zang ɓɔɔ ri kɔ̀ɔ ruu rúu, ri shang nɔngkɔ, ri kiiri ruu nyaa ka teteng ɓee. Ruu vang nɔɔ vuu piti ɓɔɔ zãa ruu gbalang, nɛɛ vuu shi kpang ɓɔɔ kpãa ruu, ɓɔɔ ruu wii kagn ɓɛɛ. Ruu mã danggn, ruu yuu nɔɔ yunang kɔ zang shing ka tĩng ɓuru ɓee. 
HEB.12.2	Ruu shing nɔɔ jĩng ka bii Yeesɔ ɓɔɔ wukɔ tusu ruu naa ɓɔɔ ruu shing danggn, ti shingnɛ danggn shinnang ɓuru wu nwang nyaa kiiri ɓɛɛ. Zang ɓɔɔ, ka ruu tĩnang ɓɔɔ Laa naa a wu ka tĩng, mã danggn ka ɓɔɔ zang ɓaa wu naa ka laa ɓɛɛ. Yee laa ka yusɛ̃ɛ náa ɓɔɔ zang ɓaa wu ɓɛɛ kpang, a daa nwàng ka nakn laa nwannang Kpanti Laa. 
HEB.12.3	Nɔɔ rɛ̃rɛ karɛ ka yuu Yeesɔ ɓɔɔ mã danggn ka jĩng ɓɔɔ wu dangnɛ ka ɓɔɔ zang bɛ̃ɛ wu ɓɛɛ, tɔ̀ɔ, nɔɔ lee kaa takpang, nɔɔ ti yaa gn naa kpang.
HEB.12.4	Ka ɓɔɔ nɔɔ táarɛ̀ yuu nɛɛ vuu shi kpang, nɔɔ shii bang gn daa naa ɓɔɔ zang nyɔ nɔɔ vɔrɔ ɓɛɛ kpang.
HEB.12.5	Danggn wu ning nɔɔ ruu gn mãnang ɓɔɔ Laa ɓáa nɔɔ nɛɛ wujɛ ɓiɓɛ ɓɛɛ kpang, kɔɔyi tɔɔ,
HEB.12.5	“Jaa mɛɛ, mɔɔ risi shoo ɓɔɔ Laa gɔ̃̀ mɔɔ, wu nwang naa
HEB.12.5	vuu pĩirinang kpang. Naa ti mangkɛ mɔɔ, mɔɔ yaa gn naa kpang.
HEB.12.6	Ka ruu ɓɔɔ, Laa gɔ̃ zang ɓɔɔ wu kasɛ ri
HEB.12.6	katɔ kɔ shoo ɓɛɛ.
HEB.12.6	Wu ti dang zang piti ɓɔɔ wu tarɛ nɛɛ jaa ɓiɓɛ ɓɛɛ jĩng.”
HEB.12.7	Mã danggn ka jĩng dannang, naa ɓɔɔ daa gɔ̃ jaa shoo ɓɛɛ. Ka ruu ɓɔɔ, ɓi jaa kiya daa ɓiɓɛ gɔ̃̀ wu shoo kpang wiya? 
HEB.12.8	Naa zang gɔ̃̀ nɔɔ shoo, naa ɓɔɔ zang gɔ̃ wujɛ piti kpang, nɔɔ manɛ wujɛ gãa kpang, nɔɔ manɛ wujɛ nɔng zaakn. 
HEB.12.9	Wu nɔngkɔ shɛ̃ɛning kpang, rɛɛ daa ɓuru ɓɔ̀ɔ́ bii shɔnzang kagn, ɓɔɔ ri gɔ̃ ruu shoo ɓɛɛ, a ruu seng ri katɔ. Naa ruu a Daa ɓuru ɓɔɔ ka lapa yuu ɓuru tɔ, ruu nwáng ningkãari, wukɔ daayi kpang ya? 
HEB.12.10	Rɛɛ daa ɓuru ri gɔ̃ ruu shoo diki bee kpang, naa ɓɔɔ ri zirɛ daa ɓɛɛ. A shoo ɓɔɔ Laa gɔ̃ ruu nwǎng ɓi rukɔ tɔ̃ɔ, tɔ̀ɔ, ruu nwang kaa jong zang ɓɔɔ shi kpang ka bii ɓuru kpang naa wu. 
HEB.12.11	Ka laa ɓɔɔ zang gɔ̃ mɔɔ shoo, tĩng nyaa kpang, kɔng katɔ. Nɛɛ knti shoo kɔ zang kasɛ nɛɛ zang gɔ̃ zang ɓee, naa nwǎng zang kaɓa tɔ̃ɔ, wu ti shingnɛ ri palɛ zang tɔ̃ɔ, ri ti nwang ka nyaa zɔɔ.
HEB.12.12	Ka ruu nɔngkɔ, nɔɔ tuuru naa manɛ kɔ tɛ̃ɛ ɓotok ɓi ta ka lapa, nɔɔ ti shiiri gutu manɛ ɓɔɔ lakɛ naa bii kpang ɓɛɛ ka ruu jĩng ɓɔɔ nɔɔ dang ɓɛɛ. 
HEB.12.13	Nɔɔ yaa shi kpang palɛnang, nɔɔ dũng gbalang Laa ta, tɔ̀ɔ, zang ɓɔɔ kàa katɔ, ka ruu shi kpang palɛnang wu lakɛ katɔ kɔ jong, wu kpaa sáa doo ɓiɓɛ sasak kpang.
HEB.12.14	Kãa gbalang mɔɔ nwang ka nyaa zɔɔ nɛɛ zang piti, mɔɔ ti nwang zang ɓɔɔ shi kpang, ka bii ɓaaɓɛ kpang ɓɛɛ. Naa mɔɔ nwàng zang ɓɔɔ shi kpang, ka bii ɓaaɓɛ kpang ɓɛɛ kpang, mɔɔ zi Laa kpang. 
HEB.12.15	Nɔɔ gãng jĩng kagn, zang ɓɔɔ ka teteng manɛ nɛ̀ɛ́ wàlɛ̀ tɔ̃ɔ Laa kpang, a zang ɓɔɔ nɛ̀ɛ́ ta yeti ɓɔɔ la katɔ ɓɛɛ, ɓɔɔ shingnɛ, nyaa haanang seepaa, ɓɔɔ lasɛ zang dɔɔli ɓɛɛ. 
HEB.12.16	Nɔɔ gãng jĩng kagn, zang ɓɔɔ ka teteng manɛ nɛ̀ɛ́ nwáng zang dũndũng, kɔ wu nwang zang ɓɔɔ yee laa ka vuu Laa kpang naa Isuwa, ɓɔɔ ka ruu vuu shaanang laa gbete, mã̀lɛ̀ bannang ɓiɓɛ, ɓɔɔ wukɔ zang bang, ka naa jaa nàá ɓiɓɛ. 
HEB.12.17	Nɔɔ zi tɔ, nɛɛ knti, naa kasɛ nɛɛ daa ɓiɓɛ wu gàa wu Laa, Laa wu palɛ wu tɔ̃ɔ. A daa ɓiɓɛ bɛ̃ɛ wu. Gbalang ɓɔɔ wu kɔ̃sɔ vuu ɓɔɔ wu palɛ ɓɛɛ takpang, naa doo ɓɔɔ wu kãayi nɛɛ miiri ka jĩng ɓɛɛ.
HEB.12.18	Nɔɔ à, wu ka kɔpɔ ɓɔɔ zang lee nɛɛ naa kpang ɓɛɛ kpang, naa ɓɔɔ zang Isirela á ɓɛɛ kpang. Nɔɔ ti a, wu ka nyɛlɛ waa ɓɔɔ shaa nabm ɓɛɛ kpang, wu ka nɔng ɓɔɔ tɔ̀ɔ katɔ kɔngkɔng ɓɛɛ kpang, a wu ti ka nɔng jasung mii ɓɔɔ rãa ɓɛɛ kpang. 
HEB.12.19	Nɔ̀ɔ à, wu ti ka nɔng gboo ɓɔɔ kaa nyaa ɓɛɛ kpang, wu ka nɔng yee ɓɔɔ zang ɓɔɔ ri tãa vuu ɓɔɔ kɔɔyi, ri gaayi nɛɛ ri kasɛ ri pàasɛ̀ tãanang takpang ɓɛɛ kpang. 
HEB.12.20	Ka ruu ɓɔɔ, ri zunung danggn mãnang ka yuu nyaa ɓɔɔ yee kaɓa dang kpang ɓɛɛ. Yee kɔɔyi nɛɛ, “Naa doo vuu vàa lee kɔpɔ keɓe, zang wu luku nɛɛ tari, wu vɔrɛ.” 
HEB.12.21	Niizang, vuu ɓɔɔ ri zirɛ shing baabii dɔɔli, vuu bìí shingnɛ Musa kɔɔyi nɛɛ, “N kaa vɔrɔ dɔɔli, bii zaa m kagn.” 
HEB.12.22	Nɔɔ à manɛ ka kɔpɔ Siyona, a ɓɔɔ ka gari bang ɓɔ̀ɔ́ Laa ɓɔɔ ɓi ningkãari ɓɛɛ. Gari keɓe wukɔ Urushalima ɓɔɔ ka lapa ɓɛɛ. Nɔɔ a manɛ ka nɔng ɓɔɔ rɛɛ zang nyaa shonang Laa ɓɔɔ ri ka lapa, ɓɔɔ ri ɓa naa ɓɔɔ zang gã katɔ, ri kpalɛ zɔɔ ri dɔ̀ɔ́ Laa, ri tãa tĩnang ɓɛɛ. 
HEB.12.23	Nɔɔ á manɛ tɔ, ka nɔng ɓɔɔ zang ɓɔɔ ri dũng Laa ɓɔɔ rikɔ jamari ɓiɓɛ, ɓɔɔ zang béeré nung ɓarɛ tɔ ka lapa, ri kpalɛ zɔɔ ɓɛɛ. Nɔɔ a ka bii Laa, ɓɔɔ wukɔ jɛ̃ɛ zang piti ruu ɓɛɛ, a ɓɔɔ ka bii rɛɛ suru zang tɔ̃ɔ ɓɔɔ zang shing ri tɔ, ri nwang tɔ nyaa kiiri ɓɛɛ. 
HEB.12.24	A ɓɔɔ ka bii Yeesɔ ɓɔɔ wukɔ shii ka teteng ɓuru nɛɛ Laa, ka nyaa shɔɔ kɔ Laa mã nɛɛ ruu ɓee. A nɔɔ ti a ka nɔng zĩi ɓɔɔ zang ɓisi katɔ, kaa nyavɔ, kɔɔ vuu tɔ̃ɔ, ɓa zĩi Habila katɔ ɓɛɛ.
HEB.12.25	Nɔɔ palɛ waasɛ̃, nɔ́ɔ bɛ̃ɛ Laa kɔ rang yee ɓee kpang. Ka ruu ɓɔɔ, naa zang ɓɔɔ ri bɛ̃ɛ ruu ɓiɓɛ ɓɔɔ a nɛɛ bii Musa ɓɔɔ shàarɛ̀ ri nyaa ka koo keɓe ri wɔ kpang, a ruu nɛɛ bɛ̃ɛ ruu ɓiɓɛ ɓɔɔ a nɛɛ bii Yeesɔ ɓɔɔ a nɛɛ lapa, a shaarɛ ri nyaa ɓɛɛ, ruu palɛ biya ruu wɔ viya? 
HEB.12.26	Ka diki Musa kaɓa, yee ɓiɓɛ zĩiti koo katɔ. A kãntang, a nyaa tɔ nɛɛ, “Yaa dòo doo gbete kak, n naa zĩiti wu koo kɔ shɛ̃ɛning kpang, n naa zĩiti lapa jong.” 
HEB.12.27	Ruu kɔ zang kɔɔyi nɛɛ, “Yaa dòo doo gbete” tusu nɛɛ, zang naa zĩiti vuu ɓɔɔ Laa mãarɛ ɓɛɛ, zang rùkú, zang yaa nɔng. Tɔ̀ɔ, zang yaa kaa vuu ɓɔɔ zang zunung zĩitinang kpang kɔ shɛ̃ɛning. 
HEB.12.28	Ka ruu nɔngkɔ, rúu zã̀a nɔɔ Laa, ka ruu ɓɔɔ, a ruu nɔng kpanti roonang ɓɔɔ zang zĩiti ɓi kpang ɓɛɛ. Rúu zã̀a nɔɔ Laa ruu ti bang wu ka gbalang ɓɔɔ shing wu, wu tãa tĩnang. Ruu a wu bannang, ruu ti kaa vɔrɔ ɓiɓɛ. 
HEB.12.29	Ka ruu ɓɔɔ, naa ɓɔɔ waa shaarɛ vuu piti katɔ Laa dang zang ɓɔɔ ri ɓaa shoo ka yee ɓiɓɛ kpang jĩng doo nɔngkɔ, wu ningsi ri piti.
HEB.13.1	Nɔɔ yi tĩng nɛɛ zɔɔ kasɛnang, wee nɔɔ manzung zɔɔ ka gbalang Laa dũnnang ɓee. 
HEB.13.2	Nɔɔ yaa zang zanti tanang ka gãa manɛ kpang, Ka ruu ɓɔɔ, zang ɓɔɔ ri pálɛ́ nɔngkɔ, a ri ta zang nyaa shonang Laa ɓɔɔ ri ka lapa ɓɛɛ tɔ̃ɔ, ri zi kpang. 
HEB.13.3	Danggn zang ɓɔɔ zang mã ri ka sãa, wu ning nɔɔ kpang, nɔɔ nwang naa nɔɔ doo ka sãa kɔ nɛɛ ri. Danggn wu ti ning nɔɔ zang ɓɔɔ zang dang ri jĩng ɓɛɛ kpang, ka ruu ɓɔɔ, nɔɔ tá doo bii kɔ ɓɛɛ.
HEB.13.4	Zang piti ɓɔɔ ri gee zɔɔ tɔ, ri seng zɔɔ katɔ, a zang ɓɔɔ ri gee zɔɔ tɔ, ri yaasɛ zɔɔ gn naa kpang. Ka ruu ɓɔɔ, Laa naa dɔng zang ɓɔɔ ri palɛ dũndũng nɛɛ zang ɓɔɔ ri rooro nɛɛ soro zang, ruu katɔ ɓɛɛ.
HEB.13.5	Ka nwannang manɛ, nɔɔ tɔɔ kpang nɛɛ, nɔɔ shing jĩng ka saka kasɛnang kpang. Vuu ɓɔɔ ka naa manɛ, wu tiisi nɔɔ katɔ. Ka ruu ɓɔɔ, Laa kɔɔyi nɛɛ, “N yàasɛ̀ mɔɔ gn naa kpang, n ti yaa mɔɔ kpang ɓɛɛ.” 
HEB.13.6	Ka ruu nɔngkɔ, rùu kɔɔ katɔ, nyaa zaa ruu kpang nɛɛ,
HEB.13.6	“Kpanti Laa wukɔ yi m naa ka bii,
HEB.13.6	n kaa vɔrɔ kpang, shɔnzang pálɛ̀ m viya?”
HEB.13.7	Danggn wu ning nɔɔ zang bang manɛ ɓɔɔ ri ràng nɔɔ yee Laa ɓɛɛ kpang. Nɔɔ pɛ̃́ɛrɛ́ vuu ɓɔɔ nwannang ɓarɛ nwàng ri ɓɛɛ, nɔɔ màsɛ̀ danggn shinnang ɓarɛ. 
HEB.13.8	Yeesɔ Kirisi ɓi doo naa ɓɔɔ wu nɛɛ ka ɓɔɔrɔ ɓɛɛ, ɓi doo nɔngkɔ lɛ̀ɛ́kɔ, ti nwang ɓi nɔngkɔ gbinggbing. 
HEB.13.9	Nɔɔ yáa vuu ɓɔɔ zang tusu, ɓɔɔ ka zɔ̃ng zɔ̃ng, nɛɛ ɓɔɔ nɔɔ tãa gngn kpang, wu shing nɔɔ, nɔɔ ning gbalang kpang. Ɓi tɔ̃ɔ ɓɔɔ Laa palɛ ruu kɔ, mã ruu danggn, wu vuu shaanang ɓɔɔ ruu shaa ka zɔ̃ng zɔ̃ng ɓɛɛ kpang. Vuu shaanang keɓe, ti nwàng zang ɓɔɔ ri shaayi vuu tɔ̃ɔ kpang.
HEB.13.10	Nɔng ɓɔɔ Yeesɔ dɔ̀ɔ́ Laa vuu kagn ka ruu ɓuru, ɓi nɔng ɓɔɔ zang ɓɔɔ ri palɛ shonang ka yeti putali kaɓa, ri walɛ gbalang vuu shaanang kaɓa shaanang kpang ɓɛɛ. 
HEB.13.11	Ka ruu ɓɔɔ, kpanti rɛɛ zang ɓɔɔ ri dɔɔ vuu ka Gãa Laa, tuu zĩi rɛɛ vuu vàa keɓe ɓɔɔ zang dɔ̀ɔ́ Laa, ka ruu vuu shi kpang zang daa nɛɛ mani ka nɔng ɓɔɔ shi kpang ɓi kagn kpang tingkiring. Wu a Laa ka ruu vuu shi kpang zang. A yɔpɔ rɛɛ vuu vàa keɓe, zang dɔɔ ɓi kaa yuu knti gari. 
HEB.13.12	Yeesɔ dang jĩng doo nɔngkɔ ka yuu knti gari, nɛɛ tɔ̀ɔ, wu sɔɔ zang vuu shi kpang ɓarɛ kati nɛɛ zĩi ɓiɓɛ. 
HEB.13.13	Ka ruu nɔngkɔ, ruu yaa zang ɓuru ta, ruu daa nɔɔ, ka bii ɓiɓɛ ka knti gari, yusɛ̃ɛ wu túu ruu jong nɛɛ wu. 
HEB.13.14	Ka ruu ɓɔɔ, gari ɓɔɔ ɓi ɓɔɔ ɓuru gbinggbing kagn koo keɓe kpang ɓɛɛ. Ruu kãa ɓuru gari ɓɔɔ naa a ɓɛɛ.
HEB.13.15	Rúu dɔ̀ɔ nɔɔ Laa diki diki nɛɛ bii Yeesɔ. Naa ruu dɔ̀ɔ́ Laa, nwang ɓi kaa vuu ɓɔɔ ruu dɔ̀ɔ́ wu ka waa ɓɛɛ. Wee ɓi kaa vuu ɓɔɔ koo nyaa ɓuru a wu ɓɛɛ kɔ, ka ɓɔɔ ruu kɔɔyi nɛɛ wukɔ Kpanti ɓɛɛ. 
HEB.13.16	Danggn wu ti ning nɔɔ tɔ̃ɔ palɛnang nɛɛ vuu basɛnang nɛɛ zɔɔ kpang, ka ruu ɓɔɔ, Laa tãa tĩnang zɔ̃ng vuu keɓe ɓa vuu ɓɔɔ ruu dɔ̀ɔ́ wu katɔ ɓɛɛ.
HEB.13.17	Nɔɔ ɓaa shoo ka nyaa rɛɛ zang bang manɛ, nɔɔ palɛ vuu ɓɔɔ ri kɔɔ nɔɔ ɓɛɛ. Ka ruu ɓɔɔ, rikɔ gãng jĩng ka nɔɔ ɓɛɛ, ri ti naa kɔɔ Laa naa ɓɔɔ ri yiti nɔɔ ditɔ ɓɛɛ. Ri pálɛ́ shonang keɓe nɛɛ tĩnang tãanang, wu nɛɛ yeti lasɛnang kpang. Ka ruu ɓɔɔ, naa ri palɛ nɔngkɔ, nwàng nɔɔ vuu ɓɔɔ kpang ɓɛɛ.
HEB.13.18	Nɔɔ gàa Ruu Laa diki diki, ka ruu ɓɔɔ, rùu zi tɔ, rɛ̃rɛnang ɓuru ɓi tɔ̃ɔ ɓɛɛ, a ruu ti kasɛ nɛɛ ruu pálɛ́ vuu ɓɔɔ daa naa katɔ ɓɛɛ diki diki. 
HEB.13.19	N gàa nɔɔ katɔ gbãng gbãng, nɔɔ gaa Laa, tɔ̀ɔ, wu shingnɛ, n gbãayu kaa bii manɛ pati.
HEB.13.20	N gaa Laa ɓɔɔ shingnɛ, zang nwáng ka nyaa zɔɔ, ɓɔɔ wisi Kpanti ɓuru Yeesɔ paa tɔkn nɛɛ sàa ɓɛɛ. Yeesɔ ɓɔɔ wukɔ kpanti jagãng mɛ̀ɛrɛ́ ɓɛɛ, ka ruu zĩi ɓiɓɛ ɓɔɔ Laa mã nyaa ɓɔɔ gbinggbing nɛɛ mani ɓɛɛ. 
HEB.13.21	N gaa wu, wu a nɔɔ vuu tɔ̃ɔ piti ɓɔɔ nɔɔ kasɛ ɓɛɛ, tɔ̀ɔ, nɔɔ palɛ vuu ɓɔɔ wu kasɛ ɓɛɛ. Wu palɛ vuu ɓɔɔ shing wu, wu tãa tĩnang ka yeti ɓuru, nɛɛ bii Yeesɔ Kirisi. Zang a wu bannang ta gbinggbing. Nɔngkɔ.
HEB.13.22	Rɛɛ manzung, n gaa nɔɔ, nɔ́ɔ mã danggn nɛɛ rúu kɔ n mã nɔɔ danggn nɛɛ mani ɓee. Vuu kɔ n bee nɔɔ ɓee, ɓi dɔɔli kpang. 
HEB.13.23	N kasɛ nɔɔ tãayi nɛɛ, zang yaa manzung ɓuru Timoti naa tɔ nɛɛ sãa. Nɛɛ à pati, ruu naa zi nɔɔ nɛɛ wu. 
HEB.13.24	Nɔ́ɔ jèe m zang bang manɛ, nɛɛ rɛɛ zang ɓɔɔ ri dũng Laa nyaa. Zang ɓɔɔ ri à nɛɛ tipi Italiya, ri jée nɔɔ nyaa. 
HEB.13.25	Laa wu pàlɛ̀ nɔɔ tɔ̃ɔ nandon. Nɔngkɔ.
JAS.1.1	Nkɔ Yakub zang shonang Laa nɛɛ ɓɔɔ Kpanti Yeesɔ Kirisi, n bèé nɔɔ labeenang keɓe, nɔɔ nyaa zang Isirela, laa gãa kopi tu ziti, ɓɔɔ zang tantɛ nɔɔ ka koo nandon ɓɛɛ. N jee nɔɔ nyaa.
JAS.1.2	Rɛɛ manzung, nɔɔ tãa manɛ tĩnang kɔ jong, naa zang gãsɛ nɔɔ nɛɛ vuu ka zɔ̃ng zɔ̃ng ɓɛɛ. 
JAS.1.3	Ka ruu ɓɔɔ, nɔɔ zi tɔ nɛɛ, danggn shinnang manɛ kɔ zang gãsɛ ɓee, kɔ shingnɛ nɔɔ zunung danggn mãnang kati ɓɛɛ. 
JAS.1.4	Nɔɔ mã danggn nɔngkɔ sasak. Tɔ̀ɔ, nɔ́ɔ nwang kaa naa ɓɔɔ Laa kasɛ nɛɛ nɔɔ nwang ɓɛɛ, vuu tɔ̃ɔ ɓɔɔ yaa kagn ka nwannang manɛ kpang. 
JAS.1.5	Zang ɓɔɔ nɛɛ zũng kpang, wu gàa Laa, Laa a wu zũnang katɔ, ka ruu ɓɔɔ Laa a zang piti vuu katɔ, ti a zang naa ka zingzing ɓɛɛ. Zãa zang vuu ɓɔɔ zang gaa ɓɛɛ kpang. 
JAS.1.6	Zang ɓɔɔ nɛɛ gaa vuu ka naa Laa, wu shing gn gbãng gbãng nɛɛ Laa a wu katɔ. Wu yaa gn naa kpang, ka ruu ɓɔɔ, zang ɓɔɔ gaa vuu yaa gn naa katɔ, nwang ɓi naa mii waapo ɓɔɔ gɔnsɔ zɔɔ a jasung ti rãa wu ɓɛɛ. 
JAS.1.7+JAS.1.8	Zang ɓɔɔ naa weɓe, ɓɔɔ ta yeti ziti ka tĩng Laa. Rɛ̃rɛ ɓi jong gbete ka yuu vuu kpang. Zang keɓe wu tɔɔ kpang nɛɛ Laa a wu vuu ɓɔɔ katɔ kpang.
JAS.1.9	Zang ɓɔɔ wu zang ying kpang, ɓɔɔ dũng Laa, wu tãa tĩnang, ka ruu ɓɔɔ ka tĩng Laa wu ɓi zang bang ɓɛɛ. 
JAS.1.10	Zang ying ɓɔɔ nɛɛ dũng Laa, Laa nɛɛ sɔɔrɔ wu yuu ka dii, wu tãa tĩnang dòo nɔngkɔ, ka ruu ɓɔɔ, zang ying shaarɛ ɓi katɔ naa mangwaa ɓɔɔ nyaa kɔ dòo naa ɓee, waatɛ kaa tɔ ɓɛɛ. 
JAS.1.11	Naa ɓɔɔ laa nɛɛ tuu tɔ, wisi tɔɔrɔ kaa tɔ. Mangwaa ɓiɓɛ ri ti lɔɔrɔ ri watɛ. Shinang ɓarɛ wu lasɛ. Zang ying lasɛ doo nɔngkɔ, ka ɓɔɔ wu shòngtó ka nɔng vuu naa ɓiɓɛ kãanang ɓɛɛ.
JAS.1.12	Zang ɓɔɔ zang nɛɛ gãsɛ wu, nɛɛ watɛ kpang wukɔ tãa tĩnang. Ka ruu ɓɔɔ, nɛɛ shìi kakata, nɛɛ watɛ kpang, naa ta vuu ɓɔɔ Kpanti Laa tɔɔ wu a zang ɓɔɔ kasɛ wu katɔ ɓɛɛ. Vuu keɓe wukɔ suru bii ɓɔɔ waa nyaa kpang ɓɛɛ. 
JAS.1.13	Zang ɓɔɔ zang nɛɛ gãsɛ wu, wu tɔɔ kpang nɛɛ “Ɓi Laa gãsɛ m” kpang, ka ruu ɓɔɔ, vuu ɓɔɔ gãsɛ Laa nɛɛ wu palɛ vuu shi kpang ɓi kagn kpang. Laa nɛɛ yuu ɓiɓɛ gãsɛ zang ɓi kpang. 
JAS.1.14	Ɓi rɛ̃rɛnang shi kpang ɓɔɔ ka yeti zang kɔ, shing zang, zang kasɛ vuu. Wu shing zang, zang palɛ vuu shi kpang. 
JAS.1.15	Rɛ̃rɛnang keɓe nɛɛ ɓaa mɔɔ saara tɔ ka yeti, wu shing mɔɔ, mɔɔ palɛ vuu shi kpang. Vuu shi kpang nɛɛ nwang vuu bii ɓaaɓɛ tɔ, wu nwàng mɔɔ vɔrɔ kati.
JAS.1.16	Rɛɛ manzung ɓɔɔ n kasɛ ruu manɛ dɔɔli ɓɛɛ, zang wu nwãarɛ nɔɔ kpang. 
JAS.1.17	Vuu ɓɔɔ tɔ̃ɔ ɓɔɔ ti gbarɛ katɔ, ɓɔɔ zang a zang piti, a ɓi nɛɛ bii Laa. Vuu keɓe ri a ɓarɛ nɛɛ bii Laa ɓɔɔ wukɔ mãa vuu ɓɔɔ ri yakɛ nɔng ɓɔɔ ri ka lapa ɓɛɛ. Laa ɓɔɔ kɔ̃sɔ bii ɓi jong kpang, ràa ruu yuu knti, wu yaa ruu ka nɔng tɔɔnang kpang. 
JAS.1.18	Wukɔ kasɛ nɛɛ yuu ɓiɓɛ, a shing rùu, rùu nwang wujɛ ɓiɓɛ, nɛɛ yee ɓiɓɛ ɓɔɔ niizang ɓɛɛ. Nɛɛ tɔ̀ɔ, ruu nwang kaa naa jamari rɛɛ vuu ɓɔɔ wu mã́arɛ̀ ɓɛɛ.
JAS.1.19	Rɛɛ manzung ɓɔɔ n kasɛ ruu manɛ dɔɔli ɓɛɛ, danggn wu ning nɔɔ vuu keɓe kpang. Nɔɔ ɓaa shoo waasɛ̃, nɔ́ɔ tãa ruu pati, nɔ́ɔ kɔlɔ nyaa kaa tɔ̀ɔ́ nɔng yee rannang kpang. Nɔ́ɔ ti see gnvɔ pati kpang. 
JAS.1.20	Ka ruu ɓɔɔ, gnvɔ nɛɛ kagn ka yeti zang, zang zunung shonang ɓɔɔ tɔ̃ɔ ɓɔɔ Laa kasɛ ɓɛɛ palɛnang kpang ɓɛɛ. 
JAS.1.21	Ka ruu nɔngkɔ, nɔɔ yaa gbalang vuu shi kpang ɓɔɔ nɔɔ palɛ, nɛɛ gɔ̃ɔ ɓɔɔ nɔɔ kãa ɓɛɛ nandon. Nɔɔ ta Ruu Laa ɓɔɔ Laa shing nɔɔ ka yeti manɛ ɓɛɛ. Nɔ́ɔ ti tà nɛɛ jĩng gbakɛnang kpang. Ka ruu ɓɔɔ, ruu keɓe ta yuu manɛ katɔ ɓɛɛ.
JAS.1.22	Nɔɔ palɛ vuu ɓɔɔ ruu keɓe kɔɔ ɓɛɛ katɔ. Nɔ́ɔ nwãarɛ yuu manɛ nɛɛ ruu tãanang kɔ shɛ̃ɛning kpang. 
JAS.1.23	Zang ɓɔɔ nɛɛ tãa ruu keɓe, nɛɛ palɛ vuu ɓɔɔ zang kɔɔ kpang, nwang naa zang ɓɔɔ zi jĩng ɓiɓɛ ka vĩilaa ɓɛɛ. 
JAS.1.24	Nɛɛ zi waa nyaating ɓiɓɛ tɔ, ɓɔɔ wu yaa nɔng nyaa kɔ doo naa ɓee, danggn ning wu naa ɓɔɔ waa nyaating ɓiɓɛ nwang ɓɛɛ tɔ. 
JAS.1.25	Zang ɓɔɔ nɛɛ shing jĩng ka nyaa dannang Laa ɓɔɔ ta yuu ɓuru katɔ waasɛ̃. Nɛɛ dũngnɛ sasak, nɛɛ nwang zang ɓɔɔ tãa ruu, danggn ning wu kpang, nɛɛ ti palɛ vuu ɓɔɔ wu tãa ɓɛɛ katɔ. Laa shing zang keɓe wu tãa tĩnang ka vuu ɓɔɔ wu palɛ piti.
JAS.1.26	Zang ɓɔɔ nɛɛ tɔɔ wu dũng Laa, nɛɛ mung nyaa ɓiɓɛ kpang, nwãarɛ ɓi yuu ɓiɓɛ, Laa dũnnang ɓiɓɛ ɓi ɓɔɔ waati. 
JAS.1.27	Laa dũnnang ɓɔɔ Daa ɓuru Laa zirɛ nɛɛ wukɔ kalang kalang, a ti tɔ̃ɔ ka jĩng ɓiɓɛ keɓe, nɛɛ zang lengke jĩng ka rɛɛ javɔ, nɛɛ rɛɛ suvɔ ɓɔɔ ri dang jĩng ɓɛɛ. Zang wu lee naa ka vuu shi kpang ɓɔɔ ka koo keɓe kpang.
JAS.2.1	Manzung, nɔ́ɔ palɛ vuu dang gbete kpang. Ka ruu ɓɔɔ, nɔɔ shing danggn tɔ ka bii kpanti Yeesɔ Kirisi ɓɔɔ zang a wukɔ bannang ɓa zang piti ɓɛɛ. 
JAS.2.2	Naa zang ɓɔɔ a ka nɔng ɓɔɔ nɔɔ kpalɛ yuu, nɛɛ jaa saa naa ɓɔɔ zang palɛ nɛɛ tari ɓɔɔ kɔlɔ katɔ, ɓɔɔ zang ɓaa nɛɛ Zinariya, ka naa ɓiɓɛ, a hãa fɔ̃ɔrɔ tɔ̃ɔ ka bii. A zang ɓɔɔ ɓi zang ying kpang hãa sɛ̃ɛ fɔ̃ɔrɔ ka bii nɛɛ ti a jong. 
JAS.2.3	A nɔɔ yee zang ɓɔɔ hãa fɔ̃ɔrɔ tɔ̃ɔ laa ka bii. Nɔɔ kɔɔ wu nɛɛ, “Arɛ mɔɔ nwang ka nɔng tɔ̃ɔ keɓe.” A nɔɔ kɔ̀ɔ zang ɓɔɔ ɓi zang ying kpang ɓɔɔ hãa sɛ̃ɛ fɔ̃ɔrɔ ka bii ɓɛɛ nɛɛ, “Shii nɛɛ kaaɓa,” nɔɔ nɛɛ kɔ̀ɔ wu nɔngkɔ kpang, nɔɔ kɔ̀ɔ́ wu nɛɛ, “Nwang ka tipi ka nɔngkɔ.” 
JAS.2.4	Nɔɔ nɛɛ palɛ tɔ naa weɓe, nɔɔ palɛ vuu gn dang gbete. Nɔɔ jɛ̃̀ɛ zang ruu tɔ shi kpang.
JAS.2.5	Manzung ɓɔɔ n kasɛ nɔɔ dɔɔli ɓɛɛ, nɔɔ ɓaa shoo. Laa zɔ̃ng zang ɓɔɔ ri zang ying kpang, ɓɔɔ ri ka koo keɓe, nɛɛ ri nwang zang ying ka danggn ɓɔɔ ri shing ka bii Laa ɓɛɛ. Shing ri tɔ, ri walɛ vuu ɓɔɔ Laa tɔɔ wu shing zang ɓɔɔ ri kasɛ ruu ɓiɓɛ katɔ ka ɓɔɔ wu roo kpanti ɓɛɛ. 
JAS.2.6	Nɔɔ risi zang ɓɔɔ ri zang ying kpang naa vĩi. Wu zang ying kɔ ri dang nɔɔ jĩng kpang ya? Wu rikɔ ɓaa nɔɔ nyaavaa kpang ya? 
JAS.2.7	Wu rikɔ kɔɔrɔ ruu shi kpang ka yuu núng tɔ̃ɔ Yeesɔ kɔ zang ɓaa nɔɔ nɛɛ mani ɓɛɛ kpang ya?
JAS.2.8	Nɔɔ nɛɛ dũng nyaa dannang Laa ɓɔɔ ka yeti labeenang ɓiɓɛ. Wukɔ tɔ̃ɔ. Nyaa dannang Laa ɓɔɔ tɔɔ, “Nɔɔ kasɛ zang naa ɓɔɔ nɔɔ kasɛ yuu manɛ ɓɛɛ,” 
JAS.2.9	Nɔɔ nɛɛ pálɛ̀ vuu gn dang gbete, nɔɔ palɛ vuu shi kpang tɔ. Nɔɔ ti palɛ vuu shi kpang tɔ, ka ruu ɓɔɔ nɔɔ ta nyaa dannang Laa katɔ ɓɛɛ. 
JAS.2.10	Zang ɓɔɔ nɛɛ dũng nyaa dannang Laa nandon tɔ̃ɔ tɔ̃ɔ, a naa ta gbete, nwang ɓi kaa naa ɓɔɔ ta nandon ɓɛɛ. 
JAS.2.11	Ka ruu ɓɔɔ, Laa ɓɔɔ kɔɔyi nɛɛ, “Mɔɔ roo nɛɛ soro zang kpang.” Wukɔ ti kɔɔyi nɛɛ, “Mɔɔ nyɔ zang vɔrɔ kpang.” Mɔɔ nɛɛ roo nɛɛ soro zang kpang, a mɔɔ nyɔ zang vɔrɔ katɔ, mɔɔ ta nyaa dannang tɔ. 
JAS.2.12	Ka ruu nɔngkɔ, n kɔɔ nɔɔ, vuu ɓɔɔ nɔɔ kɔɔ ɓɛɛ, nɔɔ palɛ doo nɔngkɔ. Danggn wu ning nɔɔ kpang, lee ɓɔɔ Laa naa jɛ̃ɛ ruu rúu ditɔ ka naa ɓɔɔ ruu dũ̀ng nyaa dannang ɓiɓɛ ɓɔɔ ta yuu ɓuru katɔ ɓɛɛ. 
JAS.2.13	Ka ruu ɓɔɔ, gn kɔng Laa kpang, ka nɔng ɓɔɔ wu jɛ̃ɛ zang ɓɔɔ gn zang kɔ̀ng wu ɓi kpang ɓɛɛ. Zang ɓɔɔ gn zang kɔng wu katɔ, naa zirɛ nɛɛ gn zang ɓɔɔ kɔng Laa ɓa ruu ɓɔɔ wu dɔng zang ɓɛɛ katɔ.
JAS.2.14	Manzung, zang ɓɔɔ nɛɛ kɔɔyi nɛɛ wu shing danggn tɔ ka bii Laa, a pálɛ̀ shonang ɓɔɔ Laa kasɛ ɓɛɛ kpang, danggn shinnang keɓe nwǎng wu viya? Ta yuu ɓiɓɛ katɔ ya? 
JAS.2.15	Naa zang ɓɔɔ dũng doo Laa kɔ, zang varɛ, kɔ́ ɓɔɔ soro, fɔ̃ɔrɔ ɓɔɔ wu hãa ka bii kagn kpang. Vuu shaanang ɓɔɔ wu ti shaa lɛɛkɔ kpang. 
JAS.2.16	A zang gbete ka teteng manɛ kɔɔ wu nɛɛ, “Laa wu yi mɔɔ naa kagn mɔɔ walɛ fɔ̃ɔrɔ nɛɛ vuu shaanang,” a nɔɔ a wu vuu ɓɔɔ wu kasɛ ɓɛɛ kpang, nɔɔ pálɛ̀ ɓu vuu tɔ̃ɔ ya? 
JAS.2.17	Ka ruu nɔngkɔ, danggn shinnang ka bii Laa ɓi doo nɔngkɔ, mɔɔ nɛɛ palɛ shonang ɓɔɔ tusu zang nɛɛ mɔɔ shing danggn ka bii Laa kpang, danggn shinnang ɓaaɓɛ nwang mɔɔ vuu ɓɔɔ ɓi kpang.
JAS.2.18	Zang ɓɔɔ kɔɔ ɓi nɛɛ, “Zang keɓe shing ɓi danggn ka bii Laa, a zang kaɓa palɛ ɓi vuu ɓɔɔ Laa kasɛ ɓɛɛ.” N kasɛ wu nyaa nɛɛ, “Zang ɓɔɔ zunung danggn shinnang katɔ, ka bii Laa a palɛ vuu tɔ̃ɔ kpang ya? N tusu mɔɔ nɛɛ n shing danggn ka bii Laa ka vuu ɓɔɔ n palɛ ɓɛɛ.”
JAS.2.19	Nɔɔ shing danggn tɔ, nɛɛ Laa ɓi gbete kɔ nwani. Wukɔ tɔ̃ɔ, Suru shi kpang ri zi tɔ kɔ doori, bii káa ri vɔrɔ kagn. 
JAS.2.20	Zang ɓɔɔ zũng kpang kiɓi, mɔɔ zi kpang nɛɛ danggn shinnang nɛɛ tusu bii nɛɛ shonang ɓɔɔ wu palɛ ɓɛɛ kpang, nwang ɓi waati kpang ya? 
JAS.2.21	Danggn dabang ɓuru Ibirayi ɓɔɔ nwang zang tɔ̃ɔ ka tĩng Laa ka ruu shonang ɓiɓɛ wu ning nɔɔ kpang. Ibirayi tɔɔ wu dɔɔ jaa gbete ɓiɓɛ Ishaaku ka yuu nɔng ɓɔɔ zang dɔɔ Laa vuu vaa kagn ɓɛɛ. 
JAS.2.22	Nɔɔ zi ka vuu ɓɔɔ Ibirayi palɛ keɓe kɔɔ nɛɛ shonang nɛɛ danggn shinnang ka bii Laa daa kaa nyaa gbete. Shonang Ibirayi kɔ shingnɛ danggn shinnang ɓiɓɛ daa kaa nyaa kiiri.
JAS.2.23	Vuu keɓe nwang naa ɓɔɔ zang bee ka yeti Labeenang Laa ɓɛɛ. Zang beeyi nɛɛ, “Ibirayi shing danggn ka bii Laa, a Laa ta wu nɛɛ wu ɓi zang tɔ̃ɔ ka tĩng ɓiɓɛ. A zang ɓaa wu kaa nɛɛ wusang Laa.” 
JAS.2.24	Mɔɔ zi tɔ waa, shɔnzang nwáng zang tɔ̃ɔ ka tĩng Laa nɛɛ shonang jong. Wu nɛɛ danggn shinnang kɔ shɛ̃ɛning kpang. 
JAS.2.25	Rahab jaa soro ɓɔɔ bɛ̀ɛ́ rakɛ wàázaa palɛ doo nɔngkɔ. Nwang zang tɔ̃ɔ ka tĩng Laa doo ka vuu shonang kɔ. Ka ɓɔɔ ta zang nyaa shonang ɓɔɔ zang shong ri nɛɛ ri zili tipi Jeriko, a shing ri zanti kaa nɛɛ gbalang ɓɔɔgn nɛɛ tɔɔ ri wɔ kati ɓɛɛ. 
JAS.2.26	Ka ruu nɔngkɔ, naa ɓɔɔ Suru nɛɛ ka bii kpang, bii ɓi kaa vɔrɔ. Mɔɔ nɛɛ palɛ shonang ɓɔɔ tusu zang nɛɛ mɔɔ shing danggn ka bii Laa kpang, danggn shinnang ɓaaɓɛ vɔ ɓi doo katɔ kɔ.
JAS.3.1	Manzung nɔ́ɔ nwàng zang ɓɔɔ ri tusu zang vuu kɔ nandon kpang, ka ruu ɓɔɔ nɔɔ zi tɔ wee ruu tusu zang vuu ɓee, zang naa jɛ̃ɛ ruu rúu ɓa ɓɔɔ zang piti katɔ ɓɛɛ. 
JAS.3.2	Ka ruu ɓɔɔ rùu nandon jĩng kpantɛ ruu katɔ diki diki ɓɛɛ. Zang ɓɔɔ nɛɛ tɔɔ, nyaa kpantɛ wu ɓi jong ka nɔng yee rannang kpang, zang keɓe ɓi shɔnzang tɔ̃ɔ ka vuu ɓɔɔ wu palɛ ɓɛɛ. Zunung naa ɓɔɔ wu shing yuu ɓiɓɛ katɔ. 
JAS.3.3	Ruu hãa gbantang saka ka nyaa, tɔɔ ri palɛ vuu ɓɔɔ ruu kasɛ ɓɛɛ. Ruu ti raa ri jĩng ka nɔng ɓɔɔ ruu kasɛ ɓɛɛ. 
JAS.3.4	Laana kɔ nɔɔ zirɛ bang ka yuu mii, jasung dɔ̃ ɓee. Jaa saka ɓɔɔ zang ɓɔɔ zaayi raa nyaa ɓiɓɛ nɛɛ mani ɓi tɔkɔlɔng hn. Wu ti zaa nɛɛ mani wu daa ka nɔng ɓɔɔ wu kasɛ ɓɛɛ. 
JAS.3.5	Rĩiti ɓɔɔ ka nyaa ɓuru doo nɔngkɔ. Ɓi katɔ tɔkɔlɔng hn ka bii ɓuru, nwangsɛ yee bang bang dɔɔli. Waala bangnɛ, bangnɛ, waa tɔkɔlɔng dɔɔyi. 
JAS.3.6	Rĩiti nwang naa waa. Ka teteng vuu ɓɔɔ ka bii ɓuru piti, shi kpang nwangnɛ bii rĩiti kɔ. Zɔɔ bii nimbang keɓe nɛɛ zɔ̃pɔ ɓiɓɛ. Lasɛ nwannang zang ka koo keɓe nɛɛ waa ɓiɓɛ ɓɔɔ nwangnɛ nɔng waa ɓɔɔ ning ɓi jong kpang ɓɛɛ. 
JAS.3.7	Vuu jĩngti, nɛɛ jaaning, nɛɛ vuu ɓɔɔ ri gɔ̃ nɛɛ buru ka tipi, nɛɛ vuu ɓɔɔ ri ka yeti mii waapo ɓɛɛ, shɔnzang zunung mãnang katɔ ka vàa. Zang ti mã katɔ diki diki. 
JAS.3.8	A zang ɓɔɔ zunung rĩiti mãnang ɓi kagn kpang. Rĩiti palɛ ɓi vuu shi kpang kɔ sasak. Zɔ̃pɔ vɔrɔ kagn bii ɓiɓɛ dɔɔli. 
JAS.3.9	Ruu dɔ̀ɔ́ Laa ɓɔɔ wukɔ Daa ɓuru nɛɛ wukɔ, a ruu ti dãa shɔnzang ɓɔɔ Laa mãa wu naa bii ɓiɓɛ nɛɛ mani. 
JAS.3.10	Ruu dɔɔ Laa, a ruu ti dãa zang nɛɛ nyaa gbete keɓe. Manzung, nɔɔ palɛ wu nɔngkɔ kpang. 
JAS.3.11	Mii lalata nɛɛ mii tɔ̃ɔ, ri nwang katɔ, nɛɛ sɔlɔna mii gbete ya? 
JAS.3.12	Manzung, Laa sĩiri ra jaa gbaranti katɔ ya? Gbaranti ti ra jaa sĩiri katɔ ya? Too mii lalata, nwangsɛ mii tɔ̃ɔ ɓi jong kpang doo nɔngkɔ.
JAS.3.13	Ɓu wi zũng dɔɔli, a ti zi vuu dɔɔli ka teteng manɛ wiya? Wu palɛ vuu ɓɔɔ tɔ̃ɔ wu ti lakɛ jĩng kpang, tɔɔ zang zi zũnang ɓiɓɛ kati. 
JAS.3.14	Nɔɔ nɛɛ kaa sũnyaa gbãng gbãng, nɔɔ nɛɛ ti kasɛ yuu manɛ dɔɔli ka yeti manɛ, nɔ́ɔ kɔɔrɔ ruu bang bang ka yuu manɛ kpang, nɔ́ɔ ti suu sèé ka ruu vuu ɓɔɔ niizang kpang. 
JAS.3.15	Wee ɓi zũnang ɓɔɔ a nɛɛ bii Laa kpang, ɓi ɓɔɔ koo keɓe. Ɓi ɓɔɔ Suru Laa kpang. Ɓi ɓɔ̀ɔ́ suru shi kpang. 
JAS.3.16	Ka ruu ɓɔɔ, nɔng ɓɔɔ sũnyaa kaanang nɛɛ nɔng ɓɔɔ zang ri kasɛ yuu ɓarɛ dɔɔli kagn, nɔng keɓe vɔ̃ɔtɔ ɓi kaa tɔ. A vuu shi kpang nwang ɓi ka nɔng dɔɔli. 
JAS.3.17	Zũnang ɓɔɔ a nɛɛ bii Laa ɓi náabm̀. Zang ɓɔɔ zũnang keɓe kagn yeti ɓiɓɛ, shi kpang nwang ɓi ka bii ɓiɓɛ kpang. Zũnang keɓe, shing zang, zang kasɛ nwannang ka bii zɔɔ, palɛ vuu ɓi hakaka kpang, yi wusang ɓi dɔɔli, gn zang kɔng wu dɔɔli, a ti palɛ vuu tɔ̃ɔ dɔɔli. Pálɛ̀ vuu ɓi jong gn dang gbete kpang, ti nwãarɛ zang ɓi nɛɛ vuu palɛnang kpang. 
JAS.3.18	Zang ɓɔɔ ri kasɛ nɛɛ zang ri nwang ka nyaa zɔɔ, ri pálɛ́ vuu ɓɔɔ tɔ̃ɔ ɓɛɛ, tɔɔ ri shing zang, zang ri nwang kaa nyaa zɔɔ.
JAS.4.1	Ɓu vi shing nɔɔ, nɔɔ haa nyaa, a nɔɔ ti gaa nyaa nɛɛ zɔɔ viya? Wu rɛ̃rɛnang ɓɔɔ nɔɔ rɛ̃rɛ ka yuu vuu ɓɔɔ nɔɔ kasɛ ɓɛɛ kɔ, waa zɔɔ ka yeti manɛ kpang ya? 
JAS.4.2	Nɔɔ kasɛ vuu, a nɔɔ walɛ kpang, ka ruu nɔngkɔ, nɔɔ nyɔ zang vɔrɔ. Nɔɔ shíng ka yeti manɛ nɛɛ vuu keɓe nɛɛ nwàng ɓɔɔ manɛ, a nɔɔ walɛ kaa takpang, ka ruu nɔngkɔ, nɔɔ gaa nyaa a nɔɔ ti ta sĩiri. Nɔɔ walɛ vuu ɓɔɔ nɔɔ kasɛ ɓɛɛ kpang, ka ruu ɓɔɔ, nɔɔ gàa ka naa Laa kpang ɓɛɛ. 
JAS.4.3	Nɔɔ nɛɛ ti gaa tɔ, a nɔɔ kpang, ka ruu ɓɔɔ, nɔɔ gàa ka gbalang shi kpang ɓɛɛ. Tɔ̀ɔ, nɔ́ɔ daa vãlɛ ka nɔng vuu ɓɔɔ nɔɔ kasɛ ɓɛɛ. 
JAS.4.4	Nɔɔ zi kpang nɛɛ naa nɔɔ yi wusang nɛɛ vuu koo keɓe nɔɔ nwang naa zang ɓɔɔ palɛ dũndũng ɓɛɛ kpang ya? Zang keɓe nwang ɓi kaa zang ɓɔɔ gaa nyaa nɛɛ Laa ɓɛɛ. Ka ruu nɔngkɔ, zang ɓɔɔ nɛɛ kasɛ ruu koo keɓe risi yuu ɓiɓɛ kaa zang ɓɔɔ gaa nyaa nɛɛ Laa ɓɛɛ. 
JAS.4.5	Nɔɔ kɔɔ ɓu nɛɛ, Labeenang Laa kɔ̀ɔ waati nɛɛ, “Suru bii ɓɔɔ Laa shingnɛ nɛɛ wu nwang ka yeti ɓuru, kaa sũnyaa dɔɔli” ya? 
JAS.4.6	Làá kɔ álɛ ruu tɔ̃ɔ ɓiɓɛ dɔɔli nɛɛ ruu dung wu nɛ mani. Ka ruu nɔngkɔ, labeenang Laa kɔɔyi tɔɔ,
JAS.4.6	“Laa kasɛ ruu zang ɓɔɔ
JAS.4.6	tuu yuu ɓiɓɛ ɓi jong kpang,
JAS.4.6	a á zang ɓɔɔ tuu yuu ɓiɓɛ kpang, tɔ̃̀ɔ́ ɓiɓɛ.”
JAS.4.7	Ka ruu nɔngkɔ, a Laa yuu ɓaaɓɛ. Mɔɔ táarɛ́ yuu nɛɛ suru shi kpang, yuu ditɔ wu yaa mɔɔ. 
JAS.4.8	A ka bii Laa naabm, tɔɔ wu ti a jong ka bii ɓaaɓɛ naabm. Ɓɔɔ nɔɔ zang ɓɔɔ nɔɔ pálɛ̀ vuu shi kpang, nɔɔ yaa vuu shi kpang palɛnang ta. Nɔɔ ti kɔ̃sɔ yeti manɛ nɔɔ zang ɓɔɔ nɔɔ ta yeti ziti ɓɛɛ. 
JAS.4.9	Yeti manɛ wu lasɛ ta kati, nɔɔ kaa nyavɔ. Tabɛ̀ɛ́ manɛ wu raa kaa nyavɔ. Tĩnang ɓɔɔ nɔɔ tãa ɓɛɛ, wu raa kaa yeti lasɛnang, ka ruu vuu shi kpang ɓɔɔ nɔɔ palɛ ɓɛɛ. 
JAS.4.10	Risi yuu ɓaaɓɛ naa mɔɔ wu vuu ɓɔɔ kpang, ka tĩng Kpanti Laa, tɔɔ Kpanti Laa wu a mɔɔ bannang kati.
JAS.4.11	Manzung, nɔ́ɔ rang yee shi kpang ka yuu zɔɔ kpang. Zang ɓɔɔ nɛɛ rang yee shi kpang ka yuu zang ɓɔɔ dũng doo Laa kɔ, a ti dɔng wu ruu, rang yee shi kpang ka yuu nyaa dannang Laa a ti tuu yuu ɓiɓɛ naa wu ɓa nyaa dannang Laa katɔ. Mɔɔ nɛɛ tɔɔ, mɔɔ ɓa nyaa dannang Laa katɔ, mɔɔ ɓáa zang ɓɔɔ palɛ vuu ɓɔɔ nyaa dannang Laa kɔɔ ɓɛɛ kpang. Mɔɔ ɓaa zang ɓɔɔ ɓa nyaa dannang Laa katɔ ɓɛɛ. 
JAS.4.12	Zang ɓɔɔ dang nyaa a ti jɛ̃ɛ zang ruu ɓi gbete kɔ nwani, wukɔ Laa. Nɛɛ kasɛ tɔ, wu ta yuu ɓuru. Nɛɛ ti kasɛ kpang, wu nyɔ ruu vɔrɔ. A mɔɔ ɓaa kaa wi mɔɔ jɛ̃ɛ zang ɓɔɔ dũng doo Laa kɔ ruu wiya?
JAS.4.13	Nɔɔ ɓaa shoo ka ruu mɛɛ, nɔɔ zang ɓɔɔ nɔɔ kɔ̀ɔ́ nɛɛ, “Nɛɛ lɛɛkɔ kpang, ɓuru ruu daa ka gari keɓe nɛɛ gari kaɓa, ruu daa nwang ka nɔng saa gbete, ruu mãlɛ́ vuu, ruu ti hooro ɓɔɔ, tɔ̀ɔ, ruu gisi vuu naa ɓuru kati ɓɛɛ.” 
JAS.4.14	Nɔɔ ti zi vuu ɓɔɔ ɓuru atɛ ɓɛɛ kpang. Suru bii manɛ nwang naa viya? Nɔɔ nwang manɛ naa miisĩ́ng ɓɔɔ kpaa nɛɛ gãndi nyaa kɔ doo naa, sãtɛ tɔ ɓɛɛ. 
JAS.4.15	Nɔɔ kɔ̀ɔ manɛ nɛɛ “Laa nɛɛ kasɛ tɔɔ, ruu nwang doo ningkãari, rùu palɛ vuu keɓe nɛɛ vuu kaɓa.” 
JAS.4.16	Ɓɔɔ kãntang keɓe nɔɔ lakɛ jĩng, a nɔɔ rang ruu bang bang ka yuu manɛ. Ruu bang bang ɓɔɔ nɔɔ kɔɔrɔ ka yuu manɛ naa weɓe ɓi vuu shi kpang. 
JAS.4.17	Ka ruu nɔngkɔ, zang ɓɔɔ nɛɛ zi vuu tɔ̃ɔ naa ɓɔɔ wu nɛɛ palɛ, a nɛɛ palɛ kpang, palɛ ɓi vuu shi kpang.
JAS.5.1	Zang ying nɔɔ ɓaa shoo nɔ́ɔ tãayi. Nɔɔ kaayi nɔ́ɔ ti ɓaa nyaavaa ka ruu jĩng dannang bang ɓɔɔ naa a ka yuu manɛ ɓɛɛ. 
JAS.5.2	Vuu naa manɛ pũng kina, fɔ̃ɔrɔ manɛ tuuru ti shaa kina, 
JAS.5.3	a zinariya nɛɛ azurufa manɛ sisaa ti shaa kina. Sisaa keɓe kɔ naa nwang vuu ɓɔɔ kɔɔ ruu ka yuu manɛ ɓɛɛ. Ti naa shaa yɔpɔ bii manɛ naa waa. Nɔɔ kpálɛ̀ saka manɛ kaa làa ɓɔɔ koo waa nyaa tɔ ɓɛɛ. 
JAS.5.4	Nɔɔ shu zang ɓɔɔ kpalɛ vuu shaanang manɛ ɓɔɔ ka jaa manɛ kpang. Ka ruu nɔngkɔ, ri kaa Kpanti Laa nyavɔ kana, a Laa ɓɔɔ mãa vuu piti, ti tãa nyavɔ ɓarɛ tɔ. 
JAS.5.5	Nɔɔ nwàng manɛ ka koo keɓe nɔɔ tãa tĩnang nɔɔ sháa vuu tɔ, nɔɔ ɔ̃rɛ naa napo ɓɔɔ gã diki ɓɔɔ zang naa yele ri kagn ɓɛɛ. 
JAS.5.6	Nɔɔ dɔng zang tɔ̃ɔ ruu, a nɔɔ nyɔ ri vɔrɔ. Ri shii bàng nɛɛ nɔɔ kpang.
JAS.5.7	Ka ruu nɔngkɔ manzung, n kɔɔ nɔɔ, nɔɔ mã danggn kagn, nɔɔ gã diki ɓɔɔ Kpanti Yeesɔ gbãayu ɓɛɛ. Nɔɔ zi zang ɓɔɔ ri lang jaa ɓɛɛ. Ri gã vuu ɓɔɔ ri ɓaa ka tipi ɓɛɛ, mii tĩng shɔɔnang nɛɛ mii ɓɔɔ gɔɔ nyaa wu arɛ. Mã danggn sasak diki ɓɔɔ wu kpalɛ vuu shaanang ka jaa ɓiɓɛ a nɛɛ mani. 
JAS.5.8	Nɔɔ mã danggn dɔɔ nɔngkɔ. Nɔɔ shing gn kagn, ka ruu ɓɔɔ, diki ɓɔɔ Kpanti Yeesɔ a kagn a naabm tɔ ɓɛɛ.
JAS.5.9	Manzung nɔ́ɔ gɔ̃ɔrɔ yee ka yuu zɔɔ kpang, ka ruu ɓɔɔ zang nɛɛ jɛ̃ɛ nɔɔ ruu ɓɛɛ. Zang ɓɔɔ naa jɛ̃ɛ ruu rúu, kɔ shii tɔ ka nyaa gãa ɓee. 
JAS.5.10	Manzung, nɔɔ kpaa danggn zang nyaa shonang Laa ɓɔɔ ri rang yee Laa ɓɛɛ. Ri dang jĩng, a ri ti mã danggn ɓɛɛ. Nɔɔ mã danggn doo naa ɓɔɔ ri mã ɓɛɛ kɔ. 
JAS.5.11	Rùu ɓaa ri ɓuru kaa nɛɛ zang ɓɔɔ Laa a ri tĩnang tãanang ɓɛɛ, ka ruu danggn ɓɔɔ ri mã gbãng gbãng ɓɛɛ. Nɔɔ tãa ruu Ayuba tɔ, naa ɓɔɔ wu mã danggn ka laa ɓɔɔ wu dang jĩng ɓɛɛ. Nɔɔ ti tãa tɔ naa ɓɔɔ Laa naa shing jĩng dannang ɓiɓɛ nwǎng wu vuu tɔ̃ɔ ɓɛɛ. Niizang, sisĩng Laa nwãa kpang, gn ɓuru kɔng wu katɔ.
JAS.5.12	Manzung, vuu ɓɔɔ ɓa weɓe nandon keɓe. Nɔɔ nɛɛ tɔɔ nɔɔ palɛ vuu ɓɔɔ, nɔ́ɔ tũng vuu kpang. Nɔ́ɔ tũng vuu nɛɛ nung Laa kpang. Nɔ́ɔ ti tũng vuu nɛɛ nung koo keɓe kpang. Nɔ́ɔ tũng vuu nɛɛ nung vuu ɓɔɔ kpang tingkiring. Nɔɔ nɛɛ kasɛ ruu katɔ, nɔɔ kasɛ nyaa nɛɛ, “Nn” nɔɔ di nyaa ka nɔngkɔ. Nɔɔ nɛɛ ti bɛ̃ɛ ruu katɔ, nɔɔ kasɛ nyaa nɛɛ “Kpang”, nɔɔ di nyaa ka nɔngkɔ. Ka ruu ɓɔɔ, Laa nɛ̀ɛ́ jɛ̃ɛ nɔɔ ruu nɛɛ nɔɔ palɛ vuu shi kpang tɔ ɓɛɛ.
JAS.5.13	Zang ɓɔɔ kagn ka teteng manɛ dang jĩng ya? Wu gaa Laa. Zang ɓɔɔ kagn tãa ɓi tĩnang ya? Wu gaa soo, wu dɔɔ Laa nɛɛ mani. 
JAS.5.14	Zang ɓɔɔ kagn teteng manɛ vuu palɛ wu katɔ ya? Wu ɓaa nyaa ka zang bang bang gãa Laa, ri gaa wu Laa. Ri tũuru wu nung ka bii nɛɛ nung Kpanti Yeesɔ Kirisi. 
JAS.5.15	Naa zang gaa Laa, zang shing danggn kagn waasɛ̃, Laa gaanang keɓe shing kɔnang katɔ wu yaa zang nɔng. Laa wu ti a wu kaka bii. Naa palɛ doo vuu shi kpang, Laa yaa wu gbalang vuu shi kpang keɓe katɔ. 
JAS.5.16	Ka ruu nɔngkɔ, nɔɔ kɔɔ zɔɔ vuu shi kpang manɛ katɔ, nɔ́ɔ gaa zɔɔ Laa, tɔɔ nɔ́ɔ valɛ. Laa gaanang zang ɓɔɔ ɓi zang tɔ̃ɔ ka tĩng Laa palɛ vuu bang bang dɔɔli. 
JAS.5.17	Iliya doo shɔnzang naa rukɔ. Gaa Laa, nɛɛ mii wu a kpang. Mii ti á kpang saa taati nɛɛ shala mangbete. 
JAS.5.18	A ti naa gaa Laa tɔkn, mii naa a tɔkn a vuu naa takɛ ka tipi tɔkn.
JAS.5.19	Rɛɛ manzung, zang gbete ka teteng manɛ nɛɛ yaa gbalang ɓɔɔ niizang, a zang ɓɔɔ nɛɛ sɔɔrɔ wu tɔkn, 
JAS.5.20	nɔɔ zi ka yeti manɛ nɛɛ, zang ɓɔɔ shing zang ɓɔɔ palɛ vuu shi kpang, wu yaa gbalang vuu shi kpang ɓɔɔ wu palɛ ɓɛɛ, ta yuu zang kaɓa tɔ nɛɛ naa vɔrɔ. Laa ti yàá zang ɓɔɔ palɛ vuu shi kpang kaɓa gbalang vuu shi kpang ɓɔɔ wu palɛ dɔɔli ɓɛɛ katɔ.
1PE.1.1	Nkɔ Bituru zang nyaa shonang Yeesɔ Kirisi, n bèé nɔɔ labeenang keɓe, n jee nɔɔ nyaa, zang ɓɔɔ Laa shɛ̃ɛrɛ ri katɔ ɓɛɛ. Ɓɔɔ zang tantɛ nɔɔ nɛɛ nɔng piti piti ka rɛɛ tipi Pontu nɛɛ Galati nɛɛ Kapaadoosiya nɛɛ Asiya a ɓɔɔ tipi Bitiniya ɓɛɛ. Nɔɔ nwalɛ zanti ka nɔngkɔ ɓɛɛ. 
1PE.1.2	Nɔɔ manɛ zang ɓɔɔ Daa ɓuru Laa zi vuu ɓɔɔ nɛɛ wu palɛ nɛɛ nɔɔ tɔ, doo ka tĩng tɛ̃ɛ tɛ̃ɛ ɓɛɛ. Laa shɛ̃ɛrɛ nɔɔ nɛɛ naa vuu palɛnang Suru ɓiɓɛ, nɛɛ nɔ́ɔ nwang zang ɓiɓɛ, nɔ́ɔ ɓaa shoo ka nyaa Yeesɔ Kirisi. Zĩi Yeesɔ keɓe wu sɔ̀ɔ nɔɔ, nɔ́ɔ nwang zang tɔ̃ɔ ka tĩng Laa. Laa wu gisi nɔɔ tĩnang tãanang, wu ti shingnɛ yeti manɛ wu valɛ katɔ diki diki.
1PE.1.3	Ruu dɔɔ Laa ɓɔɔ wukɔ Laa nɛɛ Daa Kpanti ɓuru Yeesɔ Kirisi ɓɛɛ. Pàlɛ̀ ruu tɔ̃ɔ gbãng gbãng, ka ruu nɔngkɔ, shingnɛ ruu nwàng zang ɓɔɔ zang yi ruu shɔɔ tɔkn ɓɛɛ, nɛɛ tɔ̀ɔ, gn shinnang ɓuru wu shàarɛ̀ kaa takpang. Ruu walɛ vuu keɓe ka ɓɔɔ zang wisi Yeesɔ paa nɛɛ sàa ɓɛɛ. 
1PE.1.4	Ruu ti zi tɔ nɛɛ ruu naa walɛ vuu tɔ̃ɔ ɓɔɔ Laa shing ka lapa ɓɛɛ ditɔ. Vuu keɓe ri pũng kpang dòndòng, ri lasɛ kpang, ri ti shàarɛ̀ kpang tingkiring. 
1PE.1.5	Laa ti gã nɔɔ nɛɛ naa vuu palɛnang ɓiɓɛ, nɔɔ ɓɔɔ nɔɔ shing danggn ka bii ɓiɓɛ ɓɛɛ. Tɔ̀ɔ, zang piti ri zi kati nɛɛ jĩng ɓarɛ, nɛɛ Laa ta yuu manɛ ditɔ ka diki ɓɔɔ koo waa nyaa kagn ɓɛɛ.
1PE.1.6	Ka ruu nɔngkɔ, nɔɔ tãa tĩnang ta ka ruu rɛɛ vuu kɔ Laa palɛ ɓee. Kãntang keɓe, yeti manɛ lasɛ katɔ, ka ruu ɓɔɔ, zang gãsɛ nɔɔ nɛɛ vuu gãsɛnang ka zɔ̃ng zɔ̃ng ɓɛɛ. Nɔɔ ti zi tɔ, diki ɓɔɔ zang gãsɛ nɔɔ kagn keɓe bée kpang. 
1PE.1.7	Vuu gãsɛnang alɛ ka bii manɛ, tɔ̀ɔ, zang ri zi kati nɛɛ danggn ɓɔɔ nɔɔ shing ka bii Laa ɓi ɓɔɔ niizang kɔ nwani. Zinariya ɓɔɔ lasɛ katɔ ɓɛɛ, zang dɔɔ ka waa, tɔ̀ɔ, zang zirɛ nɛ́ɛ ɓɔɔ tɔ̃ɔ ɓɛɛ. Zang palɛ danggn shinnang manɛ ɓɔɔ ɓa zinariya shinang katɔ doo nɔngkɔ. Zang gãsɛ danggn ɓɔɔ nɔɔ shing ka bii Laa kãntang keɓe, ka ruu ɓɔɔ, ka diki ɓɔɔ Yeesɔ Kirisi naa nwang nyaa, zang wu dɔɔ nɔɔ, zang ti a nɔɔ bannang ka ruu danggn ɓɔɔ nɔɔ shing ɓɛɛ. 
1PE.1.8	Nɔɔ zi Yeesɔ gngn nɛɛ jĩng manɛ kpang, nɔɔ kasɛ ruu ɓiɓɛ doo nɛɛ mani, a nɔɔ ti shing danggn tɔ ka bii ɓiɓɛ, ka ruu nɔngkɔ, nɔɔ tã̀a tĩnang ka yeti manɛ dɔɔli ɓa ɓɔɔ zang kɔ̀ɔ́ nɛɛ nyaa ɓɛɛ katɔ. 
1PE.1.9	Naa nɔɔ shing danggn ka bii Yeesɔ Kirisi nɔngkɔ sasak, Laa ta yuu manɛ, a nɔɔ suru bii ɓɔɔ waa nyaa kpang.
1PE.1.10	Zang nyaa shonang Laa kɔ̀ɔ zang ruu doo ka tĩng tɛ̃ɛ tɛ̃ɛ, ka yuu vuu tɔ̃ɔ ɓɔɔ Laa kɔɔyi, nɛɛ wu a nɔɔ ɓɛɛ. Zang nyaa shonang Laa keɓe ri kãa nɔng, ri hɛ̃ɛlɛ zang nɛɛ ri zǐ vuu ɓɔɔ kagn ka yuu naa ɓɔɔ Laa ta yuu zang ɓɛɛ. 
1PE.1.11	Suru Kirisi ɓɔɔ nwang ka yeti ɓarɛ kɔɔrɔ ri naa ɓɔɔ Kirisi naa dang jĩng, tɔ̀ɔ, zang naa a wu bannang kati ɓɛɛ. Ri kãa nɔng, ri kasɛ nɛɛ ri zi làa ɓɔɔ zang naa pálɛ̀ vuu keɓe kagn, nɛɛ naa ɓɔɔ zang naa pálɛ̀ ɓɛɛ. 
1PE.1.12	A Laa tusu ri nɛɛ ri pàlɛ́ ɓi yuu ɓarɛ shonang kpang, ri pàlɛ́ ɓi nɔkɔ. Kãntang keɓe, zang ɓɔɔ ri kɔ̀ɔrɔ̀ nɔɔ Ruu Laa, ri kɔɔ nɔɔ rɛɛ vuu keɓe tɔ, naa ɓɔɔ Suru Laa ɓɔɔ à nɛɛ lapa a ri naa ɓɛɛ. Zang nyaa shonang Laa ɓɔɔ ri ka lapa, ri kasɛ nɛɛ ri zi rɛɛ vuu keɓe jong.
1PE.1.13	Ka ruu nɔngkɔ, nɔɔ yiti yuu manɛ waasɛ̃ nɔɔ kpalɛ bii tɔ̃ɔ. Nɔɔ ti shing manɛ gn dɔ̃ɔ gbete ka vuu ɓɔɔ Laa naa a nɔɔ ɓɛɛ, ka diki ɓɔɔ Yeesɔ Kirisi naa nwang nyaa ɓɛɛ. 
1PE.1.14	Ka ruu ɓɔɔ, nɔɔ wujɛ ɓɔɔ ɓaa shoo katɔ ka yee ɓɛɛ. Nɔɔ yaa vuu ɓeleng nɔɔ kasɛ palɛnang bɛ̀ɛ́ nɔɔ zi Ruu Tɔ̃ɔ Laa gn kpang ɓɛɛ ta. 
1PE.1.15	Naa ɓɔɔ Laa ɓɔɔ ɓaa nɔɔ nyaa nɛɛ, nɔɔ nwang zang ɓiɓɛ, palɛ vuu shi kpang ɓi kpang, nɔ́ɔ palɛ vuu shi kpang doo kpang kɔ, ka nwannang manɛ ka vuu ɓɔɔ nɔɔ palɛ piti. 
1PE.1.16	Naa ɓɔɔ zang bée ka tĩng tɛ̃ɛ tɛ̃ɛ ka yeti labeenang Laa ɓɛɛ nɛɛ, “Nɔ́ɔ pálɛ̀ vuu shi kpang ka nwannang manɛ kpang, ka ruu ɓɔɔ, shi kpang ɓi kagn bii mɛɛ kpang tingkiring ɓɛɛ.”
1PE.1.17	Nɔɔ nɛɛ gàá Laa, nɔɔ ɓáa wu nɛɛ, “Daa” nɛɛ nɔngkɔ, nɔɔ kaa vɔrɔ ɓiɓɛ ka nwannang tɔ̃ɔ manɛ ka vuu piti ɓɔɔ nɔɔ palɛ, ka wee nɔɔ nwang zanti ka koo keɓe ɓee. Ka ruu ɓɔɔ, Laa ɓɔɔ wukɔ Daa manɛ, dɔ̀ng zang ruu ɓi gn dang gbete kpang, ka naa ɓɔɔ wu palɛ vuu ɓiɓɛ ɓɛɛ. 
1PE.1.18	Nɔɔ zi tɔ nɛɛ, Yeesɔ Kirisi ta yuu manɛ nɛɛ tɔɔ nɔɔ yaa rɛɛ vuu ɓɔɔ rɛɛ dabang manɛ ri palɛ, ɓɔɔ daa naa kpang ɓɛɛ. Yeesɔ ta yuu manɛ nɛɛ rɛɛ vuu ɓɔɔ lasɛ katɔ naa rɛɛ zinariya nɛɛ azurufa kpang. 
1PE.1.19	Ta yuu manɛ ɓi nɛɛ zĩi bii ɓiɓɛ ɓɔɔ ɓa vuu piti katɔ ɓɛɛ. Yeesɔ Kirisi nwàng naa jaa mɛ̀ɛrɛ́ ɓɔɔ zang zɔ̃ngnɛ nɛɛ zang dɔ̀ɔ́ Laa ɓɛɛ. Ɓi zang tɔ̃ɔ, shi kpang ɓi kagn bii ɓiɓɛ kpang. 
1PE.1.20	Ɓɔɔ bɛ̀ɛ́ Laa mãa koo gn kpang, Laa zɔ̃ng Yeesɔ Kirisi nɛɛ wu ta yuu zang nɔngkɔ. A kãntang keɓe, ka wee koo waa nyaa kaa tɔ ɓee, Laa nwangsɛ wu, ka ruu manɛ kɔ. 
1PE.1.21	Nɔɔ shing danggn ka bii Laa ka ruu ɓiɓɛ kɔ. Laa ɓɔɔ wisi wu paa nɛɛ sàa, a á wu bannang ɓɛɛ. Ka ruu nɔngkɔ, nɔɔ shing danggn, a nɔɔ ti shing jĩng ka bii Laa.
1PE.1.22	Nɔɔ nwangsɛ vuu shi kpang ɓɔɔ ka yeti manɛ tɔ, ka ruu ɓɔɔ, nɔɔ dũng Ruu Laa ɓɛɛ. A nɔɔ ti kàsɛ̀ ruu zang ɓɔɔ ri dũng doo Laa kɔ kana niizang. Nɔɔ kàsɛ́ ruu zɔɔ nɔngkɔ gbãng gbãng, nɛɛ yeti manɛ nɛɛ kaka manɛ piti. 
1PE.1.23	Nɔɔ zi tɔ nɛɛ Laa yi nɔɔ tɔ shɔɔ tɔkn, nɛɛ bii ruu ɓiɓɛ ɓɔɔ a zang suru bii ɓɛɛ. Ruu ɓiɓɛ keɓe shing zang katɔ, zang palɛ vuu wu nwang ɓi dòndòng. Ɓi shɔnzang ɓɔɔ vɔ katɔ kɔ yi nɔɔ kpang, ɓi Laa ɓɔɔ vɔ ɓi jong kpang kɔ a nɔɔ suru bii keɓe nɛɛ yuu ɓiɓɛ. 
1PE.1.24	Ɓi naa ɓɔɔ zang bée ka yeti labeenang Laa ka tĩng tɛ̃ɛ tɛ̃ɛ ɓɛɛ nɛɛ,
1PE.1.24	“Shɔnzang piti ri nwang naa wisi
1PE.1.24	Shinang ɓarɛ ɓi naa mangwaa wisi,
1PE.1.24	wisi nɛɛ tɔɔrɔ tɔ,
1PE.1.24	mangwaa wu lɔɔyi ɓɛɛ.
1PE.1.25	A Ruu Laa nwang ɓi dòndòng.”
1PE.1.25	Ruu keɓe ɓi wukɔ Ruu Tɔ̃ɔ Laa ɓɔɔ zang kɔɔ nɔɔ ɓɛɛ.
1PE.2.1	Ka ruu nɔngkɔ, wee Laa a nɔɔ suru bii shɔɔ tɔ ɓee, nɔɔ nwangsɛ gnvɔ ta nandon ka yeti manɛ, nɔ́ɔ suu zang sèé takpang, nɔ́ɔ nwãarɛ zang nɛɛ vuu palɛnang kpang, nɔ́ɔ shing jĩng ka vuu zang kpang, nɔ́ɔ ti rang yee shi kpang tɔ̀ɔ́ ka yuu zang kpang. 
1PE.2.2	Nɔɔ nwáng manɛ naa wujɛ rɛ̃ɛting ɓɔɔ ri kaa nyɔkɔ mii nàá ɓarɛ, diki diki ɓɛɛ kɔ jong. Nɔɔ kaa manɛ nyɔkɔ Ruu Laa ɓɔɔ wukɔ mii ɓɔɔ niizang, ɓɔɔ shing nɔɔ, nɔɔ zũng danggn ɓɛɛ. Diki ɓɔɔ Laa naa ta yuu manɛ wu a nɛɛ mani. 
1PE.2.3	Nɔɔ zi tɔ, nɛɛ yuu manɛ nɛɛ dabang ɓuru Yeesɔ pálɛ̀ tɔ̃ɔ dɔɔli.
1PE.2.4	Ka ruu nɔngkɔ, nɔɔ a naabm ka bii ɓiɓɛ. Wukɔ tari ɓɔɔ nwang ɓi dòndòng kaɓa, ɓɔɔ a zang suru bii, ɓɔɔ shɔnzang ri bɛ̃ɛyi naa vuu ɓɔɔ shi kpang ɓɛɛ. Ka jĩng Laa ɓɔɔ zɔ̃ng wu, wu ɓi zang ɓɔɔ daa naa ɓɔɔ zang a wu bannang ɓa zang piti katɔ ɓɛɛ. 
1PE.2.5	Nɔɔ ɓɔɔ Yeesɔ Kirisi a nɔɔ suru bii tɔ ɓɛɛ, nɔɔ nwàng doo naa rɛɛ tari kɔ. Tari ɓɔɔ Laa mãa gãa ɓɔɔ suru nwang kagn ɓɛɛ. Nɔɔ manɛ zang ɓɔɔ Laa zɔ̃ng ri nɛɛ ri nwang zang ɓɔɔ ri dɔ̀ɔ́ wu vuu ɓɛɛ. Nɛɛ tɔ̀ɔ, nɔ́ɔ shòng wu kaa nɛɛ yeti manɛ piti naa ɓɔɔ wu tãa tĩnang ɓɛɛ, ka ruu Yeesɔ Kirisi. 
1PE.2.6	Zang bée ka yeti labeenang Laa ka tĩng tɛ̃ɛ tɛ̃ɛ nɛɛ, Laa kɔɔyi tɔɔ,
1PE.2.6	“Nɔɔ zirɛ, N shíng tari tɔ̃ɔ ka
1PE.2.6	Siyona, tari ɓɔɔ n
1PE.2.6	mãa gãa mɛɛ ka yuu ɓiɓɛ kɔ.
1PE.2.6	Nkɔ zɔ̃ng wu, ɓa vuu piti katɔ
1PE.2.6	ka jĩng mɛɛ.
1PE.2.6	Zang piti ɓɔɔ nɛɛ shing danggn ka
1PE.2.6	bii ɓiɓɛ yusɛ̃ɛ tuu wu kpang.”
1PE.2.7	Ɓɔɔ nɔɔ shing danggn tɔ, Yeesɔ kɔ ɓa vuu piti ka jĩng manɛ. Zang ɓɔɔ ri shing danggn ka bii ɓiɓɛ kpang ri naa zirɛ,
1PE.2.7	“Tari ɓɔɔ zang ɓɔɔ ri mãa gãa
1PE.2.7	ri bɛ̃ɛyi, wukɔ naa ràa tari
1PE.2.7	ɓɔɔ yiti gãa kati.”
1PE.2.8	Zang bèe ka nɔng ɓɔɔ ka yeti labeenang Laa nɛɛ,
1PE.2.8	“Wee tari ɓɔɔ zang naa kpaa
1PE.2.8	doo kagn, zang watɛ ɓɛɛ kɔ”.
1PE.2.8	Ri kpaa doo, ri watɛ, ka ruu ɓɔɔ, ri dũ̀ng Ruu Laa kpang ɓɛɛ.
1PE.2.8	Laa kɔ kasɛ nɛɛ wu nwang nɔngkɔ, doo ka tĩng tɛ̃ɛ tɛ̃ɛ.
1PE.2.9	Ɓɔɔ manɛ, nɔɔ manɛ zɔ̃ng zang ɓɔɔ Laa shɛ̃ɛrɛ ri katɔ ɓɛɛ, rɛɛ zang ɓɔɔ ri dɔɔ vuu ɓɔɔ ri shong kpanti ɓɛɛ. Nɔɔ manɛ zɔ̃ng zang ɓɔɔ Laa shɛ̃ɛrɛ ri nɛɛ nɔɔ nwang zang ɓiɓɛ ɓɛɛ. Laa shɛ̃ɛrɛ nɔ́ɔ nɛɛ nɔɔ kɔɔ zang rɛɛ vuu bang bang, ɓɔɔ tɔ̃ɔ tɔ̃ɔ, ɓɔɔ wu pàlɛ̀ nɔɔ ka ɓɔɔ wu nwangsɛ nɔɔ nɛɛ nɔng ɓɔɔ tɔ̀ɔ katɔ ɓɛɛ. A átɛ̀ nɔɔ nɛɛ nɔ́ɔ nwang ka nɔng ɓiɓɛ ɓɔɔ yakɛ katɔ, ɓɔɔ zang zirɛ zang mã naa ka danggn ɓɛɛ. 
1PE.2.10	Ɓeleng nɔɔ manɛ zang Laa kpang. Kãntang keɓe nɔɔ raa zang Laa tɔ. Ɓeleng nɔɔ zi gn zang ɓɔɔ kɔng Laa ɓɛɛ kpang, kãntang keɓe gn manɛ kɔng wu kaa tɔ.
1PE.2.11	Masang ɓɔɔ n kasɛ ruu manɛ dɔɔli ɓɛɛ, nɔɔ manɛ zang zanti. Nɔɔ nwàng manɛ zanti waati ka koo keɓe. Ka ruu nɔngkɔ, n gaa nɔɔ, nɔ́ɔ yaa rɛɛ vuu shi kpang ɓɔɔ nɔɔ kasɛ ka yeti manɛ nɛɛ nɔɔ palɛ ɓɛɛ. Ka ruu ɓɔɔ, rɛɛ vuu keɓe ri kasɛ nɛɛ ri nyɔ nɔɔ vɔrɔ ɓɛɛ. 
1PE.2.12	Nɔɔ nwáng nwannang tɔ̃ɔ, tɔ̀ɔ, zang ɓɔɔ ri zi Laa kpang ri zirɛ. Ka ruu ɓɔɔ, naa ri rang yee shi kpang doo ka yuu manɛ, ri zili vuu tɔ̃ɔ ɓɔɔ nɔɔ palɛ ɓɛɛ, ri naa dɔ̀ɔ Laa ditɔ, ka diki ɓɔɔ wu naa a ka bii ɓarɛ ɓɛɛ.
1PE.2.13	Nɔɔ ɓaa shoo ka nyaa rɛɛ zang piti ɓɔɔ zang shing ri zang bang ka yuu zang ka koo keɓe ɓɛɛ, ka ruu Yeesɔ Kirisi. Nɔɔ seng kpanti ɓɔɔ ɓa rɛɛ kpanti piti ɓɛɛ. 
1PE.2.14	Nɔɔ ti ɓaa shoo ka nyaa rɛɛ gɔmna ɓɔɔ kpanti keɓe tuu ri nɛɛ ri dang zang ɓɔɔ ri palɛ vuu shi kpang jĩng, wu ti dɔ̀ɔ zang ɓɔɔ ri palɛ vuu tɔ̃ɔ ɓɛɛ. 
1PE.2.15	Laa kasɛ nɛɛ nɔ́ɔ palɛ vuu ɓɔɔ tɔ̃ɔ ɓɛɛ, tɔ̀ɔ, zang ɓɔɔ ri zi vuu ɓɔɔ kpang, ɓɔɔ ri rangkɛ yee shi kpang ka yuu manɛ, ri vɔ̃ nyaa kati. 
1PE.2.16	Nɔɔ nwàng manɛ naa zang ɓɔɔ ri jaafoo zang ɓɔɔ kpang ɓɛɛ. Nɔ́ɔ tɔɔ kpang nɛɛ wee nɔɔ jaafoo zang ɓɔɔ kpang ɓee, nɔɔ walɛ gbalang vuu shi kpang palɛnang tɔ kpang. Nɔɔ nwáng nwannang ɓɔɔ daa naa ɓɔ̀ɔ́ zang ɓɔɔ ri pàlɛ́ Laa shonang ɓɛɛ kati. 
1PE.2.17	Nɔ́ɔ a zang piti bannang katɔ. Nɔ́ɔ ti kàsɛ̀ ruu zang ɓɔɔ ri dũng doo Laa kɔ katɔ. Nɔ́ɔ kaa vɔrɔ Laa katɔ. Nɔ́ɔ ti a kpanti bannang katɔ.
1PE.2.18	Zang shonang, nɔ́ɔ gãsɛ yuu manɛ nɛɛ zang ɓɔɔ rikɔ dabang gãa manɛ kpang, nɔɔ seng ri katɔ ka vuu piti. Ri nɛɛ palɛ nɔɔ tɔ̃ɔ, kɔ́ ri nɛɛ dang nɔɔ jĩng, nɔɔ seng ri gbã̀ágbãa. 
1PE.2.19	Zang ɓɔɔ nɛɛ mã danggn ka jĩng ɓɔɔ wu dang ɓɛɛ, ka ruu ɓɔɔ, wu zi tɔ nɛɛ Laa tãa tĩnang nwannang ɓɔɔ naa weɓe katɔ, naa nɛɛ dang jĩng ka ruu vuu shi kpang ɓɔɔ wu palɛ ɓɛɛ kpang, zang dɔ̀ɔ́ zang keɓe kɔ. 
1PE.2.20	Naa zang ɓɔɔ palɛ vuu shi kpang, a mã danggn ka ɓɔɔ zang nyɔ wu, ka ruu vuu shi kpang ɓɔɔ wu palɛ ɓɛɛ, zang dɔ̀ɔ́ wu katɔ ya? Zang pálɛ̀ wu ɓi vuu ɓɔɔ daa naa ɓɔɔ zang nɛɛ palɛ wukɔ nwani. Naa zang ɓɔɔ palɛ tɔ̃ɔ, a zang dang wu jĩng ka ruu tɔ̃ɔ ɓɔɔ wu palɛ, a mã danggn, zang keɓe daa naa ɓɔɔ Laa dɔ̀ɔ́ wu tɔ. 
1PE.2.21	Laa ɓaa nɔɔ nyaa nɛɛ, nɔ́ɔ nwang zang ɓiɓɛ nɛɛ naa nɔɔ nɛɛ palɛ tɔ̃ɔ a zang dang nɔɔ jĩng, nɔɔ mã danggn katɔ. Ka ruu ɓɔɔ, Yeesɔ Kirisi nɛɛ yuu ɓiɓɛ, dang jĩng ka ruu manɛ ɓɛɛ. Nwannang ɓiɓɛ kɔ tusu nɔɔ naa ɓɔɔ nɔɔ nwáng ɓɛɛ. 
1PE.2.22	Yeesɔ Kirisi pálɛ́ vuu shi kpang ɓɔɔ kagn kpang tingkiring, sèé ti nwang gngn nɛɛ nyaa ɓiɓɛ kpang. 
1PE.2.23	Zang ri dãlɛ wu, a dãa zang ɓi kaa tɔ̀ɔ́ jong kpang. Ka ɓɔɔ zang dang wu jĩng, kɔɔ kpang nɛɛ, wu naa palɛ zang vuu shi kpang ditɔ jong kpang. Shing jĩng ɓi ka bii Laa ɓɔɔ dɔ̀ng zang ruu gn dang gbete kpang ɓɛɛ kɔ jong. 
1PE.2.24	Yeesɔ ta vuu shi kpang ɓuru ɓɔɔ ruu palɛ ɓɛɛ ka yuu ɓiɓɛ, ka ɓɔɔ zang ɓaa wu naa ka laa ɓɛɛ. Nɛɛ tɔ̀ɔ, ruu yi tĩng tɔ̀ɔ́ nɛɛ vuu shi kpang palɛnang kpang. Ruu nwángnɛ́ ruu pálɛ́ kaa vuu tɔ̃ɔ. Kɔnang ɓuru valɛ tɔ nandon, ka ruu nyaa vuu waa ɓɔɔ zang shĩili wu ka bii ɓɛɛ. 
1PE.2.25	Ɓeleng nɔɔ nwang manɛ naa mɛ̀ɛrɛ́ ɓɔɔ ning katɔ ɓɛɛ, kãntang keɓe, nɔɔ gbãayu tɔ, nɔɔ dũng kaa zang ɓɔɔ gã nɔɔ, kasɛ kpang nɛɛ vuu ɓɔɔ wu lee nɔɔ naa ka bii kpang.
1PE.3.1	Doo nɔngkɔ, ɓɔɔ nɔɔ zang soro ɓɛɛ, nɔ́ɔ gãsɛ yuu nɛɛ varɛ manɛ kpang. Ka ruu ɓɔɔ, naa varɛ zang ɓɔɔ nɛɛ shing danggn ka Ruu Laa kpang, nwannang tɔ̃ɔ soro ɓiɓɛ shing wu katɔ, wu arɛ, wu dũng Ruu Laa naa nɔɔ rang ri yee dòo nɛɛ nyaa manɛ kpang ɓɛɛ. 
1PE.3.2	Ka ruu ɓɔɔ, varɛ manɛ ri zìlí nwannang tɔ̃ɔ manɛ, ri ti zìlí naa ɓɔɔ nɔɔ kaa vɔrɔ Laa ɓɛɛ. 
1PE.3.3	Nɔ́ɔ tɔɔ kpang nɛɛ, nɔɔ rɛ̃rɛ diki diki ka yuu naa ɓɔɔ nɔɔ gbarɛ bii manɛ nɛɛ yuu tinang ɓɔɔ náabm̀, nɔɔ hãa vutu zinariya ka turu, nɔɔ ti hãalɛ fɔ̃ɔrɔ ka bii ɓɛɛ kpang. 
1PE.3.4	Shinang manɛ wu tusu bii ka nwannang tɔ̃ɔ manɛ kɔ jong. Nwang kikiri mɔɔ tuu yuu ɓaaɓɛ kpang, zɔ̃ng shinang keɓe kɔ lasɛ ɓi kpang, ti nwǎng mɔɔ vuu tɔ̃ɔ katɔ ka tĩng Laa. 
1PE.3.5	Zang soro ɓɔɔ ri ka tĩng tɛ̃ɛ tɛ̃ɛ ɓɔɔ ri shing jĩng ka bii Laa, ri gbárɛ́ bii ɓarɛ nɔngkɔ, ka ruu ɓɔɔ, ri gãsɛ yuu nɛɛ varɛ ɓarɛ kpang ɓɛɛ. 
1PE.3.6	Saratu nwáng dòo nwannang keɓe kɔ. A Ibirayi bannang, ɓaa wu nɛɛ, “Daa mɛɛ”. Nɔɔ nɛɛ nwang nwannang ɓɔɔ tɔ̃ɔ, nɔɔ nɛɛ ti kaa vɔrɔ vuu ɓɔɔ kpang ɓɛɛ, kãntang nɔɔ kaa wujɛ ɓiɓɛ kɔ.
1PE.3.7	Ɓɔɔ nɔɔ varɛ zang ɓɛɛ, nɔɔ nwang nwannang tɔ̃ɔ nɛɛ soro manɛ, nɔɔ zi tɔ, ri lakɛ naa ka bii naa nɔkɔ kpang. Ka ruu nɔngkɔ, nɔɔ a ri bannang jong ka ruu ɓɔɔ nɔɔ nandon nɔɔ wàlɛ́ suru bii ɓɔɔ Laa a zang waati kɔ ɓɛɛ. Naa nɔɔ palɛ nɔngkɔ, vuu ɓɔɔ zãyi, Laa tãa gaanang ɓɔɔ nɔɔ gaa wu kpang ɓɛɛ kagn kpang.
1PE.3.8	N hangsɛ nɔɔ nyaa ruu kaa nɛɛ ruu keɓe. Nɔɔ nandon nyaa manɛ wu daa gbete, gn zɔɔ wu kɔng nɔɔ katɔ, nɔɔ kasɛ ruu zang ɓɔɔ ri dũng doo Laa kɔ katɔ, ka ruu ɓɔɔ ri ɓarɛ rɛɛ ɓaazung ɓɛɛ. Nɔ́ɔ ti pàlɛ̀ zɔɔ tɔ̃ɔ katɔ, a nɔ́ɔ ti lakɛ jĩng kpang. 
1PE.3.9	Zang ɓɔɔ nɛɛ pàlɛ̀ nɔɔ shi kpang, nɔ́ɔ ti palɛ ri doo shi kpang kɔ kpang. Zang ri nɛɛ dãa nɔɔ, nɔ́ɔ ti dãa ri jong kpang. Nɔɔ gàa ri manɛ Laa kɔ jong, wu pàlɛ̀ ri tɔ̃ɔ, ka ruu ɓɔɔ, Laa shɛ̃ɛrɛ nɔɔ nɛɛ wu pàlɛ́ nɔɔ tɔ̃ɔ ɓɛɛ. 
1PE.3.10	Zang bee ka yeti Labeenang Laa tɔɔ,
1PE.3.10	“Zang ɓɔɔ nɛɛ kasɛ nɛɛ wu nwang
1PE.3.10	tɔ̃ɔ, wu tãa tĩnang, wu ràng yee ɓɔɔ
1PE.3.10	shi kpang takpang. Wu ti suu sèé takpang.
1PE.3.11	Wu yaa vuu shi kpang palɛnang, wu palɛ vuu
1PE.3.11	ɓɔɔ daa bii katɔ ɓɛɛ. Wu kãa gbalang
1PE.3.11	ɓɔɔ wu nwang nɛɛ zang ka nyaa zɔɔ ɓɛɛ,
1PE.3.11	wu shing jĩng ka wukɔ shɛ̃ɛning.
1PE.3.12	Laa gãng jĩng ɓi ka zang ɓɔɔ ri palɛ
1PE.3.12	vuu ɓɔɔ daa bii katɔ ɓɛɛ. Ti ɓáa
1PE.3.12	shoo katɔ ka ɓɔɔ ri gaa wu ɓɛɛ.
1PE.3.12	Bɛ̃ɛ zang ɓɔɔ ri palɛ vuu
1PE.3.12	shi kpang ɓi katɔ”.
1PE.3.13	Naa mɔɔ shing ka yeti ɓaaɓɛ nɛɛ, mɔɔ palɛ ɓaa tɔ̃ɔ kɔ gbete, zang ɓɔɔ palɛ mɔɔ shi kpang kagn ya? 
1PE.3.14	Naa zang dàng mɔɔ doo jĩng, ka ruu ɓɔɔ mɔɔ palɛ vuu ɓɔɔ daa bii katɔ, Laa pàlɛ́ mɔɔ tɔ̃ɔ katɔ. Ka ruu nɔngkɔ, mɔɔ kaa vɔrɔ zang ɓɔɔ ri kasɛ nɛɛ ri palɛ mɔɔ shi kpang, kpang. Vuu ɓɔɔ wu ti kpãa mɔɔ kpang. 
1PE.3.15	Shing jĩng ɓaa ka ɓɔɔ mɔɔ a Yeesɔ Kirisi bannang kɔ jong gbete. Wu nwáng kpanti ɓaaɓɛ ka vuu piti. Nɔɔ kpalɛ bii manɛ katɔ diki diki, nɔ́ɔ kɔɔ zang ɓɔɔ ri hɛ̃ɛ nɔɔ vuu ɓɔɔ palɛ, nɔɔ shing danggn ka bii Yeesɔ Kirisi ɓɛɛ. 
1PE.3.16	Ka ɓɔɔ nɔɔ kɔɔ zang Ruu Laa ɓɛɛ, nɔɔ tuu yuu manɛ katɔ kpang, nɔɔ seng zang katɔ. Nɔɔ ti pálɛ́ vuu ɓɔɔ nɔɔ zi ka yeti manɛ nɛɛ tɔ̃ɔ ɓɛɛ. Ka ruu ɓɔɔ, zang ɓɔɔ ri nɛɛ tɔɔ ri rang yee shi kpang ka yuu manɛ, yusɛ̃ɛ wu tuu ri ka ɓɔɔ ri dãlɛ nɔɔ ɓɛɛ. Ka ruu ɓɔɔ, ri naa zǐ nwannang manɛ ɓɔɔ daa naa ɓɔ̀ɔ́ zang ɓɔɔ ri dũng Kirisi ditɔ ɓɛɛ. 
1PE.3.17	Naa nɔɔ dang jĩng ka ruu ɓɔɔ nɔɔ palɛ tɔ̃ɔ, wukɔ tɔ̃ɔ, Laa nɛɛ kàsɛ́ nɔngkɔ ɓɛɛ, ka ɓɔɔ nɔɔ nɛ̀ɛ́ dang jĩ́ng ka ruu shi kpang palɛnang ɓɛɛ. 
1PE.3.18	Yeesɔ Kirisi nɛɛ yuu ɓiɓɛ dàng jĩng, ka ruu vuu shi kpang ɓuru a hangsɛ shonang keɓe doo gbete. Zang ɓɔɔ ɓi zang tɔ̃ɔ ka tĩng Laa, vɔ ka ruu zang ɓɔɔ ri palɛ ɓarɛ vuu ɓɔɔ daa bii kpang ɓɛɛ. Nɛɛ tɔ̀ɔ, wu atɛ ruu ka bii Laa. Zang ri nyɔ wu vɔrɔ, a Laa wisi wu paa nɛɛ sàa tɔkn.
1PE.3.19	Ka knti ɓɔɔ Laa a wu suru bii tɔ, daayi daa ràng rɛɛ suru shi kpang Ruu Laa ka nɔng ɓɔɔ zang mã ri kagn ɓɛɛ. 
1PE.3.20	Suru shi kpang keɓe, ɓi ɓɔ̀ɔ́ zang ɓɔɔ ri bɛ̃ɛ Ruu Laa dũnnang doo tɛ̃ɛ tɛ̃ɛ, ka ɓɔɔ Laa mã danggn, gã ri ka diki ɓɔɔ Nuhu pálɛ̀ laana ɓɛɛ. Ka diki kaɓa, zang mantaati ɓɔɔ ri vang laana, ri wɔrɛ. 
1PE.3.21	Mii kaɓa tùsú zang ɓi kaa batizima ɓɔɔ kãntang keɓe ta yuu manɛ ɓɛɛ. Batizima ɓɔɔ zang pàlɛ́ nɔɔ, sɔɔ nɔɔ manɛ bii rĩiti manɛ kpang, ɓi vuu ɓɔɔ ruu gaa Laa nɛɛ mani, nɛɛ wu kɔsɔ ruu vuu shi kpang nɛɛ yeti ɓuru ɓɛɛ. Laa ta yuu ɓuru ka ruu ɓɔɔ Yeesɔ Kirisi yupaa nɛɛ sàa ɓɛɛ. 
1PE.3.22	Yeesɔ Kirisi daa tɔ ka lapa, nwàng ɓi kaa nɔng nwannang bang ka nakn Laa. Ti roo kpanti jong ka yuu rɛɛ zang nyaa shonang Laa ɓɔɔ ri ka lapa nɛɛ rɛɛ suru ɓɔɔ naa vuu palɛnang ɓarɛ kagn piti.
1PE.4.1	Ruu zi tɔ nɛɛ Yeesɔ Kirisi dang jĩng nɛɛ bii ɓiɓɛ. Ka ruu nɔngkɔ, nɔɔ kpalɛ bii doo nɔngkɔ, nɔɔ dang jĩng nɛɛ bii manɛ naa ɓɔɔ wu dang ɓɛɛ. Ka ruu ɓɔɔ, zang ɓɔɔ nɛɛ dang jĩng tɔ nɛɛ bii ɓiɓɛ, yaa vuu shi kpang palɛnang ɓi tɔ ɓɛɛ. 
1PE.4.2	Vuu ɓɔɔ yi nɛɛ lɛɛkɔ, nɔɔ pálɛ̀ manɛ vuu ɓɔɔ Laa kasɛ ɓɛɛ, wu vuu ɓɔɔ bii shɔnzang kasɛ ɓɛɛ kpang. 
1PE.4.3	Nɔɔ suukãng tɔ dɔɔli, ka nɔng ɓɔɔ nɔɔ palɛ vuu ɓɔɔ zang ɓɔɔ ri zi Laa kpang ri palɛ ɓɛɛ. Nɔɔ di nyaa ta ka nɔngkɔ. Ɓeleng nɔɔ nwang manɛ nwannang ɓɔɔ daa naa kpang ɓɛɛ. Nɔɔ palɛ manɛ vuu ɓɔɔ yeti manɛ kasɛ ɓɛɛ, nɔɔ ɓooro vuu ɓɔɔ si nɔɔ ɓɛɛ, nɔɔ gaarɛ zɔɔ nɔɔ tãa tĩnang diki diki, nɔɔ ɓooro sàa, nɔɔ ti bang vaka, vuu ɓɔɔ Laa dang nyaa nɛɛ nɔ́ɔ pálɛ̀ kpang ɓɛɛ. 
1PE.4.4	Kãntang keɓe nɔɔ kpálɛ̀ zɔɔ tɔ̀ɔ́ nɛɛ ri, nɔɔ palɛ zɔ̃ng rɛɛ vuu shi kpang ɓɔɔ ɓa kaka katɔ kaɓa kpang. Ɓɔɔ ri zi naa weɓe ri mã naa kaa danggn, ri dãa nɔɔ. 
1PE.4.5	Diki a doo kana, ɓɔɔ zang ɓɔɔ ri dãa nɔɔ keɓe, ri naa shii ka tĩng Laa, ri kɔɔ naa ɓɔɔ ri nwàng ka koo keɓe ɓɛɛ. Diki bee kpang, ɓɔɔ Laa naa dɔng zang ɓɔɔ ri ningkãari ka koo keɓe nɛɛ zang ɓɔɔ ri vɔlɔ tɔ ruu ɓɛɛ. 
1PE.4.6	Kirisi ràng zang ɓɔɔ ri vɔlɔ tɔ Ruu Laa tɔ jong nɛɛ tɔ̀ɔ, suru bii ɓarɛ wu nwang kaa naa ɓɔɔ Laa nwàng ɓɛɛ. Ruu zi tɔ nɛɛ Laa jɛ̃ɛ ri ruu tɔ kaa ɓɔɔ ri ka koo keɓe naa ɓɔɔ wu jɛ̃ɛ zang piti ɓɛɛ.
1PE.4.7	Diki ɓɔɔ koo keɓe waa nyaa kagn, a naabm tɔ, ka ruu nɔngkɔ, nɔɔ yiti yuu manɛ waasɛ̃, nɔ́ɔ shii tɔ̃ɔ, tɔ̀ɔ, nɔ́ɔ gaa Laa kati. 
1PE.4.8	Nɔɔ kasɛ ruu zɔɔ katɔ gbãng gbãng nɛɛ yeti manɛ nandon, wukɔ ɓa vuu piti. Ka ruu ɓɔɔ, naa nɔɔ kasɛ ruu zang, nɔɔ yaa ri gbalang vuu shi kpang ɓɔɔ ri pàlɛ̀ nɔɔ dɔɔli ɓɛɛ katɔ. 
1PE.4.9	Nɔɔ ta zang ɓɔɔ ri a ka gãa manɛ katɔ, nɔ́ɔ gɔ̃ɔrɔ yee kagn kpang. 
1PE.4.10	Laa palɛ nɔɔ tɔ̃ɔ tɔ ka gbalang náabm̀ náabm̀. Laa a zang ɓu naa vuu palɛnang wu palɛ vuu ka zɔ̃ng zɔ̃ng. Ka ruu nɔngkɔ, zang ɓu wu palɛ tɔ̃ɔ, wu palɛ shonang nɛɛ naa ɓɔɔ Laa a wu, wu yi zang ɓɔɔ naa ka bii. 
1PE.4.11	Zang ɓɔɔ Laa nɛɛ a wu naa yee rannang, wu rang yee ɓɔɔ a nɛɛ bii Laa ɓɛɛ. Zang ɓɔɔ nɛɛ zunung ɓɔɔ wu shǒng zang katɔ, wu shong nɛɛ kaka ɓɔɔ Laa a wu piti. Nɔɔ palɛ nɔngkɔ tɔ̀ɔ, zang ri dɔɔ Laa ka ruu vuu piti, ka ruu Yeesɔ Kirisi. Bannang nɛɛ naa vuu palɛnang ɓi ɓɔɔ ɓiɓɛ kɔ dòndòng. Nɔngkɔ.
1PE.4.12	Rɛɛ masang, ɓɔɔ n kasɛ ruu manɛ dɔɔli ɓɛɛ, nɔ́ɔ mã naa ka danggn ka ruu rɛɛ jĩng dannang ɓɔɔ bang dɔɔli kɔ ri alɛ ka bii manɛ ɓee kpang. Vuu keɓe ri alɛ nɛɛ ri gãsɛ danggn ɓɔɔ nɔɔ shing ka bii Laa ɓɛɛ, ka ruu nɔngkɔ, nɔ́ɔ rɛ̃rɛ kpang nɛɛ ɓi vuu shɔɔ kpang. 
1PE.4.13	Nɔ́ɔ tãa tĩnang kɔ jong, ka ruu ɓɔɔ nɔɔ kpalɛ yuu manɛ doo ka jĩng dannang ɓɔɔ Kirisi dang ɓɛɛ kɔ. Ka ruu ɓɔɔ, ka diki ɓɔɔ zang nɛɛ tusu bannang ɓiɓɛ tɔ, nɔɔ tãa tĩnang kaa dɔɔli. 
1PE.4.14	Naa zang ri dãa nɔɔ, ka ruu ɓɔɔ nɔɔ dũng Kirisi, nɔ́ɔ tãa manɛ tĩnang. Nɔɔ nɛɛ dǎng jĩng nɔngkɔ, Suru Laa ɓɔɔ ɓa zang piti bannang katɔ, naa nwang nɛɛ nɔɔ ning. 
1PE.4.15	Naa zang ɓɔɔ ka teteng manɛ dang jĩng ka ruu vuu shi kpang ɓɔɔ wu palɛ, naa nyɔ zang vɔrɔ, naa ɓɔɔ zang viri, naa zang ɓɔɔ kàsɛ́ nyaa ka ruu kɛɛm kɛɛm ɓɛɛ, zang dɔɔ zang ɓɔɔ dang jĩng ka ruu rɛɛ vuu keɓe katɔ ya? Zang gbete ka teteng manɛ wu dang jĩng ɓi nɔngkɔ kpang. 
1PE.4.16	Naa zang ɓɔɔ dang jĩng, ka ruu ɓɔɔ wu dũng Kirisi, yusɛ̃ɛ wu tuu wu kpang. Wu zãa ɓi Laa kɔ jong, ka ruu ɓɔɔ, zang gã wu ɓi kaa teteng rɛɛ zang Kirisi ɓɛɛ.
1PE.4.17	Diki a tɔ, ɓɔɔ Laa dɔng zang ruu ɓɛɛ, gaayu dɔng zang ɓiɓɛ kɔ ruu shɔɔnang. Laa nɛɛ gaayu nɛɛ dɔng rukɔ ruu shɔɔnang, a naa hangsɛ nyaa ɓi kaa biya nɛɛ zang ɓɔɔ ri dũng Ruu Tɔ̃ɔ Laa kpang viya? 
1PE.4.18	Zang bee ka yeti labeenang Laa nɛɛ,
1PE.4.18	“Ɓɔɔ zang tɔ̃ɔ, ri wɔ́rɛ,
1PE.4.18	zang dɔng ri ruu kpang,
1PE.4.18	kpãa nyaa dɔɔli. Nɛɛ nɔngkɔ,
1PE.4.18	zang ɓɔɔ ri palɛ vuu shi kpang,
1PE.4.18	ri dũng Laa kpang,
1PE.4.18	ri palɛ ɓarɛ kaa biya?”
1PE.4.19	Ka ruu nɔngkɔ, zang ɓɔɔ ri dang jĩng ka ruu ɓɔɔ Laa kɔ kasɛ nɔngkɔ, ri palɛ tɔ̃ɔ diki diki, ri ti a Laa yuu ɓarɛ. Laa ɓɔɔ wukɔ mãa ruu, a ti palɛ vuu ɓɔɔ wu kɔɔyi nɛɛ wu palɛ katɔ ɓɛɛ.
1PE.5.1	Ruu ɓɔɔ n kɔɔ rɛɛ zang bang Gãa Laa ɓɔɔ ri ka teteng manɛ kagn. N m doo zang bang kɔ. N zi jĩng ɓɔɔ Kirisi dang ɓɛɛ nɛɛ jĩng mɛɛ. N ti naa walɛ bannang jong nɛɛ nɔɔ ka diki ɓɔɔ Laa naa a ruu bannang keɓe ɓɛɛ. Ka ruu nɔngkɔ, n gaa nɔɔ n tɔɔ nɔ́ɔ, 
1PE.5.2	gãng jĩng ka rɛɛ zang Laa ɓɔɔ Laa a nɔɔ ri ka naa ɓɛɛ. Nɛɛ nɔ́ɔ gãng jĩng ka ri naa ɓɔɔ jagãng gãng jĩng ka mɛ̀ɛrɛ́ ɓɛɛ, vuu ɓɔɔ wu lee ri naa ka bii kpang. Nɔ́ɔ gãng jĩng wu naa zang mã nɔɔ nyaa kagn kpang, nɔɔ gãng jĩng naa vuu ɓɔɔ nɔɔ tãa tĩnang palɛnang katɔ nɛɛ yeti gbete ɓɛɛ. Wu ka ruu saka ɓɔɔ zang shu nɔɔ kɔ shɛ̃ɛning kpang, ka ruu ɓɔɔ, nɔɔ kasɛ tɔ ka yeti manɛ nɛɛ nɔɔ palɛ shonang keɓe katɔ ɓɛɛ. 
1PE.5.3	Nɔ́ɔ pálɛ̀ zang ɓɔɔ Laa a nɔɔ ri ka naa, nɛɛ nɔ́ɔ gãng jĩng ka ri nɛɛ kaka kpang. Nɔɔ nwang nwannang ɓɔɔ ri zirɛ, ri dũng ɓɛɛ kɔ jong. 
1PE.5.4	Naa nɔɔ palɛ nɔngkɔ, ka diki ɓɔɔ Yeesɔ Kirisi ɓɔɔ wukɔ kpanti jagãng tusu yuu ɓiɓɛ nɛɛ tɔ̀ɔ, zang piti ri zi wu nɛɛ jĩng, naa a nɔɔ bannang. Zang kãng nɔɔ lapoo yuu kpanti ɓɔɔ kɔlɔ katɔ ɓɛɛ ka yuu. Kɔlɔnang lapoo keɓe tù ɓi kpang dòndòng.
1PE.5.5	Ɓɔɔ nɔɔ manɛ dòo jasang n kɔɔ nɔɔ dòo nɔngkɔ. Nɔɔ ɓaa shoo ka nyaa rɛɛ zang bang. Ɓɔɔ nɔɔ nandon ɓɛɛ, nɔɔ seng zɔɔ katɔ, a nɔɔ kpalɛ bii diki diki nɔ́ɔ shòng zɔɔ. Ka ruu ɓɔɔ, zang bee ka yeti labeenang Laa nɛɛ,
1PE.5.5	“Laa kasɛ ruu zang ɓɔɔ ri tuu
1PE.5.5	yuu ɓarɛ kpang, á ɓi
1PE.5.5	zang ɓɔɔ ri tuu yuu ɓarɛ kpang
1PE.5.5	tĩnang tãanang.”
1PE.5.6	Ka ruu nɔngkɔ, n kɔ̀ɔ́ nɔɔ nɔ́ɔ tuu yuu manɛ ka tĩng Laa ɓɔɔ wukɔ kpanti zang piti ɓɛɛ kpang, tɔ̀ɔ, wu naa shing nɔɔ, nɔ́ɔ nwang zang bang ka tĩng ɓiɓɛ, ka diki ɓɔɔ wu kasɛ ɓɛɛ. 
1PE.5.7	Nɔɔ yaa vuu ɓɔɔ kpãa nɔɔ piti ka naa ɓiɓɛ, ka ruu ɓɔɔ, wukɔ gãng jĩng ka nɔɔ ɓɛɛ.
1PE.5.8	Nɔɔ yiti yuu manɛ waasɛ̃ nɔɔ ti gãng jĩng waasɛ̃, sheetang zang ɓɔɔ shing jĩng nɛɛ nɔɔ kpang kaɓa rakɛ nɛɛ nɔng piti piti. Nwang ɓi zing ɓɔɔ shaa varɛ ɓɛɛ, kãa vuu ɓɔɔ wu shaa ɓɛɛ. 
1PE.5.9	Nɔ́ɔ yàa wu gbalang kpang, nɔɔ shii gbãng gbãng. Nɔɔ shing danggn ka bii Laa diki diki nɔ́ɔ kaa vɔrɔ kpang. Nɔɔ zi tɔ, zang ɓɔɔ ri dũng Laa ɓɔɔ ri ka nɔng piti piti ka koo keɓe, ri dang jĩng doo nɔngkɔ, naa ɓɔɔ nɔɔ dǎng ɓɛɛ. 
1PE.5.10	Nɔɔ nɛɛ dang jĩng tɔ nɔngkɔ tɔkɔlɔng, Laa ɓɔɔ tɔ̃ɔ piti a nɛɛ bii ɓiɓɛ kɔ, ɓɔɔ wukɔ ɓaa nɔɔ nyaa nɛɛ nɔ́ɔ naa nwang nɛɛ Yeesɔ, ka nɔng bannang ɓiɓɛ dòndòng ɓɛɛ. Laa kɔ nɛɛ yuu ɓiɓɛ naa gbarɛ nɔɔ tɔkn, wu ti naa shingnɛ nɔɔ shii nɛɛ kaka ka yeti vuu piti. 
1PE.5.11	Kpanti roonang Laa wu nwang ɓɔɔ ɓiɓɛ kɔ dòndòng. Nɔngkɔ.
1PE.5.12	Ɓi Siila yì m naa kagn, a bèe nɔɔ labeenang tɔkɔlɔng kɔ n a nɔɔ ɓee. N zi tɔ Siila ɓi dòo zang ɓɔɔ dũng Laa kɔ nɛɛ ruu. Siila daa naa ɓɔɔ zang shing gn ka bii ɓiɓɛ tɔ. N bèé nɔɔ ruu keɓe n tɔɔ, n mã nɔɔ danggn. N ti kɔɔ nɔɔ faarik nɛɛ niizang, wee ɓi naa ɓɔɔ Laa pàlɛ̀ ruu tɔ̃ɔ ɓɛɛ kɔ. Ka ruu nɔngkɔ, nɔɔ shíi nɛɛ kaka ka rɛɛ vuu keɓe. 
1PE.5.13	Zang ɓɔɔ ri dũng Laa ɓɔɔ ri ka Babila, ɓɔɔ Laa ti zɔ̃̀ng ri dòo katɔ kɔ ɓɛɛ ri jee nɔɔ nyaa. Jaa mɛɛ Maraku jee nɔɔ nyaa jong. 
1PE.5.14	Nɔɔ jee zɔɔ nyaa nɔ́ɔ kɔ̃ng zɔɔ ka danggn, zang zi ka wukɔ nɛɛ nɔɔ kasɛ ruu zɔɔ katɔ. Yeti manɛ nandon, ɓɔɔ nɔɔ dũng Yeesɔ Kirisi wu valɛ katɔ.
2PE.1.1	Labeenang keɓe, nɛɛ naa mɛɛ, nkɔ Siman Bituru, nkɔ jaafoo Yeesɔ Kirisi, nkɔ ti zang shonang ɓiɓɛ. N bèé nɔɔ labeenang keɓe, nɔɔ nandon ɓɔɔ nɔɔ shing danggn tɔ ka bii Yeesɔ Kirisi naa ɓɔɔ ruu shing jong ɓɛɛ. Ka ruu tɔ̃ɔ Yeesɔ Kirisi ɓɔɔ wukɔ ta yuu ɓuru nɛɛ nɔɔ, nɛɛ tɔ̃ɔ Laa, ruu walɛ gbalang, a ruu shing danggn keɓe. 
2PE.1.2	Laa wu palɛ nɔɔ tɔ̃ɔ, wu shingnɛ yeti manɛ wu ti valɛ katɔ, ka ɓɔɔ nɔɔ zi vuu ka yuu Laa nɛɛ yuu Kpanti ɓuru Yeesɔ ka yuu zɔɔ, yuu zɔɔ ɓɛɛ.
2PE.1.3	Yeesɔ Kirisi kɔ shingnɛ a ruu zi Laa ɓɔɔ wukɔ zɔ̃ng ruu nɛɛ ruu nwang nɛɛ wu ka nɔng bannang ɓiɓɛ ɓɛɛ, a ruu ti nwang zɔ̃ng nwannang tɔ̃ɔ ɓiɓɛ. Ka ruu ɓɔɔ, ruu zi Laa tɔ, a ruu vuu piti nɛɛ naa vuu palɛnang ɓiɓɛ. Vuu ɓɔɔ yi ruu naa kagn, ruu nwang nwannang tɔ̃ɔ, ruu ti dũng gbalang ɓɔɔ Laa tãa tĩnang ɓɛɛ. 
2PE.1.4	Ka gbalang keɓe, a ruu vuu bang bang ɓɔɔ bɛ̀ɛ́ kɔɔyi nɛɛ wu a ruu ɓɛɛ, ɓɔɔ naa nwǎng ruu vuu tɔ̃ɔ katɔ ɓɛɛ. Palɛ vuu keɓe nɔngkɔ, nɛɛ tɔ̀ɔ, ka ruu rɛɛ vuu keɓe, ruu wɔ nɛɛ naa vuu shi kpang ɓɔɔ ka koo keɓe, ɓɔɔ zang koo keɓe ri kasɛ ɓɛɛ. Tɔ̀ɔ, nɔɔ yi tĩng kɔ jong. Laa wu a nɔɔ zɔ̃ng nwannang ɓiɓɛ.
2PE.1.5	Ka ruu nɔngkɔ, wee nɔɔ shing danggn tɔ ka bii Yeesɔ Kirisi ɓee, nɔɔ gisi nwannang tɔ̃ɔ kaa gn, nɔ́ɔ ti gisi zũnang ka yuu nwannang tɔ̃ɔ manɛ. 
2PE.1.6	Wu zũnang kɔ shɛ̃ɛning kpang, nɔɔ ti yiti yuu manɛ waasɛ̃. Nɔɔ ti mã danggn gbãng gbãng, nɔɔ nɛɛ mã danggn tɔ, nɔɔ ti nwang nwannang ɓɔɔ Laa tãa tĩnang ɓɛɛ. 
2PE.1.7	Nɔɔ pàlɛ̀ zɔɔ tɔ̃ɔ, naa nɔɔ jaa nàá gbete, ka yuu nwannang keɓe. Nɔɔ ti kasɛ zang piti. 
2PE.1.8	Naa nɔɔ palɛ rɛɛ vuu keɓe diki diki, zinang ɓɔɔ nɔɔ zì Kpanti ɓuru Yeesɔ Kirisi naa nwǎng nɔɔ vuu ɓɔɔ katɔ. Nwannang manɛ ti nwǎng nɔɔ vuu ɓɔɔ katɔ. 
2PE.1.9	Zang ɓɔɔ nɛɛ pálɛ̀ rɛɛ vuu keɓe kpang, nwang naa zang jĩng ringtang ɓɔɔ zi vuu ɓɔɔ kpang ɓɛɛ. Danggn ning wu tɔ nɛɛ, Laa yàa wu gbalang vuu shi kpang ɓɔɔ ɓeleng wu palɛ ɓɛɛ tɔ.
2PE.1.10	Ka ruu nɔngkɔ, rɛɛ manzung, n gaa nɔɔ, nɔɔ shing jĩng kagn, nɔɔ palɛ rɛɛ vuu keɓe nɛɛ kaka manɛ, ka ruu ɓɔɔ, Laa ɓaa nɔɔ nyaa a ti zɔ̃ng nɔɔ nɛɛ nɔ́ɔ palɛ naa weɓe kɔ ɓɛɛ. Naa nɔɔ palɛ rɛɛ vuu keɓe, nɔɔ yaa gbalang Laa kpang dòndòng. 
2PE.1.11	Ka gbalang keɓe kɔ, nɔɔ naa walɛ gbalang daanang nɔng ɓɔɔ kpanti ɓuru Yeesɔ Kirisi naa roo kpanti. Yeesɔ ɓɔɔ wukɔ ti ta yuu ɓuru ɓɛɛ. Ruu naa daa nwang nɛɛ wu ka nɔng kaɓa dòndòng.
2PE.1.12	Ka ruu nɔngkɔ, n kpàarɛ́ nɔɔ danggn rɛɛ vuu keɓe dòo nɛɛ mani ka wee nɔɔ zi ri tɔ, a nɔɔ ti shii tɔ gbãng gbãng ka yuu ruu niizang kɔ nɔɔ ta ɓee. 
2PE.1.13	Ka wee n dòo ningkãari ka koo ɓee, n zirɛ tɔ̃ɔ, ń kpàarɛ̀ nɔɔ danggn rɛɛ vuu keɓe, tɔ̀ɔ nɔ́ɔ kpalɛ bii diki diki. 
2PE.1.14	N zi tɔ, diki yaa ka tɔkɔlɔng n vɔ kaa tɔ, naa ɓɔɔ Kpanti ɓuru Yeesɔ Kirisi kɔɔ m dòo tɛ̃ɛ tɛ̃ɛ ɓɛɛ. 
2PE.1.15	N palɛ vuu ɓɔɔ n zunung katɔ ɓɛɛ ditɔ, n shing nɔɔ danggn rɛɛ vuu keɓe wu ning nɔɔ kpang, ka knti ɓɔɔ bɛ̀ɛ́ n vɔ tɔ ɓɛɛ.
2PE.1.16	Rùu kɔɔ nɔɔ ruu, naa ɓɔɔ Kpanti ɓuru Yeesɔ Kirisi naa a nɛɛ naa vuu palɛnang ɓiɓɛ ɓɛɛ tɔ. Vuu ɓɔɔ ruu kɔɔrɔ keɓe wu ruu gbãagbãa ɓɔɔ shɔnzang nwangsɛ nɛɛ zũnang ɓiɓɛ kpang. Ruu zi bannang ɓiɓɛ nɛɛ jĩng ɓuru. 
2PE.1.17	Ka diki ɓɔɔ Laa tusu ruu bannang nɛɛ naa vuu palɛnang Yeesɔ Kirisi ɓɛɛ, ruu ka nɔng. Ruu ti tãa katɔ ka ɓɔɔ, Laa ɓɔɔ ɓa zang piti bannang kɔɔyi ɓɛɛ nɛɛ, “Wee Jaa mɛɛ ɓɔɔ n kasɛ katɔ gbãng gbãng ɓɛɛ kɔ, shing m n tãa tĩnang dɔɔli.” 
2PE.1.18	Bɛ̀ɛ́ ruu nɛɛ Kpanti ɓuru Yeesɔ ka yuu kɔpɔ Laa, a ruu tãa yee ɓɔɔ nwangnɛ lapa nɛɛ shoo ɓuru.
2PE.1.19	Ka ruu nɔngkɔ, ruu zi tɔ nɛɛ, rúu ɓɔɔ zang nyaa shonang Laa ri kɔ̀ɔrɔ̀, ɓi niizang kɔ nwani. Naa nɔɔ ɓaa shoo ka ruu keɓe waasɛ̃, wukɔ tɔ̃ɔ, ka ruu ɓɔɔ, ruu kaɓa nwàng naa waa zàáng sɔ̀ɔ ɓɔɔ yakɛ ka nɔng ɓɔɔ tɔ̀ɔ katɔ, nɔng gãntɛ nɛɛ mani ɓɛɛ. Ka diki keɓe, ɓɔɔ Kirisi ɓɔɔ wukɔ sang yuu gãndi naa arɛ, nɔɔ naa zi vuu piti kaa wukɔ gbayi gbayi.
2PE.1.20	Vuu ɓɔɔ ɓa weɓe, n kɔɔ nɔɔ nɛɛ ruu ɓɔɔ rɛɛ zang nyaa shonang Laa ri kɔɔrɔ, ɓɔɔ ri béere ka labeenang Laa. Rikɔ kɔɔrɔ dĩiri ruu bìí nɛɛ zũnang ɓarɛ kpang. 
2PE.1.21	Ruu ɓɔɔ rɛɛ zang nyaa shonang ri kɔɔyi nwang ɓi nɛɛ rɛ̃rɛnang shɔnzang kpang. Ɓi Suru Laa kɔ a zang naa, wu ti shing zang, zang kɔɔ ruu ɓɔɔ a nɛɛ bii Laa ɓɛɛ.
2PE.2.1	Ka tĩng tɛ̃ɛ tɛ̃ɛ, zang nyaa shonang Laa ɓɔɔ sèé, ri nwáng nyaa ka teteng rɛɛ zang Laa. Kãntang keɓe dòo nɔngkɔ, maalang ɓɔɔ ri tusu zang vuu sèé, ri naa nwang nyaa ditɔ ka teteng manɛ. Ri naa arɛ, ri tusu zang vuu sèé ɓɔɔ shing zang, ri ning gbalang ɓɛɛ. Ri naa làá nyaa nɛɛ ri zi dabang ɓuru Yeesɔ Kirisi ɓɔɔ tá yuu ɓarɛ ka vuu shi kpang ɓarɛ kpang. Ka ruu vuu kɔ ri palɛ ɓee, diki bee kpang, jĩng dannang bang a ditɔ ka yuu ɓarɛ, wu nyɔkɔ ri vɔrɔ. 
2PE.2.2	Zang dɔɔli ri naa palɛ dũndũng ɓɔɔ maalang keɓe ri palɛ ɓɛɛ. Tɔ̀ɔ, ri shing zang kati zang ri rang ruu shi kpang ka yuu gbalang Laa ɓɔɔ niizang ɓɛɛ. 
2PE.2.3	Rɛɛ maalang ɓɔɔ tùsú zang vuu sèé kaɓa, ri shing jĩng ɓarɛ ka vuu zang, ka ruu nɔngkɔ, ri naa nwãarɛ nɔɔ nɛɛ sèé, tɔ̀ɔ, ri walɛ vuu kaa naa manɛ. Laa dɔng ri ruu ɓi tɔ dòo tɛ̃ɛ tɛ̃ɛ, kpalɛ bii tɔ nɛɛ wu dang ri jĩng. Diki ɓɔɔ wu naa ningsi ri dɔ̃ɔ gbete, a naabm tɔ.
2PE.2.4	Ka tĩng tɛ̃ɛ tɛ̃ɛ, rɛɛ zang nyaa shonang Laa ɓɔɔ ri ka lapa ɓɛɛ, ri palɛ vuu shi kpang, gn ɓarɛ kɔng Laa kpang. Laa yiki ri, vang ri ka nɔng waa. Zang mã̀lɛ̀ ri doo nɛɛ soo saka, ka nɔng waa kaɓa ɓɔɔ tɔ̀ɔ kɔngkɔng ɓɛɛ, tɔ̀ɔ, diki ɓɔɔ zang naa jɛ̃ɛ ri ruu wu a nɛɛ mani. 
2PE.2.5	Zang ɓeleng ka tĩng tɛ̃ɛ tɛ̃ɛ, ɓɔɔ ri palɛ vuu shi kpang gn ɓarɛ kɔng Laa dòo kpang kɔ. Shingnɛ mii kpayi, nyɔkɔ zang ɓɔɔ ri ɓaa shoo ka nyaa ɓiɓɛ kpang nandon. Ta ɓi yuu Nuhu, ka ruu ɓɔɔ, Nuhu kɔɔrɔ zang nɛɛ zang ri palɛ vuu tɔ̃ɔ ɓɔɔ Laa kasɛ ɓɛɛ. Ta yuu Nuhu nɛɛ zang ɓɔɔ, ri manziti. 
2PE.2.6	Ɓɔɔ rɛɛ gari Sɔɔdom nɛɛ Gomora dòo nɔngkɔ, Laa ti dɔng zang ɓɔɔ ri nwalɛ kagn ruu. A dɔɔ rɛɛ gari ziti keɓe dɔ̃ɔ gbete nɛɛ waa, yaa pũngku ɓarɛ kɔ shɛ̃ɛning ka tipi. Wee tusu zang nɛɛ zang ri zi naa ɓɔɔ wu dang zang ɓɔɔ ri naa dũ̀ng nyaa ɓiɓɛ kpang jĩng ɓɛɛ. 
2PE.2.7	Ka diki kaɓa, ta yuu Lootu ɓɔɔ wukɔ zang tɔ̃ɔ ɓɛɛ kɔ shɛ̃ɛning. Ka ruu ɓɔɔ, dũndũng ɓɔɔ zang shi kpang kaɓa ri palɛ ka gari, kpãa Lootu ka yeti dɔɔli ɓɛɛ. 
2PE.2.8	Lootu zang tɔ̃ɔ kaɓa, nwang ka teteng zang shi kpang. Zìlí zɔ̃ng vuu shi kpang ɓɔɔ ri palɛ diki diki ɓɛɛ. Ti tã̀lɛ́ ruu shi kpang ɓɔɔ ri kɔɔrɔ ɓɛɛ. Vuu shi kpang ɓɔɔ zang kaɓa ri palɛ, lasɛ wu yeti dɔɔli, ka ruu ɓɔɔ, wu ɓi zang tɔ̃ɔ ɓɛɛ.
2PE.2.9	Ruu Nuhu nɛɛ Lootu tusu ruu nɛɛ Laa zi gbalang ɓɔɔ wu naa ta yuu zang ɓiɓɛ nɛɛ mani tɔ, nɛɛ naa vuu ɓɔɔ gãsɛ ri ɓɛɛ. Vuu keɓe kɔ, ti tusu nɛɛ Laa zi gbalang ɓɔɔ wu naa dang zang ɓɔɔ ri palɛ vuu shi kpang jĩng tɔ, diki ɓɔɔ wu naa jɛ̃ɛ zang ruu kagn, wu a nɛɛ mani. 
2PE.2.10	Jĩng dannang keɓe naa a ka bii zang ɓɔɔ ri palɛ vuu shi kpang ka naa ɓɔɔ bii ɓarɛ kasɛ ɓɛɛ. A ri ti bɛ̃ɛ naa vuu palɛnang Laa katɔ ɓɛɛ. Maalang ɓɔɔ ri tusu zang vuu sèé keɓe, ri kaa vɔrɔ vuu ɓɔɔ kpang, ri tuu yuu ɓarɛ dɔɔli.
2PE.2.10	Ri ti kaa vɔrɔ ruu shi kpang kɔɔrɔnang ka yuu zang bang bang ɓɔɔ ri ka tĩng Laa ka lapa, ɓɔɔ zang a ri bannang katɔ ɓɛɛ kpang. Ri dãlɛ ri ɓarɛ katɔ kɔ jong. 
2PE.2.11	Dòo zang nyaa shonang Laa ɓɔɔ ri ka lapa ɓɔɔ ri ɓa rɛɛ maalang ɓɔɔ ri tusu zang vuu sèé keɓe kaka katɔ nɛɛ bannang, ri dãlɛ ri nɔngkɔ ka tĩng Laa kpang. 
2PE.2.12	Zang keɓe ri rangkɛ yee shi kpang ka yuu vuu ɓɔɔ ri zi tɔ̃ɔ tɔ̃ɔ kpang ɓɛɛ. Ri palɛ vuu naa shoko. Ri palɛ vuu teetee naa yɔpɔ jĩngti ɓɔɔ zang yi ri nɛɛ, ri nɛɛ bang tɔ, zang yirɛ zang yee ɓɛɛ. Niizang, ri shàarɛ́ dòo nɔngkɔ, naa yɔpɔ jĩngti, zang tãa nung ɓarɛ takpang.
2PE.2.13	Laa naa dang ri jĩng jong ka ruu ɓɔɔ ri dang zang jĩng ɓɛɛ. Zang keɓe, ri kasɛ nɛɛ ri tãa ɓarɛ tĩnang naa doo nɛɛ laagɛ̃ piti. Nwannang ɓarɛ ɓi vuu ɓɔɔ shingnɛ yusɛ̃ɛ tuu nɔɔ ɓɛɛ. Ri nwalɛ nɛɛ nɔɔ, ri shaa vuu shaanang a ɓeekpang ri nwãarɛ nɔɔ manɛ waati. Ri palɛ ɓarɛ vuu shi kpang ɓɔɔ ri kasɛ ɓɛɛ. 
2PE.2.14	Ri pɛ̃ɛrɛ vuu ɓɔɔ ɓarɛ kpang, diki diki jĩng ɓarɛ ɓi ka zang soro ɓɔɔ ri rakɛ, wàázaa ɓɛɛ, tɔ̀ɔ, ri palɛ dũndũng nɛɛ ri. Ri lee vuu shi kpang palɛnang ɓarɛ kpang. Naa ri zi zang ɓɔɔ shii ka gbalang Laa nɛɛ kaka kpang, ri nwãarɛ ri, ri shing ri, ri palɛ vuu shi kpang. Ri shing jĩng ɓarɛ ka vuu zang kɔ diki, diki. Zɔ̃ng zang ɓɔɔ naa weɓe, Laa dɔng ri ruu ɓarɛ tɔ. 
2PE.2.15	Ri yaa gbalang tɔ̃ɔ tɔ, ri dũng ɓarɛ kaa gbalang Balamu jaa Beeyɔ kɔ jong. Ka tĩng tɛ̃ɛ tɛ̃ɛ, Balamu kasɛ nɛɛ yuu ɓiɓɛ, wu palɛ vuu shi kpang nɛɛ tɔɔ zang a wu saka. 
2PE.2.16	A zang mangkɛ wu ka ruu vuu shi kpang ɓɔɔ wu palɛ ɓɛɛ. Ka diki kaɓa, seesaa ɓɔɔ rang yee ɓi jong kpang, rang wu yee naa ɓɔɔ shɔnzang rang ɓɛɛ. Seesaa bìí zãa zang nyaa shonang Laa keɓe, vuu shoko ɓɔɔ wu nɛɛ wu palɛ ɓɛɛ.
2PE.2.17	Maalang ɓɔɔ ri tusu zang vuu sèé keɓe, ri nwang ɓarɛ naa too mii ɓɔɔ ɔ̃ɔ tɔ ɓɛɛ. Ri nwang naa sãmbong mii ɓɔɔ jasung tantɛ, atɛ mii kpang ɓɛɛ. Laa yaa ri nɔng ɓarɛ kagn ka nɔng ɓɔɔ tɔ̀ɔ katɔ kɔngkɔng ɓɛɛ. 
2PE.2.18	Ri rangkɛ yee bang bang ɓɔɔ waati ka yuu ɓarɛ. Ri ti kasɛ ri nwãarɛ zang ɓɔɔ ri kasɛ nɛɛ ri yaa vàá zang ɓɔɔ ri zi gbalang Laa kpang ɓɛɛ. Maalang ɓɔɔ ri tusu zang vuu sèé keɓe, ri kasɛ nɛɛ ri shing zang, zang ri palɛ zɔ̃ng dũndũng piti nɛɛ vuu shi kpang, shi kpang ɓɔɔ ri tãa tĩnang palɛnang doo katɔ kɔ ɓɛɛ. 
2PE.2.19	Ri kɔɔrɔ zang kaɓa nɛɛ ri naa yaa ri naa ditɔ, a ɓeekpang ɓɔɔ ri rang yee keɓe, ri zunung naa ɓɔɔ ri yaa vuu shi kpang ɓɔɔ ri palɛ ɓɛɛ kpang. Naa vuu ɓɔɔ yiti zang, zang zunung yaanang kpang, zang nwang ɓi kaa jaafoo vuu bìí. 
2PE.2.20	Naa zang ri zi Yeesɔ Kirisi ɓɔɔ wukɔ Kpanti ɓuru, a wukɔ ti ta yuu ɓuru, a ri yaa vuu shi kpang ɓɔɔ koo keɓe, ɓɔɔ shing zang, zang ri nwang zang shi kpang ɓɛɛ. Ri nɛɛ naa ràa jĩng tɔkn, ri gaayu rɛɛ vuu shi kpang keɓe palɛnang nɛɛ knti, nwannang ɓarɛ naa lasɛ, ɓa ɓɔɔ tĩng shɔɔnang kaa tɔ.
2PE.2.21	Ri nɛ̀ɛ́ zi gbalang ɓɔɔ tɔ̃ɔ kpang gbã̀ágbãa, wukɔ nɛɛ tɔ̃ɔ. Ka ɓɔɔ ri zi tɔ, ri naa yaa nyaa dannang Laa tɔkn ri dũng takpang ɓɛɛ. 
2PE.2.22	Vuu kɔ zɔ̃ng zang keɓe ri palɛ ɓee, daa teetee nɛɛ nyaa vuu jeenang ɓɔɔ zang ɓuru ri kɔɔrɔ ɓɛɛ, nɛɛ, “Zaa gbã̀ayu daa sháa jennang ɓiɓɛ, a ɓɔɔ ti nɛɛ gãnya ɓɔɔ zang sɔɔ wu bii katɔ, gbãayu ɓi tɔ, daa gbãa bii ɓi kana ɔ̃ti tɔkn.”
2PE.3.1	Masang, ɓɔɔ n kasɛ ruu manɛ dɔɔli ɓɛɛ, n bèé nɔɔ labeenang daa kaa nɛɛ weɓe doo ziti. Ka yeti labeenang ziti keɓe, n kpàa nɔɔ danggn rɛɛ vuu ɓɔɔ bɛ̀ɛ́ nɔɔ zi tɔ ɓɛɛ, tɔ̀ɔ, wu shing nɔɔ, nɔɔ rɛ̃rɛ kaa tɔ̃ɔ ka yuu rɛɛ vuu keɓe. 
2PE.3.2	N kasɛ nɛɛ danggn ruu ɓɔɔ zang nyaa shonang Laa ri kɔɔ ka tĩng doo tɛ̃ɛ tɛ̃ɛ wu ning nɔɔ kpang. Danggn nyaa dannang ɓɔɔ dabang ɓuru Yeesɔ Kirisi, ɓɔɔ wukɔ ta yuu ɓuru kɔɔ zang shonang, ɓɔɔ wu shongko ri ka bii manɛ, nɛɛ ri kɔɔ nɔɔ ɓɛɛ, wu ti ning nɔɔ kpang. 
2PE.3.3	Vuu ɓɔɔ n kasɛ nɛɛ nɔɔ zi shɔɔnang keɓe. N kasɛ nɛɛ nɔɔ zirɛ nɛɛ ka diki ɓɔɔ koo keɓe waa nyaa kaa tɔ, zang ɓɔɔgn ri nwangkɛ nyaa, ri palɛ vuu ɓɔɔ yeti ɓarɛ kasɛ ɓɛɛ. Zang keɓe, ri naa kpaa nɔɔ katɔ. 
2PE.3.4	Ri naa kɔɔrɔ nɛɛ, “Yeesɔ Kirisi kɔɔ zang nɛɛ wu gbãayu katɔ niizang, a wu kaa kiya? Dabang ɓuru ɓɔɔ ri ta Ruu Laa, ri vɔlɔ tɔ, vuu piti ɓi doo naa ɓeleng. Ɓu dòo ɓɔɔ koo gaayu katɔ dòo tɛ̃ɛ tɛ̃ɛ ɓɛɛ, vuu ɓɔɔ kɔ̃sɔ bii gn kpang.” 
2PE.3.5	Zang ɓɔɔ ri kɔɔrɔ naa weɓe kaɓa, ri kasɛ kpang, nɛɛ ka tĩng tɛ̃ɛ tɛ̃ɛ nɛɛ Laa rang yee waati, a lapa nɛɛ tipi nwangsɛ bii kpang. Nwangsɛ tipi nɛɛ yeti mii, ka ruu nɔngkɔ, palɛ tipi ɓi kaa nɛɛ mii. 
2PE.3.6	Laa ningsi koo ɓɔɔ tĩng shɔɔnang doo nɛɛ mii kɔ, ka laa ɓɔɔ mii bang kpayi shaa koo nandon ɓɛɛ. 
2PE.3.7	A yee ɓɔɔ Laa rangnɛ kɔ shingnɛ, lapa nɛɛ tipi ɓɔɔ kãntang keɓe, wu nwangnɛ, wu gã diki ɓɔɔ waa naa lasɛ vuu ɓɔɔ ka yeti ɓiɓɛ nandon ɓɛɛ. Yaa vuu piti ka nɔngkɔ, nɛɛ diki ɓɔɔ wu naa dɔng zang piti ruu, wu ti ningsi zang ɓɔɔ ri palɛ vuu shi kpang, a ri dũng wu kpang ɓɛɛ.
2PE.3.8	Masang ɓɔɔ n kasɛ ruu manɛ dɔɔli ɓɛɛ, danggn wu ning nɔɔ vuu tɔ̃ɔ gbete keɓe kpang. Ka jĩng Laa, diki gbete ɓi naa saa labang gbete. A saa labang gbete, ɓi naa diki gbete. Ka jĩng ɓiɓɛ ri ɓarɛ gbete. 
2PE.3.9	Zang ɓɔɔ ri kɔɔyi nɛɛ Laa sùu zang kãng dɔɔli, pálɛ̀ vuu ɓɔɔ wu kɔɔyi nɛɛ wu palɛ ɓɛɛ kpang. Ɓi nɔngkɔ kpang, Laa mã ɓi danggn kɔ jong nɛɛ nɔɔ. Laa yaa zang ɓi gbalang nɛɛ, wu yaa vuu shi kpang ɓɔɔ wu palɛ ɓɛɛ. Kasɛ kpang nɛɛ zang ɓɔɔ wu shaarɛ kpang, kasɛ nɛɛ zang piti ri kɔ̃sɔ yeti, ri yaa vuu shi kpang ɓɔɔ ri palɛ ɓɛɛ. 
2PE.3.10	Naa dòo nɔngkɔ piti, diki nɛɛ a tɔ, Kpanti Yeesɔ Kirisi naa gbãayu naa shɔngɓɔ ka diki kaɓa, zang ri naa tãa nyaa ɓɔɔ zang mɛɛ ɓɛɛ, a lapa wu ning kati. Waa wu shaa vuu ɓɔɔ ka lapa nɛɛ koo kati nandon. Tipi nɛɛ vuu ɓɔɔ ka yuu ɓiɓɛ piti naa ning katɔ nandon.
2PE.3.11	Wee nɔɔ zi tɔ nɛɛ, vuu piti naa yaalɛ nɔngkɔ ɓee, nɔɔ nwang nwannang manɛ waasɛ̃. Nɔɔ a Laa yuu manɛ dɔ̃ɔ gbete, nɔɔ dũng wu ka vuu piti ɓɔɔ wu kɔɔ nɔɔ ɓɛɛ. 
2PE.3.12	Nɔɔ shing jĩng manɛ ka diki Laa, nɔ́ɔ ti palɛ vuu ɓɔɔ naa shingnɛ diki kaɓa naa a pati ɓɛɛ. Diki kaɓa, ɓɔɔ waa shaa lapa kagn, tɔ̀ɔ, wu ning kati ɓɛɛ. A waa wu ti yaalɛ vuu ɓɔɔ ka lapa nandon ɓɛɛ. 
2PE.3.13	Laa kɔɔ ruu ɓuru tɔ, nɛɛ wu naa mãa lapa shɔɔ nɛɛ koo shɔɔ. Nɔng ɓɔɔ vuu piti naa nwang ɓi tɔ̃ɔ diki diki ɓɛɛ. Wee ɓi vuu ɓɔɔ ruu gã ɓɛɛ kɔ.
2PE.3.14	Ka ruu nɔngkɔ, masang ɓɔɔ n kasɛ ruu manɛ dɔɔli ɓɛɛ, n kɔɔ nɔɔ ka wee nɔɔ gã diki ɓɔɔ Yeesɔ a tɔkn ɓee, nɔɔ shing yuu manɛ, nɔ́ɔ nwang nwannang tɔ̃ɔ, tɔ̀ɔ Laa wu kɔɔ kpang nɛɛ, nɔɔ palɛ vuu shi kpang, kpang. Nɔɔ nwang kaa nyaa zɔɔ nɛɛ wu. 
2PE.3.15	Nɔɔ zirɛ, Kpanti ɓuru Yeesɔ Kirisi suukãng, ka ruu ɓɔɔ, nɔ́ɔ walɛ gbalang Laa wu ta yuu manɛ kati ɓɛɛ.
2PE.3.15	Manzung ɓuru Bulu ɓɔɔ ruu kasɛ ruu ɓiɓɛ katɔ ɓɛɛ, bee nɔɔ labeenang dòo nɔngkɔ, nɛɛ zũnang ɓɔɔ Laa a wu ɓɛɛ, a kɔɔ nɔɔ doo naa weɓe kɔ. 
2PE.3.16	Ka yeti rɛɛ labeenang ɓɔɔ wu beere nandon, kɔɔrɔ zɔ̃ng vuu keɓe kɔ. Ka rɛɛ labeenang ɓiɓɛ kaɓa, ruu ɓɔɔ kagn ɓɔɔ kpãa nyaa dɔɔli ɓɛɛ. Zang ɓɔɔ ri zũng kpang, ɓɔɔ ri yiti vuu ɓɔɔ ri shing danggn kagn gbãng gbãng kpang ɓɛɛ. Ri risi ruu keɓe naa ɓɔɔgn naa ɓɔɔ ri risi ruu nimbang ɓɔɔ ka yeti labeenang Laa ɓɛɛ. Wee ri palɛ nɔngkɔ ɓee, ri shíng ɓarɛ nɛɛ Laa wu naa ningsi ri katɔ.
2PE.3.17	Masang ɓɔɔ n kasɛ ruu manɛ dɔɔli ɓɛɛ, ɓɔɔ manɛ nɔɔ zi vuu keɓe manɛ tɔ, ka ruu nɔngkɔ, n kɔɔ nɔɔ, nɔɔ gãng jĩng waasɛ̃. Zang ɓɔɔ ri dũng nyaa Laa kpang, ri nɛ̀ɛ́ shing nɔɔ, nɔ́ɔ palɛ vuu shi kpang ɓɔɔ ri palɛ ɓee. Rí nɛɛ ti wàlɛ́ gbalang ri shing nɔɔ, nɔ́ɔ yaa nɔng tɔ̃ɔ kɔ nɔɔ shii kagn ɓɛɛ. 
2PE.3.18	Nɔɔ dũng manɛ Kpanti ɓuru Yeesɔ Kirisi kɔ jong, ɓɔɔ wukɔ ta yuu ɓuru ɓɛɛ. Tɔ̀ɔ, wu palɛ nɔɔ tɔ̃ɔ kaa yuu zɔɔ, yuu zɔɔ. Zinang ɓɔɔ nɔɔ zi wu, wu ti daa ka tĩng. Zang ri a wukɔ bannang dòndòng. Nɔngkɔ.
1JN.1.1	Ruu bèé nɔɔ ruu ka yuu zang ɓɔɔ a zang suru bii ɓɛɛ. Ɓɔɔ nwang ka tĩng tɛ̃ɛ tɛ̃ɛ bɛ̀ɛ́ Laa gaayu koo mãanang gn kpang ɓɛɛ. Ruu tãa ruu ɓiɓɛ, a ruu ti zi wu nɛɛ jĩng ɓuru. Ruu pɛ̃ɛrɛ wu, a ruu ti lee wu nɛɛ naa ɓuru. 
1JN.1.2	Ɓɔɔ Laa naa nwangsɛ wu yuu, ruu zi wu, a ruu ti kɔɔ nɔɔ vuu ɓɔɔ ruu zi nɛɛ jĩng ɓuru. Ruu kɔɔ nɔɔ ruu zang ɓɔɔ nwáng nɛɛ Daa ka tĩng, a Daa naa nwàngsɛ̀ ruu wu kati. 
1JN.1.3	Vuu ɓɔɔ ruu zirɛ, ruu ti tãayi, ruu kɔ̀ɔ́ nɔɔ wukɔ. Tɔ̀ɔ, nɔ́ɔ nwang kaa jong nɛɛ ruu ka nyaa zɔɔ tɔ̃ɔ. Ruu nwàng ɓuru ka nyaa zɔɔ tɔ̃ɔ nɛɛ Daa ɓuru Laa, nɛɛ Jaa ɓiɓɛ Yeesɔ Kirisi. 
1JN.1.4	Ruu bèé nɔɔ ruu keɓe, tɔ̀ɔ, tĩnang tãanang ɓuru wu ɓee nyaa kati.
1JN.1.5	Yee ɓɔɔ ruu tãa ka nyaa ɓiɓɛ, ruu kɔɔ nɔɔ wukɔ. Laa kɔ nɔng yakɛnang, Ruu ɓiɓɛ hãa ɓi kagn nɛɛ vuu shi kpang, kpang. 
1JN.1.6	Naa ruu kɔɔyi nɛɛ, ruu nwàng nɛɛ wu ka nyaa zɔɔ tɔ̃ɔ tɔ̃ɔ, a ruu ti palɛ vuu ɓɔɔ daa bii kpang, ruu suu sèé, ruu pálɛ̀ vuu ɓɔɔ Laa kasɛ ɓɛɛ kpang. 
1JN.1.7	Ruu nɛɛ nwang ka nɔng ɓɔɔ yakɛ katɔ naa wukɔ, ruu nwang katɔ nyaa zɔɔ tɔ̃ɔ tɔ̃ɔ. Zĩi Jaa ɓiɓɛ Yeesɔ sɔɔ ruu vuu shi kpang ɓuru katɔ nandon. 
1JN.1.8	Naa ruu kɔɔyi nɛɛ, vuu shi kpang ɓi kagn bii ɓuru kpang, ruu nwãarɛ yuu ɓuru. Rúu niizang kagn yeti ɓuru kpang. 
1JN.1.9	Ruu nɛɛ kasɛ nyaa tɔɔ nɛɛ, ruu pálɛ́ vuu shi kpang tɔ, Laa ta nyaa ɓiɓɛ ɓi kpang, palɛ vuu shi kpang ɓi kpang, yàá ruu gbalang vuu shi kpang ɓɔɔ ruu palɛ ɓee katɔ. Wu ti sɔɔ ruu vuu shi kpang ɓuru nandon. 
1JN.1.10	Naa ruu laa nyaa nɛɛ, ruu pálɛ̀ vuu ɓɔɔ shi kpang ɓuru gngn kpang, ruu ɓaa kaa Laa kɔ sèé jong. Rúu ɓiɓɛ kagn yeti ɓuru kpang.
1JN.2.1	Wujɛ mɛɛ, n bèé nɔɔ ruu keɓe, ka ruu ɓɔɔ, nɔɔ nɛ̀ɛ́ pàlɛ́ vuu shi kpang ɓɛɛ. Zang ɓɔɔ nɛɛ palɛ vuu shi kpang, wu zirɛ nɛɛ, zang ɓɔɔ rang ruu yee nɛɛ Daa ɓuru Laa kagn. Wukɔ Yeesɔ Kirisi ɓɔɔ zang tɔ̃ɔ ɓɛɛ. 
1JN.2.2	Laa yàa ruu gbalang vuu shi kpang ɓuru ka ruu vɔrɔ ɓɔɔ Yeesɔ vɔ ɓɛɛ. Vɔ ka ruu vuu shi kpang ɓuru kɔ shɛ̃ɛning kpang, ka ruu vuu shi kpang zang koo piti. 
1JN.2.3	Naa ruu ɓa nyaa ɓɔɔ Laa dang kpang, ruu zi ka wukɔ nɛɛ ruu zi wu tɔ. 
1JN.2.4	Shɔnzang ɓɔɔ kɔɔyi tɔɔ, “N zi wu tɔ,” a ti shing jĩng ka nyaa ɓɔɔ wu dang ɓɛɛ kpang, ɓi zang sèé. Ruu ɓɔɔ niizang ɓi kagn yeti ɓiɓɛ kpang. 
1JN.2.5	Zang ɓɔɔ ɓaa shoo ka vuu ɓɔɔ wu kɔɔyi, kasɛ Laa katɔ niizang. Wee naa ɓɔɔ shɔnzang zi kagn nɛɛ wu zang Yeesɔ Kirisi kɔ. 
1JN.2.6	Zang ɓɔɔ nɛɛ tɔɔ, wu zang Yeesɔ Kirisi nwang dòo naa ɓɔɔ Yeesɔ Kirisi nwáng ɓɛɛ kɔ.
1JN.2.7	Masang ɓɔɔ n kasɛ nɔɔ katɔ dɔɔli ɓɛɛ, nyaa ɓɔɔ Laa dangnɛ kɔ n bèé nɔɔ ɓee, wu ɓɔɔ shɔɔ kpang. Ɓi dòo ɓɔɔ gbaala ɓɔɔ nɔɔ tãa ka diki ɓɔɔ nɔɔ gaayu Ruu Laa tãanang ɓɛɛ. 
1JN.2.8	Nyaa dannang kɔ n bèé nɔɔ ɓee, ɓi kaa shɔɔ, ka ruu ɓɔɔ nwannang Yeesɔ Kirisi nɛɛ ɓɔɔ manɛ kɔ tùsù ruu nɛɛ vuu ɓɔɔ Laa kɔɔyi ɓi niizang kɔ nwani ɓɛɛ. Nɔng tɔɔnang koo keɓe ɓa kana, kaa nɔng yakɛnang ɓɔɔ niizang yakɛ nɔng.
1JN.2.9	Zang ɓɔɔ tɔɔ wu ka nɔng yakɛnang, a kasɛ ruu ɓeezung kpang, ɓi dòo ka nɔng ɓɔɔ tɔ̀ɔ katɔ ɓɛɛ. 
1JN.2.10	Zang ɓɔɔ kasɛ ruu ɓeezung katɔ, nwàng ɓi ka nɔng ɓɔɔ yakɛ katɔ ɓɛɛ. Vuu ɓɔɔ shing zang, zang palɛ vuu shi kpang, ɓi ka bii ɓiɓɛ kpang. 
1JN.2.11	Zang ɓɔɔ kasɛ ruu ɓeezung kpàng, nwàng ɓi doo ka nɔng ɓɔɔ tɔ̀ɔ katɔ ɓɛɛ. Ra ɓi ka nɔng ɓɔɔ tɔ̀ɔ katɔ ɓɛɛ. Zi nɔng ɓɔɔ wu daa ɓi kpang, ka ruu ɓɔɔ, nɔng ɓɔɔ tɔ̀ɔ katɔ, tɔ̀ɔ wu jĩng katɔ ɓɛɛ.
1JN.2.12	Wujɛ mɛɛ, n bèé nɔɔ ruu keɓe, ka ruu ɓɔɔ, Laa yaa nɔɔ gbalang vuu shi kpang manɛ tɔ, ka ruu Yeesɔ Kirisi. 
1JN.2.13	N bèé nɔɔ ruu keɓe ɓɔɔ nɔɔ dáa wujɛ (nɔɔ ɓɔɔ nɔɔ shing danggn dòo tɛ̃ɛ tɛ̃ɛ) ɓɛɛ, ka ruu ɓɔɔ, nɔɔ zi Yeesɔ ɓɔɔ nwáng dòo ka tĩng tɔ ɓɛɛ. Yeesɔ nwáng nɛɛ Laa, bɛ̀ɛ́ Laa gaayu koo mãanang gn kpang. Jasang, n bèé nɔɔ vuu keɓe, ka ruu ɓɔɔ, nɔɔ ɓa Sheetang yuu tɔ ɓɛɛ. Wujɛ mɛɛ, n bèé nɔɔ vuu keɓe, ka ruu ɓɔɔ, nɔɔ zi Daa ɓuru Laa tɔ ɓɛɛ.
1JN.2.14	Daa wujɛ, n bèé nɔɔ vuu keɓe, ka ruu ɓɔɔ, nɔɔ zi Yeesɔ ɓɔɔ nwáng ka tĩng tɔ ɓɛɛ. Yeesɔ nwáng nɛɛ Laa, bɛ̀ɛ́ Laa gaayu koo mãanang gn kpang. Jasang, n bèé nɔɔ ruu keɓe, ka ruu ɓɔɔ, nɔɔ lakɛ katɔ ɓɛɛ. Yee Laa nwàng ka yeti manɛ kɔ, a nɔɔ ti ɓa Sheetang yuu tɔ.
1JN.2.15	Nɔɔ kasɛ koolaa keɓe kpang. Nɔɔ ti kasɛ vuu ɓɔɔ ka yeti ɓiɓɛ kpang. Zang ɓɔɔ kasɛ ruu koolaa keɓe piti, kasɛ Daa ka yeti ɓiɓɛ kpang. 
1JN.2.16	Ka ruu ɓɔɔ, vuu ɓɔɔ ka koo keɓe nandon naa rɛɛ, vuu ɓɔɔ bii shɔnzang kasɛ, nɛɛ vuu ɓɔɔ zang zirɛ, zang ti kasɛ katɔ ɓɛɛ, a ɓɔɔ jĩng gbakɛnang ɓɔɔ zang gbakɛ ka ruu vuu naa zang ɓɛɛ. Vuu keɓe nandon ɓi ɓɔɔ Daa ɓuru Laa kpang, ɓi ɓɔɔ koolaa keɓe. 
1JN.2.17	Diki ɓɔɔ koolaa keɓe naa waa nyaa, waa nyaa ɓi nɛɛ vuu ɓɔɔ zang kasɛ ka yeti ɓiɓɛ ning. Zang ɓɔɔ palɛ vuu ɓɔɔ yeti Laa kasɛ, wukɔ nwang ɓi gbinggbing.
1JN.2.18	Wujɛ mɛɛ, diki ɓɔɔ koo keɓe waa nyaa a naabm tɔ. Nɔɔ tãayi nɛɛ, zang ɓɔɔ shing jĩng nɛɛ Yeesɔ kpang a ditɔ, kãntang keɓe, zang ɓɔɔ shing jĩng nɛɛ Yeesɔ kpang, ri nwangsɛ yuu tɔ dɔɔli. Ka ruu nɔngkɔ, ruu zi tɔ nɛɛ, diki ɓɔɔ koo keɓe waa nyaa gn keɓe kɔ. 
1JN.2.19	Ri nwáng nɛɛ teteng ɓuru, ka ruu ɓɔɔ, bɛ̀ɛ́ ri ɓarɛ zang ɓuru ɓɔɔ niizang kpang kɔ nwani ɓɛɛ. Naa ri nɛɛ zang ɓuru, ri nɛɛ nwàng dòo nɛɛ ruu. Daanang ɓarɛ kɔ tusu zang nɛɛ, zang ɓuru kagn teteng ɓarɛ gbete kpang.
1JN.2.20	Kirisi a nɔɔ Suru Laa manɛ tɔ. Nɔɔ ti zi ruu ɓɔɔ niizang manɛ tɔ nandon. 
1JN.2.21	N bèé nɔɔ wu ka ruu ɓɔɔ nɔɔ zi ruu ɓɔɔ niizang kpang ɓɛɛ kpang. N bèé nɔɔ, ka ruu ɓɔɔ, nɔɔ zi tɔ ɓɛɛ. Nɔɔ ti zi tɔ nɛɛ, ruu sèé hãa naa ɓi kagn nɛɛ ruu ɓɔɔ niizang kpang.
1JN.2.22	Ɓu wi, zang sèé wiya? Zang ɓɔɔ laa nyaa nɛɛ Yeesɔ kɔ Kirisi, zang ɓɔɔ naa a ɓɛɛ, kpang ɓɛɛ. Zang keɓe, wukɔ ti laa nyaa Jaa Laa, nɛɛ Daa ɓiɓɛ Laa nandon. 
1JN.2.23	Zang ɓɔɔ bɛ̃ɛ Jaa, Daa ɓi kagn yeti ɓiɓɛ kpang. Zang ɓɔɔ nɛɛ ta Jaa, Daa ɓi kagn yeti ɓiɓɛ kɔ doori.
1JN.2.24	Nɔɔ yaa yee Laa ɓɔɔ nɔɔ tãa ka diki ɓɔɔ nɔɔ gaayu yee Laa tanang wu nwang ka yeti manɛ. Ruu Laa keɓe nɛɛ nwang tɔ ka yeti manɛ, nɔɔ nwang ditɔ ka nyaa zɔɔ nɛɛ Jaa Laa nɛɛ Daa ɓiɓɛ Laa. 
1JN.2.25	Vuu ɓɔɔ Yeesɔ kɔɔyi tɔɔ, wu naa a ruu, wukɔ suru bii ɓɔɔ waa nyaa kpang ɓɛɛ. 
1JN.2.26	N bèé nɔɔ vuu keɓe, ka yuu zang ɓɔɔ ri kongso nɛɛ ri nwãarɛ nɔɔ ɓɛɛ. 
1JN.2.27	Ɓɔɔ bii manɛ Suru Laa ɓɔɔ nɔɔ ta nɛɛ bii Yeesɔ kagn yeti manɛ. Ka ruu nɔngkɔ, nɔɔ manɛ tɔ̀ɔ́ zang ɓɔɔ zang ɓɔɔgn kɔɔ nɛɛ, wu tusu nɔɔ vuu ɓɔɔ kpang. Ka ruu ɓɔɔ Suru Laa tusu nɔɔ vuu piti ɓɛɛ. Vuu ɓɔɔ Suru Laa keɓe tusu, ɓi ɓɔɔ niizang ɓɛɛ, ɓi ɓɔɔ sèé kpang. Ka ruu nɔngkɔ, nɔɔ nwang nɛɛ Kirisi ka nyaa zɔɔ naa ɓɔɔ Suru Laa tusu nɔɔ ɓɛɛ.
1JN.2.28	Wujɛ seseere, nɔɔ nwang nɛɛ wu, ka ruu ɓɔɔ nɛɛ nwang nyaa tɔ, ruu naa kaa vɔrɔ kpang ɓɛɛ. Yusɛ̃ɛ ti naa tuu ruu ka tĩng ɓiɓɛ, ka diki ɓɔɔ wu gbãayu ɓɛɛ kpang. 
1JN.2.29	Nɔɔ nɛɛ zi tɔ nɛɛ Kirisi ɓi zang tɔ̃ɔ, nɔɔ zi katɔ nɛɛ zang ɓɔɔ palɛ vuu tɔ̃ɔ, ɓi zang ɓɔɔ Laa yi ɓɛɛ kɔ.
1JN.3.1	Nɔɔ zi naa ɓɔɔ Daa kasɛ ruu ɓuru ɓɛɛ. Kasɛ ruu ɓuru dɔɔli, ka ruu nɔngkɔ, ɓaa ruu nɛɛ Wujɛ ɓiɓɛ. Ruu ti wujɛ ɓiɓɛ kɔ niizang. Zang ɓɔɔ ri dũ̀ng Laa kpang, ri zi ruu kpang, ka ruu ɓɔɔ, ri zi Laa ɓarɛ kpang ɓɛɛ. 
1JN.3.2	Rɛɛ masang ɓɔɔ n kasɛ nɔɔ dɔɔli ɓɛɛ, ruu kaa wujɛ Laa. Naa ɓɔɔ ruu naa nwangnɛ, ruu zi gn kpang. Ruu zi tɔ nɛɛ, naa Yeesɔ nwang nyaa, ruu naa nwang kaa naa wukɔ doori. Ka ruu ɓɔɔ, ruu naa zi wu ka naa ɓɔɔ wu nwang ɓɛɛ. 
1JN.3.3	Zang ɓɔɔ shing gn nɛɛ wu naa nwang naa Kirisi, a ti shing gn nɛɛ vuu keɓe naa nwang ditɔ nɔngkɔ, wu nwang tɔ̃ɔ tɔ̃ɔ naa ɓɔɔ Yeesɔ nwàng ɓɛɛ.
1JN.3.4	Zang ɓɔɔ palɛ vuu shi kpang, ɓa nyaa ɓɔɔ Laa dang ɓɛɛ, ka ruu ɓɔɔ, nyaa ɓɔɔ Laa dangnɛ ɓanang, zang ɓaa wukɔ nɛɛ vuu shi kpang ɓɛɛ. 
1JN.3.5	Nɔɔ zi tɔ nɛɛ, Yeesɔ arɛ nɛɛ wu naa kɔ̃̀sɔ́ zang vuu shi kpang. Vuu shi kpang ɓi kagn bii ɓiɓɛ kpang. 
1JN.3.6	Zang ɓɔɔ nwàng nɛɛ Kirisi a ti dũng ruu ɓiɓɛ, huu shoo nɛɛ vuu shi kpang palɛnang kpang. Zang ɓɔɔ huu shoo nɛɛ vuu shi kpang palɛnang, zi wu nung kpang, ti zi wu gn nɛɛ jĩng kpang.
1JN.3.7	Wujɛ mɛɛ, zang ɓɔɔ wu nwãarɛ nɔɔ kpang. Zang ɓɔɔ palɛ vuu tɔ̃ɔ, ɓi zang tɔ̃ɔ, naa ɓɔɔ Yeesɔ zang tɔ̃ɔ ɓɛɛ. 
1JN.3.8	Zang ɓɔɔ palɛ vuu shi kpang sasak, ɓi jaa Sheetang, ka ruu ɓɔɔ, Sheetang pálɛ́ vuu shi kpang ɓi doo ka tĩng ɓɛɛ. Jaa Laa arɛ nɛɛ wu naa jili vuu ɓɔɔ Sheetang pálɛ́ kɔ.
1JN.3.9	Zang ɓɔɔ nɛɛ jaa Laa piti, palɛ vuu shi kpang ɓi sasak kpang, ka ruu ɓɔɔ, yeti ɓɔɔ Laa tarɛ kagn yeti ɓiɓɛ ɓɛɛ. Pálɛ̀ vuu shi kpang ɓi jong kpang, ka ruu ɓɔɔ, wu ɓi kaa jaa Laa ɓɛɛ. 
1JN.3.10	Zang ɓɔɔ pálɛ̀ vuu tɔ̃ɔ kpang, ɓi zang Laa kpang. Zang ɓɔɔ ti kasɛ ruu ɓeezung kpang, ɓi doo zang Laa kpang kɔ. Wee naa ɓɔɔ ruu zi zang ɓɔɔ ri wujɛ Laa nɛɛ zang ɓɔɔ ri wujɛ sheetang kagn kɔ.
1JN.3.11	Wee ruu ɓɔɔ nɔɔ tãa ka tĩng shɔɔnang kɔ, nɛɛ ruu kasɛ ruu zɔɔ katɔ. 
1JN.3.12	Rúu nwàng naa Kayinu kpang. Kayinu zang Sheetang ɓɔɔ nyɔ jaa niiɓɛ vɔrɔ ɓɛɛ. Nyɔ jaa niiɓɛ vɔrɔ ɓu ka ruu viya? Nyɔ wu ka ruu ɓɔɔ, vuu ɓɔɔ wu palɛ ɓi vuu shi kpang, a ɓɔɔ ɓeezung ɓi kaa ɓɔɔ tɔ̃ɔ ɓɛɛ.
1JN.3.13	Manzung, zang ɓɔɔ koo keɓe nɛɛ kasɛ ruu manɛ kpang, nɔɔ mã naa ka danggn kpang. 
1JN.3.14	Ruu zi tɔ nɛɛ ruu ɓuru tɔ̀ɔ́ ka naa vɔrɔ kpang. Ruu ɓuru kaa zang ningkãari, ka ruu ɓɔɔ, ruu kasɛ ruu zɔɔ ɓuru katɔ ɓɛɛ. Zang ɓɔɔ kasɛ ruu ɓeezung kpang, ɓi dòo ka naa vɔrɔ. 
1JN.3.15	Zang ɓɔɔ kasɛ ruu ɓeezung kpang, wukɔ zang ɓɔɔ nyɔ zang vɔrɔ ɓɛɛ. Nɔɔ ti zi tɔ nɛɛ, suru bii ɓɔɔ waa nyaa kpang, ɓi kagn bii zang ɓɔɔ nyɔ zang vɔrɔ ɓɛɛ kpang. 
1JN.3.16	Yeesɔ Kirisi tusu ruu, rúu zang kasɛnang ka ɓɔɔ wu mãlɛ́ bii ɓiɓɛ ka ruu ɓuru ɓɛɛ. Ka ruu nɔngkɔ, ruu mãlɛ́ bii ɓuru ta jong ka ruu manzung ɓuru. 
1JN.3.17	Naa zang ɓɔɔ vuu naa ɓiɓɛ dɔɔli, zi ɓeezung ɓɔɔ dang jĩng, a raa wu yuu knti, ruu zang kasɛnang ɓɔɔ Laa a shɔnzang, kagn yeti ɓiɓɛ ya?
1JN.3.18	Wujɛ mɛɛ, ruu kasɛ nɔɔ zang, wu nɛɛ nyaa waati kpang. Zang kasɛnang ɓuru wu nwang ɓɔɔ niizang, ka vuu ɓɔɔ ruu pálɛ̀ ɓɛɛ ning.
1JN.3.19	Ruu zi ka wukɔ nɛɛ, ruu ɓuru kaa zang Laa ɓɔɔ ruu palɛ vuu ɓɔɔ niizang ɓɛɛ. Rùu kaa vɔrɔ shiinang ka tĩng Laa kpang. 
1JN.3.20	Ka ruu nɔngkɔ, naa rɛ̃rɛnang ɓuru tusu ruu nɛɛ ruu palɛ vuu shi kpang, Laa ɓɔɔ ɓa rɛ̃rɛnang ɓuru katɔ, zi vuu piti ɓi tɔ.
1JN.3.21	Masang ɓɔɔ n kasɛ nɔɔ dɔɔli ɓɛɛ, naa rɛ̃rɛnang ɓuru tusu ruu nɛɛ, ruu pálɛ̀ vuu ɓɔɔ shi kpang, kpàng, rùu kaa vɔrɔ ka tĩng Laa kpang. 
1JN.3.22	Laa a ruu vuu piti ɓɔɔ ruu gaa ka naa ɓiɓɛ katɔ, ka ruu ɓɔɔ, ruu ɓaa shoo ka nyaa ɓɔɔ wu dang ɓɛɛ. Ruu ti pálɛ́ vuu ɓɔɔ yeti ɓiɓɛ kasɛ ɓɛɛ. 
1JN.3.23	Laa dang nyaa tɔ nɛɛ ruu shing danggn ka bii Jaa ɓiɓɛ Yeesɔ Kirisi. Nɛɛ ruu ti kasɛ ruu zɔɔ katɔ naa ɓɔɔ wu dang ruu nyaa ɓɛɛ. 
1JN.3.24	Zang ɓɔɔ nɛɛ ɓaa shoo ka nyaa ɓɔɔ Laa dangnɛ wukɔ nwàng ɓi nɛɛ Laa. Laa ti nwàng nɛɛ wu. Ruu zirɛ nɛɛ Laa nwàng nɛɛ ruu, ka suru bii ɓɔɔ wu a ruu ɓɛɛ.
1JN.4.1	Rɛɛ masang ɓɔɔ n kasɛ nɔɔ katɔ dɔɔli ɓɛɛ, nɔɔ shing gn ka zang ɓɔɔ kɔɔyi nɛɛ, Suru Laa kagn bii ɓarɛ kpang. Nɔɔ gãsɛ ri katɔ, nɔɔ zi suru ɓɔɔ ka bii ɓarɛ, nɛɛ ɓɔɔ Laa ɓɛɛ. Ka ruu ɓɔɔ, zang ɓɔɔ ri suu sèé nɛɛ ri zang nyaa shonang Laa, ri nwangsɛ bii tɔ ka koolaa dɔɔli ɓɛɛ. 
1JN.4.2	Wee naa ɓɔɔ nɔɔ zi suru Laa ɓɛɛ. Suru ɓɔɔ kasɛ katɔ nɛɛ, Yeesɔ Kirisi a ka koolaa keɓe, tuu bii shɔnzang ɓɛɛ, suru kaɓa kɔ Suru Laa. 
1JN.4.3	Suru ɓɔɔ kɔɔyi nɛɛ Yeesɔ tuu bii shɔnzang kpang, ɓi Suru Laa kpang. Suru keɓe a ɓi nɛɛ bii zang ɓɔɔ shing jĩng nɛɛ Kirisi kpang, ɓɔɔ nɔɔ tãa nyaa nɛɛ a ditɔ ɓɛɛ. Zang kaɓa a tɔ ka koo kãntang keɓe.
1JN.4.4	Wujɛ mɛɛ, nɔɔ manɛ zang Laa. Nɔɔ ɓa ri yuu manɛ tɔ. Ka ruu ɓɔɔ, Suru Laa ɓɔɔ ka yeti manɛ, ɓa suru Sheetang ɓɔɔ ka yeti zang ɓɔɔ ka koolaa keɓe katɔ ɓɛɛ. 
1JN.4.5	Ri ɓarɛ zang koo keɓe, ka ruu nɔngkɔ, ri rang yee naa zang koolaa keɓe. Zang koo keɓe, ri ɓaa shoo katɔ ka nyaa ɓarɛ. 
1JN.4.6	Ruu ɓuru zang Laa. Zang ɓɔɔ zi Laa katɔ, ri ɓaa shoo ɓi katɔ nyaa ɓuru. Zang ɓɔɔ zang Laa kpang, ti ɓaa shoo ɓi ka nyaa ɓuru kpang. Ruu zi suru ɓɔɔ niizang, nɛɛ suru ɓɔɔ sèé nung naa weɓe kɔ.
1JN.4.7	Rɛɛ masang ɓɔɔ n kasɛ nɔɔ katɔ dɔɔli ɓɛɛ, ruu kasɛ nɔɔ ruu zɔɔ katɔ, ka ruu ɓɔɔ, zang kasɛnang a ɓi nɛɛ bii Laa ɓɛɛ. Zang ɓɔɔ kasɛ ruu zang, ɓi zang Laa kɔ, ti zi Laa ɓi katɔ. 
1JN.4.8	Zang ɓɔɔ kasɛ ruu zang kpang, zi Laa ɓi kpang, ka ruu ɓɔɔ, vuu piti ɓɔɔ Laa palɛ, palɛ ɓi ka ruu zang kasɛnang ɓɔɔ ka yeti ɓiɓɛ ɓɛɛ. 
1JN.4.9	Laa tusu ruu naa ɓɔɔ wu kasɛ ruu ɓuru ka Jaa gbete ɓiɓɛ ɓɔɔ wu shong ka koolaa ɓɛɛ. Laa shong wu nɛɛ tɔɔ ruu walɛ suru bii ɓɔɔ waa nyaa kpang ka bii ɓiɓɛ. 
1JN.4.10	Zang kasɛnang nwàng ɓi hn. Wu rukɔ gaayu Laa kasɛnang kpang, Laa kɔ kasɛ ruu ɓuru jong, a shong Jaa ɓiɓɛ nɛɛ wu naa nwang kaa naa vuu vàa ɓɔɔ zang dɔ̀ɔ́ Laa, tɔ̀ɔ, Laa wu yaa ruu gbalang vuu shi kpang ɓuru kati ɓɛɛ. 
1JN.4.11	Rɛɛ masang ɓɔɔ n kasɛ nɔɔ katɔ dɔɔli ɓɛɛ, Laa nɛɛ kasɛ ruu ɓuru naa weɓe, ruu kasɛ nɔɔ ruu zɔɔ ta jong. 
1JN.4.12	Zang ɓɔɔ zi Laa gngn nɛɛ jĩng kpang. Ruu nɛɛ kasɛ ruu zɔɔ katɔ, Laa kagn yeti ɓuru. Ruu zang kasɛnang ɓɔɔ Laa ti kagn yeti ɓuru niizang.
1JN.4.13	Suru ɓiɓɛ ɓɔɔ wu a ruu, wukɔ tusu ruu nɛɛ, ruu nwang nɛɛ Laa, a Laa ti ka yeti ɓuru. 
1JN.4.14	Ruu zi ka wukɔ a ruu ti kɔɔyi nɛɛ Daa shong Jaa ɓiɓɛ nɛɛ wu naa ta yuu zang koo keɓe. 
1JN.4.15	Zang ɓɔɔ nɛɛ kɔɔ nɛɛ nyaa ɓiɓɛ nɛɛ Yeesɔ ɓi Jaa Laa, Laa nwang kagn yeti ɓiɓɛ, a ti nwàng ɓi nɛɛ Laa.
1JN.4.16	Ruu zi naa ɓɔɔ Laa kasɛ ruu tɔ ka yeti ɓuru, a ruu ti shing gn ka ruu zang kasɛnang ɓiɓɛ keɓe katɔ. Kasɛ ruu zang ɓi katɔ. Zang ɓɔɔ kasɛ ruu zang katɔ sasak, nwàng ɓi nɛɛ Laa, a Laa ti nwàng ɓi kagn yeti ɓiɓɛ. 
1JN.4.17	Ruu nɛɛ nwàng naa weɓe, rúu zang kasɛnang Laa kagn yeti ɓuru niizang. Ka ruu nɔngkɔ, rùu naa kaa vɔrɔ ka diki ɓɔɔ Laa naa jɛ̃ɛ zang koo keɓe ruu ɓɛɛ kpang. Ka ruu ɓɔɔ, nwannang ɓuru ka koo keɓe nwàng naa nwannang Kirisi. 
1JN.4.18	Mɔɔ nɛɛ kasɛ zang katɔ mɔɔ kaa vɔrɔ kpang. Ka ruu ɓɔɔ, zang kasɛnang ɓɔɔ niizang nwangsɛ vɔrɔ kaanang ɓi katɔ kɔ jong ɓɛɛ. Ɓi zang ɓɔɔ palɛ vuu shi kpang kɔ kaa vɔrɔ, ka ruu ɓɔɔ, zi tɔ ka yeti ɓiɓɛ nɛɛ Laa naa dang wu jĩng ɓi katɔ ɓɛɛ. Zang ɓɔɔ rúu zang kasɛnang Laa kagn yeti ɓiɓɛ, kaa vɔrɔ ɓi kpang.
1JN.4.19	Ruu kasɛ ruu zɔɔ, ka ruu ɓɔɔ, Laa kɔ kasɛ ruu ɓuru shɔɔnang ɓɛɛ. 
1JN.4.20	Naa zang ɓɔɔ kɔɔyi tɔɔ, wu kasɛ Ruu Laa katɔ, a kasɛ ruu ɓeezung kpang, ɓi zang sèé. Ka ruu ɓɔɔ, zang ɓɔɔ kasɛ ruu ɓeezung ɓɔɔ wu zi katɔ kpang, kàsɛ́ Laa ɓɔɔ wu zi nɛɛ jĩng kpang, ɓi kaa biya? 
1JN.4.21	Kirisi dang ruu nyaa tɔ nɛɛ, zang ɓɔɔ kasɛ Ruu Laa, wu ti kasɛ ruu ɓeezung jong.
1JN.5.1	Zang ɓɔɔ nɛɛ kasɛ tɔɔ nɛɛ Yeesɔ wukɔ Kirisi ɓi jaa Laa. Zang ɓɔɔ nɛɛ kasɛ Daa jaa, kàsɛ́ jaa ɓi dòo katɔ kɔ. 
1JN.5.2	Ka ruu nɔngkɔ, ruu nɛɛ kasɛ Laa katɔ, a ruu nɛɛ ti dũng nyaa ɓɔɔ wu dang ɓɛɛ katɔ, ruu zi ka wukɔ nɛɛ, ruu kasɛ wujɛ Laa katɔ. 
1JN.5.3	Zang ɓɔɔ kasɛ Ruu Laa katɔ niizang, dũng nyaa ɓɔɔ Laa dang ɓɛɛ katɔ. Nyaa ɓɔɔ Laa dangnɛ kpãa dũnnang ɓi kpang. 
1JN.5.4	Ka ruu ɓɔɔ, zang ɓɔɔ zang Laa, Laa a wu naa ɓɔɔ wu ɓa yuu vuu ɓɔɔ nwãarɛ zang ka koo keɓe tɔ ɓɛɛ. Danggn ɓɔɔ ruu shing ka bii Laa wukɔ á ruu naa, ruu ɓa yuu vuu ɓɔɔ nwãarɛ zang ka koo keɓe ɓɛɛ. 
1JN.5.5	Ɓu wi ɓa yuu vuu ɓɔɔ nwãarɛ zang ka koo keɓe yuu wiya? Zang ɓɔɔ shing danggn nɛɛ Yeesɔ Jaa Laa ɓɛɛ.
1JN.5.6	Vuu ziti ɓɔɔ ruu zi kagn nɛɛ Yeesɔ Kirisi ɓi zang ɓɔɔ niizang ɓɛɛ. Ruu zi ka diki ɓɔɔ zang pàlɛ̀ wu batizima nɛɛ diki ɓɔɔ zĩi ɓiɓɛ tɛ̃ɛ ka laa ɓɔɔ zang ɓaa wu naa kagn ɓɛɛ. Wu batizima kɔ tusu ruu gbete kpang. Zĩi ɓiɓɛ ɓɔɔ tɛ̃ɛyi, wukɔ tusu ɓɔɔ ri. Suru Laa ti tusu ruu nɛɛ nɔngkɔ niizang, ka ruu ɓɔɔ, Suru Laa, tusu zang ruu ɓɔɔ niizang ɓɛɛ. 
1JN.5.7	Vuu taati tùsú ruu rúu keɓe. 
1JN.5.8	Suru Laa, nɛɛ batizima ɓɔɔ zang palɛ wu, nɛɛ zĩi ɓiɓɛ ɓɔɔ tɛ̃ɛ ka ruu ɓuru ɓɛɛ. Vuu taati keɓe, nyaa ɓarɛ ti daa gbete. 
1JN.5.9	Ruu nɛɛ ta vuu ɓɔɔ zang kɔɔ katɔ nɛɛ niizang, vuu ɓɔɔ Laa kɔɔyi ɓa ɓɔɔ zang katɔ. Laa kɔɔyi nɛɛ, Yeesɔ Jaa ɓiɓɛ. 
1JN.5.10	Ka ruu nɔngkɔ, zang ɓɔɔ shing danggn ka bii Jaa Laa, zi katɔ ka yeti ɓiɓɛ nɛɛ ruu keɓe ɓi niizang. Zang ɓɔɔ ta vuu ɓɔɔ Laa kɔɔ kpang, ɓaa Laa sèé tɔ. Ka ruu ɓɔɔ, kasɛ vuu ɓɔɔ Laa kɔɔ ka yuu Jaa ɓiɓɛ kpang ɓɛɛ. 
1JN.5.11	Vuu ɓɔɔ Laa kɔɔ keɓe kɔ. Laa a ruu suru bii ɓɔɔ waa nyaa kpang tɔ. Suru bii ɓɔɔ waa nyaa kpang keɓe, ruu wálɛ̀ ka bii Jaa ɓiɓɛ. 
1JN.5.12	Zang ɓɔɔ ta Jaa Laa ka yeti ɓiɓɛ, walɛ suru bii ɓɔɔ waa nyaa kpang tɔ. Zang ɓɔɔ ta Jaa Laa ka yeti ɓiɓɛ kpang, suru bii ɓɔɔ waa nyaa kpang, kagn bii ɓiɓɛ kpang.
1JN.5.13	Zang ɓɔɔ ri shing danggn tɔ ka Jaa Laa ɓɛɛ, n bée nɔɔ vuu keɓe, tɔ̀ɔ, nɔ́ɔ zi kati, nɛɛ nɔɔ walɛ suru bii ɓɔɔ waa nyaa kpang manɛ tɔ. 
1JN.5.14	Ruu shing danggn ka Laa gaanang ɓɔɔ ruu gaayi, ka ruu ɓɔɔ, naa ruu gàa vuu ka gbalang ɓɔɔ wu kasɛ, a ruu katɔ ɓɛɛ. 
1JN.5.15	Ruu nɛɛ zi tɔ nɛɛ, Laa tãa vuu piti ɓɔɔ ruu gaa wu katɔ, ruu zi katɔ nɛɛ ruu wàlɛ̀ vuu ɓɔɔ ruu gàa wu ɓɛɛ tɔ.
1JN.5.16	Zang ɓɔɔ nɛɛ zi ɓeezung ɓɔɔ dũng Laa kɔ doori, palɛ vuu shi kpang ɓɔɔ naa nyɔ wu vɔrɔ kpang, wu gàa ɓeezung keɓe Laa, wu a wu suru bii ɓɔɔ waa nyaa kpang ɓɛɛ. Vuu shi kpang ɓɔɔ nyɔ zang vɔrɔ katɔ kagn, n kɔɔ nɛɛ zang wu gàa Laa ka ruu ɓiɓɛ kɔ kpang. 
1JN.5.17	Vuu ɓɔɔ zang palɛ ɓɔɔ daa bii kpang, zang ɓaa wukɔ nɛɛ vuu shi kpang. Vuu shi kpang ɓɔɔ kagn nyɔ zang vɔrɔ kpang.
1JN.5.18	Ruu zì tɔ nɛɛ, zang ɓɔɔ Laa yirɛ, huu shoo ɓi nɛɛ vuu shi kpang palɛnang kpang. Ka ruu ɓɔɔ, Jaa Laa yiti wu katɔ ɓɛɛ. Sheetang pálɛ̀ wu vuu ɓɔɔ ɓi kpang. 
1JN.5.19	Ruu zi tɔ, ruu ɓuru wujɛ Laa. Zang ɓɔɔ dũ̀ng Laa kpang, ri ɓarɛ ka naa Sheetang. 
1JN.5.20	Ruu zi tɔ nɛɛ, Jaa Laa arɛ tùsù ruu gbalang ɓɔɔ ruu zi Laa ɓɔɔ wukɔ niizang ɓɛɛ. Ruu ɓuru ɓɔɔ Laa keɓe kɔ, ka ruu ɓɔɔ, ruu ɓuru ɓɔɔ Jaa ɓiɓɛ Yeesɔ Kirisi ɓɛɛ. Yeesɔ Kirisi keɓe wukɔ Laa niizang, wukɔ ti suru bii ɓɔɔ waa nyaa kpang ɓɛɛ. 
1JN.5.21	Wujɛ mɛɛ, nɔɔ bang vaka kpang. Nɔɔ ti dàa nɔng ɓiɓɛ kpang.
2JN.1.1	Jaa soro ɓɔɔ Laa zɔ̃̀ng katɔ ɓɛɛ, nɛɛ wujɛ ɓaaɓɛ ɓɔɔ n kasɛ ruu manɛ katɔ dɔɔli ɓɛɛ. Nkɔ zang bang, nkɔ bèé nɔɔ labeenang keɓe. Wu nkɔ kasɛ ruu manɛ gbete kpang, zang ɓɔɔ ri zi ruu niizang katɔ, ri kasɛ nɔɔ dòo katɔ kɔ. 
2JN.1.2	Ka ruu ruu niizang ɓɔɔ ka yeti ɓuru, ɓɔɔ ti nwàng kaa nɛɛ ruu gbinggbing ɓɛɛ. 
2JN.1.3	Daa Kpanti Laa nɛɛ Yeesɔ Kirisi jaa Daa, rí pàlɛ̀ ruu tɔ̃ɔ jong. Gn ɓuru wu kɔng ri katɔ, ri ti a ruu nwannang tɔ̃ɔ, naa ɓɔɔ ruu dũng ruu ɓiɓɛ ɓɔɔ niizang, a ruu ti kasɛ ruu zɔɔ katɔ ɓɛɛ.
2JN.1.4	Ɓɔɔ n zi wujɛ ɓaaɓɛ ɓɔɔgn, ri dũng ruu ɓɔɔ niizang, naa ɓɔɔ Daa ɓuru dang ruu nyaa, n tãa tĩnang dɔɔli. 
2JN.1.5	N gàá mɔɔ katɔ jaa soro, n bèé mɔɔ wu nyaa shɔɔ kpang, ɓi doo ɓɔɔ gbaala ɓɔɔ ruu tãa ka diki ɓɔɔ ruu gaayu Ruu Laa tanang ɓɛɛ. Laa kɔɔyi tɔɔ, ruu kasɛ ruu zɔɔ katɔ. 
2JN.1.6	Naa ruu dũ̀ng nyaa ɓɔɔ Laa dangnɛ sasak, zang zi ka wukɔ nɛɛ ruu kasɛ Laa katɔ. Nyaa ɓɔɔ Laa dangnɛ, ɓɔɔ ruu tãa tĩng shɔɔnang kɔɔyi tɔɔ, ruu kasɛ ruu zɔɔ katɔ.
2JN.1.7	Zang ɓɔɔ ri nwãarɛ zang, ri baa koolaa tɔ dɔɔli. Ri kɔɔrɔ zang nɛɛ Yeesɔ Kirisi ɓɔɔ a ka koo keɓe, tuu ɓi bii shɔnzang kpang. Zang ɓɔɔ kɔɔrɔ zang naa weɓe, wukɔ zang ɓɔɔ nwãarɛ zang ɓɛɛ, wukɔ ti zang ɓɔɔ shing jĩng nɛɛ Yeesɔ kpang ɓɛɛ. 
2JN.1.8	Nɔɔ gãng jĩng kagn, nɔɔ nɛ̀ɛ́ loo vuu ɓɔɔ nɔɔ pálɛ́ shonang ka ruu ɓiɓɛ ɓɛɛ. Laa wu naa a nɔɔ vuu ɓɔɔ wu shing nɔɔ katɔ nyaa kiiri.
2JN.1.9	Zang ɓɔɔ dũ̀ng vuu ɓɔɔ Kirisi tusu kpang, palɛ ɓi naa ɓɔɔ wu kasɛ ɓɛɛ, Laa ɓi kagn yeti ɓiɓɛ kpang. Zang ɓɔɔ dũng vuu ɓɔɔ Yeesɔ tusu, Laa kagn yeti ɓiɓɛ nɛɛ Jaa piti. 
2JN.1.10	Zang piti ɓɔɔ nɛɛ alɛ ka bii manɛ, a à nɛɛ vuu kpɛ̃ɛrɛnang keɓe kɔ kpang, nɔ́ɔ ta wu ka gãa manɛ kpang. Nɔ́ɔ ti jee wu nyaa kpang tingkiring. 
2JN.1.11	Ka ruu ɓɔɔ, zang ɓɔɔ nɛɛ jeere wu nyaa, kasɛ vuu shi kpang ɓɔɔ zang kaɓa palɛ ɓi doo katɔ kɔ ɓɛɛ.
2JN.1.12	Vuu ɓɔɔ n kasɛ nɛɛ n kɔ̀ɔ́ nɔɔ ka gn dɔɔli, a n bèe nɔɔ kaa takpang, ka ruu ɓɔɔ, n kasɛ n tɔɔ n naa leng nɔɔ, n kɔɔ nɔɔ kaa nɛɛ nyaa mɛɛ, jĩng ɓuru wu zi zɔɔ, tɔ̀ɔ tĩnang tàanang ɓuru wu nwang kaa nyaa kiriri.
2JN.1.13	Wujɛ jaa nàáɓɛ ɓɔɔ Laa zɔ̃ng ri katɔ, ri jee mɔɔ nyaa.
3JN.1.1	Masang Gaayu, ɓɔɔ n kasɛ ruu ɓaaɓɛ katɔ niizang ɓɛɛ, nkɔ zang bang, n bèé mɔɔ labeenang keɓe. 
3JN.1.2	Masang ɓɔɔ n kasɛ mɔɔ katɔ dɔɔli ɓɛɛ, n gaa Laa nɛɛ, mɔɔ nwang waasɛ̃. Bii ɓaaɓɛ wu nwang tɔ̃ɔ, ka ruu ɓɔɔ, n zi tɔ, mɔɔ nwang ɓaa tɔ̃ɔ nɛɛ Kpanti Laa ɓɛɛ. 
3JN.1.3	N tãa tĩnang dɔɔli, ka ruu ɓɔɔ, zang Laa ɓɔɔ ri arɛ, ri naa kɔɔ m naa ɓɔɔ mɔɔ yiti Ruu Laa nɛɛ yeti gbete, a mɔɔ ti palɛ vuu naa ɓɔɔ Ruu Laa kɔɔ ɓɛɛ. 
3JN.1.4	Tĩnang ɓɔɔ n tã̀á kagn ɓɔɔ ɓa ɓɔɔ zang naa kɔɔ m nɛɛ, wujɛ mɛɛ dũng ruu ɓɔɔ niizang, kagn kpang.
3JN.1.5	Masang ɓɔɔ n kasɛ mɔɔ katɔ dɔɔli ɓɛɛ, vuu kɔ mɔɔ pálɛ̀ ɓaazung ɓɔɔ ri dũng Laa, ɓɔɔ mɔɔ zi ri nung katɔ, nɛɛ ɓɔɔ mɔɔ zi ri nung kpang, mɔɔ pálɛ̀ vuu ɓɔɔ Laa kasɛ ɓɛɛ kɔ. 
3JN.1.6	Zang ɓɔɔ kagn teteng zang ɓɔɔ mɔɔ yì ri naa ka bii kaɓa, ri arɛ, ri naa kɔɔ zang ɓɔɔ ri dũng Laa ka nihn, naa ɓɔɔ mɔɔ kasɛ ruu ɓarɛ ɓɛɛ. Pálɛ́ nɔngkɔ, a ri vuu ɓɔɔ ri yiti naa zanti ɓɔɔ ri daa ɓɛɛ nɔngkɔ, ka ruu ɓɔɔ, ri zang nyaa shonang Laa ɓɛɛ. 
3JN.1.7	Ri nwang zanti ka ruu shonang Yeesɔ palɛnang. Ri ta vuu ɓɔɔ kagn ka naa zang ɓɔɔ ri dũ̀ng Laa kpang ɓɛɛ kpang. 
3JN.1.8	Ka ruu nɔngkɔ, ɓɔɔ ruu zang Laa, ruu yi nɔɔ zang ɓɔɔ ri palɛ shonang tɔ̃ɔ naa weɓe, naa ka bii ning. Tɔ̀ɔ, ruu nwang kaa gbete nɛɛ ri ka shonang ruu ɓɔɔ niizang palɛnang.
3JN.1.9	N bèe nɔɔ ɓɔɔ nɔɔ dũng Laa labeenang ɓɔɔ kagn, a Diyotirifi ɓɔɔ tuu yuu ɓiɓɛ nɛɛ wukɔ bang, kasɛ nɛɛ wu ɓaa shoo ka yee ɓɔɔ n bèe nɔɔ kpang. 
3JN.1.10	Ka ruu nɔngkɔ, n nɛɛ a tɔ, n naa nwangsɛ vuu ɓɔɔ wu pálɛ́ ɓɛɛ ditɔ. Vuu shi kpang ɓɔɔ wu kɔ̀ɔrɔ́ ka yuu ɓuru, nɛɛ sèé ɓɔɔ suuru ka yuu ɓuru ɓɛɛ. Ti palɛ vuu shi kpang ɓɔɔ ɓa weɓe katɔ kagn tɔkn. Naa zang ɓɔɔ ri dũng Laa arɛ, tà ri kpang. Ti zãa zang ɓɔɔ ri kasɛ zang kaɓa tanang ɓɛɛ katɔ. Wu ti nwángsɛ́ zang ɓɔɔ ta zang zanti kaɓa nɛɛ teteng zang ɓɔɔ ri dũng Laa ɓɛɛ.
3JN.1.11	Masang ɓɔɔ n kasɛ mɔɔ dɔɔli ɓɛɛ, mɔ́ɔ màsɛ̀ zang ɓɔɔ ri palɛ vuu shi kpang, kpang. Màsɛ̀ zang ɓɔɔ ri pálɛ̀ vuu tɔ̃ɔ ɓɛɛ, zang ɓɔɔ palɛ vuu tɔ̃ɔ, wukɔ zang Laa. Zang ɓɔɔ pálɛ̀ vuu shi kpang, zi Laa nung ɓi gn kpang.
3JN.1.12	Zang piti ri kɔɔ ruu tɔ̃ɔ ka yuu Dimitiriyu. Vuu ɓɔɔ Dimitiriyu pálɛ̀, wukɔ tusu zang nɛɛ wu zang tɔ̃ɔ niizang. Ruu ti kɔɔ ruu tɔ̃ɔ ɓiɓɛ doo nɔngkɔ. Mɔɔ ti zi tɔ, nɛɛ n suu sèé kpang.
3JN.1.13	Vuu ɓɔɔ n tɔɔ n bèé mɔɔ dɔɔli, n bèe mɔɔ takpang, 
3JN.1.14	ka ruu ɓɔɔ n kasɛ anang katɔ bii manɛ pati ɓɛɛ. Tɔ̀ɔ, ruu naa kɔ̀ɔ zɔɔ kaa nɛɛ nyaa. 
3JN.1.15	Laa wu a nɔɔ nwannang tɔ̃ɔ katɔ. Rɛɛ masang ɓuru ɓɔɔ ri ka nihn, ri jee mɔɔ nyaa. Jèe m rɛɛ masang ɓuru ɓɔɔ ri nɛɛ mɔɔ nyaa jong gbete gbete.
JUD.1.1	Labeenang keɓe nɛɛ bii mɛɛ Yahuza, zang shonang Yeesɔ Kirisi, ɓɔɔ ti jaa nàá Yakub ɓɛɛ.
JUD.1.1	N bèé zang ɓɔɔ Laa ɓaa ri nyaa ɓɛɛ. Ɓɔɔ Laa ɓɔɔ wukɔ Daa, kasɛ ri katɔ, a Yeesɔ Kirisi ti gãng jĩng ka ri ɓɛɛ. 
JUD.1.2	N gaa Laa, gn manɛ wu kɔng wu, wu ti shingnɛ yeti manɛ wu valɛ katɔ, wu ti kasɛ ruu manɛ, gbãng gbãng.
JUD.1.3	Masang, ɓɔɔ n kasɛ nɔɔ dɔɔli ɓɛɛ, bɛ̀ɛ́ n wàá doo diki ɓɔɔ n bèé nɔɔ labeenang ka ruu yuu ɓuru ɓɔɔ Yeesɔ ta ɓɛɛ. A vuu ɓɔɔ shing m kãntang keɓe n bèé nɔɔ labeenang, n kasɛ n kɔɔ nɔɔ nɛɛ nɔɔ shii nɛɛ bang, ka ruu danggn shinnang kɔ Laa a zang ɓiɓɛ tɔ dɔ̃ɔ gbete ɓee. 
JUD.1.4	Zang ɓɔɔ ri dũ̀ng Laa kpang, ɓɔɔ kagn ri hãa tɔ ka teteng manɛ nɛɛ nwĩiri, ruu zi kpang. Zang ɓɔɔ ri kɔ̃sɔ ruu tɔ̃ɔ ɓɔɔ Laa ɓuru pàlɛ́ zang, nwang ri ɓarɛ kaa naa zang yaa ri gbalang dũndũng palɛnang, a ri bɛ̃ɛ Yeesɔ Kirisi ɓɔɔ wukɔ gbete, Kpanti nɛɛ dabang ɓuru ɓɛɛ. Labeenang Laa kɔɔ ruu ɓi tɔ ka yuu ruu kɔ zang dɔ̀ng ri ɓee. 
JUD.1.5	Ruu kɔ n tɔɔ n kɔ̀ɔ́ nɔɔ ɓee, nɔɔ zi tɔ. N tɔɔ n kpaa nɔɔ m danggn kaa naa ɓɔɔ Laa ta yuu zang Isirela nɛɛ tipi Masara ɓɛɛ, a nɛɛ knti naa ningsi zang ɓɔɔ ka teteng ɓarɛ ɓɔɔ ri shing danggn ka bii ɓiɓɛ kpang ɓɛɛ. 
JUD.1.6	Danggn wu ning nɔɔ kpang. Zang nyaa shonang Laa ɓɔɔ ri ka lapa, ɓɔɔ ri nwáng ka nɔng ɓɔɔ Laa a ri naa kagn ɓɛɛ kpang, ri yáa nɔng nwannang ɓarɛ ɓɛɛ. Zang mã ri doo nɛɛ soo saka ka nɔng ɓɔɔ tɔ̀ɔ kɔngkɔng ka tipi dii, ka nɔng ɓɔɔ Laa shing ri, gã diki bang kaɓa ɓɔɔ wu naa dɔ̌ng ri ruu kagn ɓɛɛ. 
JUD.1.7	Danggn gari Sɔɔdom nɛɛ Gomora nɛɛ rɛɛ gari ɓɔɔ ri naabm ɓɛɛ, wu ning nɔɔ kpang. Ri pálɛ́ dũndũng ka zɔ̃ng zɔ̃ng. Laa dang ri jĩng, ningsi ri nɛɛ waa ɓɔɔ ning ɓi kpang dòndòng ɓɛɛ, tɔ̀ɔ zang piti ri zi kaa gn.
JUD.1.8	Zang kɔ n rang yee ka yuu ɓarɛ ɓee, doo nɔngkɔ. Ri rɔ̃kɔ rɔ̃kɔnang ɓɔɔ shing ri, ri pàlɛ́ bii ɓarɛ vuu shi kpang. Ri tá nyaa ɓɔɔ Laa dang ɓɛɛ, a ri ti dãlɛ zang nyaa shonang Laa ɓɔɔ ri ka lapa ɓɛɛ. 
JUD.1.9	Naa dòo Maakel ɓɔɔ wukɔ kpanti zang nyaa shonang Laa ɓɔɔ ri ka lapa ɓɛɛ, ka ɓɔɔ ri laa zɔɔ nyaa nɛɛ Sheetang ka yuu vɔrɔ Musa, dãa Sheetang kpang. Kɔɔ wu katɔ waati nɛɛ “Laa wu dang mɔɔ jĩng.” 
JUD.1.10	A zang keɓe ri dãlɛ vuu piti ɓɔɔ ri zi dĩiri ɓiɓɛ kpang ɓɛɛ. Vuu ɓɔɔ kagn ri zi katɔ, a ri zi kaa tɔ̀ɔ́ ka rɛ̃rɛnang ɓɔɔ ri rɛ̃rɛ ka yuu ɓiɓɛ kpang, ri tãa ɓarɛ nɛɛ bii naa ɓɔɔ yɔpɔ jĩngti ɓɔɔ rang yee ɓi kpang tãa ɓɛɛ. Ti vuu keɓe kɔ ningsi ri.
JUD.1.11	Jĩng dannang kagn yuu ɓarɛ. Ri sɔ̀ɔ gbalang Kayinu. Ka ruu saka ɓɔɔ ri kasɛ ɓɛɛ, ri pálɛ́ vuu shi kpang ɓɔɔ Balamu pálɛ́ ɓɛɛ tɔ. Ri taarɛ yuu naa Koora, a zang ti ningsi ri naa ɓɔɔ zang nyɔ wu vɔrɔ ɓɛɛ. 
JUD.1.12	Ri nwàng ɓarɛ naa vuu rĩiti, ka teteng manɛ ka nɔng ɓɔɔ nɔɔ shaa vuu shaanang ɓɔɔ nɔɔ tusu zɔɔ nɛɛ nɔɔ kasɛ zɔɔ katɔ ɓɛɛ. Ri lasɛ nɔɔ nɔng nɛɛ vuu ɓɔɔ ri palɛ yusɛ̃ɛ tuu ri kpang ɓɛɛ. Ri gãng jĩng ɓarɛ ka yuu ɓarɛ kɔ shɛ̃ɛning. Ri ɓarɛ naa sãmbong ɓɔɔ mii kagn kpang, jasung rãayi ɓɛɛ. Ri ɓarɛ naa laa ɓɔɔ ra jaa kpang, naa doo nɛɛ guusi ɓɛɛ. Ri nwàng naa laa ɓɔɔ zang ru katɔ nɛɛ dĩiri, a vɔ dɔ̃ɔ gbete ɓɛɛ. 
JUD.1.13	Ri nwàng ɓarɛ naa mii waapo ɓɔɔ rãa dɔɔli, a vuu shi kpang ɓɔɔ ri palɛ tusu bii ɓi kaa naa puru ɓɔɔ pu ka yuu mii waapo ɓɛɛ. Ri nwàng ɓarɛ naa sang ɓɔɔ jĩli ka lapa ɓɛɛ. Laa shìng ri nɔng tɔ dòndòng, ka nɔng ɓɔɔ tɔ̀ɔ katɔ kɔngkɔng ɓɛɛ.
JUD.1.14	Ɛnɔk, zɔ̃ng Adamu ɓɔɔ daa kaa manziti ɓɛɛ, kɔ kɔɔ ruu keɓe ka yuu ɓarɛ tɔɔ, “Nɔɔ zirɛ, Kpanti Laa naa a ditɔ nɛɛ zang nyaa shonang ɓiɓɛ ɓɔɔ ri ka lapa ɓɛɛ labang gaagaa. 
JUD.1.15	Wu naa jɛ̃ɛ zang nandon ruu, wu dɔ̀ng zang ɓɔɔ ri palɛ vuu shi kpang, ɓɔɔ ri dũng Laa kpang ɓɛɛ ruu, ka ruu vuu shi kpang ɓɔɔ ri palɛ ka gbalang ɓarɛ ɓɛɛ. A ɓɔɔ ti ka vuu shi kpang ɓɔɔ zang ɓɔɔ ri dũ̀ng Laa kpang keɓe ri kɔɔrɔ ka yuu Laa ɓɛɛ.”
JUD.1.16	Zang keɓe ri gɔ̃ɔrɔ ɓarɛ yee diki diki, a ri kɔɔyi nɛɛ zang ɓɔɔ kɔ, wu palɛ vuu. Ri dũng ɓarɛ vuu shi kpang ɓɔɔ yeti ɓarɛ kasɛ ɓɛɛ. Ri rangkɛ yee bang bang ka yuu ɓarɛ, ri nyɔ zang nɛɛ nyaa nɛɛ tɔ̀ɔ, ri walɛ vuu.
JUD.1.17	Rɛɛ masang, danggn vuu ɓɔɔ zang nyaa shonang Yeesɔ Kirisi ri kɔɔ nɔɔ ka tĩng, wu ning nɔɔ kpang. 
JUD.1.18	Ri kɔɔ nɔɔ nɛɛ, “Diki ɓɔɔ koo waa nyaa kagn nɛɛ a tɔ, zang ri naa nwang nyaa, ri naa kpaa nɔɔ, ri naa dũng ɓarɛ vuu shi kpang ɓɔɔ yeti ɓarɛ ɓɔɔ zi Laa kpang kasɛ ɓɛɛ.” 
JUD.1.19	Wee zang ɓɔɔ ri shing nɔɔ, nɔɔ basɛ zɔɔ kɔ, ɓɔɔ ri dũng ɓarɛ vuu ɓɔɔ ri tãa nɛɛ bii ɓɛɛ, a Suru Laa ɓi kaa tɔ̀ɔ́ bii ɓarɛ kpang. 
JUD.1.20	Rɛɛ masang ɓɔɔ manɛ, nɔɔ pálɛ́ vuu ɓɔɔ shingnɛ nɔɔ daa manɛ nɛɛ tĩng kɔ jong ka danggn kɔ nɔɔ shing ka bii Laa ɓee. Suru Laa wu a nɔɔ naa, nɔɔ gaa Laa. 
JUD.1.21	Nɔɔ yiti yuu manɛ ka kasɛnang ɓɔɔ Laa kasɛ nɔɔ ɓɛɛ, ka ɓɔɔ nɔɔ gã Kpanti ɓuru Yeesɔ Kirisi wu pàlɛ̀ ruu tɔ̃ɔ, wu a ruu suru bii ɓɔɔ waa nyaa kpang ɓɛɛ.
JUD.1.22	Zang ɓɔɔ rɛ̃rɛnang ɓarɛ nɛɛ vãarɛ ditɔ, gn ɓarɛ wu kɔng nɔɔ katɔ. 
JUD.1.23	Nɔɔ zɔ̃ng ri nɛɛ yeti waa, nɔɔ ta yuu ɓarɛ. Gn zang ɓɔɔ wu kɔng nɔɔ katɔ, nɔɔ ɓakɛ nɛɛ vɔrɔ kaanang ning. Naa dòo fɔ̃ɔrɔ ɓarɛ ɓɔɔ ri palɛ vuu shi kpang ɓɔɔ bii ɓarɛ kasɛ ɓɛɛ nɛɛ mani, nɔɔ bɛ̃ɛ katɔ.
JUD.1.24	Zang wu a Laa bannang. Laa ɓɔɔ zunung ɓɔɔ wu yiti nɔɔ, nɔɔ yaa gbalang ɓiɓɛ kpang ɓɛɛ. Wu atɛ nɔɔ ka tĩng ɓiɓɛ, shi kpang kagn ka bii manɛ kpang, a nɔɔ ti tãa tĩnang ɓɛɛ. 
JUD.1.25	Laa ɓɔɔ ɓa zang piti, wukɔ ti gbete, wukɔ tá yuu ɓuru nɛɛ bii Kpanti ɓuru Yeesɔ Kirisi ɓɛɛ. Bannang nɛɛ naa vuu palɛnang ɓi ɓɔɔ ɓiɓɛ dòo ka sáa ɓɔɔ tɛɛrɛ tɔ ɓɛɛ, nɛɛ kãntang keɓe, ti nwang ɓɔɔ ɓiɓɛ gbinggbing. Nɔngkɔ.
REV.1.1	Wee vuu ɓɔɔ Yeesɔ Kirisi nwangsɛ zang, ɓɔɔ Laa á wu nɛɛ wu tusu zang ɓɔɔ ri pàlɛ́ Laa shonang nɛɛ tɔ̀ɔ, ri zi vuu ɓɔɔ naa palɛ diki bee takpang ɓɛɛ. A Yeesɔ shong zang nyaa shonang Laa ɓɔɔ ka lapa ɓɛɛ, ka bii zang shonang ɓiɓɛ Yɔhana nɛɛ tɔ̀ɔ wu tusu wu rɛɛ vuu keɓe. 
REV.1.2	Yɔhana ɓɔɔ kɔɔ zang vuu piti ɓɔɔ wu zili ɓɛɛ. Wukɔ bée vuu ɓɔɔ Laa kɔɔ ɓɛɛ, ɓɔɔ Yeesɔ Kirisi nwangsɛ wu ɓɛɛ. 
REV.1.3	Tĩnang tãanang ɓi ɓɔɔ zang ɓɔɔ gã ruu kɔ Laa nwángsɛ̀ ɓee. Tĩnang tãanang ɓi ti ɓɔɔ zang piti, ɓɔɔ ri tã̀a ruu keɓe, a ri dũng vuu ɓɔɔ zang bee kagn ɓɛɛ. Ka ruu ɓɔɔ, làa ɓɔɔ vuu keɓe naa palɛ a naabm tɔ ɓɛɛ.
REV.1.4	Labeenang keɓe nɛɛ bii mɛɛ, nkɔ Yɔhana n bèé nɔɔ zang Laa ɓɔɔ nɔɔ ka rɛɛ Gãa Laa manziti ɓɔɔ ka tipi Asiya ɓɛɛ. Laa wu palɛ nɔɔ tɔ̃ɔ, wu shingnɛ yeti manɛ wu valɛ katɔ. Laa ɓɔɔ ɓi ningkãari kãntang keɓe, ɓɔɔ bɛ̀ɛ́ ɓi ningkãari, ka ɓɔɔ bɛ̀ɛ́ zang mãa koo gn kpang, ɓɔɔ ti naa gbãayu ditɔ ka koo keɓe ɓɛɛ. Rɛɛ suru Laa manziti ɓɔɔ ri shiiri ka tĩng ɓiɓɛ, ka ɓɔɔ wu nwang ka yuu laa kpanti ɓiɓɛ ɓɛɛ. Ri palɛ nɔɔ tɔ̃ɔ jong, ri ti shingnɛ yeti manɛ wu valɛ katɔ. 
REV.1.5	Yeesɔ Kirisi ɓɔɔ kɔ̀ɔ́ ɓi ruu ɓɔɔ niizang diki diki ɓɛɛ, ɓɔɔ Laa wisi wukɔ paa shɔɔnang nɛɛ sàa, a wukɔ ti nwang kpanti ka yuu rɛɛ kpanti ɓɔɔ ka koo keɓe, wu palɛ nɔɔ tɔ̃ɔ jong, wu ti shingnɛ yeti manɛ wu valɛ katɔ. Yeesɔ ɓɔɔ kasɛ ruu katɔ, a vɔ ka ruu ɓuru nɛɛ, tɔ̀ɔ, zĩi ɓiɓɛ wu ta ruu kaa nɛɛ naa vuu shi kpang ɓɔɔ ruu palɛ ɓɛɛ. 
REV.1.6	A shing ruu, rúu nwang zang ɓɔɔ ri dɔɔrɔ vuu ka Gãa Laa, ɓɔɔ Laa kɔ ɓi kpanti ɓuru, a Laa ti Daa ɓiɓɛ ɓɛɛ. Bannang nɛɛ kpanti roonang wu nwang ɓɔɔ ɓiɓɛ dòndòng. Nɔngkɔ. 
REV.1.7	Nɔɔ zirɛ, náa a ka yeti sãmbong, zang piti ri naa zi wu jĩng ka bii. Zang ɓɔɔ ri shu wu nɛɛ shalang, ri ti naa zi wu jong. Zang tipi koolaa keɓe nandon, ri naa káa ka ruu ɓiɓɛ. Vuu keɓe naa nwáng ditɔ nɔngkɔ niizang. Nɔngkɔ.
REV.1.8	Kpanti Laa kɔɔyi tɔɔ, “Nkɔ ka tĩng shɔɔnang, nkɔ ti waa nyaa knti.” N nwàng ningkãari kãntang keɓe, n ti nwang ningkãari bɛ̀ɛ́ zang mãa koo gn kpang, n ti naa a ditɔ ka koo tɔkn. Nkɔ kpanti ka yuu vuu piti.
REV.1.9	Nkɔ Yɔhana manzung manɛ, ɓɔɔ ruu ɓakɛ zɔɔ tɔ nɛɛ Yeesɔ ɓɛɛ. Ruu mã danggn nɛɛ zɔɔ ka jĩng ɓɔɔ ruu dangnɛ, ka ruu ɓɔɔ, Yeesɔ kpanti ɓuru ɓɛɛ. Zang shing m ka tipi ɓɔɔ mii kiiri wu nyaa ka teteng, ɓɔɔ zang ɓaa nɛɛ Patimu ɓɛɛ, ka ruu ɓɔɔ, n kɔɔ zang Ruu Laa ɓɔɔ Yeesɔ kasɛ tɔ, nɛɛ ɓi niizang ɓɛɛ. 
REV.1.10	Ka nɔng kaɓa, ka lee Laadi, Suru Laa a ka bii mɛɛ, a n nwang kaa naa n rɔ̃kɔ katɔ. N tãa yee zang mɛɛ nyaa ka knti mɛɛ nabm naa gboo. 
REV.1.11	Kɔ̀ɔ́ m nɛɛ, “Tuu labeenang mɔɔ bée vuu kɔ mɔɔ zili ɓee, mɔ́ɔ shòng zang ɓɔɔ ri dũng Laa ka Gãa Laa manziti kaɓa. Gãa Laa ɓɔɔ ri ka gari Afisa nɛɛ gari Simina nɛɛ gari Pagamu, nɛɛ gari Tayatira nɛɛ gari Sadisu, nɛɛ ɓɔɔ gari Filadifiya a ɓɔɔ gari Lawodikiya ɓɛɛ.”
REV.1.12	A n raa jĩng, n tɔɔ, n zi zang ɓɔɔ rang m yee ɓɛɛ. Ɓɔɔ n raa jĩng, n zi vuu ɓɔɔ zang shĩili waa ka yuu ɓiɓɛ ɓɛɛ manziti. 
REV.1.13	Ka teteng rɛɛ vuu ɓɔɔ zang shĩili waa zàáng sɔɔ kagn kaɓa, n zi zang shiiyi, “nwàng kaa jaa nwang shɔnzang”. Hãa fɔ̃ɔrɔ beebang, à wu ka jĩng doo, a mã vuu ɓɔɔ zang ti nɛɛ zinariya ka danggn. 
REV.1.14	Suuyuu ɓiɓɛ nɛɛ yuu ɓiɓɛ puru shãa shãa naa ruutu, puru shãa shãa naa zũng mii takong ɓɔɔ zang ɓaa nɛɛ sino ɓɛɛ. Jĩng ɓiɓɛ yakɛ nɔng naa nyɛlɛ waa. 
REV.1.15	Doo ɓiɓɛ kɔlɔ naa saka ɓɔɔ zang ɓaa nɛɛ tagula, ɓɔɔ zang mɔlɔ bii ɓiɓɛ nɛɛ waa ɓɛɛ, a yee ɓiɓɛ naa mii zɛ̃ɛ ka rang kɔpɔ. 
REV.1.16	Yiti sang manziti ka nakn ɓiɓɛ. Yere bang ɓɔɔ nyaa ziti nwáng nɛɛ nyaa ɓiɓɛ. Waa nyaa tĩng ɓiɓɛ, yakɛ naa laa yakɛ nɔng, bɛ̀ɛ́ kaa dãngdãng yuu.
REV.1.17	Ɓɔɔ n zi wu, n watɛ ka tĩng ɓiɓɛ naa zang ɓɔɔ vɔ katɔ ɓɛɛ. A arɛ shing nakn ɓiɓɛ ka bii mɛɛ, a kɔɔ m nɛɛ “Mɔɔ kaa vɔrɔ kpang, Nkɔ zang tĩng shɔɔnang, nkɔ ti gɔɔ zang nyaa. 
REV.1.18	Nkɔ ti zang ɓɔɔ ningkãari ɓɛɛ. Bɛ̀ɛ́ n vɔ katɔ, a kãntang keɓe, n kaa ningkãari dòndòng. Saka ɓɔɔ zang puu nyaa gãa zang ɓɔɔ daa nɔng vɔrɔ nɛɛ ɓɔɔ koo rɛɛ suru, ka naa mɛɛ kɔ. 
REV.1.19	Ka ruu nɔngkɔ, bée vuu ɓɔɔ mɔɔ zili ɓɛɛ ta, vuu ɓɔɔ palɛ kãntang keɓe, nɛɛ vuu ɓɔɔ naa palɛ nɛɛ knti ɓɛɛ. 
REV.1.20	Zirɛ, rɛɛ sang manziti kɔ n yiti ka naa ɓee, nɛɛ rɛɛ vuu manziti ɓɔɔ zang shĩili waa zàáng sɔɔ kagn, ɓɔɔ zang palɛ ri nɛɛ zinariya ɓɛɛ. N kaaɓi n nwangsɛ mɔɔ dĩiri rɛɛ vuu keɓe. Rɛɛ sang manziti keɓe, ɓi rɛɛ zang nyaa shonang Laa, ɓɔɔ ri ka lapa, ɓɔɔ ri gãng jĩng, ka rɛɛ Gãa Laa manziti kaɓa ɓɛɛ. Vuu manziti ɓɔɔ zang shĩili waa zàáng sɔɔ kagn kaɓa, ɓi kaa rɛɛ Gãa Laa bìí, nɛɛ yuu ɓarɛ.”
REV.2.1	A zang ɓɔɔ n zi wu kaɓa, kɔɔ m nɛɛ, “Bèe zang nyaa shonang Laa ɓɔɔ ka lapa ɓɔɔ gãng jĩng ka zang Laa ɓɔɔ ri ka gari Afisa ruu keɓe. Mɔɔ kɔɔ wu nɛɛ:
REV.2.1	Wee ruu ɓɔɔ nwang nɛɛ nyaa zang ɓɔɔ yiti sang manziti ka nakn ɓiɓɛ ɓɛɛ, ɓɔɔ rakɛ ka teteng rɛɛ vuu manziti ɓɔɔ zang palɛ nɛɛ zinariya zang shĩili waa zàáng sɔɔ kagn ɓɛɛ. 
REV.2.2	N zi shonang ɓɔɔ nɔɔ pálɛ̀ ɓɛɛ tɔ, naa ɓɔɔ nɔɔ palɛ shonang nɛɛ kaka manɛ, a nɔɔ ti mã danggn ɓɛɛ. N ti zi naa ɓɔɔ nɔɔ kasɛ kpang nɛɛ zang ɓɔɔ ri palɛ vuu shi kpang, ri nwàng ka teteng manɛ kpang tɔ. Nɔɔ ti gãsɛ rɛɛ zang ɓɔɔ ri suu sèé ri tuu yuu ɓarɛ naa ri zang shonang Yeesɔ tɔ, a nɔɔ ti ĩiyi, ri suu ɓarɛ sèé waati. 
REV.2.3	N zi tɔ nɔɔ mã danggn tɔ, nɔɔ dang jĩng tɔ dɔɔli, ka ruu nung mɛɛ, a nɔɔ ti yaa gn naa kpang. 
REV.2.4	A vuu shi kpang ɓɔɔ nɔɔ pálɛ̀ keɓe, nɔɔ kasɛ m tɔ̀ɔ́ naa ɓɔɔ nɔɔ kasɛ m tĩng shɔɔnang ɓɛɛ kpang. 
REV.2.5	Ka ruu nɔngkɔ, nɔɔ kpaa danggn zɔ̃ng nwannang ɓɔɔ nɔɔ nwang ka tĩng ɓɛɛ ta, nɔɔ kɔ̃sɔ yeti, nɔɔ gaayu vuu ɓɔɔ nɔɔ pálɛ́ ka tĩng ɓɛɛ palɛnang tɔkn. Naa nɔɔ kɔ̃sɔ yeti nɔɔ yaa vuu shi kpang ɓɔɔ nɔɔ palɛ keɓe kpang, n a ditɔ ka bii manɛ. N naa tuu vuu ɓɔɔ nɔɔ shĩili waa zàáng sɔɔ manɛ kagn ɓɛɛ, n daa nɛɛ mani. 
REV.2.6	A vuu kagn gbete ɓɔɔ n dɔɔ nɔɔ ka yuu ɓiɓɛ ɓɛɛ, nɔɔ bɛ̃ɛ rɛɛ vuu shi kpang ɓɔɔ rɛɛ zang ɓɔɔ zang ɓaa ri nɛɛ zang Nikola ri palɛ ɓɛɛ katɔ, naa ɓɔɔ n bɛ̃ɛ dòo katɔ kɔ ɓɛɛ.
REV.2.7	Zang ɓɔɔ shoo ɓiɓɛ nɛɛ kagn, wu ɓaayi wu tãa vuu kɔ Suru Laa kɔɔ rɛɛ zang ɓɔɔ ri dũng Laa ɓee. Zang ɓɔɔ nɛɛ mã danggn nɛɛ ɓa vuu gãsɛnang yuu, n naa yaa wukɔ, wu shaa jĩng laa ɓɔɔ ra ka laa ɓɔɔ a zang suru bii ɓɔɔ waa nyaa kpang, ɓɔɔ ta ka yeti jaa ɓɔɔ Laa shĩili ɓɛɛ.”
REV.2.8	A kɔɔ m tɔkn nɛɛ, “Bèe zang nyaa shonang Laa ɓɔɔ ka lapa ɓɔɔ gãng jĩng ka zang Laa ɓɔɔ ri ka gari Simina ruu keɓe, mɔɔ kɔɔ wu nɛɛ,
REV.2.8	Wee ruu ɓɔɔ nwang nɛɛ nyaa zang ɓɔɔ wukɔ ka tĩng shɔɔnang wukɔ ti waa nyaa knti ɓɛɛ, ɓɔɔ vɔrɛ, a yupaa tɔkn ningkãari ɓɛɛ. 
REV.2.9	N zi jĩng ɓɔɔ nɔɔ dang ɓɛɛ tɔ. N ti zi tɔ, nɔɔ vuu ka naa kpang. A niizang nɔɔ wu vuu ka naa kpang, kpang, nɔɔ manɛ wujɛ ying. N ti zi naa ɓɔɔ zang kaɓa ɓɔɔ ri suu sèé, ri tuu yuu ɓarɛ naa ri zang Yahudi, ri rangkɛ ruu shi kpang ka yuu manɛ tɔ. Ri ɓarɛ zang ɓɔɔ ri dũng Sheetang ɓɛɛ.
REV.2.10	Nɔ́ɔ kaa vɔrɔ jĩng dannang ɓɔɔ yaa kaa tɔkɔlɔng nɔɔ dǎng kaa tɔ kaɓa kpang. Nɔɔ ɓaa shoo, Sheetang naa gãsɛ nɔɔ ditɔ, naa shingnɛ zang wu mã zang ɓɔɔ ka teteng manɛ ka sãa. Zang naa dang nɔɔ jĩng diki kopi kɔ nwani. Nɔ́ɔ yaa danggn ɓɔɔ nɔɔ shing ka bii mɛɛ kpang, naa zang nyɔ nɔɔ doo vɔrɔ ɓɛɛ. Tɔ̀ɔ, n a nɔɔ suru bii ɓɔɔ waa nyaa kpang, nɔ́ɔ walɛ bannang kati. 
REV.2.11	Zang ɓɔɔ shoo ɓiɓɛ nɛɛ kagn wu ɓaayi wu tãa vuu ɓɔɔ Suru Laa kɔɔ rɛɛ zang ɓɔɔ dũng Laa ɓɛɛ. Zang ɓɔɔ shii gbãng gbãng nɛɛ ɓa vuu gãsɛnang yuu, vɔrɔ ɓɔɔ zang naa vɔ tɔkn, daa kaa doo ziti, naa palɛ wu vuu ɓɔɔ kpang tingkiring.”
REV.2.12	A kɔɔ m tɔkn nɛɛ, “Bèe zang nyaa shonang Laa ɓɔɔ ka lapa ɓɔɔ gãng jĩng ka zang Laa ɓɔɔ ri ka gari Pagamu ɓɛɛ ruu keɓe, mɔɔ kɔɔ wu nɛɛ,
REV.2.12	Wee ruu ɓɔɔ nwang nɛɛ nyaa zang ɓɔɔ yere bang ɓiɓɛ kagn nyaa ɓiɓɛ ziti, wɔng katɔ kɔ nandon ɓɛɛ. 
REV.2.13	N zi nɔng ɓɔɔ nɔɔ nwàng gn ɓɛ̀ɛ́ tɔ, ka nɔng ɓɔɔ Sheetang roo kpanti kagn ɓɛɛ. Nɔɔ yaa kɔɔnang kpang nɛɛ nkɔ kpanti manɛ kpang. Nɔɔ yaa danggn ɓɔɔ nɔɔ shing ka bii mɛɛ kpang doo nɛɛ mani, ka laa ɓɔɔ zang nyɔ Antiba, yɔɔ ɓɔɔ dũng m nɛɛ yeti gbete vɔrɔ ɓɛɛ. Zang nyɔ wu vɔrɔ ka teteng manɛ, ka nɔng ɓɔɔ Sheetang nwang ɓɛɛ, ka ruu ɓɔɔ, kɔɔ ka shoo zang piti nɛɛ wu dũng ɓi nkɔ ɓɛɛ. 
REV.2.14	A vuu shi kpang ɓɔɔ nɔɔ palɛ kaa gn, ɓɔɔ n kasɛ kpang ɓɛɛ. Zang ɓɔɔ kagn ka teteng manɛ ɓɔɔ ri palɛ vuu ɓɔɔ yɔɔ ɓɔɔ zang ɓaa wu nɛɛ Balamu tusu zang ɓɛɛ. Balamu ɓɔɔ kpɛ̃ɛrɛ Balak naa ɓɔɔ wu shing zang Isirela, ri palɛ vuu shi kpang, nɛɛ ri shaa vuu shaanang ɓɔɔ zang a vaka, nɛɛ ri palɛ dũndũng. 
REV.2.15	Nɔɔ doo nɔngkɔ, zang ɓɔɔ kagn ka teteng manɛ, ɓɔɔ ri palɛ zɔ̃ng vuu shi kpang, ɓɔɔ zang ɓɔɔ ri dũng Nikola ri palɛ ɓɛɛ.
REV.2.16	Ka ruu nɔngkɔ, nɔɔ kɔ̃sɔ yeti ta. Naa nɔngkɔ kpang, n a ditɔ ka bii manɛ, n ta sĩiri nɛɛ ri nɛɛ yere bang ɓɔɔ nwáng nɛɛ nyaa mɛɛ ɓɛɛ. 
REV.2.17	Zang ɓɔɔ shoo ɓiɓɛ nɛɛ kagn, wu ɓaayi, wu tãa vuu ɓɔɔ Suru Laa kɔɔ rɛɛ zang ɓɔɔ ri dũng Laa ɓɛɛ. Zang piti ɓɔɔ nɛɛ ɓa vuu gãsɛnang yuu, n á wu vuu shaanang ɓɔɔ zang ɓaa nɛɛ maanaa ɓɔɔ zang waasɛ katɔ ɓɛɛ. N ti á wu tari ɓɔɔ kagn puru nɛɛ nung shɔɔ ɓɔɔ zang bee ka yuu tari bìí. Zang ɓɔɔ zi nung bìí kpang ɓi zang ɓɔɔ tarɛ kɔ zi shɛ̃ɛning.”
REV.2.18	A kɔɔ m tɔkn nɛɛ, “Bèe zang nyaa shonang Laa ɓɔɔ ka lapa ɓɔɔ gãng jĩng ka zang Laa ɓɔɔ ri ka gari Tayatira ɓɛɛ ruu keɓe, mɔɔ kɔɔ wu nɛɛ:
REV.2.18	Wee ruu ɓɔɔ nwang nɛɛ nyaa Jaa Laa, ɓɔɔ jĩng ɓiɓɛ yakɛ nɔng naa nyɛlɛ waa ɓɛɛ, doo ɓiɓɛ kɔlɔ naa saka ɓɔɔ zang ɓaa nɛɛ tagula ɓɔɔ zang mɔlɔ bii ɓiɓɛ nɛɛ waa ɓɛɛ. 
REV.2.19	N zi shonang ɓɔɔ nɔɔ palɛ ɓɛɛ tɔ, nɛɛ naa ɓɔɔ nɔɔ kasɛ zang ɓɛɛ, nɛɛ danggn ɓɔɔ nɔɔ shing ɓɛɛ. Naa ɓɔɔ nɔɔ yi zɔɔ naa ka bii tɔ̃ɔ, nɔɔ ti mã danggn ɓɛɛ. N ti zi tɔ vuu ɓɔɔ nɔɔ palɛ kãntang, ɓa ɓɔɔ nɔɔ pálɛ́ ka tĩng ɓɛɛ katɔ. 
REV.2.20	A vuu ɓɔɔ nɔɔ palɛ kaa gn gbete ɓɔɔ n kasɛ kpang ɓɛɛ. Naa ɓɔɔ nɔɔ yaa jaa soro kaɓa, ɓɔɔ zang ɓaa wu nɛɛ Jezebel, nwàng ka teteng manɛ ɓɛɛ. A kpɛ̃ɛrɛ zang mɛɛ, nwãarɛ ri nɛɛ ri palɛ dũndũng, nɛɛ ri ti shaa vuu shaanang ɓɔɔ zang a vaka ɓɛɛ. 
REV.2.21	N yaa wu gbalang wu kɔ̃sɔ yeti ɓiɓɛ, a bɛ̃ɛ yeti kɔ̃sɔnang, wu yaa dũndũng palɛnang. 
REV.2.22	Ka ruu nɔngkɔ, n shing wu ditɔ, wu roo kɔnang, wu roo ka latãng wu dang jĩng. Zang ɓɔɔ ri palɛ dũndũng nɛɛ wu, ri roo kɔnang jong. N shingnɛ ri dang jĩng gbãng gbãng, naa ri kɔ̃̀sɔ̀ yeti, ri yaa zɔ̃ng vuu shi kpang ɓɔɔ wu palɛ kaɓa kpang ɓɛɛ. 
REV.2.23	N naa nyɔkɔ zang ɓɔɔ ri dũng wu vɔrɔ nandon. Tɔ̀ɔ, zang ɓɔɔ ri dũng Laa ka nɔng piti, ri zi kati nɛɛ nkɔ zang ɓɔɔ zi rɛ̃rɛnang zang tɔ nɛɛ yeti ɓarɛ piti ɓɛɛ. N a zang ɓu vuu ka doo shonang ɓɔɔ wu palɛ ɓɛɛ.
REV.2.24	Ɓɔɔ zang ɓɔɔ ri yaa ka Tayatira ɓɛɛ, ɓɔɔ nɔɔ dũng vuu ɓɔɔ Jezebel kpɛ̃ɛrɛ zang ɓɛɛ manɛ kpang, nɔɔ ti zi rɛɛ vuu shi kpang ɓɔɔ zang ri ɓaa nɛɛ vuu Sheetang ɓɔɔ hãa bii dɔɔli ɓɛɛ manɛ kpang ɓɛɛ. N kɔɔ nɔɔ, wu vuu ɓɔɔgn nɛɛ nɔɔ palɛ kpang. 
REV.2.25	Nɔɔ yiti vuu ɓɔɔ ka naa manɛ gbãng gbãng, n gbãayu nɛɛ mani. 
REV.2.26	Zang piti ɓɔɔ nɛɛ ɓa yuu vuu gãsɛnang, nɛɛ ti palɛ vuu ɓɔɔ n tãa tĩnang, diki ɓɔɔ n a kagn wu a nɛɛ mani. N naa a wu naa, wu roo kpanti ka yuu rɛɛ zang tipi ɓɔɔ ka koo keɓe ɓɛɛ. 
REV.2.27	Naa ɓɔɔ Daa mɛɛ a m naa ka yuu ɓarɛ ɓɛɛ. Naa tuu labalang kpanti ɓɔɔ zang palɛ nɛɛ saka ɓɛɛ, wu roo kpanti ka yuu rɛɛ tipi kaɓa. Wu naa sãlɛ ri pũusi pũusi naa ɓɔɔ zang sãlɛ ɓari tapɔng ɓɛɛ. 
REV.2.28	N ti naa a zang ɓɔɔ ɓa vuu gãsɛnang yuu, sang ɓɔɔ yakɛ nɔng nɛɛ yuu gãndi ɓɛɛ.
REV.2.29	Zang ɓɔɔ shoo ɓiɓɛ nɛɛ kagn, wu ɓaayi wu tãa ruu kɔ Suru kɔɔrɔ rɛɛ zang Laa ɓee.”
REV.3.1	Zang kaɓa kɔɔ m tɔkn nɛɛ, “Bèe zang nyaa shonang Laa ɓɔɔ ka lapa ɓɔɔ gãng jĩng ka zang Laa ɓɔɔ ri ka gari Sadisu ɓɛɛ ruu keɓe, mɔɔ kɔɔ wu nɛɛ,
REV.3.1	Wee ruu ɓɔɔ nwang nɛɛ nyaa zang ɓɔɔ yiti rɛɛ Suru Laa manziti nɛɛ sang manziti ka naa ɓɛɛ. N zi shonang ɓɔɔ nɔɔ palɛ ɓɛɛ tɔ. Zang zi nɔɔ naa nɔɔ ningkãari, a ɓeekpang nɔɔ vɔlɔ manɛ katɔ. 
REV.3.2	Nɔɔ yupaa, nɔɔ tá bii kagn, nɔɔ yì suru bii ɓɔɔ yaa doogn tɔkɔlɔng ɓɛɛ naa kagn, tɔ̀ɔ, nɔɔ vɔ kaa tɔ̀ɔ́ dɔ̃ɔ gbete kpang. N zirɛ shonang manɛ daa gň teetee ka tĩng Laa mɛɛ kpang. 
REV.3.3	Ka ruu nɔngkɔ, danggn wu ning nɔɔ vuu ɓɔɔ nɔɔ tãayi, a nɔɔ ti tarɛ ɓɛɛ kpang. Nɔɔ yiti katɔ, nɔɔ ti kɔ̃sɔ yeti manɛ. Naa nɔɔ yupaa kpang, n a ditɔ naa shɔngɓɔ, a nɔɔ zi laa ɓɔɔ n a kagn yuu manɛ kpang. 
REV.3.4	A zang ɓɔɔ kaa gn teteng manɛ, ka Sadisu ka nɔngkɔ, ɓɔɔ ri tɔ̀ɔ fɔ̃ɔrɔ ɓarɛ kpang ɓɛɛ. Zang kaɓa ri naa hã̀lɛ́ fɔ̃ɔrɔ puru ri rakɛ nɛɛ n, ka ruu ɓɔɔ, nwannang ɓarɛ daa naa tɔ ɓɛɛ. 
REV.3.5	Zang piti ɓɔɔ nɛɛ ɓa vuu gãsɛnang yuu, zang naa hãa wu fɔ̃ɔrɔ puru, n àlɛ̀ nung ɓiɓɛ ka labeenang ɓɔɔ zang beere nung zang ɓɔɔ ri walɛ suru bii ɓɔɔ waa nyaa kpang ɓɛɛ kpang. N naa kɔ̀ɔ́ ka tĩng Daa mɛɛ nɛɛ rɛɛ zang nyaa shonang ɓiɓɛ ɓɔɔ ri ka lapa ɓɛɛ, nɛɛ wu ɓi ɓɔɔ mɛɛ. 
REV.3.6	Zang ɓɔɔ shoo ɓiɓɛ kagn wu ɓaayi wu tãa vuu ɓɔɔ Suru Laa kɔɔ zang ɓɔɔ ri dũng Laa ɓɛɛ.”
REV.3.7	A kɔɔ m tɔkn nɛɛ, “Bèe zang nyaa shonang Laa ɓɔɔ ka lapa ɓɔɔ gãng jĩng ka zang Laa ɓɔɔ ri ka gari Filadifiya ɓɛɛ ruu keɓe, mɔɔ kɔɔ wu nɛɛ:
REV.3.7	Wee ruu ɓɔɔ nwang nɛɛ nyaa zang ɓɔɔ shi kpang ɓi ka bii ɓiɓɛ kpang, zang ɓɔɔ wu ɓi niizang ɓɛɛ. Wukɔ yiti shɔng saka nyaa gãa ɓɔɔ bɛ̀ɛ́ Dawuda yiti ɓɛɛ. Nɛɛ puu nyaa gãa tɔ, zang ɓɔɔ zunung kunang kagn kpang, nɛɛ ti ku tɔ, zang ɓɔɔ zunung puunang kagn kpang. 
REV.3.8	N zi shonang ɓɔɔ nɔɔ palɛ ɓɛɛ tɔ. Nɔɔ zirɛ, n puu nɔɔ nyaa gãa tɔ, ɓɔɔ zang ɓɔɔ zunung kunang kpang ɓɛɛ. N zi tɔ kaka manɛ kagn dɔɔli kpang, a nɔɔ dũng nyaa mɛɛ doo nɛɛ mani, nɔɔ ti laa nyaa kpang nɛɛ nɔɔ zi nung mɛɛ kpang, kpang. 
REV.3.9	Ɓɔɔ zang ɓɔɔ ri dũng Sheetang kaɓa, ɓɔɔ ri suu sèé nɛɛ ri zang Yahudi ɓa, n naa shing zang sèé kaɓa, ri arɛ, ri tang nɛɛ gutu ka tĩng manɛ. Ri zi kati nɛɛ n kasɛ nɔɔ katɔ. 
REV.3.10	Nɔɔ dũng ruu mɛɛ ɓɔɔ n kɔ̀ɔ nɔɔ nɛɛ nɔɔ mã danggn ɓɛɛ tɔ, ka ruu nɔngkɔ, n naa shingnɛ, nɔ́ɔ wɔ ka jĩng dannang ɓɔɔ a kaa tɔ ka koo piti ɓɔɔ zang gãsɛ zang ɓɔɔ ri nwang ka koo nɛɛ mani ɓɛɛ. 
REV.3.11	N gbãayu katɔ pati. Nɔɔ yiti vuu ɓɔɔ ka naa manɛ waasɛ̃, tɔ̀ɔ, zang ɓɔɔ nwãarɛ nɔɔ, wu ta vuu ɓɔɔ Laa kasɛ nɛɛ wu a nɔɔ ɓɛɛ kpang. 
REV.3.12	Zang ɓɔɔ nɛɛ ɓa vuu gãsɛnang yuu, naa nwáng naa lajàa ɓɔɔ zang di sãa Gãa Laa nɛɛ mani ɓɛɛ. Ri yaa Gãa Laa takpang. N bee nung Laa mɛɛ, ka bii ɓarɛ, nɛɛ nung nɔng nwannang Laa mɛɛ, nɔng ɓɔɔ zang ɓaa nɛɛ Urushalima ɓɔɔ shɔɔ ɓɔɔ shooro nɛɛ lapa nɛɛ nɔng Laa mɛɛ ɓɛɛ. N ti bee nung mɛɛ ɓɔɔ shɔɔ jong ka bìí ɓarɛ.
REV.3.13	Zang ɓɔɔ shoo ɓiɓɛ nɛɛ kagn wu ɓaayi wu tãa vuu ɓɔɔ Suru Laa kɔɔ zang ɓɔɔ ri dũng Laa ɓɛɛ.”
REV.3.14	A zang kaɓa kɔɔ tɔkn nɛɛ, “Bèe zang nyaa shonang Laa ɓɔɔ ka lapa ɓɔɔ gãng jĩng ka zang Laa ɓɔɔ ri ka gari Lawodikiya ɓɛɛ ruu keɓe, mɔɔ kɔɔ wu nɛɛ:
REV.3.14	Wee ruu ɓɔɔ nwang nɛɛ nyaa zang ɓɔɔ zang ɓaa wu nɛɛ, Wu nwang ta nɔngkɔ ɓɛɛ. Zang ɓɔɔ kɔ̀ɔ́ ɓi ruu ɓɔɔ niizang diki diki, ɓɔɔ ti palɛ vuu ɓɔɔ wu kɔɔ ɓɛɛ katɔ ɓɛɛ. Laa ti mã́arɛ̀ vuu piti nɛɛ bii ɓiɓɛ kɔ. 
REV.3.15	N zi shonang ɓɔɔ nɔɔ palɛ ɓɛɛ tɔ. Nɔɔ nwãa katɔ kpang, nɔɔ ti valɛ katɔ kpang. Nɔɔ nɛɛ ti nwãa katɔ, kɔ nɔɔ nɛɛ valɛ katɔ. 
REV.3.16	Wee nɔɔ nwãa lulupu waati ɓee, n vang nɔɔ katɔ nɛɛ yeti nyaa mɛɛ. 
REV.3.17	Wee nɔɔ kɔɔ tɔ nɛɛ nɔɔ manɛ wujɛ ying, nɛɛ vuu naa manɛ kagn, rang vuu ɓɔɔ kpaa nɔɔ kpang ɓee. A nɔɔ zi kpang vuu ɓi ka naa manɛ kpang, zang vuu gn kɔnang. Nɔɔ nwang naa zang ɓɔɔ vuu ka naa ɓarɛ kpang ɓɔɔ ri bii bɔ̃bɔ̃rɔ ɓɛɛ. Nɔɔ nwang naa zang ɓɔɔ jĩng zuu ri katɔ ɓɛɛ. 
REV.3.18	Ka ruu nɔngkɔ, n kɔɔ nɔɔ, nɔɔ arɛ nɔ́ɔ hoo zɔ̃ng zinariya ɓɔɔ zang dɔɔ nɛɛ waa nɛɛ, tɔ̀ɔ, bii ɓiɓɛ wu turɛ wu nwang kaa tɔ̃ɔ ɓɛɛ, tɔ̀ɔ, nɔ́ɔ nwang kaa zang ying ɓɔɔ niizang ɓɛɛ. Nɔɔ ti arɛ nɔɔ hooro fɔ̃ɔrɔ puru nɔ́ɔ hãayi, tɔ̀ɔ, bii bɔ̃bɔ̃rɔ manɛ wu shing kaa tɔ̀ɔ́ yusɛ̃ɛ wu tuu nɔɔ kpang. Nɔɔ hoo gãnang ɓɔɔ zang tɛ̃̀ɛ́ nɔɔ ka jĩng ɓɛɛ, tɔ̀ɔ, nɔ́ɔ zi nɔng kati. 
REV.3.19	Zang ɓɔɔ n kasɛ ri katɔ, n mangkɛ rikɔ, n ti gɔ̃ ri shoo. Ka ruu nɔngkɔ, nɔɔ ta bii ta kagn, nɔɔ yaa vuu shi kpang, nɔɔ dũng m kaa nɛɛ yeti gbete. 
REV.3.20	Nɔɔ zirɛ, n shii ka nyaa gãa, n waa nyaa gãa. Zang ɓɔɔ nɛɛ tãa yee mɛɛ, nɛɛ puu nyaa gãa, n shɛ̃ɛ ka yeti gãa ɓiɓɛ. Ruu shaa vuu shaanang nɛɛ zɔɔ nɔng gbete. 
REV.3.21	Zang ɓɔɔ nɛɛ shii gbãng gbãng, nɛɛ ɓa yuu vuu gãsɛnang, n kasɛ tɔ, wu naa nwang nɛɛ n, ka laa kpanti roonang mɛɛ. Naa ɓɔɔ n ɓa yuu vuu gãsɛnang ka tĩng, n naa nwàng nɛɛ Daa mɛɛ ka laa kpanti roonang ɓiɓɛ ɓɛɛ.
REV.3.22	Zang ɓɔɔ shoo ɓiɓɛ nɛɛ kagn, wu ɓaayi wu tãa vuu ɓɔɔ Suru Laa kɔɔ rɛɛ zang ɓɔɔ ri dũng Laa ɓɛɛ.”
REV.4.1	Ka knti rɛɛ vuu keɓe, n shing jĩng, a n zirɛ nyaa gãa puu ka lapa. A n tãa yee naa gboo, ɓɔɔ ɓaasi rang m yee ɓɛɛ, ɓaa m nyaa kɔɔyi nɛɛ, “A ka lapa ka nihn, tɔ̀ɔ, n tusu mɔɔ vuu ɓɔɔ naa palɛ kaa nɛɛ knti ɓɛɛ.” 
REV.4.2	Nyaa kɔ dòó naa ɓee, Suru Laa a ka bii mɛɛ. Ka lapa ka nɔng kaɓa, n zi láa nwannang kpanti, a zang ɓɔɔ nwang ka yuu ɓiɓɛ. 
REV.4.3	Zang ɓɔɔ nwang ka yuu láa nwannang kpanti kaɓa, kɔlɔ katɔ naa rɛɛ tari ɓɔɔ kɔlɔ, ɓɔɔ zang palɛ nɛɛ Jasifa nɛɛ kaneliya ɓɛɛ. Sɔkɔ mii ti lurɛ kiiri laa nwannang kpanti ka teteng. Sɔkɔ bìí ta bii naa tari ɓɔɔ zang ɓaa nɛɛ Emɛra ɓɛɛ. 
REV.4.4	Láa nwannang kpanti ɓɔɔ ri ti kagn bmati tu dɛ̃ɛti, ri kiiri laa nwannang kpanti ɓɔɔ gbete keɓe nyaa ka teteng. Zang bang, ri bmati tu dɛ̃ɛti ri nwalɛ ka yuu rɛɛ laa kaɓa, zang ɓu hãa fɔ̃ɔrɔ puru wu ti kãng lapoo kpanti ɓɔɔ zang palɛ nɛɛ zinariya ɓɛɛ ka yuu. 
REV.4.5	Ka nɔng laa kpanti kaɓa, shala mangkɛ a ti mɛ̀ɛrɛ́. A n ti zi waa zàáng sɔɔ manziti yàkɛ̀ nɔng gbayi gbayi ka tĩng laa nwannang kpanti kaɓa. Rɛɛ waa zàáng sɔɔ manziti kaɓa rikɔ rɛɛ Suru Laa ɓɔɔ manziti ɓɛɛ. 
REV.4.6	Ka tĩng laa nwannang kpanti kaɓa, n ti zi vuu ɓɔɔ nwàng naa mii waapo kɔlɔ katɔ puru naa vĩilaa. Vuu dɛ̃ɛti ɓɔɔ suru bii ɓarɛ kagn ri shiiri ka nɔng laa nwannang kpanti kaɓa, ri kiiri laa nyaa ka teteng, ka nakn ziti, ka nagang ziti. Ri takɛ jĩng dɔɔli nɛɛ bii piti piti, ɓɔɔ ka tĩng, ɓɔɔ ka knti. 
REV.4.7	Vuu ɓɔɔ tĩng shɔɔnang nwang zing, a ɓɔɔ ɓang wu nwang guu napo, a ɓɔɔ ɓang weɓe, waa nyaating ɓiɓɛ, nwang ɓɔɔ shɔnzang, a ɓɔɔ gɔ̀ɔ nyaa nwang ɓi kaa gangong ɓɔɔ tãa katɔ ɓɛɛ. 
REV.4.8	Vuu dɛ̃ɛti ɓɔɔ suru bii kagn keɓe, vuu ɓu ta nasãng mangbete, bii ɓarɛ ɓi jĩng kɔ shɛ̃ɛning, ka dakn nɛɛ yeti piti. Ri yaa soo gáanang kpang, nɛɛ zĩi nɛɛ laagɛ̃, ri gaa soo nɛɛ,
REV.4.8	“Kpanti Laa ɓɔɔ mɔkɔ kpanti
REV.4.8	ka yuu vuu piti ɓɛɛ,
REV.4.8	shi kpang ɓi kagn bii ɓaaɓɛ kpang
REV.4.8	Mɔkɔ nwáng ɓaa ningkãari dòo
REV.4.8	ka tĩng tɛ̃ɛ tɛ̃ɛ, mɔɔ ti ɓaa
REV.4.8	ningkãari kãntang keɓe, mɔkɔ ti naa
REV.4.8	gbãayu tɔkn ka koo keɓe.”
REV.4.9	Vuu dɛ̃ɛti ɓɔɔ suru bii ɓarɛ kagn keɓe, ri nɛɛ dɔ̀ɔ zang ɓɔɔ nwàng ka yuu laa nwannang kpanti ɓɔɔ nwáng ɓi ningkãari dòndòng, ri nɛɛ ti a wu bannang, ri nɛɛ zã̀a wu tɔ naa weɓe, 
REV.4.10	rɛɛ zang bang bmati tu dɛ̃ɛti kaɓa, ri tang zang ɓɔɔ nwàng ka laa kpanti ɓɔɔ nwáng ɓi ningkãari dòndòng kaɓa nɛɛ gutu, ri bang wu. Ri ti tu lapoo ɓɔɔ ri kãng ka yuu, ɓɔɔ zang palɛ nɛɛ zinariya ɓɛɛ, ri shing ka tipi ka tĩng zang kaɓa, ri ti gàá wu soo nɛɛ,
REV.4.11	“Laa ɓɔɔ mɔkɔ kpanti ɓuru ɓɛɛ,
REV.4.11	mɔkɔ daa naa ɓɔɔ zang bang mɔɔ, zang dɔɔ mɔɔ, a
REV.4.11	naa vuu palɛnang piti ka naa ɓaaɓɛ kɔ.
REV.4.11	Mɔkɔ mã́arɛ̀ vuu piti ka tĩng tɛ̃ɛ tɛ̃ɛ, a mɔkɔ ti
REV.4.11	kasɛ nɛɛ ri nwalɛ naa weɓe, a mɔɔ mã́arɛ̀ ri kati.”
REV.5.1	A n zi labeenang ɓɔɔ kagn, ka nakn zang ɓɔɔ nwang ka yuu laa nwannang kpanti ɓɛɛ. Zang bèe vuu ka yeti nɛɛ biling piti a zang leng kati. Zang ɓang nyaa ɓiɓɛ nɛɛ lang nɔng manziti. 
REV.5.2	A n zi zang nyaa shonang Laa ɓɔɔ ka lapa gbete ɓɔɔ lakɛ katɔ ɓɛɛ, mɛɛ nyaa ka lapa nabm kɔɔyi nɛɛ, “Wi daa naa ɓɔɔ wu tãlɛ lang keɓe, wu kãlɛ labeenang keɓe wiya?” 
REV.5.3	A zang ɓɔɔ kaa tɔ̀ɔ́gn kpang, ka lapa nɛɛ koo, nɛɛ koo rɛɛ suru zang ɓɔɔ ri vɔlɔ tɔ, ɓɔɔ daa naa ɓɔɔ wu puu labeenang kaɓa, wu gã vuu ɓɔɔ kagn kpang. 
REV.5.4	Ka ruu nɔngkɔ n kaa gbãng gbãng, ka ruu ɓɔɔ, zang ɓɔɔ kagn ɓɔɔ daa naa ɓɔɔ wu puu labeenang kaɓa, wu gã vuu ɓɔɔ zang bee gn kpang ɓɛɛ. 
REV.5.5	A zang bang gbete ka teteng rɛɛ zang bang bmati tu dɛ̃ɛti kaɓa, kɔɔ m nɛɛ, “Mɔɔ kaa kpang, zirɛ, yɔɔ ɓɔɔ zang ɓaa wu nɛɛ Zing, nwangnɛ teteng zang Yahuda ɓɔɔ ti zang bang zɔ̃ng Dawuda, ɓa yuu vuu piti tɔ. Daa naa ɓɔɔ wu tãlɛ lang ɓɔɔ zang ɓang labeenang kaɓa nɛɛ mani nɔng manziti kaɓa tɔ, wu puuyi.”
REV.5.6	A n zi Jaa mɛ̀ɛrɛ́ shii ka nɔng laa nwannang kpanti naabm, a rɛɛ vuu dɛ̃ɛti ɓɔɔ suru bii ɓarɛ kagn kaɓa, nɛɛ zang bang bmati tu dɛ̃ɛti ri kiiri wu nyaa ka teteng. Jaa mɛɛrɛ bìí mɔɔ kɔɔ nɛɛ bɛ̀ɛ́ zang yée katɔ ka tĩng. Ta jee manziti, a jĩng ɓiɓɛ ti manziti. Rɛɛ jĩng manziti keɓe, ɓi rikɔ Suru Laa manziti ɓɔɔ zang shing ka dalɛ koo piti piti ɓɛɛ. 
REV.5.7	Jaa Mɛ̀ɛrɛ́ kaɓa daayi daa ta labeenang kaɓa nɛɛ nakn zang ɓɔɔ nwàng ka yuu laa nwannang kpanti ɓɛɛ. 
REV.5.8	A ɓɔɔ daa ta labeenang kaɓa tɔ, rɛɛ zang bang bmati tu dɛ̃ɛti kaɓa, ri tang nɛɛ gutu ka tĩng Jaa Mɛ̀ɛrɛ́ kaɓa. Zang kaɓa nandon, zang ɓu yiti vũngta ka naa, nɛɛ pii ɓɔɔ zang palɛ nɛɛ zinariya ɓɛɛ. Vuu ɓɔɔ a sɛ̃ɛ tɔ̃ɔ kagn ka yeti pii ka nyaa gaagaa. Vuu ɓɔɔ a sɛ̃ɛ tɔ̃ɔ keɓe, ɓi Laa gaanang rɛɛ zang Laa. 
REV.5.9	Ri gaa soo shɔɔ, ri kɔɔyi nɛɛ,
REV.5.9	“Mɔɔ daa naa tɔ, mɔɔ ta labeenang kaɓa,
REV.5.9	mɔɔ ti tãlɛ lang ɓɔɔ zang ɓang nɛɛ mani ɓɛɛ.
REV.5.9	Ka ruu ɓɔɔ, zang nyɔ mɔɔ vɔrɔ ka tĩng,
REV.5.9	a mɔɔ ta Laa yuu zang dɔɔli nɛɛ zĩi ɓaaɓɛ ɓɛɛ.
REV.5.9	Zang ɓɔɔ mɔɔ ta yuu ɓarɛ keɓe,
REV.5.9	ri nwangnɛ zɔ̃ng zang piti ka koo keɓe,
REV.5.9	nɛɛ nyaa ɓɔɔ ka koo piti, ri nwangnɛ tipi piti,
REV.5.9	a ɓɔɔ nɛɛ tipi rɛɛ kpanti ka bm bm.
REV.5.10	Mɔɔ risi ri nɛɛ ri nwáng zang ɓɔɔ mɔkɔ kpanti ɓarɛ ɓɛɛ,
REV.5.10	a ri ti nwang zang ɓɔɔ ri dɔɔ vuu ka Gãa Laa
REV.5.10	ɓɔɔ ri palɛ Laa ɓuru shonang ɓɛɛ.
REV.5.10	Rikɔ roo kpanti ka koo keɓe.” 
REV.5.11	A n shing jĩng n zi zang nyaa shonang Laa ɓɔɔ ri ka lapa ɓɛɛ, ri labang labang gaagaa daa ɓɔɔ zang gã ri kpang. A n ti tãa yee ɓarɛ. Ri shiiri, ri kiiri laa nwannang kpanti nɛɛ rɛɛ vuu dɛ̃ɛti ɓɔɔ suru bii ɓarɛ kagn ɓɛɛ, nyaa ka teteng. 
REV.5.12	Ri gaa soo ri mɛɛ nyaa nabm nɛɛ,
REV.5.12	“Jaa Mɛ̀ɛrɛ́ ɓɔɔ bɛ̀ɛ́ zang nyɔ wu vɔrɔ ɓɛɛ,
REV.5.12	daa naa ɓɔɔ zang a wu naa vuu palɛnang tɔ,
REV.5.12	nɛɛ vuu naa, nɛɛ zũnang, nɛɛ kaka,
REV.5.12	nɛɛ bannang, nɛɛ dɔɔnang a ɓɔɔ zɔ̃ɔrɔnang.”
REV.5.13	A n tãa yee rɛɛ vuu ɓɔɔ ningkãari, ka lapa nɛɛ koo keɓe, nɛɛ ɓɔɔ koo rɛɛ suru zang ɓɔɔ vɔlɔ tɔ ɓɛɛ, nɛɛ rɛɛ vuu piti ɓɔɔ ka yeti mii ɓɛɛ, ri gaa soo nandon, ri kɔɔyi nɛɛ,
REV.5.13	“Ruu dɔ̀ɔ nɔɔ zang ɓɔɔ nwang ka laa nwannang kpanti ta,
REV.5.13	a ɓɔɔ Jaa Mɛ̀ɛrɛ́.
REV.5.13	Ruu a ri bannang, ruu ti zãa ri.
REV.5.13	Zang wu zɔ̃ɔrɔ ri,
REV.5.13	naa vuu palɛnang wu nwang ɓɔɔ ɓarɛ gbinggbing.”
REV.5.14	A rɛɛ vuu dɛ̃ɛti ɓɔɔ suru bii ɓarɛ kagn kaɓa, ri kasɛ nyaa nɛɛ, “Wu nwang nɔngkɔ.” Rɛɛ zang bang bmati tu dɛ̃ɛti kaɓa ri tang jong ka tĩng zang ɓɔɔ nwàng ka laa nwannang kpanti nɛɛ Jaa Mɛ̀ɛrɛ́ ri bang ri.
REV.6.1	A n zirɛ Jaa Mɛ̀ɛrɛ́ Laa, tã́a lang ɓɔɔ tĩng shɔɔnang, a n tãayi vuu gbete ka teteng vuu dɛ̃ɛti ɓɔɔ suru bii ɓarɛ kagn kaɓa, kɔɔyi, yee ɓiɓɛ naa shala mɛɛyi nɛɛ, “Arɛ.” 
REV.6.2	N shing jĩng tɔkn a n zi gbantang puru a kana. Zang ɓɔɔ vang ka dakn gbantang kaɓa yiti taka ka naa, a zang kãng wu lapoo yuu kpanti ɓɔɔ zang palɛ nɛɛ zinariya ka yuu. Árɛ, mɔɔ kɔɔ nɛɛ zang ɓɔɔ shaarɛ zang ka nyaa sĩiri diki diki ɓɛɛ, a daayi nɛɛ tɔ̀ɔ wu daa shaa zang tɔkn ka nɔng sĩiri.
REV.6.3	A ɓɔɔ wu tãa lang ɓɔɔ ɓang doo ɓɔɔ tĩng shɔɔnang, n tãayi vuu ɓɔɔ ɓang doo ɓɔɔ tĩng shɔɔnang ka teteng vuu dɛ̃ɛti kaɓa, ɓɔɔ suru bii ɓarɛ kagn ɓɛɛ, ɓaa nyaa nɛɛ, “Arɛ.” 
REV.6.4	A gbantang ɓɔ̀ɔ́ gn nwɛ̃ɛri nwangnɛ. Zang ɓɔɔ vang ka dakn ɓiɓɛ, zang a wu naa wu shingnɛ zang koo ri nwàng tɔ̀ɔ́ ka nyaa zɔɔ kpang, tɔ̀ɔ, zang ri nyɔkɔ zɔɔ vɔrɔ kati. A zang a wu yere bang ka naa.
REV.6.5	A Jaa Mɛ̀ɛrɛ́ Laa tãa lang ɓɔɔ daa kaa taati. A n ti tãa yee vuu gbete ka teteng vuu dɛ̃ɛti ɓɔɔ suru bii ɓarɛ kagn kaɓa daa kaa taati, ɓaa nyaa nɛɛ, “Arɛ.” N shing jĩng tɔkn, n zi gbantang vĩiri nwangnɛ. Zang ɓɔɔ vang ka dakn ɓiɓɛ, yiti vuu ɓɔɔ zang ma vuu nɛɛ mani ɓɛɛ. 
REV.6.6	N tãa yee mɔɔ kɔɔ nɛɛ nwangnɛ teteng rɛɛ vuu dɛ̃ɛti kaɓa, ɓɔɔ suru bii ɓarɛ kagn ɓɛɛ kɔɔyi nɛɛ, “Zang túu saka shonang ɓɔɔ zang palɛ ka diki gbete zang hoo zee waka gbete. Zang ti tuu saka shonang ɓɔɔ zang palɛ ka diki gbete zang hoo nyɔngkɔ waka taati. Nɔ́ɔ lasɛ nung kpang, nɔ́ɔ ti lasɛ mii inabi kpang.”
REV.6.7	A tãa lang ɓɔɔ tɔkn daa kaa dɛ̃ɛti, á n tãa yee vuu ɓɔɔ waa nyaa knti ka teteng rɛɛ vuu dɛ̃ɛti ɓɔɔ suru bii ɓarɛ kagn kaɓa, ɓaa nyaa nɛɛ, “Arɛ.” 
REV.6.8	N shing jĩng tɔkn, a n zi gbantang bii shànkalàng. Zang ɓɔɔ vang ka dakn ɓiɓɛ zang ɓaa wu nɛɛ vɔrɔ. A zang ɓɔɔ zang ɓaa wu nɛɛ koo rɛɛ suru zang ɓɔɔ ri vɔlɔ tɔ ɓɛɛ, dũng wu ka knti naabm. A zang a ri naa nɛɛ ri roo kpanti ka koo dang gbete, naa zang basɛ koo keɓe nɔng dɛ̃ɛti ɓɛɛ. Nɛɛ ri nyɔ̀kɔ̀ zang ɓɔɔ ri ka nɔng kaɓa vɔrɔ nɛɛ yere bang, a ɓɔɔ nɛɛ nyɔkɔ bang. Ɓɔɔ nɛɛ kɔnang, nɛɛ ri shing ɓɔɔ, yɔpɔ kpaasi ɓɔɔ shaa varɛ dɔɔli, ɓɔɔ ri ka koo keɓe, ri nyɔkɔ zang.
REV.6.9	Ɓɔɔ tãa lang ɓɔɔ daa kaa maani ɓɛɛ, n zili suru bii zang ɓɔɔ zang nyɔkɔ ri vɔrɔ ka ruu ɓɔɔ ri kɔɔrɔ zang Ruu Laa, a ri ti kɔɔ ruu niizang ka yuu danggn ɓɔɔ ri shing ɓɛɛ. N zi suru bii ɓarɛ ka dii nɔng ɓɔɔ zang dɔɔ Laa vuu kagn ɓɛɛ. 
REV.6.10	A ri mɛɛ nyaa nabm nɛɛ, “Laa ɓɔɔ mɔkɔ kpanti ɓɛɛ, shi kpang ka bii ɓaaɓɛ kpang. Mɔkɔ kɔɔ ruu ɓɔɔ niizang ɓɛɛ, ruu nwáng diki nɛya ka nihn, tɔ̀ɔ, mɔɔ dɔng zang koo ɓɔɔ ri nyɔkɔ rùu ruu, mɔɔ waa ruu pãng wiya?” 
REV.6.11	A zang a zang ɓu ka teteng ɓarɛ fɔ̃ɔrɔ puru. A zang kɔɔ ri nɛɛ, ri gã ka gbongkarɛ tɔkɔlɔng, ka ruu ɓɔɔ, ri ɓee nyaa gn kpang ɓɛɛ. Rɛɛ ɓeezung ɓarɛ ɓɔɔ ri dũng dòo Laa kɔ ɓɔɔ zang koo naa nyɔkɔ ri vɔrɔ ditɔ jong, naa ɓɔɔ ɓeleng zang nyɔkɔ nɔɔ vɔrɔ ɓɛɛ.
REV.6.12	A ɓɔɔ Jaa Mɛɛrɛ tãa lang ɓɔɔ daa kaa mangbete, n zirɛ tipi ruutu gbãng gbãng, a làa risi kaa vĩiri kɔngkɔng naa fɔ̃ɔrɔ vĩiri ɓɔɔ zang palɛ nɛɛ suuyuu ɓɛɛ, a shala raa kaa nwɛ̃ɛri naa zĩi. 
REV.6.13	Sang ri shili nɛɛ lapa ka tipi naa ɓɔɔ jasung pũngku rãayi, kpàng gbãngko sĩiri ɓɔɔ ra doo knti ka tipi ɓɛɛ. 
REV.6.14	Lapa leng naa ɓɔɔ zang leng siri ɓɛɛ, a yaa nɔng, rɛɛ kɔpɔ nandon, nɛɛ tipi ɓɔɔ mii kiiri nyaa ka teteng ɓɛɛ, ri ti yaa nɔng ɓɔɔ bɛ̀ɛ́ ri kagn ɓɛɛ. 
REV.6.15	A zang piti, rɛɛ kpanti nɛɛ rɛɛ zang bang, nɛɛ rɛɛ, zang bang sɔɔja, rɛɛ zang ying, nɛɛ rɛɛ zang ɓɔɔ naa vuu palɛnang ɓarɛ kagn ɓɛɛ, nɛɛ rɛɛ zang ɓɔɔ nandon rɛɛ jaafoo nɛɛ rɛɛ jaa gãa, ri yuu nandon, ri daa waa ka yeng puru, a ɓɔɔ ka teteng rɛɛ tari bang ka kɔpɔ. 
REV.6.16	Ri ɓaa rɛɛ kɔpɔ nyaa nɛɛ tari bang nɛɛ, “Nɔɔ watɛ ta ka yuu ɓuru, nɔɔ waasɛ ruu, tɔ̀ɔ, zang ɓɔɔ nwang ka laa nwannang kpanti kaɓa, wu zi ruu kaa takpang, Ruu ti wɔrɛ, Jaa Mɛ̀ɛrɛ́ Laa wu dang ruu jĩng kaa takpang. 
REV.6.17	Ka ruu ɓɔɔ, laa ɓɔɔ gnvɔ ɓarɛ tusu bii kagn, a tɔ ɓɛɛ. Wi zunung ɓɔɔ wu shii ka tĩng ɓarɛ wiya?”
REV.7.1	A knti weɓe, n zi rɛɛ zang nyaa shonang Laa ɓɔɔ ri kaa lapa ɓɛɛ dɛ̃ɛti, ri shiiri ka nyaa kãngkãng koo. Ri nɔɔ jasung ɓɔɔ nɛɛ wu ra nɛɛ nɔng kaɓa ɓɛɛ, nɛɛ tɔ̀ɔ, ri rà kaa takpang ka tipi, nɛɛ yuu rɛɛ waapo, a ɓɔɔ ka yuu laa ɓɔɔ ka koo ɓɛɛ. 
REV.7.2	A n zi zang nyaa shonang Laa ɓɔɔ ka lapa ɓɛɛ gbete a nɛɛ paa ɓɔɔ laa nwang nɛɛ mani ɓɛɛ. Yiti vuu ɓɔɔ Laa ɓɔɔ ɓi ningkãari ɓang ka bii vuu, zang zi vuu ɓiɓɛ nung kaa gn ɓɛɛ. A mɛɛ nyaa nabm, ɓaa nyaa ka rɛɛ zang nyaa shonang Laa ɓɔɔ ri ka lapa ɓɛɛ dɛ̃ɛti kaɓa, ɓɔɔ Laa a ri naa tɔ nɛɛ ri dang tipi nɛɛ waapo jĩng ɓɛɛ. 
REV.7.3	A kɔɔ ri nɛɛ, “Nɔ́ɔ dang rɛɛ tipi nɛɛ waapo, nɛɛ laa, jĩng gn kpang. Ruu ɓǎng rɛɛ zang shonang Laa ɓuru vuu ɓiɓɛ doo ka nyaating ka gbongkarɛ.” 
REV.7.4	A n tãayi, zang gã rɛɛ zang kaɓa, ɓɔɔ zang nyaa shonang Laa ɓɔɔ ka lapa ɓang ri vuu ka nyaating ɓɛɛ. Zang ri nandon, labang dakn laa maani tu laa ziti tu dɛ̃ɛti. Ri nwangnɛ teteng zɔ̃ng zang Isirela nandon.
REV.7.5	Zang ɓang zang labang dakn kopi tu ziti ka teteng zɔ̃ng zang Yahuda.
REV.7.5	Zang labang dakn kopi tu ziti ka teteng zɔ̃ng zang Rubeng,
REV.7.5	zang labang dakn kopi tu ziti ka teteng zɔ̃ng zang Gaadi.
REV.7.6	Zang labang dakn kopi tu ziti ka teteng zɔ̃ng zang Ashaa,
REV.7.6	zang labang dakn kopi tu ziti ka teteng zɔ̃ng zang Nafitali,
REV.7.6	a zang labang dakn kopi tu ziti ka teteng zɔ̃ng zang Manase.
REV.7.7	Zang labang dakn kopi tu ziti ka teteng zɔ̃ng zang Simiyon,
REV.7.7	zang labang dakn kopi tu ziti ka teteng zɔ̃ng zang Leevi,
REV.7.7	a zang labang dakn kopi tu ziti ka teteng zɔ̃ng zang Isaka.
REV.7.8	Zang labang dakn kopi tu ziti ka teteng zɔ̃ng zang Zebuluna,
REV.7.8	zang labang dakn kopi tu ziti ka teteng zɔ̃ng zang Yusufu,
REV.7.8	a zang labang dakn kopi tu ziti ka teteng zɔ̃ng zang Biliyaminu.
REV.7.9	Ka knti vuu keɓe, n shing jĩng, a n zirɛ zang ri kpalɛ yuu zingkãng zingkãng, daa naa gãnang kpang. Ri nwangnɛ teteng zɔ̃ng zang piti, nɛɛ nɔng piti ka koo keɓe, a ɓɔɔ nyaa ɓɔɔ ka koo piti. Ri shiiri ka tĩng laa nwannang kpanti ka nɔng ɓɔɔ Jaa Mɛ̀ɛrɛ́ kagn ɓɛɛ. Ri hã̀lɛ̀ fɔ̃ɔrɔ puru, a ri ti yiti nasãng laa nung manja ka naa. 
REV.7.10	Ri nandon, ri mɛɛ nyaa ka lapa nabm nɛɛ, “Ɓi Laa ɓuru ɓɔɔ nwang ka yuu laa nwannang kpanti nɛɛ Jaa Mɛɛrɛ rikɔ ta yuu ɓuru.” 
REV.7.11	A rɛɛ zang nyaa shonang Laa ɓɔɔ ri ka lapa nandon, ɓɔɔ ri shiiyi ri kiiri rɛɛ zang bang bmati tu dɛ̃ɛti nɛɛ vuu dɛ̃ɛti ɓɔɔ suru bii ɓarɛ kagn kaɓa nyaa ka teteng ɓɛɛ, ri tang nɛɛ gutu ka tĩng laa nwannang kpanti a ri bang Laa. 
REV.7.12	Ri kɔɔrɔ nɛɛ,
REV.7.12	“Ruu kasɛ tɔ,
REV.7.12	dɔ̀ɔnang nɛɛ bannang,
REV.7.12	nɛɛ zũnang nɛɛ zã̀anang nɛɛ zang sennang,
REV.7.12	nɛɛ naa vuu palɛnang nɛɛ kpanti roonang,
REV.7.12	ɓi ɓɔɔ Laa ɓuru gbinggbing.
REV.7.12	Wu nwang nɔngkɔ.”
REV.7.13	A zang bang gbete hɛ̃ɛ m nɛɛ, “Zang kɔ ri hãlɛ fɔ̃ɔrɔ puru ɓee, mɔɔ zi ri nung tɔ ya? Mɔɔ ti zi nɔng ɓɔɔ ri alɛ nɛɛ mani tɔ ya?”
REV.7.14	A n kasɛ wu nyaa nɛɛ, “Dabang, ɓi mɔkɔ zirɛ.”
REV.7.14	A kɔɔ m nɛɛ, “Wee ɓi rɛɛ zang ɓɔɔ ri wɔ nɛɛ jĩng dannang bang kaɓa ɓɛɛ, a ri sɔɔ fɔ̃ɔrɔ ɓarɛ kaa nɛɛ zĩi Jaa Mɛ̀ɛrɛ́, a tu kaa puru shãa shãa.” 
REV.7.15	Ka ruu nɔngkɔ,
REV.7.15	“Ri shii ka tĩng laa nwannang Kpanti Laa
REV.7.15	ri bang wu nɛɛ zĩi nɛɛ laagɛ̃ ka yeti Gãa ɓɔɔ zang bang wu kagn ɓɛɛ.
REV.7.15	Zang ɓɔɔ nwang ka yuu laa nwannang kpanti yiti ri katɔ, wu gãng jĩng ka ri,
REV.7.15	tɔ̀ɔ, vuu ɓɔɔ wu lee ri naa kaa tɔ̀ɔ́ bii kpang.
REV.7.16	Nyɔkɔ nyɔ ri takpang,
REV.7.16	sutu ti mãa ri takpang.
REV.7.16	A laa ɓɔɔ túu ɓɛɛ, nyɔ ri bii takpang.
REV.7.17	Ka ruu ɓɔɔ, Jaa Mɛ̀ɛrɛ́ ɓɔɔ ka nɔng laa nwannang kpanti gãng jĩng katɔ ka ri ɓɛɛ.
REV.7.17	Sɔ̀ɔ ri tĩng, atɛ ri ka rang mii ɓɔɔ a zang suru bii ɓɔɔ waa nyaa kpang ɓɛɛ.
REV.7.17	Laa ti naa àlɛ́ ri miiri nandon ka jĩng ɓarɛ.”
REV.8.1	Ka knti ruu keɓe, Jaa Mɛ̀ɛrɛ́ tãa lang ɓɔɔ daa kaa manziti ɓɛɛ, a zang voo nyaa kaa lapa selele, daa nung minti bmati tu kopi katɔ. 
REV.8.2	A n zi rɛɛ zang nyaa shonang Laa ɓɔɔ ri ka lapa ɓɛɛ ɓɔɔ manziti kaɓa, ɓɔɔ ri shiiri ka tĩng Laa ɓɛɛ, a zang, a zang ɓu gboo ka naa. 
REV.8.3	A zang nyaa shonang Laa ɓɔɔ ka lapa ɓɔɔ gbete, arɛ naa shii ka nɔng ɓɔɔ zang dɔ̀ɔ Laa vuu kagn ɓɛɛ. Yiti waka ɓɔɔ zang palɛ nɛɛ zinariya ka naa. A zang ɓɔɔ arɛ naa a wu vuu ɓɔɔ a sɛ̃ɛ tɔ̃ɔ ɓɛɛ dɔɔli. Nɛɛ wu dɔɔyi nɛɛ gàanang rɛɛ zang Laa, ka tĩng laa nwannang kpanti. Ka yuu nɔng ɓɔɔ zang dɔ̀ɔ́ Laa vuu kagn ɓɔɔ zang palɛ nɛɛ zinariya ɓɛɛ. 
REV.8.4	A dɔɔ waa ka vuu ɓɔɔ a sɛ̃ɛ tɔ̃ɔ kaɓa, a zĩiri ɓiɓɛ gaayu paa seenang, a daa kaa lapa nɛɛ Laa gàanang zang Laa, ka bii Laa. 
REV.8.5	A zang nyaa shonang Laa ɓɔɔ ka lapa ɓɛɛ kaɓa, see waa nɛɛ nɔng ɓɔɔ zang dɔɔ Laa vuu kaɓa, a tɛ̃ɛ ka waka ɓɔɔ zang palɛ nɛɛ zinariya ɓɛɛ kaɓa, a tasɛ ka koo. Ɓɔɔ wu tasɛ, shala mɛɛyi, a shala ti mangnɛ, a tipi ruutu.
REV.8.6	A ka knti vuu keɓe, rɛɛ zang nyaa shonang Laa ɓɔɔ ri ka lapa, manziti, ɓɔɔ zang ɓu yiti gboo ka naa kaɓa ɓɛɛ, ri kpalɛ bii gboo jeenang kati.
REV.8.7	Zang nyaa shonang Laa ɓɔɔ ka lapa ɓɔɔ tĩng shɔɔnang jee gboo ɓiɓɛ, a nyaa kɔ doo naa ɓee, mii takong nɛɛ waa ri nwɛ̃ɛtɛ zɔɔ nɛɛ zĩi vuu a zang vang ri ka tipi. A tĩng gbete ka teteng koo ɓɔɔ zang basɛ tĩng taati ɓɛɛ, waa shaayi. A naa zang basɛ rɛɛ laa ɓɔɔ ri ka tipi tĩng taati, waa shaa tĩng gbete, a waa shaa wisi bɛbɛtɛ jong nandon.
REV.8.8	A zang nyaa shonang Laa ɓɔɔ ka lapa ɓɛɛ, ɓɔɔ ɓang ɓɔɔ tĩng shɔɔnang, jee gboo ɓiɓɛ. Zang ɓɔɔ tuu vuu ɓɔɔ nwang kɔpɔ bang ɓɔɔ waa shaa kana ɓɛɛ, a tasɛ ka yeti waapo. 
REV.8.9	Naa zang basɛ waapo tìng taati, mii tìng gbete raa zĩi. Vuu ɓɔɔ ka yeti waapo nandon naa zang basɛ ri tìng taati, ɓɔɔ tìng gbete, ri vɔlɔ. A tìng gbete ka teteng rɛɛ laana ɓɔɔ nandon ri shaarɛ.
REV.8.10	A zang nyaa shonang Laa ɓɔɔ ka lapa ɓɛɛ, ɓɔɔ daa kaa taati ɓɛɛ, jee gboo ɓiɓɛ. A sang bang watɛ nɛɛ lapa, waa shaa kagn naa zang mang waa ka wisi. A watɛ ka rang, nɛɛ rɛɛ sɔlɔng mii dang gbete, naa zang basɛ ri tìng taati ɓɛɛ. 
REV.8.11	(Zang ɓaa sang bìí nɛɛ Lanang.) Mii tìng gbete la kaa tɔ, a zang dɔɔli ɓɔɔ ri ɓoo mii, ri vɔlɔ ka ruu lanang ɓiɓɛ.
REV.8.12	Zang nyaa shonang Laa ɓɔɔ ka lapa, ɓɔɔ daa kaa dɛ̃ɛti ɓɛɛ, jee gboo ɓiɓɛ. A tìng gbete ka teteng tìng taati ɓɔɔ zang basɛ làa, nɛɛ shala nɛɛ rɛɛ sang ɓɛɛ, ri tɔɔyi. Tìng gbete ɓɔɔ laagɛ̃ nɛɛ ɓɔɔ nɔng zĩi yakɛ kpang. 
REV.8.13	N shing jĩng a n zi gangong tãa ka lapa, n tãayi mɛɛ nyaa nabm kɔɔyi nɛɛ, “Ayìi rang, jĩng dannang kagn yuu manɛ, zang ɓɔɔ ri nwalɛ ka koo ɓɛɛ. Naa zang jee rɛɛ gboo ɓɔɔ yaa knti, kɔ̀ rɛɛ zang nyaa shonang Laa ɓɔɔ ri ka lapa ɓɔɔ ri yaa taati, ri kpalɛ bii jeenang ɓa ɓɛɛ.”
REV.9.1	A zang nyaa shonang Laa ɓɔɔ ka lapa ɓɛɛ, ɓɔɔ daa kaa maani ɓɛɛ, jee gboo ɓiɓɛ. A n zi sang ɓɔɔ watɛ ka koo nɛɛ lapa ɓɛɛ. A zang a wu saka ɓɔɔ wu puu too ɓɔɔ dii ɓiɓɛ kagn kpang nɛɛ mani ɓɛɛ. 
REV.9.2	A puu nyaa too, nyaa kɔ doo naa ɓee, zĩiri nwangnɛ mɔɔ kɔɔ nɛɛ waa ɓɔɔ shaa bang. Zĩiri kaɓa, zuu làa dɔ̃ɔ gbete, zang zi laa takpang, nɔng tɔ̀ɔ kaa nɛɛ laagɛ̃. 
REV.9.3	Zɔɔrɔ dɔɔli ri nwangnɛ yeti zĩiri kaɓa, ri arɛ ri zuu tipi nandon. A zang a ri naa nɛɛ ri ta zang naa ɓɔɔ gbuuri ta zang ɓɛɛ. 
REV.9.4	Zang kɔɔ ri nɛɛ, ri pálɛ̀ rɛɛ wisi nɛɛ vuu ɓɔɔ takɛ ka tipi nɛɛ rɛɛ laa vuu ɓɔɔ kpang. Zang nɛɛ ri ta ɓarɛ shɔnzang ɓɔɔ zang ɓang vuu ɓɔɔ zang zi nung kagn nɛɛ ri zang Laa ka nyaating ɓarɛ kpang kɔ shɛ̃ɛning. 
REV.9.5	Zang a ri naa nɛɛ ri nyɔkɔ zang kaɓa vɔrɔ kpang. Zang nɛɛ ri dang ri jĩng shala maani kɔ nwani. Jĩng dannang kaɓa kɔng naa ɓɔɔ gbuuri nɛɛ ta zang tɔ, kɔng zang ɓɛɛ. 
REV.9.6	Ka shala maani keɓe, shɔnzang ri kãa vɔrɔ nɛɛ tɔ̀ɔ, ri wɔ ka jĩng dannang kaɓa, a ri ĩi vɔrɔ kaa takpang. Zang ri wàá vɔrɔ katɔ a vɔrɔ nyɔ ri kaa takpang.
REV.9.7	Zɔɔrɔ kaɓa ri ta bii naa gbantang ɓɔɔ zang kpalɛ ri bii nɛɛ ri daa ka nyaa sĩiri ɓɛɛ. Vuu ɓɔɔ ri hãa ka yuu nwang lapoo yuu kpanti ɓɔɔ zang palɛ nɛɛ zinariya ɓɛɛ. Waa nyaating ɓarɛ nwàng ɓɔɔ shɔnzang. 
REV.9.8	Suuyuu ɓarɛ bee naa suuyuu zang soro, tãri ɓarɛ ti wɔng naa ɓɔɔ zing. 
REV.9.9	Ri zùu danggn ɓarɛ nɛɛ saka, a nasãng ɓarɛ kaa nyaa nabm naa kɛkɛ sĩiri tanang ɓɔɔ gbantang ri gɔ̃kɔ ri daa nɔng nyaa sĩiri ɓɛɛ. 
REV.9.10	Ri takɛ dãng, shɔng kagn naa ɓɔɔ rɛɛ gbuuri. Náa ɓɔɔ zang a ri nɛɛ ri dang zang jĩng shala maani keɓe, ka dãng ɓarɛ keɓe kɔ. 
REV.9.11	Kpanti rɛɛ zɔɔrɔ keɓe, ɓi zang nyaa shonang Laa ɓɔɔ gãng jĩng ka too ɓɔɔ dii kagn kpang kaɓa. Zang ɓaa nung ɓiɓɛ nɛɛ nyaa zang Yahudi nɛɛ Abadɔng, ka nyaa zang Heleni zang ɓaa wu nɛɛ Apoliyɔng, dĩiri nung keɓe ɓi, “Zang ɓɔɔ lasɛ vuu ɓɛɛ.”
REV.9.12	Wee kɔ jĩng dannang bang ɓɔɔ tĩng shɔɔnang ɓɛɛ, jĩng dannang bang ɓɔɔ naa a ɓɛɛ yaa kaa ziti.
REV.9.13	A zang nyaa shonang Laa ɓɔɔ ka lapa ɓɛɛ, ɓɔɔ daa ka mangbete jee gboo ɓiɓɛ. A n tãa yee nwangnɛ yeti jée dɛ̃ɛti, ɓɔɔ ka yuu paa nɔng ɓɔɔ zang dɔɔ Laa vuu kagn ɓɔɔ zang palɛ nɛɛ zinariya ɓɛɛ, ɓɔɔ bɛ̀ɛ́ ka tĩng Laa ɓɛɛ. 
REV.9.14	Yee kaɓa kɔɔ zang nyaa shonang Laa ɓɔɔ ka lapa ɓɔɔ jee gboo ɓɛɛ nɛɛ, “Yaarɛ rɛɛ zang nyaa shonang Laa ɓɔɔ ka lapa, ɓɔɔ dɛ̃ɛti kaɓa ɓɔɔ zang mãlɛ ri ka nyaa rang Yufireti ɓɛɛ naa ta.” 
REV.9.15	Rɛɛ zang nyaa shonang Laa dɛ̃ɛti kaɓa bɛ̀ɛ́ zang mã ri ka nɔng kaɓa nɛɛ ri gã làá keɓe, nɛɛ diki keɓe, nɛɛ shala keɓe, nɛɛ saa keɓe. Tɔ̀ɔ, zang yaa ri naa kati ri nyɔkɔ zang tìng gbete vɔrɔ, naa zang basɛ zang koo tìng taati ɓɛɛ. 
REV.9.16	Zang sɔɔja ɓarɛ ɓɔɔ ri vang ɓarɛ gbantang ɓɛɛ, zang kɔɔ m nɛɛ ri labang labang, laa maani dakn ziti. 
REV.9.17	Wee naa ɓɔɔ n zi rɛɛ gbantang bìí, ka vuu ɓɔɔ zang tusu ɓɛɛ. Zang ɓɔɔ ri vãlɛ gbantang bìí ri hãa saka ɓɔɔ zuu ri danggn ɓɛɛ, ta bii nwɛ̃ɛri naa waa, a ɓɔɔ ta bii naa bii sãmbong, a ɓɔɔ ta bii naa mii rong. Rɛɛ gbantang, ri takɛ yuu naa ɓɔɔ zing. Waa nɛɛ zĩiri nɛɛ vuu ɓɔɔ ta bii naa mii rong, nwangkɛ nɛɛ nyaa ɓarɛ. 
REV.9.18	Rɛɛ kɔnang taati kɔ nwangkɛ nɛɛ nyaa rɛɛ gbantang ɓee, waa nɛɛ zĩiri nɛɛ vuu ɓɔɔ ta bii naa mii rong ɓɛɛ, ri nyɔ̀kɔ̀ shɔnzang tìng gbete nɛɛ wukɔ, naa zang basɛ shɔnzang ɓɔɔ koo tĩng taati ɓɛɛ. 
REV.9.19	Kaka rɛɛ gbantang kaɓa, ɓi ka nyaa ɓarɛ nɛɛ dãng ɓarɛ. Dãng ɓarɛ nwang naa sɔkɔ, ri ta yuu kagn. Ri shing zang nyaa vuu waa nɛɛ wukɔ.
REV.9.20	A zang ɓɔɔ kɔnang kaɓa nyɔkɔ ri vɔrɔ kpang, ri kɔ̃sɔ yeti ɓarɛ kpang. Ri yi tĩng, ri bang ɓarɛ doo rɛɛ suru shi kpang nɛɛ rɛɛ vaka ɓɔɔ ri palɛ nɛɛ naa ɓarɛ ɓɛɛ. Ri palɛ vaka ɓɔɔ nɛɛ zinariya, ɓɔɔ nɛɛ azurufa, a ɓɔɔ nɛɛ saka nwɛ̃ɛri ɓɛɛ. Ri palɛ ɓɔɔ nɛɛ tari, a zang sèe ɓɔɔ nɛɛ laa. Vuu keɓe ri rang yee kpang, ri ti tãa nɔng kpang, a ri ti ra kpang. 
REV.9.21	Zang kaɓa ri kɔ̃sɔ yeti, ri yaa zang nyɔkɔnang vɔrɔ, nɛɛ nvaa shaanang nɛɛ dũndũng palɛnang a ɓɔɔ shɔngɓɔ ɓɔɔnang ɓarɛ kpang.
REV.10.1	Ka knti vuu keɓe, n zi zang nyaa shonang Laa ɓɔɔ ka lapa ɓɛɛ, ɓɔɔ naa vuu palɛnang ɓiɓɛ kagn ɓɛɛ, a nɛɛ lapa. Sãmbong zuu wu naa fɔ̃ɔrɔ, a sɔkɔ mii kãng ka yuu ɓiɓɛ. Wàá nyaating ɓiɓɛ kɔlɔ katɔ naa laa, a doo ɓiɓɛ naa nyɛlɛ waa ɓɔɔ kɔ nabm ɓɛɛ. 
REV.10.2	Yiti jaa labeenang tɔkɔlɔng ɓɔɔ zang puu katɔ ɓɛɛ ka naa. Arɛ naa náa doo nakn ɓiɓɛ ka yuu waapo a náa doo nagang ɓi ka tipi. 
REV.10.3	Ɓaa nyaa nabm, yee ɓiɓɛ naa ɓɔɔ zing mɛɛ nyaa ɓɛɛ. Ɓɔɔ wu ɓaa nyaa naa weɓe, rɛɛ shala mii manziti kaɓa ri mɛɛyi. 
REV.10.4	Ɓɔɔ rɛɛ shala mii manziti kaɓa ri mɛɛyi, bɛ̀ɛ́ n tɔɔ n bee vuu ɓɔɔ ri kɔɔ ɓɛɛ kaa tɔ. A n tãa yee nɛɛ lapa kɔɔ m nɛɛ, “Mɔɔ nwangsɛ zang bii ruu kaɓa kpang, mɔɔ beere kpang.” 
REV.10.5	A zang nyaa shonang Laa ɓɔɔ ka lapa ɓɔɔ naa doo ka waapo nɛɛ tipi kaɓa, tuu nakn ɓiɓɛ ka lapa. 
REV.10.6	A tũng vuu nɛɛ nung Laa ɓɔɔ nwang ɓi ningkãari dòndòng, ɓɔɔ mãa lapa nɛɛ vuu piti ɓɔɔ kagn ɓɛɛ, nɛɛ tipi nɛɛ vuu piti ɓɔɔ kagn ɓɛɛ. A ɓɔɔ waapo nɛɛ vuu piti ɓɔɔ kagn ɓɛɛ, kɔɔyi nɛɛ, laa ɓɔɔ zang suukãng ɓɛɛ takpang. 
REV.10.7	Zang nyaa shonang Laa ɓɔɔ ka lapa ɓɔɔ daa kaa manziti nɛɛ naa jee gboo ɓiɓɛ tɔ, tɔ̀ɔ, vuu ɓɔɔ ri waasɛ bii katɔ, ri nwangsɛ bii kati, tɔ̀ɔ, wu hangsɛ nyaa ɓarɛ kati naa ɓɔɔ wu nwàngsɛ̀ rɛɛ zang nyaa shonang ɓiɓɛ ɓɔɔ ri kɔ̀ɔrɔ̀ zang Ruu Laa ɓɛɛ.
REV.10.8	A yee ɓaasi n tãayi a nɛɛ lapa ɓɛɛ, kɔɔ m nɛɛ, “Daayi, mɔɔ ta labeenang ɓɔɔ zang puu katɔ kaɓa. Ɓɔɔ zang nyaa shonang Laa ɓɔɔ ka lapa ɓɔɔ shii ka yuu waapo nɛɛ tipi, yiti ka naa ɓa.” 
REV.10.9	A n daayi, n daa kɔɔ zang nyaa shonang Laa ɓɔɔ ka lapa kaɓa nɛɛ wu a m jaa labeenang bìí. Kɔɔ m nɛɛ, “Tá ta, mɔɔ shaayi. Tíng katɔ ka nyaa ɓaaɓɛ naa nung warɛ, a nɛɛ daa tɔ yeti ɓaaɓɛ, daa la kaa tɔ.” 
REV.10.10	A n ta jaa labeenang bìí nɛɛ naa ɓiɓɛ n shaayi. Tîng katɔ ka nyaa mɛɛ naa nung warɛ, a ɓɔɔ n mãrɛ, daa la kaa tɔ ka yeti mɛɛ. 
REV.10.11	A zang ɓɔɔ kɔɔ m nɛɛ, “Daa tɔkn mɔɔ daa kɔɔ ruu ka yuu zang koolaa ɓɔɔ nyaa ɓarɛ ka bm bm ɓɛɛ, nɛɛ rɛɛ kpanti ɓarɛ.”
REV.11.1	Ka knti vuu keɓe, zang a m laa ɓɔɔ zang gãsɛ nɔng nɛɛ mani ɓɛɛ. A zang kɔɔ m nɛɛ “Yupaa mɔɔ daa gãsɛ Gãa Laa, nɛɛ nɔng ɓɔɔ zang dɔɔ wu vuu kagn ɓɛɛ. Mɔɔ ti gã zang ɓɔɔ ri bang Laa ka nɔng ɓɛɛ. 
REV.11.2	A mɔɔ gãsɛ dàbang ɓɔɔ ɓi ka biling ka nɔng Gãa Laa ɓɛɛ kpang. Ka ruu ɓɔɔ, zang yàa ɓi zang tipi ɓɔɔgn, ɓɔɔ ri naa naalɛ Urushalima nɛɛ doo ɓarɛ shala laa ziti tu ziti ɓɛɛ. 
REV.11.3	N shong zang mɛɛ ziti ɓɔɔ ri daa kɔɔ zang ruu ka yuu mɛɛ ɓɛɛ. Ri naa hã̀lɛ́ fɔ̃ɔrɔ ɓɔɔ zang ɓɔɔ ri kaa nyavɔ ri hã̀lɛ́ ɓɛɛ. N a ri naa ri kɔɔ zang ruu ka yuu mɛɛ diki labang gbete tu laa maani dakn ziti, tu laa taati.”
REV.11.4	Zang ziti ɓɔɔ ri kɔɔ ruu ɓiɓɛ keɓe, rikɔ laa zeetung ziti nɛɛ waa zàáng sɔɔ ziti ɓɔɔ ka tĩng Laa ɓɔɔ wukɔ kpanti koo piti ɓɛɛ. 
REV.11.5	Zang ɓɔɔ nɛɛ tɔɔ wu palɛ ri vuu shi kpang, waa nwangnɛ nyaa ɓarɛ wu shaa zang ɓɔɔ ri shing jĩng nɛɛ ri kpang kaɓa. Wee naa ɓɔɔ zang nyɔkɔ zang ɓɔɔ ri shing jĩng nɛɛ ri kpang kɔ, tɔɔ ri wɔ kaa takpang. 
REV.11.6	Zang a ri naa vuu palɛnang katɔ ɓɔɔ ri zãa mii lapa anang katɔ ka làa ɓɔɔ ri kɔ̀ɔ́ zang Ruu Laa ɓɛɛ. Ri ti zunung katɔ ri risi mii ɓɔɔ ka koo nandon, wu raa zĩi. Zang ti a ri naa ɓɔɔ ri atɛ jĩng dannang ka zɔ̃ng zɔ̃ng ka koo keɓe ka yuu zɔɔ yuu zɔɔ, ka laa ɓɔɔ ri kasɛ piti ɓɛɛ.
REV.11.7	Ri nɛɛ hangsɛ Ruu Laa kɔɔnang tɔ, yɔpɔ jĩngti ɓɔɔ shaa varɛ dɔɔli, ɓɔɔ nwangnɛ yeti too ɓɔɔ dii kagn kpang, wu naa ta sĩiri nɛɛ ri. Naa ɓa ri kaka, wu nyɔkɔ ri vɔrɔ. 
REV.11.8	Zang naa yaa vɔrɔ ɓarɛ ka gbalang ɓɔɔ ka yeti gari bang kaɓa, ɓɔɔ nɛɛ nyaa vuu jɛ̃ɛnang, zang ɓaa nɛɛ Sɔɔdom nɛɛ Masara ɓɛɛ. Nɔng ɓɔɔ zang ɓáa kpanti ɓarɛ naa ka laa kagn ɓɛɛ. 
REV.11.9	Zang ɓɔɔ ri nwangnɛ zɔ̃ng zang piti, nɛɛ nɔng piti ka koo, ɓɔɔ nyaa ɓarɛ ka bm bm ɓɛɛ, ri naa pɛ̃ɛrɛ vɔrɔ ɓarɛ, diki ɓa katɔ taati nɛɛ nyaa gãasa. Ri zã́a zang vɔrɔ rɛɛ zang keɓe gbãanang katɔ. 
REV.11.10	Zang koo keɓe ri naa gaarɛ zɔɔ, ri tãa tĩnang ka ruu vɔrɔ zang ziti keɓe. Ri alɛ zɔɔ vuu waati ka ruu ɓɔɔ zang nyaa shonang Laa kaɓa, ri kɔɔ Ruu Laa, ri dang zang ɓɔɔ ri nwalɛ ka koo jĩng dɔɔli ɓɛɛ. 
REV.11.11	Ɓɔɔ diki taati nɛɛ nyaa gãasa naa ɓarɛ, ɔ̃kɔnang ɓɔɔ a zang suru bii ɓɛɛ, a nɛɛ bii Laa, a daa ka yeti ɓarɛ, a ri shii doo paa. Ɓɔɔ ri shii paa, zang kaɓa nandon, ɓɔɔ ri zi ri, bii kaa ri vɔrɔ dɔɔli. 
REV.11.12	A zang ziti kaɓa, ri tãa yee nwangnɛ lapa, ɓaa ri nyaa nabm nɛɛ, “Nɔɔ a ta ka lapa ka nihn.” A ri daa lapa ka yeti sãmbong, zang ɓɔɔ ri shing jĩng nɛɛ ri kpang nandon, ri zi ri jĩng bii. 
REV.11.13	Nyaa kɔ doo naa ɓee, tipi ruutu nabm, a naa zang basɛ gari bang kaɓa tìng kopi, tìng gbete ka teteng ɓarɛ jirɛ. A tipi ɓɔɔ ruutu ɓee nyɔ shɔnzang labang manziti. A zang ɓɔɔ ri yaa knti, bii kaa ri vɔrɔ dɔɔli, a ri dɔɔ Laa ɓɔɔ ka lapa ɓɛɛ kati.
REV.11.14	Jĩng dannang ɓɔɔ daa kaa ziti ɓa tɔ, ɓɔɔ ya gbete wu daa kaa taati a doo ka naa.
REV.11.15	A zang nyaa shonang Laa ɓɔɔ wukɔ wàa rɛɛ zang nyaa shonang Laa ɓɔɔ ri manziti nyaa knti ɓɛɛ, jee gboo ɓiɓɛ. A n tãlɛ yee nwangnɛ lapa, ri rang yee nabm nɛɛ, “Kpanti roonang koo keɓe, raa ɓɔɔ kpanti ɓuru tɔ, nɛɛ ɓɔɔ Kirisi ɓiɓɛ. Laa kɔ naa roo kpanti gbinggbing.” 
REV.11.16	A rɛɛ zang bang bmati tu dɛ̃ɛti, ɓɔɔ zang ɓu nwang ka yuu laa kpanti ɓɔɔ ɓarɛ ka tĩng Laa ɓɛɛ, ri tang nɛɛ gutu ka tĩng Laa, ri sòo yuu ka dii, ri bang Laa. 
REV.11.17	Ri kɔɔrɔ nɛɛ,
REV.11.17	“Ruu zãa mɔɔ tɔ kpanti ɓuru Laa,
REV.11.17	ɓɔɔ naa vuu palɛnang piti ka naa ɓaaɓɛ kɔ ɓɛɛ.
REV.11.17	Mɔɔ nwáng ɓaa doo ka tĩng,
REV.11.17	a mɔkɔ ti nwang kãntang keɓe.
REV.11.17	Ruu zãa mɔɔ tɔ, ka ruu ɓɔɔ, mɔɔ tuu naa vuu palɛnang ɓaaɓɛ,
REV.11.17	ɓɔɔ bang,
REV.11.17	mɔɔ gaayu kpanti roonang kana nɛɛ mani ka koo ɓɛɛ.
REV.11.18	Zang koo ɓɔ̀ɔ́gn, ɓɔɔ ri ɓarɛ zang Laa kpang,
REV.11.18	ri lasɛ yeti tɔ nɛɛ mɔɔ gbãng gbãng,
REV.11.18	a diki ɓɔɔ mɔɔ lasɛ yeti jong nɛɛ ri ti a tɔ.
REV.11.18	Diki ɓɔɔ mɔɔ dɔng zang ɓɔɔ ri vɔlɔ tɔ ruu kagn,
REV.11.18	mɔɔ ti sɔ̀ɔrɔ̀ rɛɛ zang nyaa shonang ɓaaɓɛ nɛɛ
REV.11.18	rɛɛ zang ɓaaɓɛ doo,
REV.11.18	ka ruu shonang ɓɔɔ ri palɛ ɓɛɛ.
REV.11.18	Nɛɛ rɛɛ zang bang, nɛɛ wujɛ ɓɔɔ ri a nung ɓaaɓɛ
REV.11.18	bannang katɔ ɓɛɛ.
REV.11.18	Zang ti ningsi zang ɓɔɔ bɛ̀ɛ́ ri ningsi koo ɓɛɛ.”
REV.11.19	A nyaa Gãa Laa ɓɔɔ ka lapa puuyi, zang zǐ akpaati nyaa ɓɔɔ Laa mã nɛɛ zang ɓiɓɛ kagn ɓɛɛ katɔ, ka yeti Gãa Laa. A shala mangkɛ, zang mɛɛrɛ nyaa nabm, tipi ruutu, shala mɛɛrɛ, a mii takong a dɔɔli.
REV.12.1	A vuu bang ɓɔɔ zang zirɛ zang mã naa ka danggn ɓɛɛ, nwangsɛ bii ka lapa. Vuu keɓe ɓi Jaa soro zuu bii nɛɛ làa, a naa doo ɓiɓɛ ka yuu shala. A kãng lapoo yuu kpanti ɓɔɔ, zang palɛ nɛɛ sàng kopi tu ziti ka yuu ɓiɓɛ. 
REV.12.2	Bɛ̀ɛ́ tuu jaa ka yeti, a laa jaa yinang ɓiɓɛ a tɔ, kaa nyaa ka ruu jaa ɓɔɔ kɔng wu ɓɛɛ.
REV.12.3	A vuu bang ɓɔɔgn ɓɔɔ zang zirɛ zang mã naa ka danggn nwangsɛ bii ka lapa. Vuu keɓe ɓi sɔkɔ nwɛ̃ɛri bang, baabii katɔ, ta yuu manziti nɛɛ jee kopi, ti kãng lapoo yuu kpanti ka yuu manziti nandon. 
REV.12.4	Naa zang basɛ sang kɔ ka lapa ɓee tĩng taati. Sɔkɔ keɓe, waarɛ ɓɔɔ tĩng gbete nɛɛ dãng ɓiɓɛ, vang ri ka tipi. A sɔkɔ bìí daa shii ka tĩng jaa soro ɓɔɔ nɛɛ wu yi kaa jaa ɓɛɛ, nɛɛ tɔɔ wu shaa jaa ɓɔɔ jaa soro yi ɓɛɛ kati. 
REV.12.5	A jaa soro yi jaa zang varɛ, ɓɔɔ naa roo kpanti ka yuu zang koo nandon ɓɛɛ. Laa ɓɔɔ kpanti yiti ka naa, ɓɔɔ ɓiɓɛ, zang palɛ nɛɛ saka. Ka ɓɔɔ jaa nwang hn, zang tantɛ wu tuunang raayi, zang daa nɛɛ wu ka bii Laa, ka nɔng ɓɔɔ wu nwang ka yuu laa nwannang kpanti ɓɛɛ. 
REV.12.6	A jaa soro bìí ti yurɛ daa ka jĩngti, ka nɔng ɓɔɔ Laa gbàrɛ̀ wu ɓɛɛ. Zang gãng jĩng ka wu diki labang gbete tu laa maani dakn ziti a tu laa taati ɓɛɛ.
REV.12.7	A sĩiri yupaa ka lapa. Zang nyaa shonang Laa ɓɔɔ ka lapa ɓɛɛ ɓɔɔ bang, ɓɔɔ zang ɓaa wu nɛɛ Maakel ɓɛɛ, nɛɛ rɛɛ zang nyaa shonang Laa ɓɔɔ ri ka lapa ɓɛɛ, ɓɔɔ ri nɛɛ wu ri ta sĩiri nɛɛ sɔkɔ bang kaɓa. Sɔkɔ bang nɛɛ rɛɛ zang nyaa shonang Laa ɓɔɔ ka lapa, ɓɔɔ ri dũng ɓarɛ kaa sɔkɔ keɓe, ri taarɛ yuu gbãng gbãng. 
REV.12.8	A Maakel nɛɛ zang ɓiɓɛ ri shaa ri, a ri zãa rɛɛ sɔkɔ nɛɛ zang ɓiɓɛ nwannang ka lapa. 
REV.12.9	A ri nwangsɛ sɔkɔ bang nɛɛ lapa, ri tasɛ wu ka koo nɛɛ rɛɛ zang ɓɔɔ ri dũng wu nandon. Sɔkɔ bang kaɓa zang ɓaa nung ɓiɓɛ nɛɛ Sheetang, wukɔ kpanti rɛɛ suru shi kpang. Wukɔ ti nwãarɛ zang ka koo dɔɔ tɛ̃ɛ tɛ̃ɛ.
REV.12.10	A n tãa yee mɛɛ nɛɛ lapa kɔɔyi nɛɛ,
REV.12.10	“Kãntang keɓe Laa ta yuu ɓuru tɔ,
REV.12.10	zang ti zi naa vuu palɛnang ɓiɓɛ tɔ,
REV.12.10	nɛɛ kpanti roonang ɓiɓɛ.
REV.12.10	A zang ti zi naa vuu palɛnang Kirisi ɓiɓɛ tɔ,
REV.12.10	ka ruu ɓɔɔ, zang ɓɔɔ bɛ̀ɛ́ shii ka tĩng Laa
REV.12.10	kɔɔrɔ ruu shi kpang, ka yuu rɛɛ manzung ɓuru diki diki
REV.12.10	nɛɛ zĩi nɛɛ laagɛ̃, zang hing wu tɔ nɛɛ lapa zang tasɛ wu tɔ ka koo ɓɛɛ.
REV.12.11	Ri ti ɓa wu yuu tɔ,
REV.12.11	nɛɛ naa vuu palɛnang zĩi Jaa Mɛ̀ɛrɛ́,
REV.12.11	a ɓɔɔ ka ruu ruu ɓiɓɛ ɓɔɔ ri kɔɔyi nɛɛ ɓi niizang ɓɛɛ.
REV.12.11	Ri ti kasɛ tɔ nɛɛ ri vɔrɛ ka ruu ɓiɓɛ.
REV.12.12	Ka ruu nɔngkɔ, zang ri tãa tĩnang ta ka lapa.
REV.12.12	Zang ɓɔɔ ri nwang ka lapa piti ri tãa tĩnang.
REV.12.12	A ɓɔɔ tipi nɛɛ waapo, jĩng dannang ɓi kagn yuu ɓarɛ,
REV.12.12	ka ruu ɓɔɔ, Sheetang a tɔ,
REV.12.12	ka nɔng ɓarɛ ka tipi ɓɛɛ.
REV.12.12	Gnvɔ shaa wu dɔɔli,
REV.12.12	ka ruu ɓɔɔ, zi tɔ nɛɛ diki ɓiɓɛ yaa kaa tɔkɔlɔng ɓɛɛ.”
REV.12.13	Ka ɓɔɔ sɔkɔ bang zirɛ zang nwangsɛ wu tɔ nɛɛ lapa, gaayu ɓɔɔ wu hing jaa soro ɓɔɔ yi jaa zang varɛ ɓɛɛ. 
REV.12.14	A zang a jaa soro nasãng ziti naa ɓɔ̀ɔ́ gangong, ka ruu nɔngkɔ, tãayi yaa sɔkɔ bang. Tãayi daa ka nɔng ɓɔɔ zang gbàrɛ̀ wu ka jĩngti ɓɛɛ. Daa nwang ka nɔngkɔ, zang gãng jĩng ka wu saa taati nɛɛ shala mangbete. 
REV.12.15	A sɔkɔ bang kaɓa, jeng mii nɛɛ nyaa ɓiɓɛ naa rang, ka knti jaa soro bìí nɛɛ mii wu tuu jaa soro kati. 
REV.12.16	A tipi yi jaa soro naa ka bii. Tipi puuyi a mii ɓɔɔ sɔkɔ bang jeng nɛɛ nyaa daa kagn nandon. 
REV.12.17	Ka ruu nɔngkɔ, gnvɔ shaa sɔkɔ bang nɛɛ jaa soro kaɓa dɔɔli. Daayi nɛɛ wu daa ta sĩiri nɛɛ rɛɛ zɔ̃ng jaa soro kaɓa, ɓɔɔ ri nandon ri palɛ ɓarɛ vuu ɓɔɔ Laa kasɛ ɓɛɛ, ɓɔɔ ri ti shing danggn tɔ, ka ruu ɓɔɔ, niizang ɓɔɔ Yeesɔ Kirisi tùsù ri ɓɛɛ. 
REV.12.18	A sɔkɔ bang kaɓa daa shii ka yuu seseele, ka nyaa waapo.
REV.13.1	Ka knti vuu keɓe, n zi yɔpɔ jĩngti ɓɔɔ nwangnɛ yeti waapo. Yuu ɓiɓɛ manziti, a takɛ jee kagn kopi. Kãng lapoo yuu kpanti ka jee ɓu, a zang ti bee wu nung shi kpang ɓɔɔ dãa Laa ka yuu ɓu. 
REV.13.2	Yɔpɔ jĩngti ɓɔɔ n zirɛ ɓɛɛ, nwang gbɛ̃ɛ, doo ɓiɓɛ naa ɓɔ̀ɔ́ vuu jĩngti ɓɔɔ zang ɓaa nɛɛ bíyàa ɓɛɛ, a nyaa ɓiɓɛ nwang ɓɔɔ zing. Sɔkɔ bang tuu bannang ɓiɓɛ nɛɛ kpanti ɓiɓɛ, a ɓɔɔ naa vuu palɛnang ɓiɓɛ, a yɔpɔ kaɓa. 
REV.13.3	Yuu yɔpɔ jĩngti kaɓa gbete, nwàng naa ɓɔɔ bɛ̀ɛ́ zang shing wu nyaa vuu waa bang kagn, a nyaa vuu waa bìí zũng tɔ ɓɛɛ. Yɔpɔ kaɓa palɛ vuu ɓɔɔ zang zirɛ zang mã naa ka danggn dɔɔli, ka ruu nɔngkɔ, zang koo nandon ri gaayu ɓɔɔ ri dũng wu ɓɛɛ. 
REV.13.4	Zang piti ri bang sɔkɔ bang, ka ruu ɓɔɔ, wu a yɔpɔ kaɓa naa vuu palɛnang ɓiɓɛ ɓɛɛ. A ri bang yɔpɔ kaɓa, ri kɔɔrɔ nɛɛ, “Ɓu wi naa yɔpɔ keɓe wiya? Ɓu wi zunung ɓɔɔ wu gaa nyaa nɛɛ wu wiya?”
REV.13.5	Zang a yɔpɔ jĩngti kaɓa naa, wu rangkɛ yee bang bang ka yuu ɓiɓɛ, a wu ti rangkɛ yee shi kpang ka yuu Laa. Zang a wu naa wu palɛ vuu ɓɔɔ wu kasɛ ɓɛɛ, shala laa ziti tu ziti. 
REV.13.6	A gaayu ɓɔɔ wu rangkɛ yee shi kpang ka yuu Laa, nɛɛ nung Laa, ɓɔɔ nɔng nwannang Laa, a ɓɔɔ kaa zang piti ɓɔɔ ri nwang ka lapa ɓɛɛ. 
REV.13.7	A zang ti yaa wu nɛɛ wu ta sĩiri nɛɛ rɛɛ zang Laa wu ti shaa ri. A zang a wu naa wu roo kpanti ka yuu zɔ̃ng zang ka nɔng piti ka koo, nɛɛ zang ɓɔɔ ri rangkɛ nyaa ka bm bm ɓɛɛ. 
REV.13.8	Zang ɓɔɔ ri nwang ka koo nandon ri naa bang wu. Rɛɛ zang ɓɔɔ zang bee nung ɓarɛ doo tɛ̃ɛ tɛ̃ɛ kpang, ka yeti labeenang Jaa Mɛ̀ɛrɛ́ Laa, ɓɔɔ bɛ̀ɛ́ zang nyɔ wu vɔrɔ ɓɛɛ.
REV.13.9	Zang ɓɔɔ shoo ɓiɓɛ nɛɛ kagn wu tãa ruu keɓe.
REV.13.10	Zang ɓɔɔ naa zang zɔ̃ng wu, nɛɛ zang naa yi wu katɔ ka nyaa sĩiri, zang ti yi wu ɓi katɔ niizang. Zang ɓɔɔ naa zang zɔ̃ng wu nɛɛ zang nyɔ wu vɔrɔ ɓi nɛɛ yere bang, zang ti nyɔ wu vɔrɔ ɓi nɛɛ yere bang niizang. Ka ruu nɔngkɔ, zang Laa ri mã danggn katɔ, ri ti yaa danggn shinnang ka bii Laa kpang.
REV.13.11	Ka knti vuu keɓe, n zi yɔpɔ jĩngti ɓɔɔ, shing baabii dɔɔli, nwangnɛ tipi. Ta jee ka yuu ziti, naa jaa mɛ̀ɛrɛ́, a ti ráng yee naa sɔkɔ bang. 
REV.13.12	Tuu naa vuu palɛnang yɔpɔ jĩngti ɓɔɔ tĩng shɔɔnang ɓɛɛ nandon, palɛ vuu nɛɛ mani ka jĩng ɓiɓɛ ka nɔngkɔ. A shing koo nɛɛ zang ɓɔɔ ri ka koo nandon nɛɛ ri bang yɔpɔ jĩngti ɓɔɔ tĩng shɔɔnang, ɓɔɔ zang shing wu nyaa vuu waa bang, a zũng tɔ ɓɛɛ. 
REV.13.13	Yɔpɔ jĩngti ɓɔɔ doo knti, palɛ vuu ɓɔɔ zang zirɛ zang mã naa ka danggn ɓɛɛ dɔɔli. Shingnɛ waa nwangnɛ lapa a ka tipi, ka jĩng zang piti. 
REV.13.14	Tuu vuu ɓɔɔ zang a wu naa palɛnang ka tĩng yɔpɔ jĩngti ɓɔɔ tĩng shɔɔnang kaɓa, a nwãarɛ zang piti, ɓɔɔ ri nwalɛ ka koo nandon nɛɛ mani. Kɔɔ ri nɛɛ, ri pálɛ́ vuu ɓɔɔ nwang yɔpɔ jĩngti ɓɔɔ tĩng shɔɔnang, ɓɔɔ bɛ̀ɛ́ zang shing wu nyaa vuu waa ka bii nɛɛ yere bang a nwang doo ningkãari ɓɛɛ, ri a wu bannang nɛɛ mani. 
REV.13.15	A zang a yɔpɔ jĩngti ɓɔɔ doo knti kaɓa naa, wu shingnɛ vuu ɓɔɔ zang palɛ nwang yɔpɔ jĩngti ɓɔɔ tĩng shɔɔnang, wu ɔ̃kɔ, tɔ̀ɔ, wu rang yee kati. Zang ti yaa wu nɛɛ, zang ɓɔɔ ri nɛɛ kasɛ kpang nɛɛ ri bang vuu keɓe kpang, wu nyɔkɔ ri vɔrɔ. 
REV.13.16	Yɔpɔ jĩngti ɓɔɔ doo knti ti shingnɛ nɛɛ zang piti, zang bang nɛɛ wujɛ, nɛɛ zang ying, nɛɛ zang ɓɔɔ vuu ka naa ɓarɛ kpang ɓɛɛ, jaafoo, nɛɛ jaa gãa, zang nɛɛ ɓang ri vuu ka nakn kpang, zang ɓang ri ka nyaating ɓarɛ. 
REV.13.17	Zang ɓɔɔ zang nɛɛ ɓang wu vuu keɓe kpang, zang yaa wu, wu hoo vuu kpang, ti mãlɛ́ vuu kpang. Vuu kɔ zang ɓang zang ɓee ɓi nung yɔpɔ jĩngti kaɓa nɛɛ lamba ɓɔɔ wukɔ nwàng kaa naa nung ɓiɓɛ ɓɛɛ. 
REV.13.18	Vuu keɓe, ɓi vuu zũnang. Zang ɓɔɔ nɛɛ zũng katɔ wu zi dĩiri lamba yɔpɔ jĩngti keɓe, ka ruu ɓɔɔ, ɓi lamba shɔnzang ɓɛɛ. Lamba bìí ɓi laa maani dakn mangbete tu laa taati tu mangbete.
REV.14.1	A n shing jĩng, n zi Jaa Mɛ̀ɛrɛ́ Laa shii ka yuu kɔpɔ Siyona. Shɔnzang labang dakn laa maani tu laa ziti tu dɛ̃ɛti ri shii nɛɛ wu. Zang ɓɔɔ zang bee nung Daa ɓiɓɛ tɔ, nɛɛ nung ɓiɓɛ ka wàá nyaating ɓarɛ ɓɛɛ. 
REV.14.2	A n tãa yee nwangnɛ lapa naa mii zɛ̃ɛyi ka rang kɔpɔ. Ti kaa nyaa naa shala mii mɛɛyi, a ti tĩngnɛ naa zang ri wáarɛ̀ vũngta. 
REV.14.3	Zang kaɓa nandon, ri shii ka tĩng laa nwannang Kpanti Laa, nɛɛ tĩng rɛɛ vuu dɛ̃ɛti ɓɔɔ suru bii ɓarɛ kagn ɓɛɛ, nɛɛ tĩng rɛɛ zang bang bmati tu dɛ̃ɛti kaɓa, ri gaa soo shɔɔ. Zang ɓɔɔ zunung ɓɔɔ wu mantɛ soo kaɓa kagn kpang, ɓi zang labang dakn laa maani tu laa ziti tu dɛ̃ɛti kɔ zunung shɛ̃ɛning. Rikɔ zang ɓɔɔ zang tà yuu ɓarɛ nɛɛ koo ɓɛɛ. 
REV.14.4	Zang keɓe nandon, ɓi rikɔ zang ɓɔɔ ri palɛ dũndũng nɛɛ zang soro kpang, ri yiti yuu ɓarɛ waasɛ̃ ɓɛɛ. Rikɔ ti dũlu Jaa Mɛ̀ɛrɛ́ ka knti ka nɔng ɓɔɔ wu dàá ɓɛɛ piti. Zang tà yuu ɓarɛ kɔ, nɛɛ teteng rɛɛ shɔnzang, a zang a Laa nɛɛ Jaa Mɛɛrɛ ɓiɓɛ ri. 
REV.14.5	Ri suu sèé ɓarɛ gngn kpang, vuu shi kpang ɓɔɔ zang kɔɔyi nɛɛ ri palɛ ɓɛɛ, ɓi ti kagn kpang.
REV.14.6	A n zi zang nyaa shonang Laa ɓɔɔ ka lapa ɓɛɛ ɓɔɔgn, tãa ka lapa. Atɛ Ruu Tɔ̃ɔ Laa ɓɔɔ di nyaa kpang ɓɛɛ, ɓɔɔ wu naa daa kɔɔrɔ zang ɓɔɔ ri nwang ka koo ɓɛɛ, nɛɛ zɔ̃ng zang piti, nɛɛ nɔng piti ka koo, a ɓɔɔ zang ɓɔɔ ri rangkɛ nyaa ka bm bm ɓɛɛ. 
REV.14.7	A mɛɛ nyaa nabm kɔɔyi nɛɛ, “Nɔɔ dũng nyaa Laa ta, nɔɔ ti a wu bannang ka ruu ɓɔɔ, diki ɓɔɔ Laa naa jɛ̃ɛ zang piti ruu, a tɔ ɓɛɛ. Ka ruu nɔngkɔ, nɔɔ bang Laa ta, ɓɔɔ wukɔ mãa lapa nɛɛ tipi, nɛɛ waapo nɛɛ sɔlɔng mii nandon ɓɛɛ.”
REV.14.8	A zang nyaa shonang Laa ɓɔɔ ka lapa ɓɛɛ, ɓɔɔgn ti a tɔkn ka knti ɓɔɔ tĩng shɔɔnang ɓɛɛ, kɔɔyi nɛɛ, “Shaarɛ tɔ, Gari bang kaɓa, ɓɔɔ zang ɓaa nɛɛ Babila, shaarɛ tɔ, gari ɓɔɔ ɓeleng shing zang tipi ɓɔɔgn ri ɓoo sàa ɓiɓɛ, ɓɔɔ wukɔ ɓi kaa nung sũnang nɛɛ dũndũng ɓiɓɛ ɓɛɛ.”
REV.14.9	A zang nyaa shonang Laa ɓɔɔ ka lapa ɓɛɛ, ɓɔɔ daa kaa nɛɛ wukɔ taati ɓɛɛ, arɛ, a mɛɛ nyaa nabm, kɔɔyi nɛɛ, “Zang ɓɔɔ nɛɛ bang yɔpɔ jĩngti kaɓa nɛɛ vuu ɓɔɔ zang palɛ nwang wu kaɓa, nɛɛ ti kasɛ, zang nɛɛ ɓang wu vuu ɓiɓɛ ka nakn kpang, zang ɓang wu ka nyaating. 
REV.14.10	Gnvɔ naa shaa Laa nɛɛ wu. Gnvɔ kaɓa, ɓi naa sàa ɓɔɔ la katɔ, zang tɛ̃ɛ mii kagn kpang ɓɛɛ. A zang naa dang wu jĩng nɛɛ waa ɓɔɔ nwãa dɔɔli, nɛɛ mii takong, ka tĩng rɛɛ zang nyaa shonang Laa ɓɔɔ ri ka lapa ɓɛɛ nɛɛ tĩng Jaa Mɛ̀ɛrɛ́. 
REV.14.11	Zĩiri waa ɓɔɔ zang dang ri jĩng kagn shii paa ɓi sasak di nyaa kpang. Zang ɓɔɔ ri nɛɛ bang yɔpɔ jĩngti nɛɛ vuu ɓɔɔ zang palɛ nwang wu, a ri ti kasɛ zang ɓáng ri vuu nung ɓiɓɛ ɓɛɛ, ri ɔ̃sɔ kpang nɛɛ zĩi nɛɛ laagɛ̃ piti.”
REV.14.12	Ka ruu nɔngkɔ, zang Laa ri mã danggn katɔ, ri dũng nyaa Laa, ri ti yaa danggn shinnang ka bii Yeesɔ kpang.
REV.14.13	A n ti tãa yee ɓɔɔ tɔkn nɛɛ lapa kɔɔyi nɛɛ, “Béeré ruu keɓe, tĩnang tãanang ɓi ɓɔɔ zang ɓɔɔ ri naa vɔlɔ, ka ruu ɓɔɔ ri shing danggn tɔ ka bii Laa ɓɛɛ.” A Suru Laa kasɛ nyaa tɔɔ, “N, niizang, ri tãa tĩnang tɔ. Ri ɔ̃sɔ kaa tɔ nɛɛ shonang bang ɓɔɔ ri palɛ ɓɛɛ, ka ruu ɓɔɔ, tɔ̃ɔ ɓɔɔ shonang ɓarɛ nwàng ri, dũng ri ka knti ɓɛɛ.”
REV.14.14	A n shing jĩng, n zi sãmbong puru. A zang ɓɔɔ nwàng ka yuu sãmbong kaɓa, nwang Jaa shɔnzang. Kãng lapoo yuu kpanti ɓɔɔ zang palɛ nɛɛ zinariya ɓɛɛ, ka yuu ɓiɓɛ, a yiti jangsi ɓɔɔ wɔng nyaa dɔɔli ɓɛɛ, ka naa ɓiɓɛ. 
REV.14.15	A zang nyaa shonang Laa ɓɔɔ ka lapa ɓɛɛ, nwangnɛ yeti Gãa Laa, rang yee nabm. Kɔɔ zang ɓɔɔ nwang ka yuu sãmbong ɓɛɛ nɛɛ, “Tuu jangsi ɓaaɓɛ ta mɔɔ gaayu vuu shaanang kpaanang, ka ruu ɓɔɔ laa vuu shaanang kpalɛnang a tɔ ɓɛɛ. Vuu shaanang zũng tɔ, gbayi gbayi.” 
REV.14.16	A zang kaɓa ɓɔɔ nwang ka yuu sãmbong tuu jangsi ɓiɓɛ, gɔ̃kɔ ka tipi, a kpaa vuu shaanang nandon.
REV.14.17	A n zi zang nyaa shonang Laa ɓɔɔ ka lapa ɓɛɛ, ɓɔɔgn nwangnɛ yeti Gãa Laa, yiti jangsi ɓɔɔ wɔng nyaa dɔɔli jong ka naa. 
REV.14.18	A zang nyaa shonang Laa ɓɔɔ ka lapa ɓɛɛ, ɓɔɔgn nwangnɛ nɔng ɓɔɔ zang dɔɔ Laa vuu kagn ɓɛɛ, ɓɔɔ zang a wukɔ naa waa, ka nɔng kaɓa ɓɛɛ. Rang yee nabm kɔɔ zang nyaa shonang Laa ɓɔɔ ka lapa ɓɔɔ yiti jangsi ɓɔɔ wɔng nyaa dɔɔli kaɓa nɛɛ, “Zirɛ shing jangsi ɓaaɓɛ ta, mɔɔ kpang jĩng laa inabi ɓɔɔ ra ka laa ka koo ɓɛɛ, ri zũng tɔ.” 
REV.14.19	Ka ruu nɔngkɔ, zang nyaa shonang Laa ɓɔɔ ka lapa ɓɛɛ kaɓa, gɔ̃ jangsi ɓiɓɛ, a kpang jĩng laa inabi, a vang ka nɔng ɓɔɔ zang naa kãng ri kagn ɓɔɔ nwang kaa naa nɔng ɓɔɔ Laa dang zang jĩng kagn ɓɛɛ. 
REV.14.20	Too ɓɔɔ zang kãng mii inabi kagn, ɓi ka yuu knti gari. Ri kãng mii jĩng inabi, a zĩi nwangnɛ nɔngkɔ, zɛ̃ɛyi daa naa nung mɛli laa maani dakn ziti naa mɔɔ shɛ̃ɛ kagn, a mɔɔ ka danggn.
REV.15.1	Ka knti vuu keɓe, n zi vuu ɓɔɔgn ɓɔɔ zang zirɛ zang mã naa ka danggn ɓɛɛ ka lapa, daa naa ɓɔɔ zang rang yee ɓiɓɛ kpang. N zi zang nyaa shonang Laa ɓɔɔ ri ka lapa ɓɛɛ, ri manziti, ri yiti kɔnang manziti ka naa. Rɛɛ kɔnang keɓe, rikɔ kɔnang ɓɔɔ Laa di nyaa kɔnang atɛnang kaa gn ɓɛɛ kɔ. Laa hangsɛ nyaa gnvɔ ɓiɓɛ kaa nɛɛ rikɔ.
REV.15.2	A n zi vuu ɓɔɔ nwang waapo ɓɔɔ kɔlɔ naa vĩilaa, a waa ti shaa kagn ɓɛɛ. Zang kaɓa ɓɔɔ ri ɓa yɔpɔ jĩngti kaɓa yuu ɓɛɛ, nɛɛ vuu ɓɔɔ zang palɛ nwang wu, nɛɛ lamba nung ɓiɓɛ piti ɓɛɛ, ri shiiri ka nyaa waapo kaɓa. Ri yi vũngta ɓɔɔ Laa a ri ɓɛɛ kaa naa. 
REV.15.3	Ri gaa soo ɓɔɔ Musa zang nyaa shonang Laa ri gaa ɓɛɛ, a Jaa Mɛ̀ɛrɛ́ ti gáa jong ɓɛɛ, ri kɔɔyi nɛɛ,
REV.15.3	“Laa ɓɔɔ mɔkɔ kpanti ɓuru ɓɛɛ,
REV.15.3	ɓɔɔ mɔɔ ɓa zang piti katɔ ɓɛɛ.
REV.15.3	Shonang ɓaaɓɛ bang dɔɔli,
REV.15.3	ti shing zang, zang mã naa ka danggn.
REV.15.3	Mɔkɔ kpanti zang ɓɔɔ ri ka koo nandon
REV.15.3	Vuu ɓɔɔ mɔɔ palɛ ɓɛɛ,
REV.15.3	ɓi tɔ̃ɔ, a mɔɔ ti zang ɓɔɔ palɛ vuu ɓɔɔ niizang.
REV.15.4	Ɓu wi kaa vɔrɔ ɓaaɓɛ, wu ti a mɔɔ bannang kpang wiya kpanti Laa?
REV.15.4	Ɓi mɔkɔ gbete ɓɔɔ shi kpang ka bii ɓaaɓɛ kpang ɓɛɛ.
REV.15.4	Zɔ̃ng zang tipi piti piti ri naa arɛ ri bang mɔɔ,
REV.15.4	ka ruu ɓɔɔ, ri zi naa ɓɔɔ mɔɔ dɔng ruu tɔ tɔ̃ɔ ɓɛɛ.”
REV.15.5	Ka knti vuu keɓe, n zirɛ, zang puu nɔng ɓɔɔ shi kpang ɓi kagn kpang ɓɛɛ, nɔng ɓɔɔ zang shĩili vuu ɓɔɔ tusu nyaa ɓɔɔ Laa a ɓɛɛ, ɓɔɔ ka Gãa Laa ka lapa ɓɛɛ. 
REV.15.6	Zang nyaa shonang Laa ɓɔɔ ka lapa manziti ɓɔɔ ri atɛ kɔnang manziti kaɓa, ri nwangnɛ yeti Gãa Laa. Ri hãlɛ fɔ̃ɔrɔ puru ɓɔɔ kɔlɔ katɔ ɓɛɛ, ri ti mã guruji ɓɔɔ zang palɛ nɛɛ zinariya ɓɛɛ, ka danggn ɓarɛ. 
REV.15.7	Vuu gbete ka teteng vuu dɛ̃ɛti ɓɔɔ suru bii ɓarɛ kagn kaɓa, álɛ́ rɛɛ zang nyaa shonang Laa ɓɔɔ ri ka lapa ɓɛɛ ɓɔɔ ri manziti ɓɛɛ kaɓa, waka ɓɔɔ zang palɛ nɛɛ zinariya gbete gbete. Laa ɓɔɔ nwáng ɓi ningkãari dòndòng ɓɛɛ, gnvɔ ɓiɓɛ yiki nyaa waka katɔ. 
REV.15.8	Zĩiri ɓɔɔ nwangnɛ bannang Laa, a ɓɔɔ nɛɛ naa vuu palɛnang ɓiɓɛ, yi nyaa Gãa Laa. Kɔnang manziti ɓɔɔ rɛɛ zang nyaa shonang Laa ɓɔɔ ri ka lapa ɓɛɛ, ri atɛ kaɓa. Ri nɛɛ palɛ tɔ nandon, tɔ̀ɔ, zang ɓɔɔ wu zunung ɓɔɔ wu shɛ̃ɛ yeti Gãa Laa kaɓa ɓɛɛ kati.
REV.16.1	Ka knti vuu keɓe, n tãa yee a nɛɛ Gãa Laa, mɛɛ nyaa nabm. Kɔɔ zang nyaa shonang Laa ɓɔɔ ri ka lapa ɓɛɛ, ɓɔɔ ri manziti kaɓa nɛɛ, “Nɔɔ daayi zang ɓu wu daa tuu waka manziti ɓɔɔ gnvɔ Laa kagn kaɓa, gbete nɔɔ ɓàarɛ̀ ka koo.”
REV.16.2	Ka ruu nɔngkɔ, zang nyaa shonang Laa ɓɔɔ ka lapa ɓɛɛ, ɓɔɔ tĩng shɔɔnang daayi daa ɓaa kɔnang ɓɔɔ ka yeti waka ɓiɓɛ ka koo. Ɓu doo ɓɔɔ wu ɓaayi hn, nɔɔrɔ bang bang ɓɔɔ kɔng zang dɔɔli, gaayu ɓɔɔ wu yiki zang piti, ɓɔɔ bɛ̀ɛ́ zang ɓang ri vuu yɔpɔ jĩngti ka bii, ɓɔɔ bɛ̀ɛ́ ri bang vuu ɓɔɔ zang palɛ nwang yɔpɔ jĩngti bìí ɓɛɛ.
REV.16.3	A zang nyaa shonang Laa ɓɔɔ ka lapa ɓɛɛ, ɓɔɔ ɓang ɓɔɔ tĩng shɔɔnang naa ɓaa kɔnang ɓɔɔ ka yeti waka ɓiɓɛ ka waapo. A tantɛ raanang naa zĩi zang ɓɔɔ vɔ katɔ ɓɛɛ. Vuu piti ɓɔɔ ka yeti waapo, ɓɔɔ suru bii ɓarɛ kagn ɓɛɛ, ri vɔlɔ nandon.
REV.16.4	Zang nyaa shonang Laa ɓɔɔ ka lapa ɓɛɛ, ɓɔɔ daa kaa taati ti arɛ, naa ɓaa kɔnang ɓɔɔ ka yeti waka ɓiɓɛ, ka rang nandon, nɛɛ sɔlɔng mii nandon, a ri raa zĩi jong nandon. 
REV.16.5	N tãayi, zang nyaa shonang Laa ɓɔɔ ka lapa ɓɛɛ, ɓɔɔ gãng jĩng ka mii kɔɔyi nɛɛ,
REV.16.5	“Laa ɓɔɔ mɔkɔ shi kpang ka bii kpang gbete ɓɛɛ.
REV.16.5	Mɔkɔ kãntang keɓe,
REV.16.5	mɔkɔ nwáng ka tĩng.
REV.16.5	Mɔɔ palɛ vuu gn dang gbete
REV.16.5	ka ruu kɔ mɔɔ dɔ̀ng zang ɓee kpang.
REV.16.6	Ka ruu ɓɔɔ, zang ri nyɔkɔ zang ɓaaɓɛ nɛɛ rɛɛ zang nyaa shonang ɓaaɓɛ ɓɔɔ ri kɔɔrɔ zang ruu ɓaaɓɛ, a zĩi ɓarɛ tɛ̃ɛ ka tipi ɓɛɛ, a mɔɔ a ri zĩi kãntang keɓe nɛɛ ri ɓooyi. Daa ri tɔ teetee.”
REV.16.7	A n tãayi yee nwangnɛ nɔng ɓɔɔ zang dɔ̀ɔ́ Laa vuu kagn ɓɛɛ, kasɛ nyaa nɛɛ,
REV.16.7	“Niizang, Kpanti Laa ɓɔɔ mɔɔ ɓa zang piti katɔ ɓɛɛ.
REV.16.7	Mɔɔ ɓaa zang ɓɔɔ palɛ vuu ɓɔɔ niizang ɓɛɛ,
REV.16.7	mɔɔ ti dɔ̀ng zang ruu ɓaa gn dang gbete kpang.”
REV.16.8	Zang nyaa shonang Laa ɓɔɔ ka lapa ɓɛɛ, ɓɔɔ daa kaa dɛ̃ɛti ɓɛɛ, arɛ naa ɓaa kɔnang ɓɔɔ ka yeti waka ɓiɓɛ ka yuu làa. A zang a laa naa, wu shaa zang naa waa. 
REV.16.9	A shɛ̃ɛnshɛ̃ɛn laa shaarɛ zang kati. Naa ɓɔɔ ri nɛ̀ɛ́ kɔ̃sɔ yeti, ri yaa vuu shi kpang ɓarɛ, ri á Laa bannang. Ri kasɛ kpang, ri rangkɛ ɓarɛ ruu shi kpang kɔ jong, ka nung Laa ɓɔɔ naa vuu palɛnang ɓiɓɛ kagn ka yuu rɛɛ kɔnang keɓe ɓɛɛ.
REV.16.10	A zang nyaa shonang Laa ɓɔɔ ka lapa ɓɛɛ, ɓɔɔ daa ka maani ɓɛɛ, arɛ naa ɓaa kɔnang ɓɔɔ ka waka ɓiɓɛ ka yuu laa nwannang kpanti, ɓɔɔ yɔpɔ jĩngti kaɓa nwang kagn ɓɛɛ. A nɔng tɔɔnang zuu zang ɓɔɔ wu roo kpanti ka yuu ɓarɛ ɓɛɛ. Zang ri shaa rĩiti ka ruu jĩng ɓɔɔ ri dang ɓɛɛ. 
REV.16.11	Ri dãlɛ Laa ɓɔɔ ka lapa ɓɛɛ, ka ruu jĩng ɓɔɔ ri dang ɓɛɛ, nɛɛ nɔɔrɔ ɓɔɔ ka bii ɓarɛ ɓɛɛ. A ri kasɛ kaa takpang ri kɔ̃sɔ yeti ɓarɛ, ri yaa vuu shi kpang ɓarɛ kpang.
REV.16.12	A zang nyaa shonang Laa ɓɔɔ ka lapa ɓɛɛ, ɓɔɔ daa ka mangbete ɓɛɛ, arɛ naa ɓaa kɔnang ɓɔɔ ka waka ɓiɓɛ, ka mii rang bang, ɓɔɔ zang ɓaa nɛɛ Yufireti. Mii rang keɓe ɔ̃ɔ nandon, tɔ̀ɔ, wu yàa rɛɛ kpanti ɓɔɔ ri a nɛɛ paa ɓɔɔ laa nwang ɓɛɛ gbalang kati. 
REV.16.13	A n zi suru shi kpang taati, ɓɔɔ ri nwang vɔ̃kɔ ɓɛɛ. Ri nwangkɛ nɛɛ nyaa sɔkɔ bang, nɛɛ nyaa yɔpɔ jĩngti kaɓa, a ɓɔɔ nɛɛ nyaa zang nyaa shonang Laa ɓɔɔ sèé kaɓa. 
REV.16.14	Ri ɓarɛ, suru shi kpang ɓɔ̀ɔ́ Sheetang. Naa vuu palɛnang ɓarɛ kagn ɓɔɔ ri palɛ vuu ɓɔɔ zang zirɛ zang mã naa ka danggn ɓɛɛ. Ri daarɛ ka bii rɛɛ kpanti ɓɔɔ ka koo nandon, nɛɛ ri kpálɛ́ ri, ri ta sĩiri ka diki bang kaɓa, ɓɔɔ Laa ɓɔɔ ɓa zang piti katɔ, naa tusu zang yuu ɓiɓɛ kagn ɓɛɛ.
REV.16.15	A Yeesɔ kɔɔyi tɔɔ, “N naa a naa shɔngɓɔ. Tĩnang tãanang ɓi zang ɓɔɔ nwang doo paa, gãng jĩng, hãa fɔ̃ɔrɔ ɓiɓɛ ka bii ɓɛɛ. Ka ruu ɓɔɔ nɛɛ yaa bii bɔ̃bɔ̃rɔ, yusɛ̃ɛ nɛɛ tuu wu ɓɛɛ.” 
REV.16.16	A rɛɛ suru shi kpang kaɓa, ri kpalɛ rɛɛ kpanti ɓɔɔ ka koo nandon, ka nɔng ɓɔɔ zang ɓaa nɛɛ Amagedɔng nɛɛ nyaa zang Yahudi ɓɛɛ.
REV.16.17	A zang nyaa shonang Laa ɓɔɔ ka lapa ɓɛɛ ɓɔɔ daa ka manziti ɓɛɛ, arɛ ɓaa kɔnang ɓɔɔ ka waka ɓiɓɛ ɓɛɛ, ka jasung waati. A yee nwangnɛ laa nwannang kpanti ka yeti Gãa Laa, mɛɛ nabm kɔɔyi nɛɛ, “Zang hangsɛ vuu piti tɔ.” 
REV.16.18	Shala mangkɛ, a ti mɛɛyi, a tipi ti ruutu gbãng gbãng. Tipi ruutu gngn naa waɓa kpang ɓu doo ɓɔɔ zang ri gaayu nwannang katɔ ka koo ɓɛɛ. 
REV.16.19	Gari bang kaɓa puusu taati, a rɛɛ gari nandon, ɓɔɔ ka tipi piti ka koo ri ti jili. Laa kpaa danggn gari bang kaɓa ɓɔɔ zang ɓaa nɛɛ Babila ɓɛɛ. A á wu waka ɓɔɔ yi nyaa nɛɛ gnvɔ ɓiɓɛ. Jĩng dannang a kaa gari kaɓa, a shing ri, ri dang jĩng, ri hangsɛ naa ɓɔɔ zang ɓoo saa kaa waka ɓɔɔ la katɔ, zang kusu ɓɛɛ. 
REV.16.20	Tipi ɓɔɔ mii kiiri nyaa ka teteng ka koo keɓe nandon, ri ningki nɛɛ rɛɛ kɔpɔ piti. Zang zili ri takpang. 
REV.16.21	Mii a nɛɛ takong bang bang nɛɛ lapa ka yuu shɔnzang. Takong ɓɔɔ ri watɛ ɓɛɛ, ri kpiti naa tari bang. Vuu keɓe shing baabii dɔɔli. Zang ri dãlɛ Laa, ka ruu jĩng ɓɔɔ wu dang ri nɛɛ mii takong keɓe ɓɛɛ.
REV.17.1	Vuu keɓe ɓa tɔ, a ka teteng zang nyaa shonang Laa ɓɔɔ ka lapa ɓɛɛ, ɓɔɔ manziti ɓɔɔ ri yiti waka ka naa ɓɛɛ. Gbete arɛ naa kɔɔ m nɛɛ, “Arɛ, n tusu mɔɔ jĩng ɓɔɔ Laa naa dang jaa soro ɓɔɔ rakɛ wàázaa dɔɔli, ɓɔɔ wukɔ gari ɓɔɔ zang mãa ka nɔng ɓɔɔ mii kagn dɔɔli ɓɛɛ. 
REV.17.2	Ɓɔɔ rɛɛ kpanti ɓɔɔ ri ka koo ri palɛ dũndũng nɛɛ wu ɓɛɛ, a zang koo nandon ri ɓoo sàá dũndũng ɓiɓɛ tɔ, sàa si ri kana ɓɛɛ.”
REV.17.3	A Suru Laa a kaa bii mɛɛ, a zang nyaa shonang Laa ɓɔɔ ka lapa ɓɛɛ kaɓa, tuu m daa nɛɛ n ka jĩngti. A n zi jaa soro ka nɔng, nwáng kaa yɔpɔ jĩngti ɓɔɔ ta bii nwɛ̃ɛri ɓɛɛ. Yɔpɔ bìí zang beere nung shi kpang ɓɔɔ zang dãlɛ Laa nɛɛ mani ka bii ɓiɓɛ nandon. Yɔpɔ bìí yuu ɓiɓɛ manziti, a takɛ jee kagn kopi. 
REV.17.4	Jaa soro kaɓa hãlɛ fɔ̃ɔrɔ nwɛ̃ɛri, ɓɔɔ shili dɔɔli ɓɛɛ. Gbarɛ bii ɓiɓɛ nɛɛ zinariya, nɛɛ rɛɛ tari tɔ̃ɔ ɓɔɔ kɔlɔ katɔ ɓɛɛ, ka zɔ̃ng zɔ̃ng. Yiti juwa ɓɔɔ zang palɛ nɛɛ zinariya ɓɛɛ ka naa. Sãnsãnrãng, nɛɛ dũndũng ɓɔɔ wu palɛ, yi nyaa juwa bii katɔ lɛɛri. 
REV.17.5	Ka nyaating jaa soro bìí, zang bèe nung ɓɔɔ kagn, zang waasɛ vuu ɓɔɔ nung bìí kɔɔ ɓɛɛ katɔ. Zang bee nɛɛ, “Gari Babila ɓɔɔ bang dɔɔli ɓɛɛ, mɔɔ nwang nàá rɛɛ zang ɓɔɔ rakɛ wàázaa, nɛɛ ɓɔɔ vuu gn bàanang ɓɔɔ ka koo keɓe nandon ɓɛɛ.” 
REV.17.6	A n zirɛ jaa soro bìí, ɓoo zĩi rɛɛ zang Laa ɓɔɔ zang nyɔkɔ ri vɔrɔ ka ruu ɓɔɔ ri kɔɔyi nɛɛ Yeesɔ kɔ Kpanti ɓarɛ ɓɛɛ, a zĩi ɓarɛ si wu kana.
REV.17.6	Ɓɔɔ n zi jaa soro kaɓa, n mã naa ka danggn. 
REV.17.7	Ka ruu nɔngkɔ, zang nyaa shonang Laa ɓɔɔ ka lapa ɓɛɛ kaɓa, hɛ̃ɛ m nɛɛ, “Mɔɔ mã naa ka danggn ka ruu viya? N kaaɓi n nwangsɛ mɔɔ vuu ɓɔɔ mɔɔ zi kpang ka yuu jaa soro kaɓa ɓɛɛ, nɛɛ ɓɔɔ yɔpɔ jĩngti ɓɔɔ tuu wu kaɓa, ɓɔɔ yuu ɓiɓɛ manziti, a takɛ jee kopi ɓa. 
REV.17.8	Yɔpɔ jĩngti kaɓa bɛ̀ɛ́ ningkãari, kãntang keɓe tɔ̀ɔ́ ningkãari kpang. Naa nwang ditɔ nɛɛ too ɓɔɔ dii kagn kpang kaɓa, wu daa kaa nɔng ɓɔɔ zang daa nyɔ wu vɔrɔ ɓɛɛ. Zang ɓɔɔ ri nwang ka koo ɓɔɔ zang bee nung ɓarɛ ka labeenang ɓɔɔ zang beere nung zang ɓɔɔ ri walɛ suru bii ɓɔɔ waa nyaa kpang, bɛ̀ɛ́ zang mãa koo gn kpang, kpang ɓɛɛ. Ri nɛɛ naa zi yɔpɔ jĩngti bìí tɔ, ri naa mã naa ka danggn. Ka ruu ɓɔɔ, bɛ̀ɛ́ yɔpɔ jĩngti kaɓa ningkãari, a kãntang keɓe tɔ̀ɔ́ ningkãari kpang ɓɛɛ, a ti naa gbãayu ditɔ tɔkn ɓɛɛ.
REV.17.9	“Vuu keɓe ɓi zang ɓɔɔ zũng katɔ a ti zi vuu dɔɔli ɓɛɛ zirɛ. Rɛɛ yuu manziti kaɓa, ɓi rɛɛ jaa kɔpɔ manziti ɓɔɔ jaa soro kaɓa nwang kagn ɓɛɛ. 
REV.17.10	Ri ɓarɛ rɛɛ kpanti manziti, kpanti ɓɔɔ maani, ri vɔlɔ tɔ, ɓɔɔ gbete doogn, ɓɔɔ gbete a ditɔ. Nɛɛ a tɔ, roo kpanti diki bee kpang. 
REV.17.11	Yɔpɔ jĩngti ɓɔɔ bɛ̀ɛ́ ningkãari kpang ɓɛɛ, wukɔ kaa kpanti ɓɔɔ daa kaa mantaati ɓɛɛ, a ɓi kaa doo teteng rɛɛ kpanti manziti kaɓa kɔ. Bɛɛ daa kaa tɔ, ka nɔng ɓɔɔ zang daa nyɔ wu vɔrɔ gbinggbing ɓɛɛ.
REV.17.12	“Rɛɛ jee kopi ɓɔɔ mɔɔ zi ɓɛɛ, rikɔ rɛɛ kpanti kopi, ɓɔɔ zang a ri naa kpanti roonang gn kpang ɓɛɛ. Zang nɛɛ naa a ri naa kpanti roonang tɔ, ri naa roo kpanti nɛɛ yɔpɔ jĩngti kaɓa, làa bee ri kpang. 
REV.17.13	Rɛɛ kpanti kopi keɓe, rɛ̃rɛnang ɓarɛ gbete, ri naa tuu naa vuu palɛnang nɛɛ bannang ɓarɛ, ri a yɔpɔ jĩngti bìí. 
REV.17.14	Ri naa ta sĩiri nɛɛ Jaa Mɛ̀ɛrɛ́ Laa, a Jaa Mɛ̀ɛrɛ́ naa shaa ri katɔ, ka ruu ɓɔɔ, wukɔ kpanti ka yuu rɛɛ kpanti nandon. Kpanti roonang ɓiɓɛ, ɓa ɓɔɔ zang piti ɓɛɛ. Zang ɓiɓɛ ɓɔɔ wu zɔ̃ngkɔ, a ɓaa ri nyaa katɔ, ɓɔɔ ri dũng wu nɛɛ yeti gbete, ri naa shaa zang jong ka nyaa sĩiri nɛɛ wu.”
REV.17.15	A zang nyaa shonang Laa ɓɔɔ ka lapa ɓɛɛ kaɓa, kɔɔ m nɛɛ, “Mii ɓɔɔ mɔɔ zi jaa soro ɓɔɔ rakɛ wàázaa dɔɔli nwang ka yuu ɓiɓɛ kaɓa, ɓi zang dɔɔli ɓɔɔ ka tipi piti, ka nɔng piti ka koo, ɓɔɔ ri ti rangkɛ nyaa ka bm bm ɓɛɛ. 
REV.17.16	Rɛɛ jee kopi ɓɔɔ mɔɔ zi kaɓa, nɛɛ yɔpɔ jĩngti, ri naa kàsɛ̀ jaa soro ɓɔɔ rakɛ wàázaa ɓɛɛ takpang. Ri naa talɛ vuu ɓiɓɛ nandon ri yáa wu bii bɔ̃bɔ̃rɔ. Ri naa shaa yɔpɔ bii ɓiɓɛ, ri ti dɔɔ wu nɛɛ waa. 
REV.17.17	Ɓi Laa kɔ shing rɛɛ kpanti kopi kaɓa, rɛ̃rɛnang ɓarɛ wu daa gbete, tɔ̀ɔ, ri palɛ vuu ɓɔɔ wu mang ɓɛɛ kati. Ɓi Laa kɔ shing ri, nɛɛ ri a yɔpɔ jĩngti naa kpanti roonang ɓarɛ, tɔ̀ɔ, vuu piti wu naa nwang kaa naa ɓɔɔ wu kɔɔyi nɛɛ naa nwang ɓɛɛ.
REV.17.18	“Jaa soro ɓɔɔ mɔɔ zi ɓɛɛ, wukɔ gari bang kaɓa, ɓɔɔ roo kpanti ka yuu rɛɛ kpanti ɓɔɔ ka koo ɓɛɛ.”
REV.18.1	Vuu keɓe naa ɓa tɔ, a n zi zang nyaa shonang Laa ɓɔɔ ka lapa ɓɛɛ, a nɛɛ lapa a ka tipi. Naa vuu palɛnang ɓiɓɛ bang dɔɔli, a bii ɓiɓɛ yakɛ nɔng ka koo nandon. 
REV.18.2	Mɛɛ nyaa nɛɛ kaka nabm, kɔɔyi nɛɛ,
REV.18.2	“Shàarɛ̀ tɔ, Babila gari bang kaɓa, shaarɛ tɔ.
REV.18.2	Raa nɔng nwannang rɛɛ raanang, nɛɛ nɔng ɓɔɔ rɛɛ suru shi kpang,
REV.18.2	ɓɔɔ yeti ɓarɛ la dɔɔli, ri kpalɛ zɔɔ kagn ɓɛɛ tɔ.
REV.18.2	Zɔ̃ng rɛɛ jaaning ɓɔɔ ri baabii dɔɔli,
REV.18.2	ɓɔɔ zang kasɛ ri kpang ɓɛɛ piti, ri nwang kaa nɔngkɔ.
REV.18.3	Ka ruu ɓɔɔ, bɛ̀ɛ́ zɔ̃ng zang nandon ri ɓooro sàá dũndũng
REV.18.3	ɓiɓɛ tɔ ɓɛɛ.
REV.18.3	Rɛɛ kpanti ɓɔɔ ka koo, ri pálɛ̀ dũndũng nɛɛ wu ɓɛɛ.
REV.18.3	Zang ɓɔɔ ri hooro vuu, ri daa mãlɛ́ ka koo ɓɔɔgn,
REV.18.3	ri nwang zang ying tɔ.
REV.18.3	Ka ruu ɓɔɔ, gari kaɓa kasɛ vuu koo dɔɔli ɓɛɛ.”
REV.18.4	A n tãa yee ɓɔɔgn nwangnɛ lapa, kɔɔyi nɛɛ,
REV.18.4	“Nɔɔ ɓɔɔ nɔɔ zang mɛɛ ɓɛɛ, nɔɔ nwang ta,
REV.18.4	nɔɔ yaa gari kaɓa, tɔ̀ɔ, nɔɔ kpalɛ yuu kaa tɔ̀ɔ́ nɛɛ wu,
REV.18.4	nɔɔ palɛ vuu shi kpang, kpang.
REV.18.4	Laa nɛ̀ɛ́ ti dang nɔɔ jĩng nɛɛ ri.
REV.18.5	Laa kpaa danggn vuu shi kpang ɓɔɔ ri palɛ ɓɛɛ tɔ,
REV.18.5	ka ruu ɓɔɔ, shang dɔɔli ɓɛɛ.
REV.18.5	Pãngsɛ ka yuu zɔɔ, daa lèe lapa naa ka bii.
REV.18.6	Nɔɔ pálɛ́ wu vuu doo naa ɓɔɔ wu pálɛ́ zang ɓɛɛ kɔ.
REV.18.6	Nɔɔ dang wu jĩng, wu ɓa ɓɔɔ wu dang zang katɔ dakn ziti.
REV.18.6	Juwa ɓɔɔ wu a zang Sàa ɓiɓɛ kagn,
REV.18.6	nɔɔ tɛ̃ɛ wu saa ɓɔɔ gbangnɛ, ɓa ɓɔɔ ɓiɓɛ katɔ dakn ziti ɓɛɛ.
REV.18.6	Doo ka wukɔ, nɔɔ a wu, wu ɓooyi.
REV.18.7	Naa ɓɔɔ ɓeleng wu a yuu ɓiɓɛ bannang,
REV.18.7	a ti nwangnɛ tãa tĩnang ɓɛɛ,
REV.18.7	wu ti dang jĩng ta, wu ti zaa doo nɔngkɔ teetee.
REV.18.7	Ka ruu ɓɔɔ, kɔɔrɔ yuu ɓiɓɛ nɛɛ,
REV.18.7	‘N m kpanti, n m suvɔ kpang.
REV.18.7	N kaa nyavɔ m kpang dòndòng ɓɛɛ.’ ”
REV.18.8	Ka ruu ɓɔɔ, wu kɔɔ nɔngkɔ.
REV.18.8	Ka diki gbete, jĩng dannang ɓɔɔ bang dɔɔli ɓɔɔ dàa wu katɔ,
REV.18.8	naa a ka yuu ɓiɓɛ.
REV.18.8	Kɔnang naa yi wu, naa zaayi,
REV.18.8	nyɔkɔ naa nyɔ wu, waa ti naa shaa wu.
REV.18.8	Ka ruu ɓɔɔ, Laa ɓɔɔ wukɔ kpanti,
REV.18.8	ɓɔɔ ɓa zang piti, wukɔ dɔng wu ruu ɓɛɛ.
REV.18.9	Rɛɛ kpanti ɓɔɔ ka koo keɓe, ɓɔɔ bɛ̀ɛ́ ri palɛ dũndũng nɛɛ wu, a ri ti tãa tĩnang nɛɛ wu, ri nɛɛ zi zĩiri waa, ɓɔɔ shaa gari kaɓa tɔ hn, ri naa zaayi ri kaayi. 
REV.18.10	Ri naa shii nɛɛ nɔng beebang, ka ruu ɓɔɔ, ri kaa vɔrɔ jĩng dannang ɓiɓɛ ɓɛɛ, ri kɔɔyi nɛɛ, “Ayìi rang, Babila gari bang kaɓa, ɓɔɔ bɛ̀ɛ́ ɓa gari piti ɓɛɛ, làa gbete zang dang mɔɔ jĩng tɔ, waa shaa mɔɔ tɔ, dɔ̃ɔ gbete.”
REV.18.11	Zang ɓɔɔ ri hooro vuu, ri ti daa mãlɛ́ ka koo ɓɔɔgn, ri ti naa zaa ditɔ, ri kàá wu nyavɔ. Ka ruu ɓɔɔ, zang ɓɔɔ naa hòoró ri vuu ɓarɛ takpang ɓɛɛ. 
REV.18.12	Ri mãlɛ́ rɛɛ vuu naa rɛɛ zinariya nɛɛ azurufa nɛɛ rɛɛ tari ɓɔɔ shili dɔɔli ɓɛɛ, nɛɛ fɔ̃ɔrɔ liling ɓɔɔ yalɛ yalɛ ɓɛɛ, ka zɔ̃ng zɔ̃ng. Ɓɔɔ ta bii nwɛ̃ɛri, ɓɔɔ naa latɔ̀ɔ́, ɓɔɔ puru. Ɓɔɔ kaa laa ɓɔɔ a sɛ̃ɛ tɔ̃ɔ tɔ̃ɔ ɓɛɛ ka zɔ̃ng zɔ̃ng, nɛɛ rɛɛ vuu ɓɔɔ zang palɛ nɛɛ tãri bɔng ɓɛɛ, ka zɔ̃ng zɔ̃ng. Wee vuu ɓɔɔ zang séè nɛɛ laa ɓɔɔ shaa nyaa dɔɔli ɓɛɛ, nɛɛ vuu ɓɔɔ zang palɛ nɛɛ saka tagula ɓɛɛ. Nɛɛ ɓɔɔ zang palɛ nɛɛ saka waati ɓɛɛ, nɛɛ ɓɔɔ tari ɓɔɔ shì katɔ ɓɛɛ. 
REV.18.13	Rɛɛ vuu ɓɔɔ a sɛ̃ɛ tɔ̃ɔ ɓɛɛ, naa Kirifa, nɛɛ vuu yaaji. Nɛɛ vuu ɓɔɔ zang dɔɔ ka waa, a sɛ̃ɛ tɔ̃ɔ ɓɛɛ, nɛɛ vuu ɓɔɔ zang ɓaa nɛɛ muru, a ɓɔɔ luuban ɓɛɛ. Nɛɛ mii inabi, nɛɛ nung, nɛɛ zũng ɓɔɔ zang palɛ borodi nɛɛ mani ɓɛɛ, nɛɛ jĩng alakama ɓɔɔ zang nang zũng keɓe nɛɛ mani ɓɛɛ. Nɛɛ rɛɛ napo, nɛɛ mɛ̀ɛrɛ́ nɛɛ gbantang, nɛɛ kɛkɛ ɓɔɔ gbantang gɔ̃ ɓɛɛ, a ɓɔɔ shɔnzang ɓɔɔ zang mãlɛ́ ri, ri nwang kaa jaafoo ɓɛɛ. 
REV.18.14	Zang ɓɔɔ ri mãlɛ́ vuu kaɓa, ri ti kɔɔ wu nɛɛ, “Vuu piti ɓɔɔ mɔɔ shing gn kagn ri dàá tɔ. Vuu ɓɔɔ mɔɔ tãa tĩnang nɛɛ mani, nɛɛ vuu naa ɓaaɓɛ nandon ri dàá tɔ, mɔɔ zi ri takpang.” 
REV.18.15	Zang ɓɔɔ ri mãlɛ́ rɛɛ vuu kaɓa, a ri naa ràa zang ying ɓɛɛ, bii naa kaa ri vɔrɔ dɔɔli, ka ruu jĩng dannang bang ɓɔɔ gari kaɓa dang ɓɛɛ. Ri naa shii nɛɛ nɔng beebang, ri naa zaayi, ri kaa nyavɔ, ri kɔɔyi nɛɛ, 
REV.18.16	“Ayìi rang, gari bang kaɓa, raa vuu gn kɔnang tɔ. Bɛ̀ɛ́ nwang naa jaa soro ɓɔɔ hãlɛ fɔ̃ɔrɔ ka bii tɔ̃ɔ, fɔ̃ɔrɔ ɓɔɔ shili katɔ, ɓɔɔ ta bii puru, a ɓɔɔ nwɛ̃ɛri. Gbarɛ bii nɛɛ rɛɛ vuu ɓɔɔ zang palɛ nɛɛ zinariya nɛɛ rɛɛ tari tɔ̃ɔ tɔ̃ɔ, ɓɔɔ kɔlɔ katɔ ɓɛɛ, ka zɔ̃ng zɔ̃ng. 
REV.18.17	Láa gbete vuu naa ɓiɓɛ zang lasɛ tɔ nandon,” Zang ɓɔɔ ri zaa laana ɓɛɛ, nɛɛ zang ɓɔɔ ri daa zanti nɛɛ laana ɓɛɛ, nɛɛ zang ɓɔɔ ri hooro vuu, ri ti mãlɛ́ ɓɛɛ, a ɓɔɔ zang ɓɔɔ ri palɛ shonang ɓarɛ ka waapo ɓɛɛ. Ri shii nɛɛ nɔng beebang, 
REV.18.18	ri goo nyaa ka lapa nabm, ka ɓɔɔ ri zi zĩiri waa ɓɔɔ shaa gari bìí ɓɛɛ, ri kɔɔyi nɛɛ, “Gari bang ɓɔɔ kagn naa weɓe kpang.” 
REV.18.19	A ri see tapuru, ri vang ka yuu ɓarɛ, ka ɓɔɔ ri zaayi, ri kaa nyavɔ ɓɛɛ. Ri kaa nabm nɛɛ,
REV.18.19	“Ayii rang, gari bang kaɓa, raa vuu gn kɔnang tɔ. Bɛɛ ɓeleng zang piti ɓɔɔ laana ɓarɛ kagn ka waapo, ri raa zang ying, nɛɛ vuu naa gari kaɓa, laa gbete zang lasɛ wu tɔ.
REV.18.20	Zang ɓɔɔ ri ka lapa ɓɛɛ, ri tãa tĩnang ta, ka ruu ɓɔɔ, gari Babila shaarɛ tɔ ɓɛɛ. Nɔɔ tãa tĩnang jong, rɛɛ zang Laa, nɛɛ rɛɛ zang shonang ɓiɓɛ, nɛɛ rɛɛ zang nyaa shonang ɓiɓɛ, ka ruu ɓɔɔ, Laa dɔng wu ruu tɔ ka ruu vuu shi kpang ɓɔɔ bɛ̀ɛ́ palɛ nɔɔ ɓɛɛ.”
REV.18.21	Vuu keɓe ɓa tɔ, a zang nyaa shonang Laa ɓɔɔ ka lapa ɓɛɛ, ɓɔɔ lakɛ dɔɔli ɓɛɛ, arɛ naa tuu ree bang, tasɛ ka waapo, a kɔɔyi nɛɛ, “Zang ɓɔɔ naa tuu Babila gari bang kaɓa ditɔ nɔngkɔ, wu lu nabm ka tipi. Zang naa zi gari Babila takpang. 
REV.18.22	Zang naa paasɛ vũngta ɓɔɔ zang tarɛ, tãanang tɔ̀ɔ́ yeti ɓiɓɛ kpang, nɛɛ soo gaarɛnang nɛɛ leere jeenang, a ɓɔɔ gboo jeenang. Zang ti paasɛ zang ɓɔɔ ri palɛ zɔ̃ng shonang kiya zinang tɔ̀ɔ́ yeti gari bìí kpang. Zang ti paasɛ nyaa ree tãanang tɔ̀ɔ́ yeti ɓiɓɛ kpang. 
REV.18.23	Waa zàáng sɔɔ ti yakɛ yeti ɓiɓɛ takpang, zang ti paasɛ yèé zang ɓɔɔ gee soro, nɛɛ ɓɔ̀ɔ́ sinyɛ tãanang takpang, ka yeti ɓiɓɛ kpang. Ɓeleng zang ɓɔɔ mɔɔ hooro vuu ɓarɛ rikɔ zang bang ka koo zang ti nwãarɛ zɔ̃ng zang ɓɔɔ ka koo, nɛɛ nvaa ɓaaɓɛ kɔ. 
REV.18.24	Zang ti ĩ́i zĩi rɛɛ zang nyaa shonang Laa nɛɛ ɓɔɔ rɛɛ zang Laa nɛɛ ɓɔɔ zang piti ɓɔɔ zang nyɔkɔ ri vɔrɔ ka koo ɓɛɛ, ka gari kaɓa kɔ.”
REV.19.1	Vuu keɓe, ɓa tɔ, a n tãa vuu naa yee zang, ri kpalɛ ka lapa gaagaa, ri goo nyaa nabm, ri gaa soo nɛɛ,
REV.19.1	“Haliluyaa, ɓi Laa ɓuru kɔ tà yuu ɓuru.
REV.19.1	Bannang, nɛɛ naa vuu palɛnang ɓi ɓɔɔ ɓiɓɛ.
REV.19.2	Ɓi zang ɓɔɔ palɛ vuu ɓɔɔ niizang ɓɛɛ, ti dɔ̀ng
REV.19.2	zang ruu ɓi gn dang gbete kpang. Dɔ̀ng jaa soro ɓɔɔ
REV.19.2	rakɛ wàázaa dɔɔli kaɓa, ɓɔɔ lasɛ koo nɛɛ dũndũng ɓiɓɛ ɓɛɛ, ruu tɔ.
REV.19.2	Ti wàa zang shonang ɓiɓɛ pãng zĩi ɓarɛ tɔ ka yuu ɓiɓɛ.”
REV.19.3	A ri mɛɛ nyaa tɔkn dɔ̃ɔ gbete nɛɛ, “Haliluyaa, zĩiri ɓɔɔ yupaa nɛɛ bii ɓiɓɛ daa ka lapa nɔngkɔ sasak dòndòng.” 
REV.19.4	A rɛɛ zang bang bmati tu dɛ̃ɛti kaɓa, nɛɛ vuu dɛ̃ɛti ɓɔɔ suru bii ɓarɛ kagn kaɓa, ri tang jong ka tĩng Laa, ɓɔɔ nwang ka yuu laa nwannang kpanti ɓɛɛ. Ri bang wu, ri kɔɔyi nɛɛ, “Nɔngkɔ. Haliluyaa.” 
REV.19.5	A n tãa yee nwangnɛ laa nwannang Laa kɔɔyi nɛɛ, “Nɔɔ zang ɓɔɔ nɔɔ pàlɛ́ Laa shonang ɓɔɔ nɔɔ a wu bannang, zang bang nɛɛ wujɛ nandon, nɔɔ dɔɔ Laa ɓuru.” 
REV.19.6	A n tãa vuu naa yee zang ɓɔɔ ri kpalɛ zɔɔ gaagaa ɓɛɛ. Yee ɓarɛ kaa nyaa naa mii zɛ̃ɛ ka rang kɔpɔ, a ɓɔɔ ti naa shala ɓɔɔ mɛɛ nabm ɓɛɛ. Yee bii kɔɔyi nɛɛ,
REV.19.6	“Haliluyaa, Laa ɓɔɔ wukɔ kpanti ɓuru,
REV.19.6	wukɔ ɓa zang piti, gaayu kpanti roonang tɔ.
REV.19.7	Ruu dɔ̀ɔ nɔɔ bii,
REV.19.7	ruu tãa tĩnang, ruu dɔɔ bannang ɓiɓɛ,
REV.19.7	ka ruu ɓɔɔ, laa ɓɔɔ Jaa Mɛ̀ɛrɛ́ gee soro ɓiɓɛ kagn a tɔ,
REV.19.7	a sinyɛ ɓiɓɛ ti kpalɛ bii tɔ ɓɛɛ.
REV.19.8	Zang wu a sinyɛ fɔ̃ɔrɔ liling ɓɔɔ tɔ̃ɔ ɓɛɛ,
REV.19.8	ɓɔɔ kɔlɔ katɔ, a bii rĩiti kagn kpang ɓɛɛ, wu hãayi.”
REV.19.8	Ka ruu ɓɔɔ, fɔ̃ɔrɔ liling ɓɔɔ tɔ̃ɔ kaɓa,
REV.19.8	wukɔ ɓi shonang tɔ̃ɔ ɓɔɔ rɛɛ zang Laa ri palɛ ɓɛɛ.
REV.19.9	A zang nyaa shonang Laa ɓɔɔ ka lapa ɓɛɛ kaɓa, kɔɔ m nɛɛ, “Bée ruu keɓe, Zang ɓɔɔ zang gáarɛ̀ ri, nɛɛ ri naa shaa kn sinyɛ Jaa Mɛ̀ɛrɛ́ ri tãa tĩnang ɓarɛ tɔ.” A ti kɔɔ m nɛɛ, “Ruu keɓe nwangnɛ, nɛɛ nyaa Laa nɛɛ yuu ɓiɓɛ.” 
REV.19.10	A n tang nɛɛ gutu ka tĩng ɓiɓɛ, n tɔɔ n bang wu kaa tɔ, a kɔɔ m tɔɔ, “Mɔ́ɔ palɛ vuu keɓe kpang tingkiring, ruu ɓuru zang shonang Laa nɛɛ mɔɔ, nɛɛ rɛɛ ɓaazung ɓɔɔ ri shing danggn tɔ, ka ruu ɓɔɔ niizang ɓɔɔ Yeesɔ tùsù ri ɓɛɛ. Báng ɓaa Laa.” Ka ruu ɓɔɔ, ruu niizang ɓɔɔ Yeesɔ nwangsɛ ruu, rɛɛ zang nyaa shonang Laa, ri walɛ ruu ɓɔɔ ri kɔɔrɔ zang ka wukɔ ɓɛɛ.
REV.19.11	Vuu keɓe ɓa tɔ, a n zi nyaa gãa puu ka lapa. Gbantang puru nwangnɛ. Zang ɓaa nung zang ɓɔɔ vang kagn nɛɛ, “Zang ɓɔɔ palɛ vuu ɓɔɔ wu kɔɔ ɓɛɛ katɔ, ɓɛɛ.” A ɓɔɔ, “Zang ɓɔɔ kɔɔ ɓi ruu ɓɔɔ niizang diki diki,” ɓɛɛ. Palɛ ɓi vuu tɔ̃ɔ, ka ɓɔɔ wu jɛ̃ɛ zang ruu, nɛɛ ɓɔɔ wu ta sĩiri ɓɛɛ. 
REV.19.12	Jĩng ɓiɓɛ yakɛ nɔng naa nyɛlɛ waa. Ti kãngtɛ lapoo yuu kpanti ka yuu ɓiɓɛ gaagaa. Nung ɓiɓɛ ɓɔɔ kagn zang beeyi, ɓɔɔ zang ɓɔɔ zi dĩiri ɓiɓɛ kpang, ɓi wukɔ zirɛ gbete ɓɛɛ. 
REV.19.13	Hãa fɔ̃ɔrɔ ɓɔɔ zang hãa ka zĩi ɓɛɛ ka bii. Nung ɓɔɔ zang ɓaa wu nɛɛ mani ɓi, “Ruu Laa” 
REV.19.14	Zang sĩiri tanang ɓɔɔ ri ka lapa ɓɛɛ nandon, ri vánglɛ́ jong ka gbantang puru, a ri hãlɛ fɔ̃ɔrɔ liling puru ɓɔɔ bii rĩiti lee kagn kpang ɓɛɛ. Ri dũng wu. 
REV.19.15	Yere bang ɓɔɔ wɔng nyaa dɔɔli nwangnɛ nyaa ɓiɓɛ. Yere ɓɔɔ wu kúlù zang ɓɔɔ ri shing jĩng nɛɛ wu kpang ɓɛɛ, nɛɛ mani nandon. Naa roo kpanti ka yuu ɓarɛ nɛɛ laa naa yitinang kpanti, ɓɔɔ zang palɛ nɛɛ saka ɓɛɛ. Ti naa kãng jaa inabi ka too ɓɔɔ zang kãng kagn, ɓɔɔ ɓi wukɔ gnvɔ bang Laa, Laa ɓɔɔ ɓa zang piti katɔ ɓɛɛ. 
REV.19.16	Ka fɔ̃ɔrɔ ɓiɓɛ, nɛɛ doo sãng ɓiɓɛ, zang bee nung ɓiɓɛ kagn nɛɛ, “Kpanti ɓɔɔ ka yuu rɛɛ kpanti nandon ɓɛɛ, kpanti roonang ɓiɓɛ ɓa ɓɔɔ kpanti piti.”
REV.19.17	A n zi zang nyaa shonang Laa ɓɔɔ ka lapa ɓɛɛ, ɓɔɔ shíi ka yuu laa. A ɓaa nyaa ka rɛɛ jaaning ɓɔɔ ri tãarɛ ka lapa ɓɛɛ nabm. Kɔɔ ri nɛɛ, “Nɔɔ arɛ nɔɔ shaa vuu shaanang bang ɓɔɔ Laa atɛ ɓɛɛ. 
REV.19.18	Nɔɔ arɛ nɔɔ shaarɛ yɔpɔ rɛɛ kpanti nɛɛ ɓɔ̀ɔ́ rɛɛ zang bang rɛɛ zang sĩiri, nɛɛ ɓɔ̀ɔ́ zang ɓɔɔ ri lakɛ dɔɔli ɓɛɛ, nɛɛ ɓɔ̀ɔ́ rɛɛ gbantang, nɛɛ ɓɔ̀ɔ́ zang piti, rɛɛ jaafoo nɛɛ rɛɛ jaa gãa, ɓɔ̀ɔ́ rɛɛ zang bang nɛɛ wujɛ.”
REV.19.19	A n zi yɔpɔ jĩngti kaɓa nɛɛ rɛɛ kpanti ɓɔɔ ka koo nɛɛ zang sĩiri tanang ɓarɛ. Ri kpalɛ zɔɔ tɔ nɛɛ ri ta kaa sĩiri nɛɛ zang ɓɔɔ vang gbantang puru ɓɛɛ nɛɛ zang sĩiri ɓiɓɛ. 
REV.19.20	A zang yi yɔpɔ jĩngti kaɓa ka nyaa sĩiri, nɛɛ yɔɔ ɓɔɔ suu sèé nɛɛ wu kɔ̀ɔ́ zang Ruu Laa ɓɛɛ. Ɓɔɔ palɛ vuu ɓɔɔ zang zirɛ zang mã naa ka danggn ka tĩng yɔpɔ jĩngti bìí ɓɛɛ. (Nɔɔ nwãarɛ zang nɛɛ mani, a zang ɓang zang vuu yɔpɔ jĩngti ka nyaating. A zang ɓɔɔ ri bang vuu ɓɔɔ zang palɛ nwang wu ɓɛɛ). Zang ziti keɓe zang tasɛ ri ningkãari ka too waa kaɓa ɓɔɔ shaayi, tari ɓɔɔ shaa waa katɔ ti kagn ɓɛɛ. 
REV.19.21	A zang ɓɔɔ vang ka yuu gbantang nyɔkɔ zang nimbang kaa nɛɛ yere bang ɓɔɔ nwangnɛ nyaa ɓiɓɛ ɓɛɛ, a rɛɛ jaaning nandon ri arɛ ri shaa yɔpɔ ɓarɛ, ri puuyi.
REV.20.1	A n zi zang nyaa shonang Laa ɓɔɔ ka lapa ɓɛɛ, a nɛɛ lapa. Yiti shɔ̌ng saka ɓɔɔ zang puu nyaa too ɓɔɔ dii kagn kpang nɛɛ mani ɓɛɛ, nɛɛ sáa yɔ̀ng bang ka naa. 
REV.20.2	Yi sɔkɔ bang kaɓa, ɓɔɔ nwang doo ka tĩng tɛ̃ɛ tɛ̃ɛ ɓɛɛ, ɓɔɔ zang ɓaa wu nɛɛ Sheetang, kpanti suru shi kpang ɓɛɛ. A mã wu nɛɛ sáa yɔ̀ng bang nɛɛ wu nwang ka nɔngkɔ saa labang gbete. 
REV.20.3	A tasɛ wu ka too ɓɔɔ dii kagn kpang ɓɛɛ, mã nyaa nɛɛ shɔ̌ng saka tɔ̃ɔ tɔ̃ɔ, a ɓang lang, ɓɔɔ vuu kpanti kagn ɓɛɛ, ka nyaa too. Tɔ̀ɔ, wu nwãarɛ zang rɛɛ tipi ɓɔɔ ka koo kpang, saa labang gbete wu ɓarɛ. Nɛɛ ɓa tɔ, zang naa yaa wu naa ditɔ tɔkɔlɔng.
REV.20.4	A n ti zi rɛɛ laa nwannang kpanti gaagaa, zang ɓɔɔ zang a ri naa nɛɛ ri jɛ̃ɛ zang ruu ri nwalɛ kagn. N ti zi suru bii rɛɛ zang ɓɔɔ zang dɔlɔ ri yuu, ka ruu ɓɔɔ ri shing danggn tɔ, ka vuu ɓɔɔ Yeesɔ tusu ri ɓɛɛ. A ka ruu ɓɔɔ, ri kɔɔ zang Ruu Laa ɓɛɛ. Zang ɓɔɔ ri bang yɔpɔ jĩngti kpàng, ri ti bang vuu ɓɔɔ zang palɛ nwang wu katɔ kpàng ɓɛɛ. Ri ti kasɛ kpang nɛɛ zang ɓang ri vuu ɓiɓɛ ka nyaa tĩng kpang, zang ti ɓang ri ka naa kpang. Ri nwáng tɔkn nɛɛ sàa ningkãari, ri roo kpanti nɛɛ Yeesɔ Kirisi saa labang gbete. Wee paa yunang nɛɛ sàa ɓɔɔ tĩng shɔɔnang kɔ. 
REV.20.5	Zang ɓɔɔ yaa knti ɓɔɔ ri doo ka sàa ɓɛɛ, ri yupaa ɓarɛ kaa knti, ɓɔɔ sáa labang gbete ɓa tɔ ɓɛɛ. 
REV.20.6	Tĩnang ɓi ɓɔ̀ɔ́ zang ɓɔɔ ri yupaa jong ka paa yunang ɓɔɔ tĩng shɔɔnang keɓe. Ri ɓarɛ ti zang ɓɔɔ shi kpang ka bii ɓarɛ kpang ɓɛɛ. Vɔrɔ ɓɔɔ zang naa vɔ tɔkn, ɓɔɔ daa kaa doo ziti naa palɛ ri vuu ɓɔɔ ɓarɛ kpang. Ri naa nwang ɓarɛ kaa zang ɓɔɔ ri dɔɔ Laa nɛɛ Kirisi vuu, ka Gãa Laa ɓɛɛ. A ri naa roo kpanti nɛɛ wu, saa labang gbete.
REV.20.7	Saa labang gbete nɛɛ ɓa tɔ, zang naa yaa Sheetang naa nɛɛ sãa ɓɔɔ zang mã wu kagn ɓɛɛ. 
REV.20.8	Naa daarɛ ka rɛɛ tipi ɓɔɔ ka koo keɓe, ka nɔng ɓɔɔ koo di nyaa ɓɛɛ nandon, nwãarɛ zang. Rɛɛ tipi ɓɔɔ zang ɓaa ri nɛɛ Gog nɛɛ Maagɔng ɓɛɛ. Naa kpalɛ ri ka nɔng gbete nɛɛ ri ta sĩiri. Zang ɓɔɔ ri naa kpalɛ ɓɛɛ, ri shang dɔɔli naa seseele ka nyaa waapo. 
REV.20.9	Ri tantɛ ka dalɛ koo nandon, ri kiiri nɔng ɓɔɔ zang Laa ri kpalɛ zɔɔ kagn ɓɛɛ, ka teteng nɛɛ gari Laa ɓɔɔ Laa kasɛ wu katɔ ɓɛɛ. A waa a nɛɛ lapa, naa shaa zang Sheetang keɓe nandon. 
REV.20.10	A kpanti suru shi kpang ɓɔɔ nwãarɛ ri ɓɛɛ, zang tasɛ wu ka too waa kaɓa ɓɔɔ tari ɓɔɔ shaa waa katɔ kagn ɓɛɛ. Nɔng ɓɔɔ bɛ̀ɛ́ zang tásɛ́ rɛɛ yɔpɔ jĩngti kagn, nɛɛ zang ɓɔɔ suu sèé nɛɛ wu zang nyaa shonang Laa ɓɛɛ. Ri nwang ka nɔngkɔ, ri dang jĩng nɛɛ zĩi nɛɛ laagɛ̃ gbinggbing.
REV.20.11	A n zi láa ɓɔɔ kpanti nwáng kagn bang puru, a n ti zi zang nwàng ka yuu ɓiɓɛ. Tipi nɛɛ lapa ri yuku kana, ri yaa tĩng ɓiɓɛ zang zi ri takpang. 
REV.20.12	N ti zi zang ɓɔɔ ri vɔlɔ tɔ ɓɛɛ. Zang bang nɛɛ wujɛ, ri shiiri ka tĩng laa nwannang kpanti kaɓa. A zang atɛ rɛɛ labeenang ɓɔɔ, zang púlù ka tĩng ɓarɛ. Zang ti puu labeenang ɓɔɔ zang beere nung zang ɓɔɔ ri walɛ suru bii ɓɔɔ waa nyaa kpang tɔ kagn ɓɛɛ. A zang jɛ̃ɛ zang ɓɔɔ ri vɔlɔ tɔ ruu ka doo shonang ɓɔɔ ri palɛ ɓɛɛ, ɓɔɔ zang beere ka rɛɛ labeenang kaɓa ɓɛɛ. 
REV.20.13	A waapo nwangsɛ rɛɛ vɔrɔ zang ɓɔɔ ri vɔlɔ ka yeti ɓiɓɛ ɓɛɛ. A vɔrɔ nɛɛ koo suru zang ɓɔɔ ri vɔlɔ tɔ ɓɛɛ, ri nwangsɛ vɔrɔ ɓarɛ jong, a zang jɛ̃ɛ ri ruu ka doo shonang ɓɔɔ ri palɛ ɓɛɛ. 
REV.20.14	A zang tuu rɛɛ vɔrɔ nɛɛ koo suru zang ɓɔɔ ri vɔlɔ tɔ ɓɛɛ zang tasɛ ri ka too waa. Too waa kaɓa, wukɔ vɔrɔ ɓɔɔ daa kaa doo ziti ɓɛɛ. 
REV.20.15	A zang piti ɓɔɔ zang nɛɛ ĩi nung ɓiɓɛ, zang bee ka yeti labeenang ɓɔɔ zang beere nung zang ɓɔɔ ri walɛ suru bii ɓɔɔ waa nyaa kpang tɔ, kagn kpang, zang tasɛ wu ka too waa kaɓa kɔ.
REV.21.1	A n zi lapa ɓɔɔ shɔɔ nɛɛ koo ɓɔɔ shɔɔ. Lapa tĩng shɔɔnang nɛɛ koo ɓɔɔ tĩng shɔɔnang ri ning tɔ, waapo ti tɔ̀ɔ́ kagn kpang. 
REV.21.2	N zi Urushalima ɓɔɔ shɔɔ, ɓɔɔ wukɔ gari Laa ɓɛɛ, a nɛɛ lapa nɛɛ nɔng Laa. Zang gbarɛ wu bii tɔ, naa sinyɛ ɓɔɔ zang gbarɛ wu bii, ka ruu ɓeevɛ ɓɛɛ. 
REV.21.3	N tãa yee nabm nwangnɛ, nɔng láa nwannang kpanti, kɔɔyi nɛɛ “Zirɛ, Laa a tɔ, naa nwang kaa teteng shɔnzang. Naa nwang kaa nɛɛ ri, ri naa nwang kaa zang ɓiɓɛ jong. Laa nɛɛ yuu ɓiɓɛ naa nwang nɛɛ ri, ti naa nwang kaa Laa ɓarɛ. 
REV.21.4	Naa àlɛ́ ri miiri ɓɔɔ ka jĩng ɓarɛ ɓɛɛ. Zang naa vɔ̀lɔ̀ takpang. Zang ri zàa takpang, ri kaa nyavɔ takpang, ri ti tãa kɔnang takpang, ka ruu ɓɔɔ, vuu ɓɔɔ bɛ̀ɛ́ ri nwáng ka tĩng, ri tɛɛ tɔ ɓɛɛ.”
REV.21.5	A zang ɓɔɔ nwang ka láa nwannang kpanti kaɓa, kɔɔyi nɛɛ, “Nɔɔ zirɛ, n rìsí vuu piti wu nwang kaa shɔɔ.” A ti kɔɔ m nɛɛ “Beere vuu keɓe ta, ka ruu ɓɔɔ, ruu keɓe daa naa gn shinang katɔ, a ti ruu ɓɔɔ niizang ɓɛɛ.” 
REV.21.6	A ti kɔɔ m nɛɛ, “Zang hangsɛ vuu piti tɔ. Nkɔ Alafa nɛɛ Omɛga, ɓɔɔ tĩng shɔɔnang nɛɛ ɓɔɔ waa nyaa knti ɓɛɛ. Zang ɓɔɔ sutu nɛɛ mãa wu, n a wu mii ɓɔɔ nwang nɛɛ sɔlɔng mii, ɓɔɔ a zang suru bii ɓɔɔ waa nyaa kpang ɓɛɛ waati. 
REV.21.7	Zang ɓɔɔ nɛɛ ɓa vuu gãsɛnang yuu, zang naa alɛ wu vuu keɓe nandon. N ti naa nwang Laa ɓiɓɛ, wu nwang ɓi kaa jaa mɛɛ. 
REV.21.8	A ɓɔɔ zang ɓɔɔ ri kaa vɔrɔ, nɛɛ zang ɓɔɔ ri shing danggn ka bii Laa kpang ɓɛɛ, nɛɛ zang ɓɔɔ shi kpang kagn bii ɓarɛ ɓɛɛ, nɛɛ zang ɓɔɔ ri nyɔ zang vɔrɔ ɓɛɛ, nɛɛ zang ɓɔɔ ri palɛ dũndũng, nɛɛ zang ɓɔɔ ri shaa nvaa, nɛɛ zang ɓɔɔ ri bang vaka, nɛɛ zang sèé nandon, zang naa tasɛ ri ɓarɛ ka too waa, ɓɔɔ tari ɓɔɔ ri shaa waa katɔ kagn ɓɛɛ. Wee kɔ vɔrɔ ɓɔɔ zang vɔrɛ daa kaa doo ziti ɓɛɛ kɔ.”
REV.21.9	A zang gbete, ka teteng zang nyaa shonang Laa ɓɔɔ ri ka lapa ɓɛɛ, ɓɔɔ ri manziti kaɓa, ɓɔɔ ri yiti waka ka naa manziti, ɓɔɔ kɔnang manziti kagn ɓɛɛ. Kɔnang diki ɓɔɔ koo naa waa nyaa kagn ɓɛɛ. A ka bii mɛɛ, a kɔɔ m nɛɛ “Arɛ, n tusu mɔɔ sinyɛ, jaa soro Jaa Mɛ̀ɛrɛ́.” 
REV.21.10	A Suru Laa a ka bii mɛɛ, a zang nyaa shonang Laa ɓɔɔ ka lapa ɓɛɛ kaɓa, tuu m, daa nɛɛ n, ka yuu kɔpɔ ɓɔɔ bang, a ti bee ka lapa dɔɔli ɓɛɛ, a tusu m gari Laa ɓɔɔ wukɔ Urushalima ɓɛɛ, nwangnɛ a kana tipi nɛɛ lapa nɛɛ nɔng Laa. 
REV.21.11	Bannang Laa yakɛ kana nɔng, gari bìí kɔlɔ naa tari ɓɔɔ tɔ̃ɔ, naa tari ɓɔɔ zang ɓaa nɛɛ Jasifa ɓɛɛ, ti kɔlɔ katɔ kalang kalang naa vĩilaa. 
REV.21.12	Zang mãa binting bang ka lapa kiiri wu nyaa ka teteng. Nyaa gãa ɓɔɔ zang daa yeti gari nɛɛ mani, kopi tu ziti. Zang nyaa shonang Laa ɓɔɔ ri ka lapa ɓɛɛ, kopi tu ziti, ri gã rɛɛ nyaa gãa bìí. Ka bii rɛɛ nyaa gãa bìí, zang beere nung rɛɛ zɔ̃ng zang Isirela kopi tu ziti kagn. 
REV.21.13	Zang shɔ nyaa gãa taati ka kágǹ gari ɓu. Nyaa gãa taati ka paa ɓɔɔ laa nwangnɛ mani ɓɛɛ, nyaa gãa taati nɛɛ dii, nyaa gãa taati nɛɛ nakn, a ɓɔɔ taati kaa nɛɛ nagang. 
REV.21.14	Zang loo doo binting bìí ka yuu tari kopi tu ziti. Zang beere nung rɛɛ zang shonang Jaa Mɛ̀ɛrɛ́, ɓɔɔ ri kopi tu ziti ka rɛɛ tari bìí.
REV.21.15	Zang nyaa shonang Laa ɓɔɔ ka lapa ɓɛɛ, ɓɔɔ rang m yee kaɓa, yiti laa ɓɔɔ zang mà nɔng nɛɛ mani, ɓɔɔ zang palɛ nɛɛ Zinariya ɓɛɛ. Nɛɛ wu mà gari bìí, wu mà rɛɛ nyaa gãa nɛɛ binting ɓɔɔ zang kiiri gari nyaa nɛɛ mani ɓɛɛ. 
REV.21.16	Gari bìí beenang nɛɛ dãsɛnang teetee. Zang nyaa shonang Laa ɓɔɔ ka lapa ɓɛɛ kaɓa, tuu laa nɔng mànang ɓiɓɛ a mà gari bìí nɛɛ mani. Beenang ɓiɓɛ ka tipi, mɛli labang gbete tu laa maani dakn maani. Dãsɛnang ɓiɓɛ nɛɛ beenang ɓiɓɛ ka lapa doo nɔngkɔ. 
REV.21.17	Zang nyaa shonang Laa ɓɔɔ ka lapa ɓɛɛ kaɓa ti mà binting ɓɔɔ kiiri gari nyaa ka teteng ɓɛɛ jong. Beenang ɓiɓɛ ka lapa, naa zang naa doo, laa maani dakn ziti tu kopi tu mangbete. Naa ɓɔɔ shɔnzang ri mà nɔng, zang nyaa shonang Laa ɓɔɔ ka lapa ɓɛɛ keɓe mà doo nɔngkɔ. 
REV.21.18	Zang mãa binting ɓɔɔ kiiri gari ɓɛɛ ɓi nɛɛ tari ɓɔɔ kɔlɔ katɔ, ɓɔɔ zang ɓaa nɛɛ Jasifa ɓɛɛ. A gari bìí zang mãa ɓi kaa nɛɛ zinariya, ɓɔɔ kalang kalang, kɔlɔ katɔ naa vĩilaa.
REV.21.19	Ɓɔ̀ɔ́ doo binting ɓɔɔ kiiri gari ka teteng ɓɛɛ, ɓɔɔ zang loo ɓɛɛ, zang loo nɛɛ rɛɛ tari ɓɔɔ ri shili dɔɔli ɓɛɛ, ka zɔ̃ng zɔ̃ng, kopi tu ziti, ɓɔɔ zang gbarɛ bii ɓiɓɛ nɛɛ mani ɓɛɛ. Tari ɓɔɔ tĩng shɔɔnang zang ɓaa nɛɛ jasifa, ɓɔɔ ɓangnɛ zang ɓaa nɛɛ safiri, ɓɔɔ ɓangnɛ daa taati, zang ɓaa nɛɛ agati, ɓɔɔ ɓangnɛ daa dɛ̃ɛti, zang ɓaa nɛɛ emɛra. 
REV.21.20	Tari ɓɔɔ ɓangnɛ ɓɔɔ daa kaa maani, zang ɓaa nɛɛ onisi, ɓɔɔ ɓangnɛ daa kaa mangbete, zang ɓaa nɛɛ Kaneliya, ɓɔɔ ɓangnɛ ɓɔɔ daa kaa manziti, zang ɓaa nɛɛ kirisola, ɓɔɔ ɓangnɛ ɓɔɔ daa kaa mantaati zang ɓaa nɛɛ beriyel, ɓɔɔ ɓangnɛ ɓɔɔ daa kaa mandɛ̃ɛti, zang ɓaa nɛɛ topazi, ɓɔɔ ɓangnɛ ɓɔɔ daa kaa kopi, zang ɓaa nɛɛ kirisofara, ɓɔɔ ɓangnɛ daa kaa kopi tu gbete, zang ɓaa nɛɛ yakinta, a ɓɔɔ gɔɔ nyaa daa kaa kopi tu ziti ɓɛɛ, zang ɓaa nɛɛ ametisi. 
REV.21.21	Rɛɛ nyaa gãa kopi tu ziti ɓu zang palɛ nɛɛ tari ɓɔɔ shi dɔɔli, ɓɔɔ zang ɓaa nɛɛ luwuluwu ɓɛɛ. Gbabang ɓɔɔ ka gari bìí, zang palɛ nɛɛ zinariya ɓɔɔ kalang kalang ɓɛɛ, kɔlɔ katɔ naa vĩilaa.
REV.21.22	N zi Gãa Laa ka yeti gari bìí kpang, ka ruu ɓɔɔ, kpanti ɓuru Laa ɓɔɔ ɓa zang piti, a ɓɔɔ Jaa Mɛ̀ɛrɛ́ ri ka nɔng ɓɛɛ. 
REV.21.23	Ruu zang gari kaɓa hãa ɓi kagn nɛɛ laa nɛɛ shala kpang, ka ruu ɓɔɔ, bannang Laa yakɛ nɔng ka nɔng kaɓa a Jaa Mɛ̀ɛrɛ́ ti nwang naa waa zàáng sɔɔ ɓɔɔ yakɛ gari kaɓa ɓɛɛ. 
REV.21.24	Zɔ̃ng zang nandon ɓɔɔ ri ka koo ri naa zi nɔng ɓɔɔ ri daa ɓɛɛ nɛɛ nɔng ɓɔɔ yakɛ nɛɛ gari kaɓa kɔ. Rɛɛ kpanti ɓɔɔ ri ka koo ri naa atɛ vuu naa ɓarɛ ka nɔngkɔ. 
REV.21.25	Rɛɛ nyaa gãa gari kaɓa, zang yaa ri ɓarɛ bm diki diki, zang kulu kpang, ka ruu ɓɔɔ, nɔng tɔɔ ɓi jong ka nɔng kaɓa kpang ɓɛɛ. 
REV.21.26	Zang naa atɛ vuu naa nɛɛ bannang zɔ̃ng zang nandon, ɓɔɔ ri ka koo ka nɔngkɔ. 
REV.21.27	A vuu shi kpang ɓɔɔ daa ka yeti gari kaɓa kpang. Zang ɓɔɔ ri palɛ vuu baabii, nɛɛ zang ɓɔɔ ri suru sèé ri ti daa yeti gari kaɓa kpang jong. Zang ɓɔɔ ri daa yeti gari kaɓa, ɓi zang ɓɔɔ zang béeré nung ɓarɛ tɔ, ka yeti labeenang Jaa Mɛ̀ɛrɛ́, ɓɔɔ zang beere nung zang ɓɔɔ ri walɛ suru bii ɓɔɔ waa nyaa kpang tɔ kagn ɓɛɛ.
REV.22.1	Zang nyaa shonang Laa ɓɔɔ ka lapa ɓɛɛ kaɓa, ti tusu m rang mii, ɓɔɔ a zang suru bii ɓɔɔ waa nyaa kpang. Mii ɓiɓɛ kɔlɔ katɔ naa vĩilaa. Nwangnɛ laa nwannang kpanti Laa, nɛɛ ɓɔɔ Jaa Mɛ̀ɛrɛ́. 
REV.22.2	Zɛ̃ɛyi tɛɛ teteng gbabang ɓɔɔ ka yeti gari bìí ɓɛɛ. Láa ɓɔɔ a zang suru bii ɓɔɔ waa nyaa kpang ɓɛɛ, takɛ ka nyaa rang keɓe, ka zingzing. Ri ra jaa ka shala shala, ka saa gbete jaa ɓɔɔ ri ra ɓɛɛ ka zɔ̃ng zɔ̃ng kopi tu ziti. Gɔpɔ laa bìí ɓi gãnang, vàlɛ́ zang ɓɔɔ ri ka nɔng piti piti ka koo, kɔnang ɓarɛ katɔ. 
REV.22.3	Vuu ɓɔɔ Laa ku wu nyaa ka bii, nwàng gari kaɓa kpang. Láa nwannang kpanti ɓɔ̀ɔ́ Laa, nɛɛ ɓɔ̀ɔ́ Jaa Mɛ̀ɛrɛ́ ɓi ka nɔngkɔ, a zang ɓiɓɛ ri bang wu ka nɔngkɔ. 
REV.22.4	Ri naa zi waa nyaating Laa, zang ti bee nung ɓiɓɛ ka nyaating ɓarɛ. 
REV.22.5	Nɔng zĩi ɓi ka nɔng kaɓa kpang. Ruu zang gari kaɓa hãa ɓi kagn nɛɛ waa zàáng sɔ̀ɔ nɛɛ làa tɔkn kpang, ka ruu ɓɔɔ, kpanti Laa nɛɛ yuu ɓiɓɛ wukɔ naa yakɛ ri nɔng ɓɛɛ. Ri naa roo kpanti jong gbinggbing.
REV.22.6	A zang nyaa shonang Laa ɓɔɔ ka lapa ɓɛɛ kaɓa, kɔɔ m nɛɛ, “Rɛɛ vuu keɓe, ri daa ɓɔɔ zang shing gn kagn ɓɛɛ katɔ, a ti ruu ɓɔɔ niizang kɔ nwani. Kpanti Laa ɓɔɔ a rɛɛ zang nyaa shonang ɓiɓɛ naa, ri kɔɔ zang ruu ɓiɓɛ ɓɛɛ, shong zang nyaa shonang ɓiɓɛ ɓɔɔ ka lapa ɓɛɛ, nɛɛ wu naa tusu rɛɛ zang ɓɔɔ palɛ wu shonang ɓɛɛ, vuu ɓɔɔ bɛ̀ɛ́ zang palɛ kaa tɔ ɓɛɛ.”
REV.22.7	Yeesɔ kɔ̀ɔyi nɛɛ “Nɔɔ zirɛ, diki bee kpang, n a kaa tɔ. Tĩnang naa nwang ɓɔ̀ɔ́ zang piti ɓɔɔ dũng ruu ɓɔɔ zang bee ka labeenang keɓe ɓɛɛ, ka ruu ɓɔɔ, a nɛɛ bii Laa ɓɛɛ.”
REV.22.8	Nkɔ Yɔhana, n tãa vuu keɓe nandon, n ti zili nɛɛ jĩng mɛɛ. Ɓɔɔ n tãa vuu keɓe tɔ, n ti zili ri tɔ, n tang nɛɛ gutu ka tĩng zang nyaa shonang Laa ɓɔɔ ka lapa ɓɛɛ, ɓɔɔ tusu m rɛɛ vuu keɓe ɓɛɛ. N tɔɔ, n báng wu, 
REV.22.9	a kɔɔ m nɛɛ, “Mɔɔ palɛ vuu keɓe kpang tingkiring. Ruu ɓuru zang shonang Laa nɛɛ mɔɔ, naa rɛɛ ɓaazung ɓɔɔ ri zang nyaa shonang Laa ɓɛɛ, a ɓɔɔ zang kaɓa piti, ɓɔɔ ri dũng ruu ɓɔɔ zang bee ka labeenang keɓe ɓɛɛ. Bang ɓaa Laa.”
REV.22.10	A ti kɔɔ m nɛɛ, “Ruu ɓɔɔ a nɛɛ bii Laa kɔ, zang bee ka labeenang keɓe ɓee, mɔɔ waasɛ zang kpang. Ka ruu ɓɔɔ, laa ɓɔɔ vuu keɓe ri palɛ kagn, a naabm tɔ ɓɛɛ. 
REV.22.11	Zang ɓɔɔ palɛ vuu shi kpang, wu yaa palɛnang kpang, zang ɓɔɔ palɛ vuu sãnsãnrãng, wu yaa palɛnang kpang. Ɓɔɔ zang ɓɔɔ zang tɔ̃ɔ ka tĩng Laa ɓɛɛ, wu yi tĩng ɓi nɛɛ tɔ̃ɔ palɛnang. Zang ɓɔɔ ɓi ti zang Laa, wu yaa Laa dũnnang kpang.”
REV.22.12	Yeesɔ kɔɔyi nɛɛ, “Nɔɔ zirɛ, diki bee kpang. N a kaa tɔ. N naa atɛ vuu ɓɔɔ n a zang waati ɓɛɛ ka naa ning, n a zang ɓu ka doo shonang ɓɔɔ wu palɛ ɓɛɛ. 
REV.22.13	Nkɔ Alafa, nkɔ Omɛga, ɓɔɔ tĩng shɔɔnang nɛɛ ɓɔɔ waa nyaa knti ɓɛɛ, ɓɔɔ gaa vuu piti yuu, nɛɛ ɓɔɔ di ri nyaa ɓɛɛ.”
REV.22.14	Tĩnang naa nwang ɓi ɓɔ̀ɔ́ zang kaɓa, ɓɔɔ ri sɔ̀ɔ́ fɔ̃ɔrɔ, tu kalang kalang ɓɛɛ. Zang naa yaa rikɔ, ri shɛ̃ɛ nɛɛ nyaa gãa gari kaɓa, ri daa yeti gari. Ri ti shaa jaa laa, ɓɔɔ a zang suru bii ɓɔɔ waa nyaa kpang ɓɛɛ. 
REV.22.15	Zang ɓɔɔ ri palɛ vuu shi kpang, nɛɛ rɛɛ nvaa, nɛɛ zang ɓɔɔ ri palɛ dũndũng, nɛɛ zang ɓɔɔ ri nyɔkɔ zang vɔrɔ, nɛɛ zang ɓɔɔ ri bang vaka, a zang piti ɓɔɔ ri suru sèé, ɓɔɔ ri ti tãa tĩnnang sèé suunang katɔ ɓɛɛ, ri naa nwang ɓarɛ ka yuu knti gari bìí, ri daa yeti ɓiɓɛ kpang.
REV.22.16	Yeesɔ ti kɔɔyi nɛɛ, “Nkɔ Yeesɔ, n shong zang nyaa shonang mɛɛ ɓɔɔ ka lapa ɓɛɛ tɔ, ka nɔng manɛ nɛɛ wu kɔɔ nɔɔ vuu keɓe, ka rɛɛ gãa Laa ɓɔɔ zang ɓɔɔ ri dũng Laa ri kpalɛ zɔɔ kagn ɓɛɛ. N m zɔ̃ng zang kpanti Dawuda. Nkɔ ti sang ɓɔɔ yakɛ nɔng nɛɛ yuu gãndi ɓɛɛ.”
REV.22.17	Suru Laa nɛɛ sinyɛ Jaa Mɛɛrɛ, ri kɔɔyi nɛɛ, “Arɛ” Zang piti ɓɔɔ nɛɛ tãa ruu keɓe tɔ, wu kɔɔ jong nɛɛ, “Arɛ” Zang ɓɔɔ sutu nɛɛ maa wu, wu arɛ, zang ɓɔɔ nɛɛ kasɛ katɔ, wu naa zã mii ɓɔɔ a zang suru bii ɓɔɔ waa nyaa kpang waati wu ɓooyi.
REV.22.18	N shaarɛ zang piti ɓɔɔ tãa ruu ɓɔɔ a nɛɛ bii Laa kɔ zang bee ka labeenang keɓe ɓee nyaa, zang ɓɔɔ nɛɛ gisi vuu ɓɔɔ kagn, Laa naa tuu kɔnang ɓɔɔ zang bee vuu ka yuu ɓarɛ ka labeenang keɓe, naa gisi wu ka yuu jĩng ɓɔɔ wu naa dang ɓɛɛ. 
REV.22.19	Zang ɓɔɔ nɛɛ ti zɔ̃ng vuu ɓɔɔ ka ruu ɓɔɔ a nɛɛ bii Laa, ɓɔɔ ka labeenang keɓe, Laa ti naa yáa wu, wu shaa jĩng laa ɓɔɔ a zang suru bii ɓɔɔ waa nyaa kpang, kpang, ti daa yeti gari Laa kaɓa kpang. Wee rɛɛ vuu keɓe ɓɔɔ zang bee vuu ka yuu ɓarɛ ka labeenang keɓe ɓɛɛ kɔ.
REV.22.20	Yeesɔ ɓɔɔ kasɛ tɔ, nɛɛ vuu keɓe, ri niizang ɓɛɛ, wukɔ kɔɔyi nɛɛ, “Niizang, diki bee kpang, n a kaa tɔ.” Nɔngkɔ. A ta kpanti Yeesɔ.
REV.22.21	N gaayi, Kpanti Yeesɔ wu pàlɛ̀ zang Laa piti tɔ̃ɔ. Nɔngkɔ.
