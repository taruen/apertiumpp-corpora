MAT.1.1	A revereve huri retubui Jisas, netui Devet, netui Ebraham.
MAT.1.2	I Ebraham mo bava Aesak, ko i Aesak mo bava Jekob, ko i Jekob mo bava Juda mei retahine. 
MAT.1.3	I Juda mo bava Beres mei Sera, retahire Tama, i Beres mo bava Hesron, ko i Hesron mo bava Ram, 
MAT.1.4	ko i Ram mo bava Aminadab, ko i Aminadab mo bava Nason, ko i Nason mo bava Salmon, 
MAT.1.5	ko i Salmon mo bava Boas, retahine Rehab. I Boas mo bava Obed, retahine Rut; ko i Obed mo bava Sese, 
MAT.1.6	ko i Sese mo bava na ratahigi lawua hi Devet.
MAT.1.6	I Devet mo bava Solomon, retahine gahorai Uraia tau tomue, 
MAT.1.7	i Solomon mo bava Rehoboam, ko i Rehoboam mo bava Abia, ko i Abia mo bava Asa. 
MAT.1.8	I Asa mo bava Jehosavat, ko i Jehosavat mo bava Joram, ko i Joram mo bava Usia. 
MAT.1.9	I Usia mo bava Jotam, ko i Jotam mo bava Ehas, ko i Ehas mo bava Hesekia. 
MAT.1.10	I Hesekia mo bava Manase, ko i Manase mo bava Amon, ko i Amon mo bava Josia. 
MAT.1.11	I Josia I tubui mo bava Jekonaea mei retahine, lo tarogi hi ram reve vohoginire duvi Israel vano a Babilon.
MAT.1.12	Lo tagugi hi rau reve vohoginire vano a Babilon, i Jekonaea mo bava Salatiel, ko i Salatiel I tubui Serubabel. 
MAT.1.13	I Serubabel mo bava Abiut, ko i Abiut mo bava Eliakim, ko i Eliakim mo bava Aso. 
MAT.1.14	I Aso mo bava Sadok, ko i Sadok mo bava Akim, ko i Akim mo bava Eliud. 
MAT.1.15	I Eliud mo bava Eliesa, ko i Eliesa mo bava Matan, ko i Matan mo bava Jekob, 
MAT.1.16	ko i Jekob mo bava Josev, nge hi u legi mei Meri, u hakovi Jisas, ngehi mo warea ve i Kraes.
MAT.1.17	Giniehi, a teriterigi doluegi den Ebraham mo dadari lui Devet, a qatu hangavulu domwagi gaivesi. Den Devet mo dadari lo tarogi hi ram reve vohoginire vano a Babilon, a qatu hangavulu domwagi gaivesi; ko dena tarogi hi ram reve vohoginire vano a Babilon mo dadari lui Kraes, a qatu hangavulu domwagi gaivesi.
MAT.1.18	Nge ngaha a leo huri Jisas Kraes u vora mwere ngaha. I Josev mo waratau goro Meri, retahi Jisas, nge lune ingere rohe toga te bubugi mosigei, mo haqea ve mo tino gina Vui Gogona. 
MAT.1.19	I Josev tubune ingeie a tangaloi vovohoi, nge he tarani tea ve vin vagamaemaegi Meri lo nagora tangaloi; giniehi, ingeie mo lado ve vin teu vohogi rorongo ginie.
MAT.1.20	Lune ingeie mo lado huri na gineu ingere ngaha, a engsel nona Huqe mo serelue lawea lolo boborea, mo veve vena, “Josev, netui Devet, gon mese matagu ve gon lai Meri gi gahoramu. Huri a gineu ngehi ingeie mo tino ginie mo vonai dena Vui Gogona. 
MAT.1.21	Nge vin hakovi na maresu, ko iniko goin warea gi Jisas, a vevenagi ingeie vin vagamwasoi na nona sinobu dena nora galegaleasi.”
MAT.1.22	A gineu doluegi ingere ngaha mo vaire huri ve vin vagahorongi na leo nona Huqe ngehi u vevea gina singoi tangaloi ligoligogi: 
MAT.1.23	“Leo, a matavono vin tino ko vin hakovi na maresu, ko rain warea gi Emanuel.” (Lo noda leo ve, “I God mei gide.”)
MAT.1.24	Siu i Josev mo rada, mo vai mwere hi a engsel nona Huqe u veve lawea, ko mo lai meri gi gahorana 
MAT.1.25	ingeie he bulusie tea mo dadari lune ingeie mo hakovi na maresu mwera. Ko i Josev vin warea gi Jisas.
MAT.2.1	Jisas u vora beno a Betlehem lolo loloi venue ta Judia lo tarogi hi i Herot mo ratahigi. Siu ira mataisao huri na visiu dena vui matainaho ram vonai Jerusalem, 
MAT.2.2	ram hui vena, “?A maresu ngehilogo hi mo bei vora ve vin ratahigi gorora ta Judia? Huri gamai gau lehi na nona visiu lo vui matainaho, ko gam vonai ve gan huduhudu goroe.”
MAT.2.3	Lune i Herot a ratahigi mo rongo huri na gineu ngaha, ingeie mo ladoasi, ko meire sinobu doluegi a Jerusalem. 
MAT.2.4	Ko ingeie mo ware bubugi nire muei rugurugu ko ira huhui talo Leo Hora noi Mosis vonai lobena, mo huire vena, “?I Kraes vin vora logo?”
MAT.2.5	Ingere ram duvi lawea vena, “A Betlehem lolo loloi venue Judia; huri a tangaloi ligoligogi u reve mwerehi vena:
MAT.2.6	Ko iniko, Betlehem, lolo loloi venue ta Juda,
MAT.2.6	go he biti tea den ira lawua goro ta Juda;
MAT.2.6	huri a tangaloi lawua goro vin vonai denigo,
MAT.2.6	vin tomuegi Israel, a noku sinobu.
MAT.2.7	Siu i Herot mo ware hiliginire mataisao vano lobena, ko mo huire ve na ilo na taro vovohoi hi rau lehi na visiu gitomuegi. 
MAT.2.8	Ko ingeie mo horara vano a Betlehem, mo veve vena: “Nen vano, nen hike vurugegi huri na maresu, ko lune nein haqea, nein vonai taligu nein veve sere laweau, huri ve ineu vage nain vano ve nan huduhudu goroe.”
MAT.2.9	Ngere rau rongo na ratahigi hi beno, siu ram siregi ram vano. Ko a visiu hi rau lehe lo vui matainaho mo tomue ginire mo dadari mo labe lo ului ute hi a maresu mo eno aie. 
MAT.2.10	Ko ram lehi na visiu, ram havuhevu u liu huri.
MAT.2.11	Ngere ram ahu vano lolo vale, ram lehi na maresu mei Meri retahine. Ram taigi hivo, ram hudugoroe, ko ram waga na nora matai gineu, ram bete hogogi lawea, a kol ko a gai buhoru ko a mir. 
MAT.2.12	Nge i God mo surire lo boborea ve ran mese vano taligu lobei Herot; siu ingere ram mule taligu lo vanuara lo matahala wagineu.
MAT.2.13	Lo tagugi hi ira mataisao ingere rau mule taligu beno, a engsel nona Huqe mo serelue lawe Josev lo boborea, mo veve vena: “Maraga, gon lai na maresu mei retahine, nen toa nen vano lo vanue Ijib, ko nen toga aie vin dadari nain veve lawego. Huri Herot vin hikesi na maresu huri ve vin ue vagamatea.”
MAT.2.14	Siu i Josev mo maraga, mo lai na maresu mei retahine lolo bongi, ko ingere ram toa ram vano a Ijib, 
MAT.2.15	ko ram toga aie hi mo dadari Herot mo mate. Mo vai mwere ngaha huri ve vin vagahorongi na leo nona Huqe nge u vevea gina singoi tangaloi ligoligogi vena, “Nam warelue Netuku vonai den Ijib.”
MAT.2.16	Lune i Herot mo iloe ve ira mataisao huri na visiu rau sinae, a lolona mo gagasi u liu, ko mo hora na leo ve rain ue vagamatera maresu mwera doluegi a Betlehem ko dali na ute aiehi, a higaora gairue beno meire hi vage rau vora atagu, huri na tarogi hi ingeie u huire mataisao huri na visiu.
MAT.2.17	Mwerehi mo vagahorongi na leo noi Jeremaea a tangaloi ligoligogi vena:
MAT.2.18	“Mo rongo na dilogi a Rama,
MAT.2.18	a ngaraana ko a tangiana lawua.
MAT.2.18	I Resel mo tangihi renetune
MAT.2.18	ko he tarani tea ve ihine vin vei mesuri ginie,
MAT.2.18	a vevenagi huri renetune rau mate.”
MAT.2.19	Lune i Herot u mate beno, a engsel nona Huqe mo serelue lawe i Josev lolo boborea lune ingeie a Ijib, 
MAT.2.20	mo veve vena: “Maraga, gon lai na maresu mei retahine, gon mule taligu lo vanue Israel, huri ngerehi rau vei leo ve rain ue vagamate na maresu rau mate beno.”
MAT.2.21	Ko i Josev mo maraga, mo lai na maresu mei retahine, ko ram mule taligu lo vanue Israel. 
MAT.2.22	Nge i Josev mo rongo huri ve i Akaleas mo ratahigi Judia sesei tamana i Herot, nge mo matagu ve vin toga aiehi. Nge i God mo surie lo boborea, ko nge mo vano tuturedu lo vanue Kalili, 
MAT.2.23	ko lune nge mo dadari aiehi, nge mo toga lo togagi venue u waregi Nasaret. Mo vai mwere ngaha huri ve vin vagahorongi na leo gina singora tangaloi ligoligogi vena, “Rain warea ve ingeie ta Nasaret.”
MAT.3.1	Lo tarogi hi i Jon Garuhigogona u vonai mo tauvuigi mo toretore lo vanue vurogi a Judia, 
MAT.3.2	mo veve vena: “Nen ladowenigi, huri a Ute noi God mo kakarani vonai!”
MAT.3.3	Huri i Jon hi i Aesaea a tangaloi ligoligogi u laqagi huri vena:
MAT.3.3	“A diloi hine gatagale mo waregi
MAT.3.3	lo vanue vurogi mo veve vena:
MAT.3.3	‘Nen vagatai
MAT.3.3	na matahalai Huqe!
MAT.3.3	Nen vai vovohoigi
MAT.3.3	na turegine!’ ”
MAT.3.4	I Jon mo luqegi na vinui kamel, ko mo wasigi na vinui bulugi, mo gani na diso mena nubui bi talolo labute.
MAT.3.5	Ko ingere ta Jerusalem meire ta Judia doluegi ko ingere doluegi talo mwararai wai Jodan ram vonai lobena. 
MAT.3.6	Ko ram veve sere na bugure, ko i Jon mo garuhigogona ginire lolo wai Jodan.
MAT.3.7	I Jon mo lehire Varise meire Sadusi rau sao ram vonai huri na nona garuhigogona, mo veve lawera vena:
MAT.3.7	!Igimiu neu mwere na mwata! ?Ihine u veve lawe gimiu ve nein mwelue dena leo vevegi noi God hi vin vonai? 
MAT.3.8	Giniehi, igimiu nen vai na gineu a gigilegi huri ve neu ladowenigi. 
MAT.3.9	Nen mese lado hagegi gimiu ve nein veve lawe gimiu sibomiu vena, ‘I Ebraham i tubude.’ Huri ineu nam veve lawe gimiu vena i God vin vei lei na vatu ingere ngaha rain voragi renetui Ebraham! 
MAT.3.10	Siseri ngaha a talai u rarai beno vena tai vohogi na gai lolo vuigi. A gai ngerehi ra he wai tea vena garea vin tei vohoginire ko vin tulire talolo avi.
MAT.3.11	Ineu nam garuhigogonagi gimiu gina wai hogosie huri ve vin serelue na nomiu ladowenigi. Ihine hi vin vonai lo taguku, u lawua liu denieu; na he tatarise tea ve nain weli na nona butu. Ingeie vin garuhigogonagi gimiu gena Vui Gogona mena avi. 
MAT.3.12	Nge mo hakovi na nona gaigigi lo limana, huri ve vin gigi langa na mwasi matui. Nge vin teu na mwasigi lo nona qea, nge vin hure vohogi na rongigi lolo avi hi vin he mate lai tea.”
MAT.3.13	Lo tagugi hi i Jisas mo vonai dena Kalili mo dadari Jodan mo vano lobei Jon ve vin garuhigogona ginie. 
MAT.3.14	Nge i Jon mo gato goroe mo veve vena, “U vovohoi ve ineu nain lei na garuhigogona denigo, nge iniko gom vonai lobeku!”
MAT.3.15	I Jisas mo duvi vena, “Gon siregi vena mwerehi siseri ngaha u tatarise huri ve i gideru dori vei na gineu doluegi vin huri na taraniana noi God.” Siu i Jon mo masinge.
MAT.3.16	I Jisas u lei na garuhigogona beno, mo beno mwalue dena wai. Ko a dodo mo waga, ko ingeie mo lehi na Vui noi God mo hivo mwere na rangamea ko mo toga lo ulune. 
MAT.3.17	A dilogi mo himei dena mahava mo veve vena: “Ngaha i Netuku, a Mweratabe, ko nam leo lolo garea ginie.”
MAT.4.1	Siu a Vui Gogona mo tomuegi Jisas sulo vanue vurogi ve i Vui Esi vin keli lehie. 
MAT.4.2	Ingere he gagani tea huri na rani ngavulu gaivesi ko a bongi ngavulu gaivesi, siu mo bei mweruruhi. 
MAT.4.3	Ko a Vui Esi, mo vanai lobei Jisas mo kali lehie, mo veve vena, “Tare ve iniko i Netui God, gon veve lawe na vatu ngere ngaha ve ran dori gina bereti.” 
MAT.4.4	I Jisas mo duvi vena, “U reve beno lo Reve reve Gogona vena,
MAT.4.4	‘A tangaloi vin he mwaso lai tea gina
MAT.4.4	bereti hogosie,
MAT.4.4	nge gina leo doluegi ram mwalue
MAT.4.4	dena wuwai God hi mo veve.’ ”
MAT.4.5	Siu a Vui esi mo lai Jisas vano lo togagi venue lawua gogona Jerusalem, ko mo labetaginie lo hunei Vale Gogona, hi u eno namawe, 
MAT.4.6	Ko mo veve lawea vena, “Tare ve iniko i Netui God, gon qale hivo; vuine huri u reve beno lo Reve reve Gogona vena:
MAT.4.6	‘God vin horara
MAT.4.6	nona engsel hurigo:
MAT.4.6	Rain halovigo
MAT.4.6	hage lo limara,
MAT.4.6	vai teu gom taturegi
MAT.4.6	na karumu lo vatu.’ ”
MAT.4.7	I Jisas mo duvi vena, “U reve beno vage lo Reve reve Gogona vena, ‘Go mese kali lehi na Huqe nomu God.’ ”
MAT.4.8	Siu a Vui esi mo lai Jisas hage lo vuhungei vusi namawe mo haharagi na vanuei ratahigi doluegi talo ure ko a gareanara, 
MAT.4.9	mo veve lawea vena, “Nain bete na gineu doluegi ingere ngaha lawego, tare ve gom huduhudu goroau.”
MAT.4.10	Siu I Jisas mo duvi lawea vena, “Vano denieu, Setan! Huri u reve beno lo Reve reve Gogona vena,
MAT.4.10	‘Gon huduhudu goro na Huqe a nomu God,
MAT.4.10	ko gon vagagogona ginie hogosie.’ ”
MAT.4.11	I Siu a Vui esi mo siregi Jisas; ko ira engsel ram vonai, ram tabanagi lawea.
MAT.4.12	I Jisas mo rongo huri ve rau teu Jon beno lo valei vauveu, ingeie mo vano beragi a Kalili. 
MAT.4.13	Ko ingeie mo siregi Nasaret, mo vano mo toga a Kabeniam, lo mwararai Wai ta Kalili, lo vanuara Sebulun ko Navtali. 
MAT.4.14	Mo vai mwere ngaha huri ve vin vagahorongi na leo gina wuwai Aesaea a tangaloi ligoligogi u veve vena:
MAT.4.15	“Vanuara Sebulun, vanuara Navtali,
MAT.4.15	Mo huri mo vano tavului Jodan,
MAT.4.15	Kalili a togagi venue nora haroharo!
MAT.4.16	A sinobu ram toga lolo dodogi
MAT.4.16	ram lehi na leleo lawua!
MAT.4.16	Ko ingere ram toga lolo malumelui mateana
MAT.4.16	a leleo mo leleo haginire!”
MAT.4.17	Dena tarogi hi i Jisas mo tau vuigi mo toretore vena: “Nen ladowenigi, a vevenagi a mwasoana garaqa hi God mo ratahigi lolona mo kakarani ve na vonai!”
MAT.4.18	I Jisas mo vano lo mwararai Wai ta Kalili, mo lehi na tangaloi loli ige gairue ingere a reretehigi, Saemon, mo ware gi Bita, ko i tuana Andru, rom tuli nora gabe lolo wai. 
MAT.4.19	I Jisas mo veve lawera vena, “Nero hurieu ko ineu nain huhui gimiru neri loli na tangaloi.” 
MAT.4.20	Siserigi rom siregi na nora gabe rom hurie.
MAT.4.21	Mo dige qilodo mo lehire reretehigi gairue vage, i Jemis netui Sebedi ko i tuana Jon. Ingere vage rom toga lolo aka mei tamara Sebedi, rom vai huri na nora gabe. I Jisas mo warera; 
MAT.4.22	rom maraga siserigi dena akara ko i tamara, rom huri Jisas.
MAT.4.23	I Jisas mo dige doluegi na Kalili, mo huhui lolo nora valei soneana, mo toretore gina Roro Garea huri ve God vin voragi Ratahigi goro na tangaloi doluegi ko mo vagamwasoire ram sege gina lalangai segeana u sao. 
MAT.4.24	A rorona mo gao doluegi na vanue Siria, ko ram laire hi ram sege gina lalangai segeana wagiwegineu u sao, ko lavasigi ram a rongo gagarasi ram vonai meire lobena: lavasigi a vui esi lure, lavasigi ram matemategivule, lavasigi ira lukuluku; ko i Jisas mo vagamwasoire.
MAT.4.25	A sinobu u sao ram hurie den Kalili, dena qatui venue hangavulu, den Jerusalem, den Judia ko dena tavului Jodan.
MAT.5.1	I Jisas mo lehi na sinobu, mo hage lo vusi. Ingeie mo toga hivo aie ko ira nona rorongtagi ram vonai lobena.
MAT.5.1	Siu ingeie mo tauvuigi mo huhuire 
MAT.5.2	mo veve vena:
MAT.5.3	“Havuhevu mei rahine
MAT.5.3	ram ilo ve ram mahogi lolo lolora:
MAT.5.3	Huri a nora mwasoana garaqa
MAT.5.3	God mo ratahigi lolona.
MAT.5.4	“Havuhevu mei rahine ram tangi:
MAT.5.4	huri God vin vei mesuri ginire.
MAT.5.5	“Havuhevu mei rahine ram ladowuweu:
MAT.5.5	huri ingere ran lei hougi na ure.
MAT.5.6	“Havuhevu mei rahine ram mwaruruhi
MAT.5.6	ko ram madogu huri ve rain vei
MAT.5.6	na vataha gineu i God mo tarani:
MAT.5.6	huri ingere rain guqe.
MAT.5.7	“Havuhevu mei rahine
MAT.5.7	ram hagavi na tangaloi:
MAT.5.7	!Huri God
MAT.5.7	vin hagavire taligu!
MAT.5.8	“Havuhevu mei rahine
MAT.5.8	a taqangire u renige:
MAT.5.8	!Huri ingere rain lehi God!
MAT.5.9	Havuhevu mei rahine ram vai bulu
MAT.5.9	taligu ginire lo tamwata:
MAT.5.9	Huri God vin warera ve ire netune!
MAT.5.10	“Havuhevu mei rahine
MAT.5.10	ram vai asiesiginire a vevenagi ram vai
MAT.5.10	na gineu i God mo tarani:
MAT.5.10	Huri a nora mwasoana garaqa
MAT.5.10	God mo ratahigi lolona.
MAT.5.11	“Havuhevu mei gimiu lune ingere ram hurei gimiu ko ram vaivei gimiu ko ram veve asiesigi gimiu vurogi hurieu. 
MAT.5.12	Nen garigeri ko nen havuhevu, huri a gaitawe lawua mo eno rarai gimiu lo eulu. Huri mwerehi ingere ram vaivei ira tangaloi ligoligogi rau toga tomue den gimiu.
MAT.5.13	“Igimiu neu mwere na mavai talo ure. Nge tare ve a mavai mo voragi wai mweda, vin vei gogonaginie taligu gena hava gineu? U voragi na gineu vurogi, ram tuli vohogi ko ram vavarahie.
MAT.5.14	“Igimiu neu mwere na leleo talo ure. A togagi venue mo toga lo vusi vin he toga vunigi lei tea. 
MAT.5.15	Ihine he bule na leleo tea vena taue lo vavai laha, ingeie mo taue lo gaiturei leleo, ko mo leleohagi na sinobu doluegi lolo vale. 
MAT.5.16	Mwere hi teu a nomiu leleo na leleo lo nagora tangaloi wagineu, ve ingere rain lehi na nomiu lalakogi u garea ko rain waregi roroi Tamamiu eulu hurie.
MAT.5.17	“Gimiu ne mese lado ve ineu nau vonai ve nain vei vohogi na Leo hora noi Mosis sige a leo huhui nora tangaloi ligoligogi. Na he vonai tea ve nain vei vohoginire, nge nau vonai ve nain vagahorongi na havagineu rau laqagi. 
MAT.5.18	A hogo, nam veve lawe gimiu vena, vin dadari a mahava ko a tano roin sala, a leta gatagale sige a gigilegi leo gatagale vin he sala tea dena Leo hora, vin dadari vin vagahorongi na gineu doluegi.
MAT.5.19	Giniehi, tare ve ihine tea vin tala vohogi na Leo hora gatagale denire ngaha u biti ko vin huhui na tangaloi mwerehi, vin warea ve ingeie bitibiti geni lo mwasoana garaqa God mo ratahigi lolona. Tare ve ihine tea vin tabe na Leo hora ko vin huhui na tangaloi mwerehi, vin warea ve u lawua lo mwasoana garaqa God mo ratahigi lolona. 
MAT.5.20	Huri ineu nam veve lawe gimiu vena, tare ve gimiu nein he ronghuri tea vena liu denire huhui talo Leo hora noi Mosis meire Varise ve nein vei na gineu vatahae i God mo tarani, igimiu nein he ahu lei tea lolo mwasoana garaqa God mo ratahigi lolona.
MAT.5.21	“Igimiu neu rongo ve u veve lawera noda sinobu ta tuei redu vena, ‘Gon mese ue tangaloi, ko ingeie mo ue, u tatarise ve vin leie sulo vevegi.’ 
MAT.5.22	Nge ineu nam veve lawe gimiu vena: ihine tea mo lolo gagasigi tuana u tatarise ve vin lei nan leo vevegi; ihine tea mo veve leo asi lawe tuana sige ve i haqena ‘Reragi!’ U tatarise ve a Kansel vin veveginie, nge tare ve nem ware hine tea ve ingeie a dalo u tatarise ve nein vano lolo gagarasi ko a avi redu.
MAT.5.23	Giniehi, tare ve gom lai na nomu hogogi sulo tanoi rugurugu, ko aiehi gom lado haqe ve a gineu he vovohoi tea meigo koi tuemu, 
MAT.5.24	gon siregi na nomu hogogi na eno aiehi lo nagoi tanoi rugurugu, ko gon vano tomue, gon vai bulu garea mei tuemu; siu gobei vanai teligu, gon turegi na nomu hogogi lawe God.
MAT.5.25	“Gon bulu garea siserigi mena nomu tavului vuro lune gimiru mosigei lo turegi, nerom vano lo kot. Tare ve goin he vai te mwere ngaha, nge vin leigo vano lawe vevegi, ko i vevegi vin laigo vano lawe na bolisman, ko ingeie vin teugo lo valei vauveu. 
MAT.5.26	A hogo nam veve lawego vena, goin he mwalue lai tea vin dadari goin voli vagasigi na bugumu.
MAT.5.27	“Gimiu neu rongo ve rau veve vena, ‘Gon mese vagasile lo vavine.’ 
MAT.5.28	Nge ineu nam veve lawe gimiu vena: ihine tea mo lehi na vavine ko mo vai hurie, ingeie u vagasile beno meie lolo taqangine. 
MAT.5.29	Tare ve a matamu lo matue mo vai tatureginigo, gon dangea ko gon tuli vohoginie denigo. U garea meigo huri ve a mavusui betumu vin sala denie hi ve rain tuli vohogi na betumu doluegi lolo gagarasi redu. 
MAT.5.30	Ko tare ve a limemu lo matue mo vai tatureginigo, gon tai utue ko gon tuli vohoginie denigo. U garea meigo huri ve a mavusui betumu vin sala denie hi ve a betumu doluegi vin vano lolo gagarasi redu.
MAT.5.31	“Rau veve vena, ‘Ihine tea mo hora vohogi horana, nge vin lei lawea na revereve huri na togaana vilewahe lawea.’ 
MAT.5.32	Nge ineu nam veve lawe gimiu vena: ihine tea mo hora vohogi horana, nge i horana he vagasile tea, nge mo vaie ve vin vagasile; ko a mwera hi mo lagi meie nge mo vagasile vage.
MAT.5.33	“Gimiu neu rongo vage ve rau veve lawera ta tuei vena, ‘Gon mese haharigi mwedagi,’ nge ‘Gon vai na hava gineu na huri na nomu haharigi lawe na Huqe.’ 
MAT.5.34	Nge ineu nam veve lawe gimiu vena: nen mese haharigi vohogi; nen mese ware ingeie hi eulu, a vevenagi eulu a tanoi togatoga ratahigi noi God; 
MAT.5.35	nen mese ware na ure, a vevenagi ngehi a tanoi karune; nen mese ware na Jerusalem, a vevenagi ngehi a togagi venue nona Huqe lawua. 
MAT.5.36	Nen mese ware na qatumiu, a vevenagi ne he vai lei na vulumiu gatagale tea vena mavute sige na maeto. 
MAT.5.37	Nge a nomiu leo ve io, io, sige hatie, hatie - a hava leo vage nem veve ngehi mo vonai dena Gineu Esi.
MAT.5.38	Gimiu neu rongo ve rau veve vena, ‘Mata huri mata, ko livo huri livo.’ 
MAT.5.39	Nge ineu nam veve lawe gimiu vena: nen mese raba gineu esi gina gineu esi. Tare ve ihine mo rabago lo balahemu lo matue, gon siregi lawea ve vin rabago lo mawiri vage. 
MAT.5.40	Tare ve ihine mo laigo vano lo kot, mo tarani ve vin lei na luqemu, gon bete na gavumu vage lawea. 
MAT.5.41	Tare ve a soldia ta Rom mo garoginigo ve gon waliweli nona huri mahoi aho gatagale, gon vano meie huri mahoi aho gairue. 
MAT.5.42	Tare ve ihine mo navu na gineu denigo, gon bete lawea; tare ve ihine mo tarani vena lai gineu denigo, gon mese sigigi.
MAT.5.43	“Gimiu neu rongo ve rau veve vena, ‘Gon tabe na taguivenuemu, ko gon loloasi gina nomu tavului vuro. 
MAT.5.44	Nge ineu nam veve lawe gimiu vena: nen tabe ira nomiu tavului vuro, ko nen tataro hurire ram vai asiesigi gimiu, 
MAT.5.45	huri ve giniehi, nein voragi ira netui Tamamiu eulu; a vevenagi ingeie mo vai na nona aho mo leleo lo sinobu rau esi ko rau garea vage, ko mo bete na uhe lawe rahine rau vovohoi ko lawe rahine rahe vovohoi tea. 
MAT.5.46	Huri tare ve nem tabe irahine hogosie ram tabe gimiu, igimiu nem rarai na gaitawe huri hava gineu? Huri ira tangaloi vilevile homu vage ingere ram vai mwerehi. 
MAT.5.47	Tare ve gimiu nem lai vurugegi ira nomiu buluana hogosie, gimiu nem vai na hava gineu liu denire tangaloi wagineu? Huri ira haroharo vage ingere ram vai mwerehi. 
MAT.5.48	Nge a domimiu na garea vurugegi mwere na domi Tamamiu eulu u garea vurugegi.
MAT.6.1	“Gimiu nen leo huri nen mese vai na nomiu lalakogi garea lo nagora tangaloi ve ingere ran lehi gimiu. Tare ve gimiu nem vai mwere ngaha, nein he lai na gaitawe tea den Tamamiu eulu. 
MAT.6.2	“Lune gom bete na tabeana lawe hine tea, gon mese uvi na tavue huri ve a sinobu ran lehigo, mwere ira kaligoro ram vai lolo valei soneana ko lolo sara, huri ve a tangaloi rain geriginire hurie. A hogo, nam veve lawe gimiu vena, rau lei na nora gaitawe beno.
MAT.6.3	Nge iniko lune gom bete na tabeana lawe hine, a mawirimu na mese ilo na hava gineu a matuemu mo vaie, 
MAT.6.4	huri ve a nomu doridori garea vin toga hiligi. Ko i Tamamu, mo lehi na hava gineu gom vai hiliginie, vin teugo.
MAT.6.5	“Ko lune gimiu nem tataro, nen mese mwere ira kaligoro. Huri ngerehi ram tarani ve ran labe ram tataro lolo valei soneana ko lolo livugei sara, huri ve a tangaloi rain lehire. A hogo, nam veve lawe gimiu vena, rau lei na nora gaitawe beno.
MAT.6.6	Nge iniko lune gom tataro, gon vano lolo nomu besebese, gon gorogoro na mataivale, ko gon tataro lawe i Tamamu mo toga hiligi. Ko i Tamamu, mo lehi na hava gineu gom vai hiliginie, vin tawego.
MAT.6.7	“Lune gimiu nem tataro, nen mese gatogato qilingo, mwere ira haroharo, huri ngerehi ram lado ve i God vin rongo hurire, huri na nora leo u sao. 
MAT.6.8	Gimiu nen mese mwereire; huri i Tamamiu u ilo beno huri na hava gineu gimiu nem tarani tomue siu nem bei nevu. 
MAT.6.9	Giniehi, gimiu nen tataro mwere ngaha:
MAT.6.9	‘Mama eulu:
MAT.6.9	a henamu u gogona,
MAT.6.10	Gamai gam tarani ve a tangaloi doluegi
MAT.6.10	rain ladomava ginigo,
MAT.6.10	ko iniko goin voragi Ratahigi
MAT.6.10	nora tangaloi doluegi,
MAT.6.10	ve a tangaloi doluegi lo ureure
MAT.6.10	rain mwerehi eulu.
MAT.6.11	Lai himei gaqarigi lawe gamai
MAT.6.11	a hinaga na eno huri gaqarigi.
MAT.6.12	Gon ladovohogi na bugumai,
MAT.6.12	mwerehi igamai gam ladovohogi na bugure
MAT.6.12	hi ram vai asiesigi gamai.
MAT.6.13	Gon mese siregi gamai lolo kalikeli,
MAT.6.13	gon lai gamai den i Gineu Esi.’
MAT.6.14	“Huri tare ve gimiu nem ladovohogi na bugure tangaloi ram vai gimiu, i Tamamiu eulu vage vin ladovohogi na bugumiu. 
MAT.6.15	Nge tare ve igimiu nehe ladovohogi na bugure tangaloi tea ram vai gimiu, i Tamamiu vin he ladovohogi na bugumiu tea.
MAT.6.16	“Lune nem golo, nen mese siregi na nagomiu vena hahagavi mwere ira kaligoro; ingere ram tatavigi huri ve a tangaloi rain lehire ve ram golo. A hogo, nam veve lawe gimiu vena, rau lei na nora gaitawe beno. 
MAT.6.17	Nge iniko lune gom golo, gon solo na nagomu ko gon hibi na vulumiu, 
MAT.6.18	huri ve a tangaloi wagineu ra mese lehigo ve gom golo, nge i Tamamu hogosie mo toga hiligi. Ko i Tamana, mo lehi na havagineu gom vai hiliginie, vin tawego.
MAT.6.19	“Nen mese hogoni bubugi na nomiu lalaie lo ure ngaha, a boeboe ram ganire ko a dairegi mo vagamabobogi nire ko a tangaloi belu ram ahu ve ran balu aie. 
MAT.6.20	Nge nen hogoni bubugi na nomiu lalaie lo eulu, aiehi a boeboe rain he gani lei tea, ko a dairegi vin he vagamabobogi lei tea, ko a tangaloi belu rain he ahu lei tea ve ran balu. 
MAT.6.21	Huri lo tanogi hi a nomiu lalaie ram eno aie, a lolomu vin eno aiehi vage.
MAT.6.22	A mata a leleo huri na betugi: tare ve a matamu u garea, a betumu doluegi vin horo gina leleo; 
MAT.6.23	nge tare ve a matamu u esi, a betumu doluegi vin horo gina dodogi. Giniehi, tare ve a leleo lolo lolomu mo dodo, aiehi, mo dodo liu!
MAT.6.24	“Ihine tea vin he tabana lai tea lawe na ratahigi gairue. Huri vin vei asiesiginie tuegi ko vin tabea tuegi, vin leilei hageginie tuegi ko vin vei hivohivo ginie tuegi. Nein he tabana lai tea lawe God ko a mane vagatagale.
MAT.6.25	“Giniehi, nam veve lawe gimiu ve nen mese romasi huri na mwasoamiu, huri na hava gineu nem gani ko nem inu, sige huri na hava gineu nem saru goro na betumiu ginie. ?Tau wa mwasoamiu he liu tea den hinaga, ko a betumiu he liu tea den luqe? 
MAT.6.26	Nen lehi na manu namawe: rahe rivurivu tea, ra he lai na mwasigi tea, ko ra he tau bubugi nire tea lolo vale: nge i Tamamiu eulu mo vanganire. ?Wa igimiu ne he liuhage tea dena manu? 
MAT.6.27	Ihine tea den gimiu, mo romasi huri na mwasoana, vin vei lei vena toga na mala qaravu? 
MAT.6.28	“?Huri hava i igimiu nem romasi huri na luqe? Nen lehi na vire ram mauri mwere hilogo. Ra he tabana tea, rahe redigi tea luqara. 
MAT.6.29	Nge nam veve lawe gimiu vena a luqei Solomon, ingeie u ratahigi liuhage denire tangaloi doluegi, he raka tea mwere na vire ngere ngaha. 
MAT.6.30	Tare ve i God mo gabugi na labute mwerehi, he eno tea vena ribi, gaqarigi mo labe lolo talu, mavugo rain tulire talolo avi. ?Tau vin he gabugi gimiu tea vena liu denire, gimiu ira ladohogo biti?
MAT.6.31	?Giniehi, nen mese romasi huri vena, ‘?Nain geni na hava gineu? Nain inu na hava gineu?’ sige ‘?Nain luqegi na hava gineu?’ 
MAT.6.32	Huri a gineu ingere ngaha hi ira haroharo ram hike huri. Huri i Tamamiu eulu mo ilo ve nem tarani na gineu ingere ngaha doluegi. 
MAT.6.33	Siu nen hike tomue huri nona Ute ko a lengagi u vovohoi nge mo tarani, ko nge vin bete na gineu ngerehi doluegi vage lawe gimiu.
MAT.6.34	Giniehi, nen mese romasi huri na rani mavugo; huri mavugo a rani wagineu. A gineu esi ram vonai vataha rani rau tatarise huri na rani hi.
MAT.7.1	“Nen mese vevegi, huri ve God vin he vevegi gimiu tea. 
MAT.7.2	Mwere nem vevegi hine tea, vin vevegi gimiu mwerehi, ko mwere nem dovo lawe hine tea, vin dovo taligu lawe gimiu mwerehi. 
MAT.7.3	Huri hava gineu gom lehi na mavusi gei lolo matai tuemu, ne go he lado na welehi tea lolo matamu sibomu? 
MAT.7.4	Huri hava gineu gom veve lawe i tuemu vena, ‘Siregi laweau nan lai vohogi na mavusi gei dena matamu,’ nge a welehi mo eno lolo matamu sibomu. 
MAT.7.5	I kaligoro, gitomue gon lai vohogi na welehi dena matamu sibomu, siu goin leo vurugegi ve gon lai vohogi na mavusi gei dena matai tuemu.”
MAT.7.6	“Nen mese bete na gineu gogona lawe na wiriu, vate vai ram tu dori ram heve gimiu; nen mese tuli na nomiu matai gineu lo nagora boe, vate vai ram vavarahire.
MAT.7.7	“Nen navu, ko vin lei lawe gimiu; nen hike, ko nein haqe; nen dingdingi ko vin roa na matai vale lawe gimiu. 
MAT.7.8	Huri vataha hine mo navu, vin lei lawea; ko vataha hine mo hike, vin haqe; ko vin roa na matai vale lawe vataha hine mo dingdingi. 
MAT.7.9	?Ihine tea mei gimiu vin lei na vatu lawe netune, lune nge mo navu na bereti? 
MAT.7.10	?Sige vin lei na mwata lawea, lune nge mo navu na ige? 
MAT.7.11	Igimiu, ira galegaleasi, nem ilo ve nen bete na gineu garea lawe re netumiu. ?Nge tau i Tamamiu eulu vin he bete na gineu garea tea vena liu lawera hine ram navu denie?
MAT.7.12	“Vataha gineu nem tarani ve a tangaloi rain vei lawe gimiu, nen vai nomiu mwerehi lawera: huri ngaha a domiana talo Leo hora noi Mosis ko a leo huhui nora tangaloi ligoligogi.
MAT.7.13	“Nen ahu turu na matai ara biti, huri a matai ara u tatavola ko a turegi u matamwasara mo vano lolo mateana radu, ko ingere rau sao ram vano lune. 
MAT.7.14	Nge a matai ara u biti ko a turegi u gona mo vano lolo mwasoana radu, ko ingere te gaivihe ram haqea.
MAT.7.15	“Nein matagoro huri ira tangaloi ligoligogi kalikeli; ram vonai lobemiu mwere na sibsib lo tarabesire, nge lolo lolora rau mwere na wiriu turu. 
MAT.7.16	Nein ilora lo dorire. A garo kau vin he wai lei na mwasi duduele tea, ko a moli gehu vin he wai lei na mwasi duledule tea. 
MAT.7.17	A gai garea vin wei na mwasigi u garea, ko a gai esi vin wei na mwasigi tea hi u esi. 
MAT.7.18	A gai garea vin he wai lei na mwasigi tea hi u esi, ko a gai esi vin he wai lei tea na mwasigi u garea. 
MAT.7.19	Vataha gai he wai tea mwasigi u garea vin teie ko vin tulie talolo avi. 
MAT.7.20	Mwerehi nein ilora tangaloi ligoligogi kalikeli lo doridorire.
MAT.7.21	“Hatie vataha tangaloi mo wareau vena ‘Huqe, Huqe,’ ve vin ehu lolo mwasoana garaqa God mo ratahigi lolona, nge ingere hogosie ram vai na taraniana noi Tamaku eulu. 
MAT.7.22	Lune a rani hingei vin vonai, ingere rau sao rain veve laweau vena, ‘Huqe, Huqe! Lo henamu gamai gau veve leo ligoligogi, lo henamu gamai gau vuro lue na vui esi, lo henamu gamai gau vei na managi u sao!’ 
MAT.7.23	Siu nain veve lawera vena, ‘Na he ilo gimiu tea vohogi. Nen vano denieu, gimiu ira tangaloi galegaleasi asi!
MAT.7.24	“Vataha hine mo rongo na noku leo ingere ngaha ko mo hurire nge vin mwere na tangaloi mataisao, mo hakovi na valena lo vatu. 
MAT.7.25	Ko a uhe mo uhe, ko a wai mo hale, ko a langi mo here, ko ram susuni na vale hi, nge he soi lai tea, a vevenagi nge mo labe lo vatu. 
MAT.7.26	Nge vataha hine mo rongo na noku leo ngere ngaha ko he hurire tea nge vin mwere na tangaloi reragi, mo hakovi na valena lolo one. 
MAT.7.27	A uhe mo uhe, a wai mo hale, a langi mo here, ko ram susuni na vale hi mo soi ko mo tuli talatalae.”
MAT.7.28	I Jisas u veve na gineu ingere ngaha u rovo, ko a sinobu ram awogi huri nona lengai huhui. 
MAT.7.29	Huri ingeie mo huhuire gena managi, nge hatie mwere na nora huhui sibora talo Leo hora noi Mosis.
MAT.8.1	I Jisas mo himei dena vusi, ko a sinobu u sao ram hurie. 
MAT.8.2	A tangaloi a vohavono mo vonai lobena, mo sisiqeu goroe, mo veve vena, “Huqe, tare ve gom tarani, gon vaieu ve nan mwasara.” 
MAT.8.3	I Jisas mo vugeri na limana mo tango vano lune, mo veve vena, “Nam tarani, gon mwasara!” Ko siserigi ingeie mo mwasara dena vohavono. 
MAT.8.4	Ko I Jisas mo veve lawea vena, “Gon rongo, go mese veve lategi lawe hine tea beno, nge gon vano tuturedu lobei rugurugu na lehigo tomue. Ko gon bete nomu hogogi mwere a Leo hora noi Mosis u veve, a gigilegi lawera ve gu mwasara.”
MAT.8.5	Lune i Jisas mo ahu vano a Kabeniam, a leogoro soldia vudolue mo vonai lobena, mo navuhie vena, 
MAT.8.6	“Huqe a noku mwalakelo mo eno lo vale u luku, mo gagarasi u liu.” 
MAT.8.7	I Jisas mo veve lawea vena, “Nain vano, nain vagamwasoie.”
MAT.8.8	A leogoro mo duvi vena, “Mese, Huqe. Na he tatarise tea ve goin ehu lolo valeku. Nge gon hora na leomu hogosie, ko a noku mwalakelo vin mwaso. 
MAT.8.9	Huri ineu vage nam toga lo vavara tangaloi ram hako huireana goroau, ko ineu nam hako huireana gorora noku soldia; nam horae gatagale denire vena, ‘Gon vano!’ ko mo vano; ko nam horae tuegi vena, ‘Gon vonai!’ ko mo vonai; ko nam hora na noku tangaloi tabanagi vena, ‘Gon vaie ngaha!’ ko mo vaie.
MAT.8.10	Lune i Jisas mo rono mwerehi, nge mo garigi huri, mo veve lawe rahine ram hurie vena: “A hogo, nam veve lawe gimiu vena, na he haqe ihine tea a Israel mena ladohogo u lawua mwere ngaha. 
MAT.8.11	Nam veve lawe gimiu vena, ingere rau sao rain vonai dena vui matainaho ko dena matainaho roro, rain toga hivo mei Ebraham ko i Aesak ko i Jekob lo mwasoana garaqa God mo ratahigi lolona. 
MAT.8.12	Nge ira lai hougi na mwasoana garaqa vin tuli vohoginire lolo dodogi varea, rain tangi ko rain gasigesigi livora aie.” 
MAT.8.13	Ko i Jisas mo veve lawe na leogoro vena, “Gon vano, ko huri a nomu ladohogo vin vei mwerehi lawego.” Ko a mwalakelo hi mo mwaso taligu lo mahoi rani hi.
MAT.8.14	I Jisas u ehu lolo valei Bita, mo lehi tubui qeligana mo eno gina mahagite. 
MAT.8.15	Nge mo hako lo limana, ko a mahagite hi mo rovo denie. Siu mo maraga, mo vai rarai gana hinaga.
MAT.8.16	Mo revirevi, a sinobu ram lai na tangaloi a vui esi lure lawe Jisas, ko nge mo vuro lue na vui esi gina leona, ko mo vagamwasoire segesege doluegi. 
MAT.8.17	Nge mo vai mwere ngaha huri ve vin vagahorongi na leo gina singoi Aesaea a tangaloi veve rarai vena, Ingeie sibona mo lai vohogi na noda segeana, ko mo wali na noda gagarasi.
MAT.8.18	I Jisas mo lehi na sinobu ram sone dalie, nge mo hora ira nona rorongtagi ve ran vano lo tavului wei. 
MAT.8.19	A huhui gatagale talo Leo hora noi Mosis mo vonai lobena, mo veve vena, “Huhui, nain hurigo vataha ute goin vano aie.”
MAT.8.20	I Jisas mo duvi lawea vena, “A wiriu turu a malangara lure, ko a manu namawe a mwagunire lure, nge i Netui Tangaloi hate tanoi niana.”
MAT.8.21	A tangaloi tuegi, a rorongtagi, mo veve lawea vena, “Huqe, gon siregieu ve nan vano tomue na tulegi tamaku.” 
MAT.8.22	I Jisas mo duvi vena, “Gon hurieu, gon sireginire hi rau mate beno ran tulegi na nora mateana sibora.”
MAT.8.23	I Jisas mo kalo sulolo aka ko ira nona rorongtagi ram, hurie. 
MAT.8.24	Ko a rebu lawua mo maraga lolo wai, giniehi, a navo mo luluwegi na aka. Nge i Jisas mo maturu. 
MAT.8.25	Ira rorongtagi ram vano lobena, ram vagaradasie, ram veve vena, “Huqe, gon vagamwasoi gide! Dam mate!” 
MAT.8.26	I Jisas mo duvi lawera vena, “?Huri hava gineu nem matagu, gimiu ira ladohogo biti?” Siu nge mo maraga, mo gato goro na langi mena rebu, ko a wai mo taro dali bulu.
MAT.8.27	Ingere doluegi ram garigi, ram veve vena, “?Hava tangaloi naha? Huri a langi ko a rebu rom rongo hurie!”
MAT.8.28	I Jisas mo dadari lo tavului wei ta Kalili lolo loloi venue ta Kadara, ko a tangaloi gairue rom haqea rom bei mwelue dena malanga vatu ram tau rahine rau mate lolona. A tangaloi hi a vui esi lure, ko rom muramuraga; giniehi, ihine tea he vano lai tea lo turegi hi. 
MAT.8.29	Rom ulo siaga vena, “?Netui God, gom tarani na hava gineu mei gamaru? ?Vaiteu gom vonai ve gon vai garasi gamaru, huri a tarogi hatie tau?”
MAT.8.30	He vagahao tea a buri boe sao ram huhue. 
MAT.8.31	A vui esi hi rom hui siaga den Jisas vena, “Tare ve goin vuro lue gamaru, gon hora gamaru lawe na boe.” 
MAT.8.32	I Jisas mo veve lawera vena, “Nero vano.” Ko a vui esi hi rom mwalue dena tangaloi gairue hi, rom ahu lolo boe. Ko a buri boe doluegi ram toa ram hivo lo bahai wei, ram qale talolo wai, ram dono aie hi.
MAT.8.33	A tangaloi hi rau leo goro na boe ram toa vano, ram dadari lo qatui venue lawua hi, ram veve lategi na gineu ingere ngaha doluegi ko a hava gineu u vei lawe na tangaloi hi a vui esi lure. 
MAT.8.34	Ngere doluegi talo qatui venue hi ram vonai ram vui haqe mei Jisas; lune ram lehie, ram veve siaga vena vano dena vanuara.
MAT.9.1	I Jisas mo kalo lo aka, mo vano taligu lo tavului wei, mo dadari lo nona togagi venue. 
MAT.9.2	A tangaloi lavasigi ram wali na tangaloi lukuluku vonai lobena mo eno lo niana. I Jisas mo lehi na nora ladohogo, mo veve lawe na tangaloi lukuluku hi vena, “Netuku, gon toga surigi, a bugumu u ladovohogi beno!”
MAT.9.3	A huhui lavasigi talo Leo hora noi Mosis ram veve veveginire vena, “Ingeie mo veve asiesigi God.” 
MAT.9.4	I Jisas u ilo na nora domiana beno, mo veve vena: “?Huri hava gineu gimiu nem lado na gineu esi lolo taqangimiu?
MAT.9.5	?Nem lado ve u makemu mwere hilogo huri ve na veve vena, ‘A bugumu u ladovohogi beno,’ sige na veve vena, ‘Gon maraga, gon dige’? 
MAT.9.6	Ineu nai vei matamwasaragi lawe gimiu, ve i Netui Tangaloi mo hako managi lo ure huri ve vin ladovohogi na bugu.” Ko nge mo veve lawe na tangaloi lukuluku hi vena, “Gon maraga, gon wali na niemu, gon mule taligu lo valemu!” 
MAT.9.7	Ko inge mo maraga, mo mule taligu lo valena. 
MAT.9.8	A sinobu ram lehe, ram matagu, ko ram waregareagi God huri mo bete na managi mwere ngaha lawera tangaloi.
MAT.9.9	I Jisas mo dige lue den aiehi, mo lehi na tangaloi vilevile homu a henana i Matiu mo toga lo tantanona. I Jisas mo veve lawea vena, “Gon hurieu,” ko ingeie mo maraga mo hurie.
MAT.9.10	Lune i Jisas mo gagani lolo valei Matiu, a tangaloi vilevile homu u sao mena tangaloi galegaleasi ram vonai ram gagani mei Jisas ko a nona rorongtagi. 
MAT.9.11	Ira Varise, ingere a burigi ram hako siagagi na Leo hora noi Mosis, ram lehe, ram hui na nona rorongtagi vena, “?Huri hava gineu a nomiu huhui mo gagani bubugi meire tangaloi vilevile homu ko ira galegaleasi?”
MAT.9.12	I Jisas mo rongora mo duvi vena, “Irahine ram maso rahe tarani tea dokta, nge irahine hi ram sege. 
MAT.9.13	Nen vano, nen hikehike huri na revereve gogona ngaha, vena, ‘Na he tarani na rugurugu gina kakarue tea, nge a lologarea.’ Huri na he vonai tea ve nain ware irahine rau vovohoi, nge irahine rau galegaleasi.
MAT.9.14	Lo tarogi hi ira rorongtagi noi Jon Garuhigogona ram vonai lobei Jisas ram huie vena, “Huri hava gineu igamai meire Varise gam golo, nge ira nomu rorongtagi hatie?”
MAT.9.15	I Jisas mo duvi vena: “Ira sinobui lagiana rain tengi lei lune ve ingere hi rom lagi ingere meire tau sige hatie? Tau a tarogi vin vonai rain lei vohogi i lagiana hi denire, ko lo tarogi hi ingere ram bei golo.
MAT.9.16	“A tangaloi vin he lai na mavusui luqe garaqa tea vena bulue talo luqe malea. Huri a mavusui luqe garaqa hi vin dare na luqe malea, vin mweduru vin lawua denie hi tomue. 
MAT.9.17	A tangaloi rahe saru na waen garaqa tea talolo vinui kakarue malea. Tare ve mo vai mwerehi, a vinui kakarue vin mateteri, ko a waen vin hale vohogi ko a vinui kakarue vin esi. Hatie! Ram tau na waen garaqa lolo vinui kakarue garaqa, ko ingere vunu roin eno vurugegi.”
MAT.9.18	Lune i Jisas mo laqa lawera mosigei, a tangaloi lawua gatagale mo vonai lobena, mo sisiqeu goroe, mo veve vena, “I netuku a maresu vavine mo bei mate; gon vonai gon tau na limemu lune ko vin mwaso taligu. 
MAT.9.19	I Jisas mo maraga, mo hurie, ko ira nona rorongtagi vage.
MAT.9.20	A vavine gatagale, a dai qaravu u veie a higao hangavulu domwagi gairue, mo vonai lo tagui Jisas, mo sikeli na singoi luqana. 
MAT.9.21	Huri ingeie mo lado vena, “Tare ve nain sikeli na luqana hogosie nain mwaso.” 
MAT.9.22	I Jisas mo tudori, mo lehie, mo veve vena, “Netuku, gon toga surigi! A nomu ladohogo mo vaigo gom mwaso.” Ko nge mo mwaso lo mahogi hi.
MAT.9.23	I Jisas mo dadari lo valei tangaloi lawua goro hi. Ingeie mo lehi na tangaloi ram uvi na gori ko a sinobu ram vui rorogi, 
MAT.9.24	ingeie mo veve vena, “Nen mwalue! A maresu hi he mate tea, nge mo maturu.” Nge ingere ram sovue. 
MAT.9.25	Lune i Jisas u vuro luara beno, ingeie mo ahu vano lobe na maresu, mo hako lo limana, ko ingeie mo maraga. 
MAT.9.26	Ko a rorona mo gao doluegi na vanue.
MAT.9.27	I Jisas mo dige lue den aiehi, ko a matadodo gairue rom hurie. Rom ulo, rom veve vena, “Netui Devet, gon hagavi gamaru!”
MAT.9.28	I Jisas mo ahu lolo vale, ko a matadodo hi rom vonai lobena, ko ingeie mo huire vena, “?Wa nerom ladohogo ve nain vei lei mwere ngaha?”
MAT.9.28	Ingere rom duvi vena, “Io, Huqe.”
MAT.9.29	Siu i Jisas mo tango vano lo matara, mo veve vena, “Vin vei lawe gimiru huri nerom ladohogo.” 
MAT.9.30	Ko a matara mo waga. I Jisas mo gato siaga lawera vena, “Nero mese veve lategi lawe hine beno!” 
MAT.9.31	Nge ingere rom mwalue rom vano, rom laqagi huri Jisas lo vataha na mahoi venue hi.
MAT.9.32	Lo mahogi rom mwalue, ram lai na bao a vui esi lune vonai lobei Jisas. 
MAT.9.33	Lune i Jisas mo vuro lue na vui esi hi, a bao mo tauvuigi mo gato. A sinobu ram garigi, ram veve vena, “Igide da he lehi na gineu tea mwere ngaha vohogi lo vanue, Israel!” 
MAT.9.34	Nge ira Varise ram veve vena, “A ratahigi nora vui esi mo bete na managi lawea ve vin vuro lue na vui esi teri.”
MAT.9.35	Siu i Jisas mo dige dali na togagi venue ko a qatui venue doluegi. Ingeie mo huhui lolo nora valei soneana, mo toretore gina Roro Garea huri ve i God mo voragi Ratahigi goro na nona tangaloi, ko mo vagamwasoire ram sege gina lalangai segeana u sao. 
MAT.9.36	Nge mo lehi na sinobu, mo hagavire, a vevenagi ingere ram romasi ko rahe buluire lai tea sibora, mwere na sibsib hate tangaloi huri vena leo gorora. 
MAT.9.37	Siu ingeie mo veve lawera nona rorongtagi vena, “A hinaga matue u sao lolo talu, nge a tangaloi tabanagi he sao tea. 
MAT.9.38	Giniehi, nen tataro lawe na huqegi talo talu huri ve vin horara tangaloi tabanagi sulolo talune.”
MAT.10.1	I Jisas mo ware bulutegi na nona rorongtagi hangavulu domwagi gairue, ko mo bete na managi lawera huri ve rain vuro lue na vui esi ko rain vagamwasoire ram sege gina lalangai segeana u sao. 
MAT.10.2	Ngere ngaha na henara gaihora hangavulu domwagi gairue: muegi Saemon (mo warea ve i Bita) ko tuana Andru; ko i Jemis tona tuana Jon, tamara Sebedi; 
MAT.10.3	i Vilib ko i Batolomiu, i Tomas ko i Matiu a tangaloi vilevile homu; i Jemis tamana Alvius ko i Tadius; 
MAT.10.4	i Saemon i Garohuri ko i Judas Iskariot ngehi u rongo na leoi gai Jisas.
MAT.10.5	I Jisas mo horara ngerehi hangavulu domwagi gairue ko mo tau na leo lawera mo veve vena: “Nen mese vano lolo loloi vanuara haroharo sige lolo togagi vanuara ta Samaria. 
MAT.10.6	Nge nen vano lobera sibsib rau sala dena sinobu a duvi Israel. 
MAT.10.7	Nen vano, nen toretore vena, ‘A mwasoana garaqa i God mo ratahigi lolona mo kakarani vena vonai!’ 
MAT.10.8	Nen vagamwasoire ram sege, nen vai ragasire rau mate, nen vagamwasara ginire vohavono, ko nen vuro lue na vui esi. Neu lai vurogi, siu nen bete vurogi. 
MAT.10.9	Nen mese hako homu mei gimiu, kol sige a silva sige a beni maeto; 
MAT.10.10	nen mese hako tanga lune nem dige, sige luqe leleahi, sige a butu, sige a gaitigo. Huri u tatarise huri ve a tangaloi tabanagi vin lei na nona gaitawe.
MAT.10.11	“Lune nem dadari lo qatui venue sige lo mahoi venue, nen leo huri ve ihine mo tarani ve vin lei vurugegi gimiu, ko nein toga lobena vin dadari lune hi nein mule taligu. 
MAT.10.12	Lune nem ahu lolo vale nen veve vena, ‘A tamwata lobemiu.’ 
MAT.10.13	Tare ve ira tangaloi lolo vale hi ram lai vurugegi gimiu, nomiu tamwata na hivo lo ulure; nge tare ve ingere rahe lai vurugegi gimiu tea, nomiu tamwata na tudori lawe gimiu. 
MAT.10.14	Ko tare ve nein dadari lolo vale sige lo qatui venue rahe lai vurugegi gimiu tea, sige ra he rongo huri na nomiu leo tea, siu nein tudori denire, nen heheragi vohogi na qie dena karumiu. 
MAT.10.15	A hogo, nam veve lawe gimiu vena, lo Rani Vevegi God vin hahagavi huri na sinobu ta Sodom ko ta Komora vin lai sinobu talo qatui venue ngehi!
MAT.10.16	“Leo! Nam hora gimiu mwere na sibsib lolo livugei wiriu turu. Nen mataisao mwere na mwata ko nein rorongo mwere na rangamea. 
MAT.10.17	Nen leogoro gimiu dena tangaloi teri, huri rain lei gimiu su lo kot, ko rain vivihi gimiu lolo nora valei soneana. 
MAT.10.18	Rain revei gimiu sulo nagora kavman meire ratahigi hurieu, huri na gigilegi lawera ko lawera haroharo. 
MAT.10.19	Lune rain siregi gimiu vano lo kot, nen mese lado vagatai gitomue ve nen veve wuraha; lo tarogi ngehi vin bete lawe gimiu hava gineu gimiu nein laqagi. 
MAT.10.20	Huri nein he laqa tea gina leomiu sibomiu, ne gina leo mo vonai dena Vui noi Tamamiu vin laqagi lue lolo lolomiu.
MAT.10.21	A tangaloi vin siregi tuana sibona huri mateana, ko tamagi, netune; ko ira neture rain maraga goro tamara mei retahire ko rain sireginire huri mateana. 
MAT.10.22	A tangaloi doluegi rain sebugi gimiu huri na henaku. Nge ihine vin labe siaga vin dadari lo rovonagi vin mwaso. 
MAT.10.23	Lune rain veivei gimiu lolo vanue gatagale, nein toa sulo vanue tuegi. A hogo, nam veve lawe gimiu, nein he dige dali na togagi venue hi a duvi Israel tea mosigei lune i Netui Tangaloi vin vonai. 
MAT.10.24	“I rorongtagi he lawua tea dena nona huhui; ko a tangaloi tabanagi he lawua tea dena nona huqegi ratahigi. 
MAT.10.25	U garea mena rorongtagi ve vin tatarise mena nona huhui, ko a tangaloi tabanagi ve vin tatarise mena nona huqegi. Tare ve ingere rau wareau, ineu mwere na huqei vale, gi Bielsibul, a henai muei vui esi, rain ware gimiu wuraha, gimiu mwere na burigi talolo vale ngaha.
MAT.10.26	“Nen mese mataguginire sinobu. A hava gineu u luqe goro tau vin vuge talahaginie, ko vataha gineu rau eno vunigi vin leire talo ute lawua. 
MAT.10.27	A hava gineu nam veve lawe gimiu lolo dodogi nge gimiu nein veve lue lolo leleo. A hava gineu u ngutugi lawe gimiu nein laqagi lue lo vuhungei vale. 
MAT.10.28	Nen mese mataguginire ram wehi na betugi nge rain he ue lai na tamategi tea; nge nein matagu hageliu gi God ingeie vin vei vohogi lai na betugi ko a tamategi lo gagarasi redu. 
MAT.10.29	A manveve gairue rain sogagi laire huri na vatu hangavulu; nge gatagale denire vin he soi tea ta lo tano tare ve Tamamiu he ilo tea. 
MAT.10.30	Ko igimiu, u velu bulutegi beno na vulumiu doluegi beno lo qatumiu. 
MAT.10.31	Mwerehi, gimiu nen mese matagu: huri gimiu neu liuhage dena manveve u sao!
MAT.10.32	“Tare ve ihine mo serelue lo nagora sinobu vei ingeie a noku tangaloi, ineu nain serelue mwerehi vage lo nagoi Tamaku eulu. 
MAT.10.33	Tare ve ihine mo tahau lo nagora sinobu, ineu nain tahae vage lo nagoi Tamaku eulu.
MAT.10.34	“Nen mese lado ve ineu nau vonai ve nan lei na tamwata siu lo ure; hatie, na he vonai tea ve nain lei na tamwata, nge a bue. 
MAT.10.35	Huri nau vonai ve nan vilewahe na maresu mwera dein tamana, ko a maresu vavine den retahine, ko i vaga buine den i tubune; 
MAT.10.36	ko a tangaloi, a nona tavului vuro ngerehi a duvine sibona. 
MAT.10.37	“Ihine mo tabe tamana tona retahine liu denieu nge he tatarise tea ve vin voragi noku tangaloi; ko ihine mo tabe netune mwera sige vavine liu denieu nge he tatarise tea ve vin voragi noku tangaloi. 
MAT.10.38	Ihine he wali tea nona gai saroutu vena huri lo taikeruku nge he tatarise tea ve vin voragi noku tangaloi. 
MAT.10.39	Ihine mo tarani vena hako bibi na mwasoana vin vei salaginie; ko ihine mo vagasalagi na mwasoana hurieu vin hako bibie.
MAT.10.40	“Ihine mo lai vurugegi gimiu mo lai vurugegieu; ko ihine mo lai vurugegieu mo lai vurugeginie hi u horau vonai. 
MAT.10.41	Ihine mo lai vurugegi na tangaloi veve rarai a vevenagi ingeie a tangaloi veve rarai nge vin lei na duvi gaitawe noi tangaloi veve rarai; ihine mo lai vurugegi na tangaloi vovohoi a vevenagi ingeie a tangaloi vovohoi nge vin lei na duvi gaitawe noi tangaloi vovohoi. 
MAT.10.42	Tare ve ihine tea mo bete na wai inuinu lawe gatagale biti denire noku rorongtagi a vevenagi ingeie mo hurieu, a hogo, nam veve lawe gimiu ve nge vin he vagasalagi na nona gaitawe tea.”
MAT.11.1	Lune i Jisas u veve na leo huhui ngaha beno lawera nona rorongtagi hangavulu domwagi gairue, nge mo siregi na ute ngehi ko mo vano tuturedu mo huhui ko mo toretore lolo togagi venue kakarani aie hi. 
MAT.11.2	Lune i Jon Garuhigogona u rongo lolo valei vauveu huri na tabanagi noi Kraes, nge mo horara lavasigi denire nona rorongtagi lawe Jisas, ram veve vena, 
MAT.11.3	“?Iniko hi i Jon u veve vena goin vonai, sige gamai gain rarai hine wagineu?” 
MAT.11.4	I Jisas mo duvi lawera vena, “Nen vano taligu, nen veve lawe Jon a hava gineu nem rongo ko nem leo: 
MAT.11.5	ira matadodo ram leo, ira lukuluku ram dige, ira vohavono ram mwasara, ira qerovono ram rongo ira mate ram mwaso, ko nam laqagi na Roro Garea lawera mahogi. 
MAT.11.6	Havuhevu mei hine he ladogairue tea hurieu!” 
MAT.11.7	Siu ira rorongtagi noi Jon ram vano taligu, i Jisas mo veve lawera sinobu huri Jon vena: “?Lune gimiu neu vano lobei Jon lolo vanue vurogi, a hava gineu gimiu nem vano ve nein leo? ?A mavuro mo mwagilugilu gena langi? 
MAT.11.8	Hatie! ?Tau a hava gineu nem vano ve nein leo? ?A tangaloi mo luqegi na luqe u raka? Hatie! Ingere ram saru luqe u raka ram toga lolo valera ratahigi. 
MAT.11.9	?Tau, huri hava gineu gimiu nem vano? ?Ve nein lehi na tangaloi veve rarai? Io, nam veve lawe gimiu vena, u liuhage dena tangaloi veve rarai. 
MAT.11.10	I Jon hi ingeie a tangaloi God u veve hurie lolo Reve reve Gogona vena: ‘Leo! Nam hora na noku gaihora tomuegi goro na nagomu ve vin vagararai na matahalamu raraigo.’ 
MAT.11.11	A hogo, nam veve lawe gimiu vena, i Jon Garuhigogona nge u lawua liu dena tangaloi doluegi ngerehi rau vora beno. Nge ihine mo ladomavagi God ve a nona Ratahigi, nge ingeie u biti denire wagineu ram ladomavagi God ngerehi, nge u lawua den Jon. 
MAT.11.12	Lo tarogi hi Jon u tevuigi na nona toretore mo dadari bagataha, nge a tangaloi ram qalo mei rahine hi God u voragi nora Ratahigi beno. Nge a tavului vuro ngerehi ram vaileo ve ran lai na tangaloi ngerehi, ve ran voragi nora tangaloi. 
MAT.11.13	Ira veve rarai ko a Leo hora noi Mosis rau laqagi huri na mwasoana garaqa God mo ratahigi lolona vin dadari lo taroi Jon; 
MAT.11.14	tare ve gimiu nem tarani ve nen ladohogo gina nora leo, i Jon hi ingeie i Elaeja, rau serelue beno ve vin vonai. 
MAT.11.15	Tare ve a qeromiu lumiu, nen rongoe! 
MAT.11.16	“?Tau, nain vei na gato tavalu wuraha huri na sinobu tau bagataha? Rau mwere na maresu teri ram toga lo sarai volivoli, ram ulouloginire vena, 
MAT.11.17	‘Gamai gau uvi bue lawe gimiu, nge gimiu nehe wetu tea! Gamai gam huri ahi mateana mei gimiu, nge gimiu nehe tangi tea!’ 
MAT.11.18	I Jon u vonai, nge u gologolo he inu tea waen, nge ingere ram veve vena, ‘A vui esi lune!’ 
MAT.11.19	I Netui Tangaloi u vonai, ko nge u gagani ko u inu, nge ingere ram veve vena, ‘Leo, ingeie a tangaloi u geni lawua ko u inu garagara waen; ko ingeie a buluana nora vilevile homu meire galegaleasi!’ U lehe ve a mataisao noi God a hogo lo mwasi nona tabanagi.”
MAT.11.19	A togagi venue rahe ladohogo tea (Luk 10: 13-15) 
MAT.11.20	Siu i Jisas mo tauvuigi mo garogi na vanue ngerehi, aiehi mo vai na nona managi u sao, a vevenagi a sinobu rahe ladowenigi tea. 
MAT.11.21	Hahagavi hurigo, Korasin! Hahagavi hurigo, Betsaeda! Huri tare ve u vei na managi lo vanue Taea ko Saedon mwere u vei lawe gimiu, tuei vohogi a sinobu aie rau seru gorora gina luqe buburesige ko rau tataviginire gina qie, a gigilegi ve ram ladowenigi dena nora galegaleasi! 
MAT.11.22	Nen ladobibi tau, ve lo Rani Vevegi God vin hahagavi liu huri na sinobu ta Taea ko Saedon dein gimiu! 
MAT.11.23	Ko igimiu ta Kabeniam! ?Neu tarani ve nen tabe kalo gimiu su lo eulu? Vin tuli gimiu sulo gagarasi redu! Huri tare ve u vei na managi lo vanue Sodom mwere u vei lawe gimiu, a vanue Sodom vin toga dadari lo rani bagataha! 
MAT.11.24	Nen ladobibi tau, ve lo Rani Vevegi God vin hahagavi liu huri na sinobu ta Sodom den gimiu!”
MAT.11.25	Lo tarogi hi Jisas mo veve vena: “E Mama, Huqe ta eulu ko lovavagi! Nam veve gareaginigo huri gu vunigi na gineu teri denire rau iloilo ko rau mataisao, ko gu haharaginire lawera haroharo. 
MAT.11.26	Io Mama, huri ve u garea mwerehi lo nagomu. 
MAT.11.27	“I Tamaku u bete na gineu doluegi laweau. Ihine he ilo tea i Netui nge hogosie i Mama, ko ihine he ilo tea i Mama nge hogosie i Netui, mei rahine i Netui mo haharaginie lawera. 
MAT.11.28	“Nen vonai lobeku, igimiu doluegi nem wiriwiri ko mo kui gimiu, nain vei gimiu nem manga. 
MAT.11.29	Nen wali na noku gaiweli ko nen hikehike denieu, huri neu nau rorongo ko nau dom wuweu lolo taqangiku; ko igimiu nen haqe na tanoi mangaana. 
MAT.11.30	Huri a noku gaiweli u makemu, ko a noku hakohako u mamarae.
MAT.12.1	Lo tarogi hi lo rani mangaana i Jisas mo dige lolo talui kon meire nona rorongtagi. Ira nona rorongtagi ram mwaruruhi, ram tauvuigi ram due na kon ram ganie. 
MAT.12.2	Ko ira Varise ram lehe, ram veve lawe Jisas vena, “Leo! Huri hava gineu nomu rorongtagi ram vai na gineu he tatarise tea huri Leo hora noi Mosis ve ran vaie lo rani mangaana?” 
MAT.12.3	I Jisas mo duvi lawera vena: “?Tau igimiu nehe valu tea huri na gineu i Devet u veie lune ingeie mena nona tangaloi ram mwaruruhi? 
MAT.12.4	Nge mo ahu lolo valei God ko nge mo gani na bereti hogoginie lawe God. Huri na Leo hora noi Mosis, hogosie ira rugurugu rain geni lei na bereti ngaha, nge i Devet mo ganie, ko mo bete lawera nona tangaloi vage. 
MAT.12.5	?Sige gimiu ne he valu tea lo Leo hora noi Mosis vena lo vataha rani mangaana ira rugurugu lolo Sara Gogona ram vai vohogi na Leo hora huri na rani mangaana, nge a bugure hatie hurie? 
MAT.12.6	Nge nam veve lawe gimiu vena a gineu tangaha u eno hageliu den Sara Gogona. 
MAT.12.7	Tare ve gimiu neu ilo na Reve reve Gogona vena, ‘Na he tarani na rugurugu gina kakarue tea, nge a lologarea,’ gimiu nehe vevegi irahine tea hi a bugure hatie. 
MAT.12.8	Huri i Netui Tangaloi ingeie a Huqegi goro na rani mangaana vage.”
MAT.12.9	I Jisas mo siregi na vanue ngehi ko mo vano lolo nora valei soneana. 
MAT.12.10	A tangaloi gatagale aie a limana u koru. A sinobu lavasigi ingere aiehi ram tarani ve ran tawei Jisas, ingere ram huie ram veve vena, “?U garea lo noda Leohora vena vai vagamwasoi lo rani mangaana sige hatie?” 
MAT.12.11	I Jisas mo duvi vena, “?Tare ve ihine den gimiu a bulana sibsib gatagale mo soi lolo walubue lo rani mangaana, ingeie vin he wiri bibie tea vena reve kaloe dena walu? 
MAT.12.12	Nge a tangaloi u liuhage dena sibsib! A vevenagi hi mo eno lo Leo hora vena vai vagamwasoi lo rani mangaana. 
MAT.12.13	Siu nge mo veve lawe na tangaloi hi a limana u koru vena, “Gon vugeri tovoragi na limemu.” Nge mo vugeri tovoraginie ko a limana mo garea taligu mwere na tavalugi. 
MAT.12.14	Ko ira Varise ram mwalue ram domdom lune huri ve rain wehi Jisas mwerehilogo.
MAT.12.15	Lune i Jisas mo rongo mwerehi, nge mo vano dena vanue ngehi; ko a sinobu u sao ram hurie. Nge mo vagamwasoire ra segeana doluegi, 
MAT.12.16	nge mo tau leo lawera ve ran mese veve lategi hurie. 
MAT.12.17	Mwerehi mo vagahorongi na leo noi Aesaea a tangaloi veve rarai vena: 
MAT.12.18	“God u veve vena,
MAT.12.18	‘Nge ngaha a noku tangaloi tabanagi
MAT.12.18	nau leowahea,
MAT.12.18	a noku mweratabe nau lologarea ginie.
MAT.12.18	Nain mebu noku Vui lo ulune.
MAT.12.18	Ko nge vin serelue na noku leo vevegi
MAT.12.18	lawera sinobu teri.
MAT.12.19	Nge vin he vuigarogi tea, vin he ulogi tea,
MAT.12.19	nge vin he laqa te siaga lo matahala lawua;
MAT.12.20	nge vin he volo utu na mavuro tea u maweru,
MAT.12.20	ko nge vin he vagamate tea
MAT.12.20	na mangivivi mo gara,
MAT.12.20	vin dadari nge vin vei na hogo
MAT.12.20	mo tau na qoragi;
MAT.12.21	ko a sinobu rain lado rarai hurie.”
MAT.12.22	Siu ram lai na tangaloi gatagale lawe Jisas, a matadodo ko a bao, a vevenagi a vui esi lune. Ko i Jisas mo vagamwasoie, giniehi, mo gato lai ko mo leo lai vage. 
MAT.12.23	A sinobu doluegi ram awogi hurie ram hui vena, “?Wa ingeie hatie i Netui Devet?” 
MAT.12.24	Ira Varise ram rongoe ram veve vena, “A tangaloi hingaha mo vuro lue na vui esi gina managi noi Bielsibul, a ratahigi nora vui esi.” 
MAT.12.25	I Jisas u ilo vurugegi na domire, mo veve lawera vena: “Vataha vanue mo vilewahe duvigi goro duvigi vin soi, ko a togagi venue sige a vale mo vilewahe duvigi goro duvigi vin he labe lai tea. 
MAT.12.26	?Ko tare ve i Setan mo vuro lue i Setan, nge mo vilewahe denie sibona; nona ute vin labe mwerehilogo? 
MAT.12.27	?Ko tare ve ineu nam vuro lue na vui esi gina managi noi Bielsibul, ira nomiu tangaloi rau vuro luara gina managi noi hine? A vevenagi hi mwere rain vevegi gimiu. 
MAT.12.28	Nge tare ve ineu nam vuro lue na vui esi gina Vui noi God, nem ilo ve a mwasoana garaqa God mo ratahigi lolona u dadari beno mei gimiu. 
MAT.12.29	Ihine tea vin he waga lai tea na valei tangaloi huire vena lai na nona lalaie teri, nge hogosie ve vin veuhi na tangaloi huire tomue; mo rovo, mo bei lei na nona lalaie teri. 
MAT.12.30	Ihine hatie meieu mo tavului vuro meieu; ihine he vilegibubugi tea meieu mo vilewahe. 
MAT.12.31	A vevenagi hi nam veve lawe gimiu, vin ladovohogi lei lawera tangaloi na bugure doluegi ko nora leo asi teri; nge tare ve ihine mo veve leo asi goro na Vui Gogona, vin he ladovohogi lai tea. 
MAT.12.32	Ko tare ve ihine mo veve leo asi goro i Netui Tangaloi vin ladovohoginie; nge tare ve ihine mo veve leo asi goro na Vui Gogona, vin he ladovohogi lai tea lo ure ngaha ko lo ure vin vonai.
MAT.12.33	“Nen vai na gai na garea ko a mwasigi na garea, sige vin vei na gai vin esi ko a mwasigi vin esi, huri nein ilo vurugegi na gai lo mwasigi. 
MAT.12.34	?Gimiu ira duvi mwata, gimiu ira gineu esi nein veve lai na gineu garea mwere hilogo? Huri a wuwa mo serelue na gineu teri a taqangi u horo ginie. 
MAT.12.35	A tangaloi garea mo lai lue dena nona lalaie a gineu garea; ko a tangaloi esi mo lai lue dena nona lalaie asi a gineu esi. 
MAT.12.36	“Nam veve lawe gimiu vena, lo Rani Vevegi a tangaloi doluegi rain duvi goro vataha leo vurogi rau veve beno. 
MAT.12.37	Huri God vin vevegi gimiu lo leomiu, ve gimiu neu vovohoi sige neu galegaleasi.”
MAT.12.38	Tau a huhui lavasigi talo Leo hora noi Mosis meire Varise lavasigi ram duvi lawe Jisas vena, “Huhui, gamai gam tarani ve gan lehi na gigilegi denigo.” 
MAT.12.39	Ingeie mo duvi lawera vena: “A sinobu rau esi rau galegaleasi ram hike huri na gigilegi. Nge hatie gigilegi ve vin haharagi lawera nge hogosie a gigilegi lui Jona a tangaloi veve rarai. 
MAT.12.40	Huri mwere i Jona u toga rani gaitolu ko a bongi gaitolu lo taqangi ige, mwerehi vage i Netui Tangaloi vin toga lolo loloi tano a rani gaitolu ko a bongi gaitolu. 
MAT.12.41	Lo Rani Vevegi ira ta Ninive rain maraga mena sinobu tau lo tarogi ngaha ko rain veveginire, huri ingere rau ladowenigi lune rau rongo na toretore noi Jona; ko a leo, a gineu lawua liu den i Jona nge tangaha. 
MAT.12.42	Lo Rani Vevegi a vavine ratahigi ta Hage vin maraga mena sinobu tau lo tarogi ngaha ko vin veveginire, huri nge u vonai lo goloi ure vena rongo huri na mataisao noi Solomon; ko a leo, a gineu lawua liu den i Solomon nge tangaha.
MAT.12.43	“Lune a vui esi mo mwalue dena tangaloi, mo dige duru lo tano mamaha mo hike ve na toga surigi ko nge he haqe te lai. 
MAT.12.44	Nge mo veve vena, ‘Nain mule vano taligu lo valeku nau mwelue vonai denie.’ Nge mo mule vano mo leo haqe ve mo eno vurogi, u mwasara vurugegi. 
MAT.12.45	Nge mo vano mo lai na vui esi gaibitu ingere rau esi liue sibona ko ingere ram ahu ram toga lolo vale hi. Siu lo vagasigi a togaana nona tangaloi hi u esi den tomue. Vin mwerehi vage lawera ta lo tarogi ngaha.”
MAT.12.46	Lune i Jisas mo laqa mosigei lawera sinobu, i retahine mei retuana ram vonai lobena, ram labe varea, ram vai leo ve ran laqa meie. 
MAT.12.47	Ko a tangaloi gatagale mo veve lawea vena, “Leo i retahimu ko i retuemu ram labe varea, ram vai leo ve ran laqa meigo.”
MAT.12.48	I Jisas mo duvi lawea vena, “?Retahiku hine? ?Mei retueku irahine?” 
MAT.12.49	Ko nge mo tisu vano lure nona rorongtagi ko mo veve vena, “Leo, retahiku mei retueku! 
MAT.12.50	Ihine mo vai na taraniana noi Tamaku eulu, ngeie hi i tueku, haqeku, ko i retahiku.
MAT.13.1	Lo rani hi i Jisas mo mwalue dena vale, mo vano mo toga hivo lo mwararai wei huri vena huhui. 
MAT.13.2	A sinobu sao ram sone lobena; giniehi, i Jisas mo kalo mo toga lolo aka, ko a sinobu ram labe lolo one. 
MAT.13.3	Nge mo laqa lo gato tavalu lawera huri na gineu sao, mo veve vena: “A tangaloi gatagale mo vano mo gaburegi na toli. 
MAT.13.4	Ko lune nge mo gaburegi, lavasigi ram soi lo turegi, ko a manu ram vonai ram gani vohoginire. 
MAT.13.5	Lavasigi ram soi lo ului vetu, a tano raraga aie; ko siserigi ram tubu hage, a vevenagi a tano he bue tea. 
MAT.13.6	Ko lune a aho mo kalo mo hure na rivurivu, ko ram koru huri a goarigi hatie. 
MAT.13.7	A toli lavasigi ram soi talolo garo kau, ko a garo kau ram tubu hage, ram vivire. 
MAT.13.8	Nge a toli lavasigi ram soi lolo tano garea, ram wai mwasigi lure, lavasigi vudolue, lavasigi ngavulu gaiono, ko lavasigi ngavulu gaitolu.” 
MAT.13.9	Ko i Jisas mo veve vena, “!Tare ihine a qerona, na ronghuri vurugegi!”
MAT.13.10	Ira rorongtagi ram vonai lobei Jisas ram huie vena, “?Huri hava gineu gom laqa lawera lo gato tavalu?” 
MAT.13.11	I Jisas mo duvi vena: “U bete lawe gimiu ve nein ilo na gineu gona talo doridorigi ve i God vin voragi Ratahigi goro na nona tangaloi, nge hatie lawera tangaloi wagineu. 
MAT.13.12	Huri ihine mo lai vin bete lawea vage ko nge vin lei nona vin liuliu vage; ko ihine he lai tea vin lei vohogi nona lalaie denie. 
MAT.13.13	A vevenagi ngaha nam laqa lawera lo gato tavalu; a vevenagi ram matamatagi, ra he lehe tea, ko ram rongorongo, ra he rongo tea, ra he iloilo te hurie. 
MAT.13.14	Mwerehi mo vagahorongi lawera a leo veve rarai noi Aesaea, lune God mo veve vena: ‘Nein rongorongo, nge nein he ilo tea; nen matamatagi, nge nein he leo lai tea.
MAT.13.15	A vevenagi a domire sinobu
MAT.13.15	hi rau dalodaloga;
MAT.13.15	ingere ram soso goro qerora,
MAT.13.15	ko ram qeli vonvonogi na matara,
MAT.13.15	vaiteu ram leo gina matara,
MAT.13.15	sige ram rongo gina qerora,
MAT.13.15	sige ram ilo gina lolora,
MAT.13.15	ko rain tudori taligu
MAT.13.15	ko nain vagamwasoire.’
MAT.13.16	“Nein havuhevu mei gimiu, huri na matamiu ram leo ko a qeromiu ram rongo! 
MAT.13.17	A hogo, nam veve lawe gimiu vena, ira tangaloi veve rarai u sao ko ira vovohoi u sao rau tarani garagara ve rain lehi na gineu teri gimiu nem leo, ko ingere ra he lehire tea, ko ve rain rongo na gineu teri gimiu nem rongo, ko ngere ra he rongora tea.
MAT.13.18	“Siu, gimiu nein rongo huri na gato tavalu huri na tangaloi gaburegi toli. 
MAT.13.19	Ihine mo rongo na leo huri na mwasoana garaqa God mo ratahigi lolona ko nge he ilo te vurugegi hurie, ngehi mwere na toli rau soi lo turegi. Tau i Gineu Esi mo vonai mo vile vohogi na toli lolo lolona. 
MAT.13.20	A toli u soi lo ului vetu, ngehi a tangaloi ram rongo huri na leo ko siserigi ram laie gina havuhevu. 
MAT.13.21	Nge hatie goarigi lune, ko mo mauri qilodo. Giniehi, lune a gineu esi sige a gagarasi mo vonai huri na leo, siserigi nge mo siregi vohogi. 
MAT.13.22	A tangaloi lavasigi ram mwere na toli ngehi mo soi lolo garo kau. Ngerehi ram rongo na leo, nge ram lado lawua huri na gineu talo ure, ko a kaliana huri na lalaie ram vivi na leo, ko ra he mwasigi tea. 
MAT.13.23	Nge a toli u gaburegi lolo tano garea, ngehi a tangaloi u rongo na leo ko u ilo hurie: mo wai mwasigi lune, lavasigi vudolue, lavasigi ngavulu gaiono, ko lavasigi ngavulu gaitolu.”
MAT.13.24	I Jisas mo veve na gato tavalu wagineu lawera: “A mwasoana garaqa God mo ratahigi lolona u mwere na tangaloi mo gaburegi na toli garea lolo talune. 
MAT.13.25	Lune ingere ram maturu, a nona tavului vuro mo vonai ko mo rivu na mwahilehile mena kon ko mo mule taligu. 
MAT.13.26	Lune a kon mo tubu hage ko mo vire, mo lehi na mwahilehile vage. 
MAT.13.27	Ira tangaloi tabanagi ram veve lawe na huqei talu vena, ‘?Ratahigi, niko go he gaburegi tea a toli garea lolo talumu? ?Tare mwerehi, a mwahilehile ram vonai logo?’ 
MAT.13.28	Mo duvi lawera mo veve vena, ‘A tavului vuro u veie.’ Ira tangaloi tabanagi ram veve lawea vena, ‘?Wa iniko gom tarani vena gan vano ko gan gahi vohoginire?’ 
MAT.13.29	Mo veve vena, ‘Hatie, vaiteu nem havu na kon lune nem gahi na mwahilehile. 
MAT.13.30	Nen sireginire ron mauri bubugi vin dadari lo taro matue, ko lo taro matue nain veve lawera tangaloi tabanagi vena: Nen gahi vohogi na mwahilehile tomue, nem vau bubuginire, ko nem horara; siu nem vilegi na kon sulo noku qea.’ ”
MAT.13.31	I Jisas mo veve na gato tavalu wagineu lawera: “A mwasoana garaqa God mo ratahigi lolona u mwere na toli baka, u biti dena toli doluegi; 
MAT.13.32	a tangaloi mo laie mo rivue hivo lolo talune, ko lune mo mauri, u lawua dena gai doluegi, mo voragi na gai lawua ko a manu ram vonai ram tau na mwagunire lo rangagi.
MAT.13.33	I Jisas mo laqagi na gato tavalu wagineu lawera: “A mwasoana garaqa God mo ratahigi lolona u mwere na isi. A vavine mo laie ko mo kae bubuginie mena flaoa, vin dadari lune vin vuge doluegi.”
MAT.13.34	Vataha na gineu ngaha doluegi i Jisas mo laqa lawera sinobu lo gato tavalu; he laqa tea lawera tavala varea dena gato tavalu. 
MAT.13.35	Mwerehi mo vagahorongi na leo nona tangaloi veve rarai vena: “Nain laqa lawe gimiu lo gato tavalu, nain wuwangagi na gineu teri rau toga vunigi lo taro hi a ureure u tevuigi.”
MAT.13.36	Siu i Jisas mo siregi na sinobu mo ahu lolo vale. Ira nona rorongtagi ram vonai lobena ram veve vena, “Matamwasaragi lawe gamai a gato tavalu huri na mwahilehile lolo talu.” 
MAT.13.37	Nge mo duvi vena: “A tangaloi gaburegi toli garea nge i Netui Tangaloi; 
MAT.13.38	a talu hi a ure; a toli garea ngerehi ira sinobu talo mwasoana garaqa God mo ratahigi lolona; a mwahilehile hi ingere ira sinobu noi Gineu Esi; 
MAT.13.39	a tavului vuro u gaburegi na mwahilehile ingeie i Vui Esi. A taro matue hi a vagasigi ure; ira tangaloi tabanagi ira engsel. 
MAT.13.40	Mwere u gehi vohogi na mwahilehile ko mo tulire sulolo avi, vin mwerehi vage lo vagasigi ure: 
MAT.13.41	i Netui Tangaloi, vin hora vonai ira nona engsel rain lei vohogi na gineu ngerehi ram vai na tangaloi ram soi lo galegaleasi, meire tangaloi ram vai na gineu esi. Ingere hi rain he toga bubugi tea meire tangaloi ngerehi nam ratahigi gorora. 
MAT.13.42	Ko rain tuli vohoginire sulolo walui evi ko aiehi rain ngara ko rain gesingerengere. 
MAT.13.43	Lo tarogi hi ira vovohoi rain varavara mwere na aho lolo mwasoana hi Tamara mo ratahigi lolona. Tare ihine a qerona, na ronghuri vurugegi!
MAT.13.44	A mwasoana garaqa God mo ratahigi lolona u mwere na homu u toga vunigi lolo talu. A tangaloi u haqea ko mo tau vuniginie taligu. Nge mo havuhevu garagara hurie, giniehi nge mo mule mo sogagi vovohogi na nona vataha gineu, siu mo voli na talu hi gi talune.
MAT.13.45	“Taligu, a mwasoana garaqa God mo ratahigi lolona u mwere na tangaloi sosogagi mo hike huri na matai vetu garea. 
MAT.13.46	Ko mo haqe na matai vetu gatagale u garea liu, nge mo mule ko mo sogagi vovohogi na nona vataha gineu, siu nge mo volie.
MAT.13.47	“Taligu, a mwasoana garaqa God mo ratahigi lolona u mwere na gabe revereve u tulie sulolo wai, ko a lalangai ige rau hola lolona. 
MAT.13.48	Ko lune a gabe u horo, ingere ram reveie su varea, ram toga hivo ko ram vilewahe na ige gagarea gi ram hogonire lolo gete, ko ingere ram tuli vohoginire hi rau esi. 
MAT.13.49	Vin mwerehi lo vagasigi ure: ira engsel rain mwelue vano rain vile vohoginire hi rau galegaleasi lolo livugara hi rau vovohoi, 
MAT.13.50	ko rain tuli vohoginire sulolo walui evi, ko aiehi rain ngara ko rain gesingerengere.”
MAT.13.51	I Jisas mo huire vena, “?Igimiu neu ilo vurugegi na gineu ingere ngaha?” Ngere ram duvi lawea vena, “Io.” 
MAT.13.52	Siu nge mo veve lawera vena, “A vevenagi ngaha, vataha na huhui talo Leo hora noi Mosis mo voragi na rorongtagi lolo mwasoana garaqa God mo ratahigi lolona u mwere na tangaloi a huqei vale, mo lai lue dena nona lalaie a gineu u garaqa ko u malea.
MAT.13.53	Lune i Jisas mo veve vagasigi na gato tavalu ingere ngaha, nge mo siregi na ute ngaha 
MAT.13.54	ko mo mule taligu sulo vanuana. Nge mo huhuire lolo nora valei soneana. Giniehi, ingere ram awogi, ram veve vena, “?Ingeie mo lai na mataisao ko a managi ngaha logo? 
MAT.13.55	?Wa ingeie hatie i netui tangaloi mwegu? ?Wa hatie ve i retahine Meri ko retuana Jemis, Josev, Saemon ko Judas? 
MAT.13.56	?Ko hatie ire haqena vage mei gide? ?Siu nge mo lai na gineu ingere ngaha doluegi logo? 
MAT.13.57	Ko ram taturegi hurie. I Jisas mo veve lawera vena, “Ram siesiegi na tangaloi veve rarai hogosie lo vanuana ko lo valena. 
MAT.13.58	He vai na managi tea vena sao aie a vevenagi ingere rahe ladohogo tea ginie.
MAT.14.1	Lo tarogi ngehi i Herot a ratahigi ta Kalili u rongo huri na roroi Jisas, 
MAT.14.2	ko nge mo veve lawera nona tangaloi vena, “Jisas hi Jon Garuhigogona nge u maraga taligu dena mateana; ko a vevenagi hi a managi ingere ngaha ram lalakogi meie.” 
MAT.14.3	A vevenagi i Herot u lei Jon u veuhie, u teue lolo valei vauveu. I Herot mo vai mwerehi a vevenagi Herodias. I Herodias hi u legi mei Vilib, tuei Herot, nge i Herot u lei na vavine hi, i gahorai tuana, u legi meie. 
MAT.14.4	Huri Jon Garuhigogona u veve vena, “He vovohoi tea huri ve gom lagi meie.” 
MAT.14.5	I Herot u tarani ve vin vagamatea, tau nge mo matagu gena sinobu, huri ingere rau ladohogo ginie vei nge a tangaloi veve rarai. 
MAT.14.6	Lo rani hi a rani voraana noi Herot, a taqalugu netui Herodias mo wetu lo nagora sinobu ko i Herot mo lehe garea mo wetu. 
MAT.14.7	Giniehi, nge mo lai na varatau mo haharigi lawea huri ve vin bete lawea a hava gineu nge vin tarani. 
MAT.14.8	I retahine mo garoginie ko a taqalugu mo veve vena, “Gon bete laweau tangaha a qatui Jon Garuhigogona lolo laha.” 
MAT.14.9	A ratahigi nge mo hahagavi, tau, a vevenagi huri a nona haharigi lo nagora nona buluana nge mo tau na leo ve vin bete lawea. 
MAT.14.10	Nge mo hora na tangaloi vuro vena nen tai utuhi na qatui Jon Garuhigogona lolo valei vauveu. 
MAT.14.11	Ko mo haloe mo vonai meie lolo laha mo betea lawe na taqalugu hi ko ingeie mo betea lawe retahine. 
MAT.14.12	Ira rorongtagi noi Jon ram vonai, ram lai na betune ko ram tuleginie; ko ram vonai ram laqagi hurie lawe Jisas.
MAT.14.13	Lune i Jisas mo rongo huri na gineu ngaha, nge mo siregi na ute ngaha, mo vano lo aka sulo vanue vurogi. Tau a sinobu ram rongoe ram siregi na vanuara ko ram hurie lo tano. 
MAT.14.14	Lune i Jisas mo rovo hage varea, mo lehi na sinobu u sao, mo hagavire, ko mo vagamwasoire rau sege. 
MAT.14.15	Lune mo revirevi, ira nona rorongtagi ram vonai lobena ram veve vena, “Mo tauvuigi mo dodo, ko a tangaloi rahe toga tea lo mahoi ute ngaha. Gon hora mulegi na sinobu huri ve rain vano lategi lolo qatui venue, ran voli gara hinaga sibora.” 
MAT.14.16	I Jisas mo veve lawera vena, “Hatie gineu mwerehi ve rain mule. Nge nen bete tea hinaga lawera ran gani.” 
MAT.14.17	Ingere ram duvi lawea vena, “Gamai hatie gineu mei gamai hogosie a bereti gailime ko a ige gairue.” 
MAT.14.18	I Jisas mo veve vena, “Gimiu nen laire vonai laweau.” 
MAT.14.19	Ko nge mo hora lawera sinobu vena ingere ran toga hivo lolo duvu; siu nge mo lai na bereti gailime ko a ige gairue, mo dada sueulu, mo vevegareagi God hurie. Vunu mo vise vurivuri na bereti hi, mo laie lawe na nona rorongtagi, ko ira rorongtagi ram betea lawe na sinobu. 
MAT.14.20	Ko ingere doluegi rau geni rau guqe. Siu a nona rorongtagi rau vile bulutegi na maututugi ram eno radu a gete hangavulu domwagi gairue rau horo. 
MAT.14.21	A tovoi mwera hogosie rau geni ingere teri vagalime, ko a vavine ko a maresu ra he valure tea.
MAT.14.22	Ko siserigi i Jisas mo hora ira nona rorongtagi huri ve ran kalo lo aka ko ran vano tomue denie lo tavului wei, lune nge mo hora mulegi na sinobu. 
MAT.14.23	Lune nge u hora muleginire, nge mo hage lo vusi gahea vena tataro. Lolo revirevi i Jisas nge aie hi gahea. 
MAT.14.24	Lo tarogi hi a aka nge lolo livugei wei beno, a navo mo wehie, a vevenagi a langi mo susunie. 
MAT.14.25	Lune lolo ulu ului reni nge mo vonai lobera mo dige lo ului wei. 
MAT.14.26	Lune ira rorongtagi ram lehie mo dige lo ului wei, ingere ram matagu garagara, ram veve vena, “Ingeie a tamate!” ko ingere ram ngara gena matagute. 
MAT.14.27	Nge siserigi i Jisas mo laqa meire mo veve vena, “Nen toga surigi! Ineu ngaha. Nen mese matagu!” 
MAT.14.28	I Bita mo duvi lawea vena, “Huqe, tare ve iniko hogo, gon veve ve nain vonatu lobemu lo ului wei.” 
MAT.14.29	Ko nge mo veve vena, “vonai!” I Bita mo hivo dena aka ko mo tauvuigi mo dige lo ului wei mo vano lobei Jisas. 
MAT.14.30	Nge lune nge mo lehi na langi u huire nge mo matagu, ko mo tauvuigi mo dono. Ko mo ngara ware Jisas vena, “Huqe, gon vagamwasoieu!” 
MAT.14.31	Siserigi i Jisas mo haga hurie ko mo wiri bibie mo veve vena, “?Iniko a nom ladohogo u biti, huri hava gineu gom ladosavi?” 
MAT.14.32	Ngere rom kalo lolo aka, ko a langi mo mautu. 
MAT.14.33	Ko ingere lolo aka ram sisiqeu goro Jisas, ko ram veve vena, “A hogo, iniko i Netui God!”
MAT.14.34	Rau gao utuhi na wai hi ram dadari lo vanue Kenesaret, 
MAT.14.35	ko a sinobu taie ram leo hogosie vagatagale ve i Jisas. Ram hora lategi sulo vanue dalibulu ko ram laire segesege vonai lobena. 
MAT.14.36	Ko ingere ram navu denie ve ira segesege rain sikeli lei na gologolo luqana; ko irahine ram sikelie ram mwaso.
MAT.15.1	Siu ira Varise ko ira huhui lavasigi talo Leo hora noi Mosis ram vonai den Jerusalem lobei Jisas, ram huie vena: 
MAT.15.2	“?Huri hava gineu ira nomu rorongtagi ram vai utu na lengagi noi retubure? Ingere rahe qaqaga tea vurugegi lune ingere ram gagani.” 
MAT.15.3	I Jisas mo duvi vena, “?Huri hava gineu gimiu vage nem vai utu na Leo hora noi God huri ve nen huri na nomiu lengagi sibomiu? 
MAT.15.4	Huri God u hora vena, ‘Gon ladomavagi tamamu tona retahimu,’ ko ‘Tare ve ihine tea mo veve asiesigi tamana sige retahine nge vin mate.’ 
MAT.15.5	Nge igimiu nem huhui vena tare ve ihine a nona hako gineu lune nge vin bului lei tamana sige retahine ginie, nge mo veve vena, ‘Nge ngaha a hogogi lawe God,’ 
MAT.15.6	nge vin he ladomavagi tamana tea. Gimiu nem vai hivohivogi na leo noi God huri ve nein huri na nomiu lengagi. 
MAT.15.7	Gimiu ira kaligoro! I Aesaea u veve rarai tatarise huri gimiu lo nona revereve: 
MAT.15.8	‘God mo veve vena, nge a lolora u vagahao denieu. A sinobu ngaha ram ladomavagieu gena singora, 
MAT.15.9	Ram huduhudu vurogi laweau, a vevenagi ram huhui na lengagi nora tangaloi mwere huri ve a Leo hora noi God!’ ”
MAT.15.10	Siu i Jisas mo ware na sinobu vonai lobena ko mo veve lawera vena: “Gimiu nen rong hurieu ko nein ilo vurugegi! 
MAT.15.11	Hatie hava gineu tau varea vena ahu lolo wuwai tangaloi ve vin vei soloraginie lai; nge a gineu mo mwalue dena wuwai tangaloi mo vai soloraginie.” 
MAT.15.12	Siu ira rorongtagi ram vonai lobena ram veve vena, “?Gu ilo vena ira Varise ram taturegi gena nomu leo?” 
MAT.15.13	I Jisas mo duvi lawera vena: “Vataha rivurivu ngerehi Tamaku eulu he rivure tea rain hevu vohogi. 
MAT.15.14	Nen sireginire! Ingere ira tomtomuegi a matara u dodo; lune a tangaloi matadodo mo tomuegi na matadodo tuegi, ingere vunu roin soi lolo walu.” 
MAT.15.15	I Bita mo duvi vena, “Gon matamwasaragi na gato tavalu hi lawe gamai.” 
MAT.15.16	I Jisas mo veve lawera vena: “?Wa gimiu vage nehe iloe tea vurugeginie tea vage? 
MAT.15.17	Nehe iloe tea ve a gineu mo ahu lolo wuwai tangaloi mo hivo lolo tinaena ko mo avu turu dena betugi. 
MAT.15.18	Nge a gineu mo mwalue dena wuwai tangaloi mo vonai dena lolo lolona; ngehi mo vai soloraginie. 
MAT.15.19	Huri dena lolo loloi tangaloi a domiana u esi ram mwalue ve vin vei na gineu esi ingere ngaha: a ue tangaloi, a vagasile lo vavine, a balubelu, a uenagavono ko a veve huri. 
MAT.15.20	Ngere ngaha a gineu ram vai soloragi na tangaloi. Nge tare ve a tangaloi mo gagani he qaqaga tea, vin he vai soloraginie tea.”
MAT.15.21	Siu i Jisas mo mwalue dena ute hi ko nge mo vano lo togagi venue kakarani Taea ko Saedon. 
MAT.15.22	A vavine ta Kenan nge mo toga lo vanue hi mo ulo mo veve vena, “Huqe Netui Devet, gon hagavieu! I netuku a vavine a vui esi lune mo sege.” 
MAT.15.23	Tau i Jisas he duvi goroe tea. Ira nona rorongtagi ram vonai lobei Jisas ram navu denie vena hora vohoginie, huri nge mo ulo mo hurire. 
MAT.15.24	I Jisas mo duvi goroe mo veve vena, “U horau hogosie huri na sibsib a duvi Israel rau sala tau.” 
MAT.15.25	A vavine mo vonai mo sisiqeu hivo lolo karune mo veve vena, “Huqe, gon buluieu!” 
MAT.15.26	Nge i Jisas mo duvi vena, “He garea tea vena lai na hinaga gara maresu ko na tulie lawe na wiriu. 
MAT.15.27	A vavine mo duvi vena, “Io, Huqe. Nge a wiriu ram gani na mavurigi hi ram soi dena tevo noi nora huqegi goro.” 
MAT.15.28	Siu i Jisas mo duvi lawea vena, “Vavine, nom ladohogo u lawua. Vin eno lawego mwere gom tarani.” Ko i netune mo mwaso lo mahoi rani hi.
MAT.15.29	I Jisas mo siregi na vanue hi mo vano lo mwararai Wai ta Kalili. Nge mo kalo lo vusi ko mo toga hivo aie. 
MAT.15.30	Ko a sinobu sao ram vonai lobena, ram vonai lai meire hi ram sigori, ram luku, ira matadodo, ira bao, ko ira segeana wagiwegineu vage, ram taure lo vavai karui Jisas ko nge mo vagamwasoire. 
MAT.15.31	A sinobu ram garigi liu huri ram lehi na bao ram laqa, ira lukuluku ram mwaso, ira sigori ram dige, ko a matadodo ram leo; ko ingere ram waregareagi God hi a nora duvi Israel.
MAT.15.32	I Jisas mo ware vonai ira nona rorongtagi mo veve lawera vena, “Nam hahagavi huri na sinobu ngaha, a vevenagi rau toga meieu beno huri rani gaitolu, ko siserigi ngaha hatie hinaga ve rain geni. Nahe tarani tea ve nain horara rain mule mwaruruhi, vaiteu ram mate huri gara lo turegi.” 
MAT.15.33	Ira rorongtagi ram huie vena, “?Dain haqe na hinaga logo u tatarise huri na sinobu ngaha lo vanue vurogi?” 
MAT.15.34	Ko i Jisas mo huire vena, “?A bereti gaivihe mei gimiu?” Ko ram veve vena, “Gaibitu, ko a ige wuwerigi lavasigi vage.” 
MAT.15.35	Ko nge mo hora na sinobu ve ran toga hivo lo tano. 
MAT.15.36	Siu nge mo lai na bereti gaibitu mena ige, mo vevegareagi God hurie, mo vise vurivuri na bereti, mo laire lawe na nona rorongtagi, ko ira rorongtagi ram bete lawera sinobu. 
MAT.15.37	Ngere doluegi rau geni rau guqe. Siu ira rorongtagi rau vile bulutegi na maututugi, a gete gaibitu rau horo. 
MAT.15.38	A tovoi mwera hogosie rau geni ingere teri vagavesi, nge a vavine ko a maresu ra he valure tea. 
MAT.15.39	Siu i Jisas mo hora mulegi na sinobu, ko mo kalo lo aka ko mo vano lo togagi venue ta Makadan.
MAT.16.1	Ira Varise lavasigi meire Sadusi ram vonai lobei Jisas, ram tarani ve ran sine lehe. Siu ram huie ve vin haharagi na gigilegi ta eulu. 
MAT.16.2	Tau i Jisas mo duvi vena: “Lolo revirevi nem veve vena, ‘A taro vin garea, huri a mera lo tuke.’ 
MAT.16.3	Ko lolo robongi siaga nem veve vena, ‘Gaqarigi vin uhe, huri a mera lo tuke ko mo dodo.’ Gimiu neu ilo vurugegi huri ve nein tovo na taro lune nem lehi na tuke; nge gimiu ne he tovo lai na gigilegi tea huri na tarogi ngaha. 
MAT.16.4	A sinobu rau esi rau galegaleasi ram hike huri na gigilegi. Nge hatie gigilegi ve vin haharagi lawera nge hogosie a gigilegi lui Jona.” Ko inge mo sireginire mo vano.
MAT.16.5	Lune ira rorongtagi ram vano utu lo tavului wei rau geluvegi ve rain hako tea hinaga. 
MAT.16.6	I Jisas mo veve lawera vena, “Nein leogoro, nein leo huri na isi nora Varise meire Sadusi.” 
MAT.16.7	Ram tauvuigi ram vui veve veveginire vena, “Nge mo veve mwere hinge a vevenagi gide da he hako tea bereti. 
MAT.16.8	I Jisas u ilo huri na hava gineu ingere ram veve, ko nge mo huire vena: “?Huri hava gineu gimiu nem vui veve vevegi gimiu a vevenagi a bereti hatie mei gimiu, gimiu ira ladohogo biti? 
MAT.16.9	?Gimiu nehe ilo vurugegi te tau? Gimiu nehe ladohaqe tea lune nau vise vurivuri na bereti gailime huri na sinobu teri vagalime? ?A gete gaivihe gimiu neu hogonire? 
MAT.16.10	?Sige a bereti gaibitu huri na sinobu teri vagavesi? ?A gete gaivihe gimiu neu hogonire? 
MAT.16.11	?Ne he iloe tea vena ineu na he laqa tea lawe gimiu huri na bereti? Nen leo huri na isi nora Varise meire Sadusi!” 
MAT.16.12	Siu ira rorongtagi ram lolorani huri ve nge he veve tea lawera ve ran leo huri na isi ram vai bereti ginie, nge a leo huhui nora Varise meire Sadusi.
MAT.16.13	Lune i Jisas mo vano lo vanue kakarani Sisaria Vilibae, nge mo huire nona rorongtagi vena, “?A tangaloi ram veve vena i Netui Tangaloi nge ihine?” 
MAT.16.14	Ngere ram duvi vena, “Lavasigi ram veve ve iniko i Jon Garuhigogona, ko lavasigi ram veve ve iniko i Elaeja, ko lavasigi ra ve vena iniko i Jeremaea sige gatagale denire tangaloi veve rarai. 
MAT.16.15	Ko nge mo huire vena, “?Nge igimiu, nem veve ve ineu ihine?” 
MAT.16.16	I Saemon Bita mo duvi goroe vena, “Iniko i Kraes, i Netui God u mwaso.” 
MAT.16.17	I Jisas mo duvi goroe vena: “Saemon netui Jon, havuhevu meigo! Huri a hogo nge ngaha he vonai tea lawego dena tangaloi, nge u bete lawego vovohoi den Tamaku ta eulu. 
MAT.16.18	Ko nam veve lawego vena: iniko Bita, a vatu, ko lo ului vetu ngaha nan tabe kalo na noku Warelue, ko a huireanai mateana vin he qoragi laie tea. 
MAT.16.19	Nain bete na ki huri na mwasoana garaqa hi God mo ratahigi lolona lawego: a hava gineu goin gato goro lo tano vin gato goro lo eulu, ko a hava gineu goin siregi lo tano vin siregi lo eulu.” 
MAT.16.20	Siu i Jisas mo gato gorora nona rorongtagi ve rain mese veve lawe hine tea ve ingeie i Kraes.
MAT.16.21	Dena tarogi hi i Jisas mo tauvuigi mo veve matamwasaragi lawera nona rorongtagi vena mo eno ve nge vin hage Jerusalem, ve vin rongogagarasi garagara meire tamaragai ko ira muei rugurugu ko ira huhui talo Leo hora noi Mosis, ko rain vei vagamatea, ko ve nge vin maraga taligu lo bongi gaitoligi. 
MAT.16.22	Siu i Bita mo lai beraginie, mo tauvuigi mo gato goroe, mo veve vena, “Mese mwerehi, Huqe! Vin he vai te mwerehi lawego!” 
MAT.16.23	Nge i Jisas mo tu dori mo veve lawe Bita vena, “Vano lo taguku, Setan! Gom vai taturegieu, huri a domimu hatie domi God, nge a domi tangaloi!”
MAT.16.24	I Jisas mo veve lawera nona rorongtagi vena: “Tare ve ihine mo tarani vena vonai lo taguku, nge vin lado buleginie sibona, vin weli na nona gai saroutu, vin hurieu. 
MAT.16.25	Huri ihine mo tarani vena hako bibi na mwasoana vin vei salaginie; ko ihine mo vagasalagi na mwasoana hurieu vin haqea. 
MAT.16.26	?Huri a tangaloi vin lei na hava gineu u garea tare ve vin qoragi na ure doluegi nge mo vagasalagi na mwasoana? ?Nge vin bete lai na hava gineu ve vin lei teligugi na mwasoana? 
MAT.16.27	Huri i Netui Tangaloi vin vonai lo varavarai Tamana meire nona engsel, ko lo tarogi hi nge vin tabera vataha tangaloi vin huri na nona tabanagi. 
MAT.16.28	A hogo, nam veve lawe gimiu ve lavasigi denire ram labe tahingaha rain he mate tea vin dadari rain lehi Netui Tangaloi vin vonai lo nona mwasoana garaqa.
MAT.17.1	Lo tagui rani gaiono i Jisas mo lai Bita, Jemis ko i Jon i tuana meie, ko mo tomueginire ram hage gahera lo ului vusi u eno namawe. 
MAT.17.2	Lune ram leo bibie, a tarabesine mo dori: a nagona mo varavara mwere na aho ko a luqana mo voragi mavutegi mwere na leleo. 
MAT.17.3	Ko ingere gaitolu hi ram lehi Mosis ko i Elaeja rom laqalaqa mei Jisas. 
MAT.17.4	I Bita mo veve lawe Jisas vena, Huqe, u garea ve da toga hano; tare ve gom tarani, nain vei na vale siusiu gaitolu tangaha, gatagale hurigo, gatagale huri Mosis ko gatagale huri Elaeja.” 
MAT.17.5	Lune nge mo laqa mosigei, ram leo, a dodo varavara mo vonai mo vivi gorora ko a dilogi mo vonai dena dodo, mo veve vena: “Naha i Netuku a Mweratabe. Nam leo mana ginie - nen ronghurie! 
MAT.17.6	Lune ira rorongtagi ram rongo na dilogi ram matagu liu, ram taqao lo tano. 
MAT.17.7	I Jisas mo vonai lobera mo sikelire, mo veve vena, “Nen maraga, nen mese matagu!” 
MAT.17.8	Lune ingere ram lalangau, rahe lehi ihine tea vage nge i Jisas hogosie.
MAT.17.9	Lune ram hivo dena vusi, i Jisas mo gato gorora, mo veve vena, “Nen mese veve lawe hine tea huri na hueri neu lehe, vin dadari lune ineu i Netui Tangaloi nain maraga taligu dena mateana. 
MAT.17.10	Ko ira rorongtagi ram hui Jisas ram veve vena, “?Huri hava gineu ira huhui talo Leo hora noi Mosis ram veve vena a leo u labe ve i Elaeja vin vonai gitomue?” 
MAT.17.11	Nge mo duvi lawera, mo veve vena, “A hogo, Elaeja u vonai gitomue, ve vin vei vagatai na gineu doluegi. 
MAT.17.12	Nge ineu nam veve lawe gimiu vena, i Elaeja u vonai beno, ko a sinobu rahe iloe tea, ko rau vei lawea a hava gineu mwere rau tarani. Mwerehi vage ingere rain vei Netui Tangaloi vin rongogagarasi.” 
MAT.17.13	Siu ira rorongtagi ram iloe ve nge mo laqa lawera huri Jon Garuhigogona.
MAT.17.14	Lune ingere ram dadari lobera sinobu, a tangaloi gatagale mo vonai lobei Jisas, mo sisiqeu goroe, 
MAT.17.15	ko inge mo veve vena, “Huqe, gon hagavi netuku! Ingeie mo matemategi vule u esi liu. A vevenagi gesegi nge mo soi sulolo avi sige lolo wai. 
MAT.17.16	Nau leie lawera nomu rorongtagi, ko ingere rahe vai vagamwasoie laie tea. 
MAT.17.17	I Jisas mo duvi vena, “E gimiu ira tangaloi ladosavi ne he rongo na leo tea! ?Nain toga mei gimiu vin dadari tagaha? ?Nain gagarasi huri gimiu vin dadari tagaha? Nen lai na mwalakelo hi vonai tangaha laweau! 
MAT.17.18	I Jisas mo hora na vui esi ko mo mwalue denie, ko a mwalakelo hi mo mwaso vurugegi lo rani ngehi. 
MAT.17.19	Siu ira rorongtagi ram vonai lobei Jisas ko ram hui rorongo ginie vena, “?Huri hava gineu igamai gahe vai lei tea vena gan vuro lue na vui esi?” 
MAT.17.20	Nge mo veve lawera vena, “A vevenagi nomiu ladohogo u biti. A hogo, nam veve lawe gimiu vena, tare ve a nomiu ladohogo u lawua mwere na toli baka, gimiu nein veve lai lawe na vusi ngaha vena, ‘Maraga den tangaha, gon vano tahi,’ ko nge vin vano. Hatie hava gineu huri ve igimiu nein he vai lei tea. 
MAT.17.21	[Nge a tataro koa gologolo hogosie vin vuro vohogi lai na gineu mwere ngaha; hatie gineu wagineu vage.]”
MAT.17.22	Lune ira rorongtagi ram vonai bubugi a Kalili, i Jisas mo veve lawera vena, “Rain lei i Netui Tangaloi talo limara tangaloi 
MAT.17.23	ve rain vei vagamatea; nge lo bongi gaitoligi nge vin maraga taligu.” Ira rorongtagi ram hahagavi u liu.
MAT.17.24	Lune i Jisas meire nona rorongtagi ram dadari Kabeniam, a tangaloi vile takis huri na Sara Gogona ram vonai lobei Bita ram huie vena, “?A nomiu huhui mo voli na takis sige hatie?” 
MAT.17.25	I Bita mo duvi gorora vena, “Io.” Lune i Bita mo ahu lolo vale i Jisas mo veve lawea tomue vena, “?Saemon, gom lado wuraha? ?Ihine mo voli na takis lawera ratahigi talolo ure ngaha? ?Ira tagivanuara sige ira halavano?” 
MAT.17.26	I Bita mo veve vena, “Ira halavano.” Siu i Jisas mo veve lawea vena, “Tau ira tagivanuara ra he voli tea takis. 
MAT.17.27	Nge da he tarani tea ve dain vei tatureginire. Tau gon hivo lo wai ko gon tuli na gau, gon reve na muei ige hi mo wali na gau, ko goin waga na wuwana goin haqe na homu u tatarise huri na noku takis ko a nomu; goin leie ko goin voli na nodaru takis ginie.”
MAT.18.1	Lo tarogi hi ira rorongtagi noi Jisas ram vonai lobena, ram veve lawea vena, “?Ihine hi u lawua garagara lo mwasoana garaqa God mo ratahigi lolona?” 
MAT.18.2	Ko i Jisas mo ware na maresu biti vonai lobena, mo taue lolo livugara, 
MAT.18.3	mo veve vena: “A hogo, nam veve lawe gimiu vena, tare ve igimiu nehe wali dori tea, ko ne he mwere na maresu wuwerigi tea, gimiu nein he ahu tea lo mwasoana garaqa God mo ratahigi lolona. 
MAT.18.4	Ihine tea mo lado wuweu ginie sibona mwere na maresu biti ngaha, ingeie hi u lawua garagara lo mwasoana garaqa God mo ratahigi lolona. 
MAT.18.5	Tare ve ihine mo lai vurugegi na maresu gatagale mwere ngaha lo henaku, nge mo lai vurugegieu.
MAT.18.6	“Tare ve ihine tea mo vai tatureginie gatagale den rahine hi rau biti ram ladohogogieu, u garea liu meie huri ve rain duletagi na vatu lawua lo mwagorona ko ram dudunie lolo buei tehi. 
MAT.18.7	A hahagavi lawe na ure a vevenagi a gineu ram vai taturegi na tangaloi vena soi lo galegaleasi! A gineu ingere ngaha rain toga gesegi lolo ure - nge hahagavi lawe ihine hi mo lai na gineu hi ram vai taturegi na tangaloi! 
MAT.18.8	“Tare ve a limemu sige a karumu mo vai tatureginigo, gon tai vohoginie ko gon tulie denigo! U garea meigo huri ve goin ehu lolo mwasoana mena lime mautu sige a karu mautu denie huri ve rain tuligo lolo avi redu mena lime gairue sige a karu gairue. 
MAT.18.9	Tare ve a matamu mo vai tatureginigo, gon lai vohoginie ko gon tulie denigo! U garea meigo huri ve goin ehu lolo mwasoana mena mata gatagale denie huri ve rain tuligo lolo gagarasi ko a avi redu mena mata gairue.
MAT.18.10	“Gimiu nei leo huri ve nei mese siesiegi hine tea gatagale den rahine hi rau biti; huri nam veve lawe gimiu ve a nora engsel lo eulu ram toga gesegi lo nagoi Tamaku eulu. 
MAT.18.11	[Huri i Netui tangaloi u vanai ve vin vagamwasoire hi rau sala.] 
MAT.18.12	“?Igimiu nem lado mwerehilogo? Tare ve a tangaloi a bulana sibsib vudolue, ko gatagale denire mo sala, nge vin vei mwerehilogo? Nge vin sireginire ngavulu gaisiwo domwagi gaisiwo lo vusi, ko vin vano vin hikesi na sibsib ngehi u sala tau. 
MAT.18.13	Lune nge mo haqea, a hogo, nam veve lawe gimiu ve nge vin hevuhevu u liu huri na sibsib ngehi denire ngavulu gaisiwo domwagi gaisiwo ngerehi rahe sala tea. 
MAT.18.14	Mwerehi vage, Tamamiu eulu he tarani tea ve gatagale dein rahine hi rau biti vin sala. Vin vei na hava gineu lawe tuemiu lune nge mo galegaleasi 
MAT.18.15	“Tare ve i tuemu mo galegaleasi, gon vano ko gon veve sere na bugune lawea gahegimiru. Tare ve nge vin rongogo, mwerehi gu lei tuemu taligu. 
MAT.18.16	Nge tare ve vin he rongogo tea, goin lai na buluimu gatagale sige gairue vage. Ngehi mo huri na Reve reve Gogona, mo veve vena, ‘Vataha leo tawetawei vin labe lo singoi tangaloi gairue sige gaitolu.’ 
MAT.18.17	Nge tare ve nehe tarani tea vena rongora, siu igimiu nen veve na gineu ngerehi doluegi lawe na Warelue. Nge tare ve nehe tarani tea vena rongo na Warelue, goin vai lawea mwere ingeie a haroharo sige a tangaloi vilevile homu. 
MAT.18.18	“A hogo, nam veve lawe gimiu vena, a hava gineu nein gato goro lo tano vin gato goro lo eulu, ko a hava gineu nein siregi lo tano vin siregi lo eulu.
MAT.18.19	“Ko taligu nam veve lawe gimiu vena, tare ve gairue den gimiu lo ure nerom lado bubugi huri ve neri nevu a hava gineu tea lo tataro, Tamaku eulu vin bete lawe gimiru. 
MAT.18.20	Huri a tangaloi gairue sige gaitolu ram sone bulutegi lo henaku tahi logo tea, aiehi ineu lolo livugara.”
MAT.18.21	Siu i Bita mo vonai lobei Jisas, mo veve lawea vena, “?Huqe, i tueku vin galegaleasi goroau vagavihe, siu ineu nain ladovohogi na bugune? ?Vaga bitu?” 
MAT.18.22	I Jisas mo veve lawea vena: “Hatie, ineu na he veve tea lawego ve vin dadari vaga bitu; nge vin vano tamwere hi vin dadari vin he rovo lai tea. 
MAT.18.23	Mwerehi, a mwasoana garaqa God mo ratahigi lolona u mwere na ratahigi gatagale, nge mo ladoutu ve vin lehi na tovoi bugure tangaloi tabanagi hi ram tabana lawea. 
MAT.18.24	Lune nge mo tauvuigi mo lehi na tovoi bugure, ram lai na tangaloi vonai lobena, bugune lo mane u teri vaga saosao. 
MAT.18.25	A nona mane hatie ve vin voli na bugune, siu a nona ratahigi mo horae vena sogaginie ko i gahorana ko ire netune, ko a nona hako gineu doluegi, huri ve vin voli na bugune ginie. 
MAT.18.26	A tangaloi tabanagi mo sisiqeu hivo ko mo taigi goro na nona ratahigi, mo veve lawea vena, ‘Gon rongribi meieu, nain voli na buguku doluegi!” 
MAT.18.27	Siu a ratahigi mo hagavie, mo ladovohogi na bugune, ko mo sireginie. 
MAT.18.28	Nge a tangaloi hi mo mwalue mo vano, ko mo haqe na tangaloi tabanagi gatagale wagineu, a nona bugui mane lune u biti. Nge mo wiri bibie ko mo kumue lo mwagorona, mo veve lawea vena, ‘Gon voli na bugumu laweau!’ 
MAT.18.29	A tangaloi tabanagi hi mo sisiqeu hivo lobei karune, mo navu denie vena, ‘Gon rongo ribi meieu, nain voli na buguku! 
MAT.18.30	Nge ingeie he tarani tea; nge mo vano ko mo tulie talolo valei vauveu, siu inge vin tino vin dadari lune nge vin voli na bugune. 
MAT.18.31	Lune a tangaloi tabanagi lavasigi ram leo hi na hava gineu u vei, ram hahagavi u liu, ko ram vano ram veve lawe na nora ratahigi huri na hava gineu doluegi u veie. 
MAT.18.32	Siu a nona ratahigi mo warea vonai, mo veve lawea vena, ‘Iniko a tangaloi tabanagi esi! Nau ladovohogi na bugumu doluegi, a vevenagi gu nevue denieu. 
MAT.18.33	U eno lawego ve goin hagavi na nomu buluana, mwere hi ineu nau hagavigo. 
MAT.18.34	A nona ratahigi mo mero, mo laie vano lolo valei vauveu ve rain vei gagarasiginie vin dadari nge vin voli na bugune.” 
MAT.18.35	Ko i Jisas mo tarihougi vena, “Ko i Tamaku eulu vin vei lawe gimiu mwerehi vage, tare ve igimiu ne he ladovohogi na bugui retuemiu tea gena lolo lolomiu.”
MAT.19.1	Lune i Jisas u laqagi na leo ingere ngaha u rovo, nge mo vano dena Kalili, ko mo vonai lolo loloi venue ta Judia lo tavului wai Jodan. 
MAT.19.2	A sinobu sao ram hurie, ko nge mo vagamwasoire aiehi. 
MAT.19.3	Ira Varise lavasigi ram vonai lobena, ram tarani ve ran sine lehe, ram veve vena, “U tatarise mena Leo hora huri ve a tangaloi vin vilewahe den horana huri vataha gineu?” 
MAT.19.4	I Jisas mo duvi lawera vena, “Wa igimiu nehe valu na Reve reve Gogona ngaha tea? ‘Lo tauvuigi i God u teu na mwera ko a vavine, 
MAT.19.5	ko mo veve vena, “Giniehi, a tangaloi vin siregi tamana ko i retahine, ko mo bulu mei horana, ko ingere gairue roin voragi betugi gatagale.” ’ 
MAT.19.6	A vevenagi rohe gairue tea taligu, nge a betugi gatagale. Giniehi, irahine i God u vilebubuginire, a tangaloi vin he vilewahera tea.” 
MAT.19.7	Ira Varise ram huie vena, “?Huri hava gineu i Mosis u hora ve a tangaloi vin lei na revereve huri na togaana vilewahe, ko vin hora vohogi horana?” 
MAT.19.8	Ko i Jisas mo veve lawera vena, “I Mosis u siregi lawe gimiu ve nen hora vohogi horamiu a vevenagi a qatumiu u siaga. Nge lo tauvuigi he mwerehi tea. 
MAT.19.9	Nge ineu nam veve lawe gimiu vena, ihine tea mo hora vohogi horana, ko mo lagi mena vavine wagineu, nge horana he vai vagasile tea mena mwera, nge mo vagasile. 
MAT.19.10	A nona rorongtagi ram huie vena, “Tare ve a gineu gi hi mena mwera mei horana mwerehi, he garea tea ve roin legi.” 
MAT.19.11	I Jisas mo duvi lawera vena, “A leo huhui ngaha he tatarise tea huri na tangaloi doluegi, nge hogosie huri rahine hi i God mo bete lawera. 
MAT.19.12	Huri a tangaloi lavasigi rahe lagi tea a vevenagi a gineu gi rau wegiwegineu: lavasigi, rau vora a beture rahe tatarise tea mena lagi; lavasigi, a tangaloi rau lei vohogi na nora huireana denire; lavasigi, ram ladoutu ve rain he lagi tea huri vei na God vin voragi nora Ratahigi. Ihine vin leilei na leo huhui ngaha vin vei lei mwerehi.”
MAT.19.13	A tangaloi lavasigi ram lai na maresu lawe Jisas vena tangovire ko vena tataro, hurire nge ira rorongtagi ram tara gorora. 
MAT.19.14	I Jisas mo veve vena, “Nen siregi nire ira maresu ve ran vonai lobeku, ko nese vai gorora, huri a vevenagi a Ute noi God i mo ratahigi lolona, a nora tangaloi rau mwereire ngaha.” 
MAT.19.15	Siu ingeie mo tangovire, siu mo vano dena vanue hi.
MAT.19.16	Ko a tangaloi gatagale mo vonai lobei Jisas, mo huie vena, “?Huhui, nain vei na hava gineu u garea huri ve nain lei na mwasoana radu?” 
MAT.19.17	I Jisas mo duvi lawea vena, “?Huri hava gineu gom huieu huri na gineu garea? Nge Gatagale hogosie u garea. Tare ve gom tarani ve goin ehu sulo mwasoana, goin tatabegi na Leo hora. 
MAT.19.18	Nge mo hui Jisas vena, “?Ingere hi logo?” I Jisas mo duvi vena, “Goin mese ue tangaloi; gon mese vagasile lo vavine; goin mese balubelu; goin mese tawei hine tea vurogi; 
MAT.19.19	gon ladomavagi tamamu ko ratahimu; ko goin tabe na tangaloi wagineu mwereigo sibomu.” 
MAT.19.20	A mwalakelo hi mo duvi lawea vena, “Nau tabe na Leo hora ngere ngaha doluegi. ?Nge a hava gineu hi na he vaie tea mosigei?” 
MAT.19.21	I Jisas mo veve lawea vena, “?Tare ve gom tarani ve goin vovohoi, goin vano gom sogagi vohogi na nomu lalaie teri, ko gom bete na mane gi lawera mahogi, ko goin haqe na lalaie lo eulu; siu gon vonai, gon hurieu.” 
MAT.19.22	Lune a mwalakelo hi mo rongo na leo hi, nge mo mule gina hahagavi, huri a nona lalaie u sao. 
MAT.19.23	Siu i Jisas mo veve lawera nona rorongtagi vena, “A hogo, nam veve lawe gimiu vena, u gona garagara huri ve a tangaloi a mwerai homu vin ehu lolo mwasoana garaqa God mo ratahigi lolona. 
MAT.19.24	Ko taligu nam veve lawe gimiu vena u huire huri ve a tangaloi hi a mwerai homu ve vin soro lolo tanoi ratahigi hi God mo ratahigi lolona dena bulugi ve vin ehu turu na matai nitil.” 
MAT.19.25	Lune a nona rorongtagi ram rono na leo hi, ram garigi garagara, ram huie vena, “?Nge siu ihine vin mwaso lai?” 
MAT.19.26	I Jisas mo leo vano lure, mo veve lawera vena, “U gona meire tangaloi, nge God mo vai lei na gineu doluegi.
MAT.19.27	Siu i Bita mo duvi mo veve lawea vena, “Gom leo, igamai gau siregi na nomai lalaie doluegi ko gam hurigo. ?Gamai gain lei na hava gineu?” 
MAT.19.28	I Jisas mo veve lawera vena: “A hogo, nam veve lawe gimiu vena, lune a ure garaqa vin vonai ko i Netui Tangaloi vin toga lo tanoi togatoga ratahigi lo varavarana, igimiu vage nem hurieu nein toga lo tanoi togatoga ratahigi hangavulu domwagi gairue, nein vevegi na garogi a duvi Israel hangavulu domwagi gairue. 
MAT.19.29	Ko irahine tea ram siregi na valera, sige ire tuara, sige ire haqera, sige tamara, sige iretahire, sige ire neture, sige a tanora, a vevenagi ineu, ngehi vin lei vagavudolue vage lo ulugi, ko vin lei na mwasoana ngehi vin he rovo lai tea. 
MAT.19.30	Nge ingere rau sao ram tomue rain tu tagu, ko ingere hi rau sao ram tu tagu rain tomue.
MAT.20.1	“A mwasoana garaqa God mo ratahigi lolona u mwere na tangaloi a huqegi talo talui vaen ngehi mo mwalue mo vano lolo robongi siaga vena ware na tangaloi tabanagi lavasigi talolo talune. 
MAT.20.2	Nge u lado bubugi meire huri na vatu vudolue vagarue lo rani gatagale, ko mo horara vano lolo talune. 
MAT.20.3	Siu nge mo mwalue vano lategi lo aho gaisiwo, ko mo lehire lavasigi ram labelabe vurogi lo sarai volivoli. 
MAT.20.4	Ko inge mo veve lawera vena, ‘Gimiu vage nen vano lolo talui vaen, ko nain voli gimiu vin tatarise.’ 
MAT.20.5	Ko ingere ram vano. Nge mo vano taligu lategi lo matenaho tu vovohoi, ko lo aho gaitolu, mo vai mwerehi vage. 
MAT.20.6	Ko inge mo vano taligu mo kakarani lo aho gailime, mo haqera tangaloi lavasigi vage ram labelabe vurogi, ko mo veve lawera vena, ‘?Huri hava gineu gimiu nem labe kukunegi na rani vurogi?’ 
MAT.20.7	Ingere ram veve lawea vena, ‘A vevenagi a tangaloi he ware gamai tea.’ Nge mo veve lawera vena, ‘Gimiu vage nen vano lolo talui vaen.’ 
MAT.20.8	“Siu lune mo revirevi, a huqegi talo talui vaen mo veve lawe na nona leogoro vena, ‘Gon warera tangaloi tabanagi, ko gon bete na gaitawera, gon tauvuigi lure hi vagasigi mo vano dadari lure hi tomuegi.’ 
MAT.20.9	Ngerehi u warera lategi lo aho gailime ram vonai, ingere doluegi ram lai na vatu vudolue. 
MAT.20.10	Nge lune ngerehi u warera tomuegi ram vonai, ingere ram lado huri ve rain lei na gaitawe vin liu ko ingere vage ram lai na vatu vudolue vataha tangaloi. 
MAT.20.11	Ko lune ingere rau leie beno, ram singo tutubugi na huqegi, 
MAT.20.12	ram veve vena, ‘Ngere ngaha gu warera vagasigi rau kea huri na mahoi aho gatagale, nge gom volire u tatarise mei gamai, gamai gau keakea mo bongi lolo mwamwavie.’ 
MAT.20.13	A huqegi mo duvi goroe gatagale denire, mo veve vena, ‘Buluana, na he vai asiesi ginigo tea. Iniko gu lado bubugi meieu huri na vatu vudolue. 
MAT.20.14	Gon lai na gaitawemu ko gon vano. Nam tarani ve nain bete lawe na tangaloi hi nau warea vagasigi mwerehi nam bete lawego. 
MAT.20.15	?Wa he eno tea laweau ve nain vei mwere nam tarani gina buleku homu? ?Sige mo garasigo a vevenagi a noku vaiveigarea?’ ” 
MAT.20.16	Ko i Jisas mo veve vena, “Mwerehi, ingere ram tu tagu rain tomue, ko ingere ram tomue rain tu tagu.”
MAT.20.17	Lune i Jisas mo hage Jerusalem, nge mo lai beraginire rorongtagi hangavulu domwagi gairue, ko mo laqa lawera gahera lo turegi vena, 
MAT.20.18	“Nen rorongtagi, dain hage Jerusalem, ko rain lei i Netui Tangaloi lawera muei rugurugu ko ira huhui talo Leo hora noi Mosis. Rain vevegi vagamatea 
MAT.20.19	ko rain sireginie lawera haroharo, huri ve rain sovue, rain telie ko rain toto vehavehaginie. Ko lo bongi gaitoligi nge vin maraga taligu sulo mwasoana.
MAT.20.20	Siu i horai Sebedi mo vonai lobei Jisas mei netune gairue, ram hudu goroe, ram navu na gineu denie. 
MAT.20.21	I Jisas mo huie vena, “?Gom tarani na hava gineu?” Nge mo duvi lawea vena, “Gon waratau ve i netuku gairue ngaha roin toga, tuegi lo matuemu, tuegi lo mawirimu, lune goin voragi ratahigi.” 
MAT.20.22	I Jisas mo duvi lawera vena, “Nero he ilo na hava gineu tea hi nerum navue denieu. Neri inu lei lolo laha nain inu lolona?” Ngere rom duvi lawea vena, “Gori vei lei.” 
MAT.20.23	I Jisas mo veve lawera vena, “A hogo, neri inu lolo noku laha, nge hatie noku ve nain leowahe ve ihine vin toga lo matueku sige lo mawiriku, nge a noi Tamaku ve vin siregi lawe rahine nge u vei vagatai hurire.”
MAT.20.24	Lune ingere hangavulu ram rongo na leo hi, ram lologagasi gina reretehigi gairue. 
MAT.20.25	Ko i Jisas mo warera vonai lobena, mo veve lawera vena: “Neu ilo huri ve a tangaloi lalawua nora haroharo, a nora leo huhui rau huire ko a nora tomtomuegi ram vosangi na nora huireana. 
MAT.20.26	Nge ngaha vin he mwerehi te mei gimiu. Nge ihine mei gimiu mo tarani ve vin lawua, nge vin voragi na nomiu tangaloi lalakogi; 
MAT.20.27	Ko ihine mei gimiu mo tarani ve vin tomue, ne vin voragi na tangaloi tabanagi lawe gimiu - 
MAT.20.28	mwerehi i Netui Tangaloi sibona he vonai tea ve rain tabana lawea, nge ve vin tabana ko vin siregi na mwasoana gi gaivolire tangaloi sao.
MAT.20.29	Lune ingere ram mwalue den Jeriko, a sinobu lawua ram hurie. 
MAT.20.30	A matadodo gairue rom toga lo mwararai turegi, rom rongo ve i Jisas mo dige utu, rom ulo rom veve vena, “Huqe, Netui Devet, gon hagavi gamaru!” 
MAT.20.31	A sinobu ram gato gorora ve ron toga rorongo. Nge rom ulo siaga taligu denie tomue vena, “Huqe, Netui Devet, gon hagavi gamaru!” 
MAT.20.32	I Jisas mo labe, mo warera vonai, mo veve vena, “?Nerom taranieu ve nain vei na hava gineu lawe gimiru?” 
MAT.20.33	Rom veve lawea vena, “Huqe, gorom tarani ve gon waga na matamaru!” 
MAT.20.34	I Jisas mo hagavire, mo tango vano lo matara; ko siserigi rom leo taligu, ko rom huri Jisas.
MAT.21.1	Lune ingere ram vano kakarani a Jerusalem, ram vonai Betvas sulo Vusi Oliv. Aiehi i Jisas mo hora na nona rorongtagi gairue gitomue, 
MAT.21.2	mo veve lawera vena: “Neri vano lo togagi venue vantahi. Ko siserigi neri haqe na as mei netune meie. Neri torosire, neri leire vonai laweau. 
MAT.21.3	Ko tare ve ihine vin veve na gineu lawe gimiru, neri veve lawea vena, ‘A Huqe mo taranire,’ ko huri nge vin sireginire vagatagale.” 
MAT.21.4	Mo vai mwere ngaha huri ve vin vagahorongi na leo gina wuwai tangaloi ligoligogi vena:
MAT.21.5	“Gon veve lawera ta Saeon vena:
MAT.21.5	‘Nen leo, a nomiu ratahigi
MAT.21.5	mo vonai lobemiu,
MAT.21.5	nge u lado wuweu, nge mo toga lo dongki,
MAT.21.5	nge mo toga lo as biti, a natugi.”
MAT.21.6	Siu ira rorongtagi rom vano tomue, rom vai mwerehi Jisas u horara: 
MAT.21.7	rom lai na as mei netune vonai, ram vugeri na luqara lo ului gain herera, ko i Jisas mo toga namawe. 
MAT.21.8	A sinobu u sao ram vugeri na luqara lo turegi ko lavasigi ram tai na rangai gei ko ram siure lo turegi. 
MAT.21.9	A sinobu ram tomuegi Jisas ko ram tu tagu, ingere doluegi ram ulo vena: “Waregareagi Netui Devet! Vevegarea ginie hi mo vonai lo henai Huqe! Waregarea lo eulu!” 
MAT.21.10	Lune i Jisas mo ahu lolo vanue Jerusalem, mo gilugi na domi sinobu doluegi, ram veve vena, “?Nge ngaha? 
MAT.21.11	A sinobu ram duvi vena, “Ngaha i Jisas, a tangaloi veve rarai ta Nasaret a Kalili.”
MAT.21.12	I Jisas mo ahu lolo Sara Gogona, ko mo vuro lue ngerehi doluegi ram voli ko ram sosogagi lolo Sara Gogona, ko mo talulugi dori na tanoi homu noi rahine ram lealeahi homu ko a tanoi togatoga noi rahine ram sogagi na rangamea, 
MAT.21.13	ko mo veve vena, “U reve beno lo Reve reve Gogona ve God u veve vena, ‘A valeku vin waregi ve a valei tataro.’ Nge gimiu nem vaie mo voragi malangai belu!” 
MAT.21.14	Ira matadodo meire lukuluku ram vonai lobei Jisas lo Sara Gogona, ko nge mo vagamwasoire. 
MAT.21.15	Ira muei rugurugu ko ira huhui talo Leo hora noi Mosis ram lologagasi lune ingere ram lehi na gineu garigiana nge u veire ko ira maresu ram ulo lolo Sara Gogona vena, “Waregareagi Netui Devet!” 
MAT.21.16	Ko ram veve lawe Jisas vena, “?Wa iniko gom rongo na hava gineu hi ram veve?” I Jisas mo duvi lawera vena, “Io. ?Wa igimiu ne he valu na Reve reve Gogona tea hi mo veve vena, ‘Gu lei na leo vevegarea dena singora maresu lalawua meire memeaga’?” 
MAT.21.17	I Jisas mo sireginire mo mwalue dena qatui venue ko mo vano Betani, ko mo maturu aiehi.
MAT.21.18	Lo rani tuegi, ram vonai taligu sulo qatui venue, i Jisas mo mwaruruhi. 
MAT.21.19	Nge mo lehi na vui duledule lo mwararai turegi. Nge mo vano lobegi, mo lehi na raugi hogosie. Siu nge mo veve lawe na gai hi vena, “Iniko goin he wai tea taligu vin tuei!” He ribi tea, a vui duledule hi mo koru. 
MAT.21.20	Ira rorongtagi ram leo, ram garigi hurie, ram hui vena, “?A vui duledule hi mo koru siserigi mwerehilogo?” 
MAT.21.21	I Jisas mo duvi lawera vena: “A hogo, nam veve lawe gimiu vena, tare ve gimiu nem ladohogo, ne he ladosavi tea, igimiu nein vei lei na gineu mwerehi nau vei lawe na vui duledule hi; hatie hogosie ngaha, nge gimiu nein veve lai lawe na vusi ngaha vena, ‘Maraga, gon tuligo sibomu lolo tahi,’ ko vin vei mwerehi. 
MAT.21.22	Tare ve gimiu nem ladohogo, nein lei na hava gineu tea hi nem navu huri lo tataro.”
MAT.21.23	Siu i Jisas mo vonai taligu lolo Sara Gogona; lune nge mo huhui, ira muei rugurugu meire tamaragai ram vonai lobena, ram huie vena, “?Gom vai na gineu mwere ngaha gina managi mo vonai logo? ?Ihine u bete na managi ngaha lawego?” 
MAT.21.24	I Jisas mo duvi lawera vena, “Ineu vage nain hui gimiu gina leo gatagale, ko tare ve gimiu nein duvi goroau, ineu vage nain veve lawe gimiu ve nam vai na gineu ingere ngaha gina managi mo vonai logo. 
MAT.21.25	?I Jon u lei na managi logo vena garuhigogona: den God sige dena tangaloi? Ingere ram tauvuigi ram vuigarogi sibora vena, “Tare ve dam duvi goroe vena, ‘Den God’, nge vin veve lawe gide vena, “?Huri hava gineu gimiu ne he ladohogo tea ginie?’ 
MAT.21.26	Nge tare ve dam veve vena, ‘Dena tangaloi’, dam matagugi na sinobu, a vevenagi ingere doluegi ram lado siaga ve i Jon ineie a tangaloi veve rarai.” 
MAT.21.27	Giniehi, ram duvi goro Jisas vena, “Gahe ilo tea.” Ko i Jisas mo veve lawera vena, “Ko ineu vage nain he veve tea lawe gimiu ve nam vai na gineu ngere ngaha gina managi mo vonai logo.
MAT.21.28	“?Tau, gimiu nem lado mwerehilogo? A tangaloi gatagale netune gairue. Nge mo vano lobena togagi, mo veve lawea vena, ‘Netuku, gon vano, gon kea lolo talui vaen gaqarigi.’ 
MAT.21.29	Nge mo duvi vena, ‘Nam rao’, nge lo tagugi nge mo lado dori ko mo vano. 
MAT.21.30	Siu i tamara mo vano lobei tuana, mo veve mwerehi vage lawea. Ne mo duvi vena, ‘Io, mama’, nge he vano tea. 
MAT.21.31	?Nge hilogo denire gairue hi u vei na taraniana noi tamana?” Ngere ram duvi vena, “A togagi.” I Jisas mo veve lawera vena, “A hogo, nam veve lawe gimiu vena, ira vilevile homu ko ira vavine tuvetuvegi rain ehu lolo mwasoana garaqa God mo ratahigi lolona tomue den gimiu. 
MAT.21.32	Huri i Jon Garuhigogona i vonai lobemiu, mo haharagi na matahala vovohoi lawe gimiu, nge gimiu ne he ladohogo te ginie. Nge ira vilevile homu meire vavine tuvetuvegi ram ladohogoginie. Gimiu nem leo ngaha, nge lo tagugi nehe lado dori tea ve nen ladohogoginie.”
MAT.21.33	I Jisas mo veve vena: “Nen rongo na gato tavalu wagineu. A huqei tano gatagale mo rivu na talui vaen, mo hakovi na ara goroe, mo geli na walu huri ve vin seri na mwasi vaen lolona ko mo hakovi na tuleo. Siu mo siregi na talui vaen lawera leogoro ko mo vano lo vanue wagineu. 
MAT.21.34	Lo taroi taro matue, ne mo horara nona tangaloi tabanagi lawera leogoro ve rain lei na nona duvigi denire. 
MAT.21.35	Ira leogoro ram wiri bibire tangaloi tabanagi, ram talie gatagale, ram ue vagamatea gatagale, ko ram bugurie gatagale. 
MAT.21.36	A huqegi mo horara tangaloi tabanagi taligu, rau sao liure tomue, ko ira leogoro ram vai lawera mwerehi vage. 
MAT.21.37	Siu mo hora vagasigi lawera leogoro i netune, mo veve vena, ‘Ngere rain ladomavagi netuku.’ 
MAT.21.38	Lune ira leogoro ram lehi netune, ram veve veveginire vena, ‘I gineu ngaha vin hako hougi na talu. Da, da ue vagamatea, siu dain lei na talune gi talude.’ 
MAT.21.39	Siu ram wiri bibie, ram tuli vohoginie den talui vaen ko ram ue vagamatea.” 
MAT.21.40	I Jisas mo hui vena, “?Lune a huqei telu vin vonai nge vin vei na hava gineu lawera leogoro hi?” 
MAT.21.41	Ngere ram duvi vena, “Nge vin ue asiesiginire tangaloi esi ngerehi, ko vin siregi na talu lawera leogoro wagineu, rain bete nona duvi mwasi vaen lawea lo taro matue.” 
MAT.21.42	I Jisas mo veve lawera vena, “Gimiu nehe valu tea lo Reve reve Gogona vena:
MAT.21.42	‘A vatu hi ira hakohako vale
MAT.21.42	rau tuli vohoginie mo voragi
MAT.21.42	na vatu togaibibi.
MAT.21.42	A Huqe u veie ngaha,
MAT.21.42	a gineu garigiana lo matada!’ ”
MAT.21.43	I Jisas mo tarihougi vena: “Nam veve lawe gimiu vena, i God vin he voragi nomiu Ratahigi tea ingeie vin betea lawe na sinobu wagineu ingere rain lei na mwasigi vovohoi denie. 
MAT.21.44	Ihine tea vin soi talo vatu hi vin mevurivuri, nge a vatu hi vin soi talu ihine tea vin momogaginie mwere na qie.”
MAT.21.45	Ira muei rugurugu meire Varise ram rongo na gato tavalu noi Jisas, ram ilo ve nge u veve hurire, 
MAT.21.46	siu ram vai leo ve ran wiri bibie. Nge ram matagugi na sinobu, huri ingere ram lado ve i Jisas nge a tangaloi ligoligogi.
MAT.22.1	I Jisas mo veve lawera taligu gina gato tavalu vena: 
MAT.22.2	“A mwasoana garaqa God mo ratahigi lolona u mwere na tangaloi a ratahigi mo vai na hinaga lawua huri na lagiana noi netune. 
MAT.22.3	Nge mo hora na nona tangaloi tabanagi ram vano ve rain veve lawera tangaloi u warera tau huri na lagiana ve rain vonai, tau ra he tarani tea ve rain vonai. 
MAT.22.4	Siu nge mo horara nona tangaloi tabanagi lavasigi taligu, mo veve vena, ‘Nen vano nen veve lawera tangaloi hi nau warera tau vonai vena, “Leo, nau vei vagatai na gaganie u rovo; nau wehi na bulugi ko a natui bulugi u damoe, ko a gineu doluegi u rarai rovo. Nen vonai lolo lagiana!” ’ 
MAT.22.5	Tau ingere rahe ladomavaginie tea, ram vano lo matahalara, gatagale lolo talune, tuegi lolo nona lalaie, 
MAT.22.6	ko lavasigi ram wiri bibire tangaloi tabanagi ngerehi, ram wehire, ram ue vagamatera. 
MAT.22.7	Nge lune i ratahigi mo rono, a lolona mo gagasi huri, mo horara nona tangaloi vuro vano, ram wehi na tangaloi ue balu ngerehi ko ram hure na vanuara. 
MAT.22.8	Siu nge mo veve lawera nona tangaloi tabanagi vena, ‘A lagiana u rarai beno, nge a tangaloi hi nau warera tau vonai rahe tatarise tea huri. 
MAT.22.9	Nen vano vataha na turegi lawua ko vataha na tangaloi nein haqera nen warera rain vonai lolo lagiana.’ 
MAT.22.10	Siu a tangaloi tabanagi ngerehi ram vano vataha na turegi ko ram vile buluteginire hi doluegi ram haqera, rau esi ko rau garea, ko a vale lagiana mo horo gina sinobu. 
MAT.22.11	“I ratahigi mo vano lolo vale mo lehi na tangaloi hi u warera ko nge mo lehi na tangaloi gatagale he saru na gavui lagiana tea. 
MAT.22.12	Mo veve lawea vena, ‘?Buluana, gu vonai tangaha wuraha, go he saru na gavui lagiana tea?’ Nge ingeie he veve na hava gineu tea. 
MAT.22.13	Siu i ratahigi mo veve lawera nona tangaloi tabanagi vena, ‘Nen vau bulutegi na limana ko a karune, nen tuli vohoginie lolo dodogi varea, vin tengi ko vin gesigesigi livona aie.’ ” 
MAT.22.14	Ko i Jisas mo veve vagasigi vena, “Mo warera u sao, nge mo leo wahera he sao tea.
MAT.22.15	Ira Varise ram mwalue ram tau na nora leo huri ve rain holi Jisas lo leona. 
MAT.22.16	Siu ram hora lawe Jisas na nora rorongtagi lavasigi ko lavasigi dena burigi noi Herod, ram veve lawea vena, “Huhui, gamai gam ilo ve iniko a hogo, gom huhui na matahalai God hogo: gohe matagu tea gina tangaloi, a vevenagi gohe lado na nagoi tangaloi tea. 
MAT.22.17	?Gon veve lawe gamai, gom lado mwere hilogo? ?U tatarise mena Leo hora ve dain voli takis lawe na muei ratahigi ta Rom sige hatie?” 
MAT.22.18	Nge i Jisas mo ilo na nora tau leo asi hi, mo duvi gorora vena, “Gimiu ira kali goro! ?Huri hava gineu nem vai leo ve nein sinau? 
MAT.22.19	Nen haharagi na homu hi dam voli na takis ginie.” Siu ram bete na vatu lawea, 
MAT.22.20	ko nge mo huire vena, “?Nunui hine ko a henai hine ngaha?” 
MAT.22.21	Ram duvi goroe vena, “Noi muei ratahigi.” Siu nge mo veve lawera vena, “Giniehi, nen bete lawe i muei ratahigi a hava gineu noi muei ratahigi, ko lawe God a hava gineu noi God.” 
MAT.22.22	Lune ingere ram rongo na leo ngehi ram awogi hurie, ko ram sireginie ram vano denie.
MAT.22.23	Lo mahoi reni hi tau mosigei ira Sadusi lavasigi ram vonai lobei Jisas. Ngere ram veve ve hatie maraga taligu dena mateana. Ram huie vena: 
MAT.22.24	“Huhui, i Mosis u veve vena, ‘Tare ve a Tangaloi vin mate, nge netune hatie, i tuana vin lei na maduana, vin hakovi na maresu lawe tuana hi u mate beno.’ 
MAT.22.25	Siu ira reretehigi ingere gaibitu lobemai. A togagi mo lagi na vavine; siu mo mate, he hako te maresu. Giniehi, nge mo siregi na maduana lawe i tuana. 
MAT.22.26	Mwerehi i tuana tuegi ko gaitoligi, mo dadari lo gaibitugi. 
MAT.22.27	Vagasigi a vavine hi mo mate vage. 
MAT.22.28	?Nge lo maraga taligu nge vin voragi gahorai hine vohogi denire gaibitu? Huri ingere doluegi rau legi meie.” 
MAT.22.29	I Jisas mo duvi gorora vena: “Gimiu nem lenga, nehe ilo tea na Reve reve Gogona sige a managi noi God. 
MAT.22.30	Huri lo maraga taligu ingere rain mwere ira engsel ta eulu, ko a mwera ko a vavine rain he lagi tea taligu. 
MAT.22.31	Nge huri ira mate ve rain maraga taligu, nehe valu na leo tea hi God u veve vena, 
MAT.22.32	‘Ineu God noi Ebraham, God noi Aesak ko i God noi Jekob.’ Mwerehi nem ilo ve ingeie God nora mwaso, hatie nora mategi.” 
MAT.22.33	Lune ira sinobu ram rongoe, ram garigi huri na nona leo huhui.
MAT.22.34	Lune ira Varise ram rongo huri ve i Jisas u vaire Sadusi ram toga qatoa, nge ingere ram vonai tabulutegi. 
MAT.22.35	Gatagale denire, a huhui talo Leo hora noi Mosis, mo vai leo huri vena sine Jisas gina leo huihui. 
MAT.22.36	Mo hui Jisas mo veve vena, “?Huhui, a Leo hora ngehilogo u lawua liu lo Leo hora noi Mosis?” 
MAT.22.37	I Jisas mo duvi goroe vena, “Gon tabe na Huqe nomu God gina taqangimu doluegi, ko gina tamatemu doluegi, ko gina domimu doluegi. 
MAT.22.38	Ngehi a muei Leo hora ko u lawua. 
MAT.22.39	Ko a Leo hora tuegi mwerehi vage nge ngaha: ‘Gon tabe na tangaloi wagineu mwereigo sibomu.’ 
MAT.22.40	A Leo hora noi Mosis ko a leo huhui nora tangaloi veve rarai rom labe lo Leo hora gairue ngerehi.”
MAT.22.41	Lune ira Varise ram vonai bubugi, i Jisas mo huire vena, 
MAT.22.42	“?Nem lado wuraha huri i Kraes? Ingeie a duvi hine?”
MAT.22.42	Ngere ram veve vena, “Ingeie den duvi Devet.” 
MAT.22.43	I Jisas mo hui vena, “?Huri hava gineu a Vui u vei Devet mo ware i Kraes ve nona Huqe? Huri i Devet mo veve vena,
MAT.22.44	‘A Huqe mo veve lawe
MAT.22.44	na noku Huqe vena:
MAT.22.44	Gon toga lo matueku,
MAT.22.44	vin dadari nain teu na nomu tavului vuro
MAT.22.44	teri lovavai kerumu.’
MAT.22.45	?Tare ve i Devet mo ware Kraes ve nona Huqe, nge vin voragi duvi Devet mwerehilogo?” 
MAT.22.46	Ihine tea he duvi goro i Jisas lai tea gena leo gatagale, ko dena mahogi hi a tangaloi gatagale he huie lai tea huri hava gineu.
MAT.23.1	Mo rovo vunu, i Jisas mo laqa lawera sinobu ko lawera nona rorongtagi mo veve vena: 
MAT.23.2	“Ira huhui talo Leo hora noi Mosis meire Varise ingere ram hako managi ve rain matamwasaragi na Leo hora hi. 
MAT.23.3	A vevenagi hi, nen rongo ko nen vai na hava gineu rain veve lawe gimiu nein veie; nge nen leo goro, nen mese huri na nora lalakogi, a vevenagi ingere ram vevea ko rahe vaie tea. 
MAT.23.4	Ram vau bulutegi na hakohako mava, ram taue lo gainherera tangaloi, nge ingere rahe buluire tea ve rain wali na hakohako mava hi. 
MAT.23.5	Ngere ram vai na gineu doluegi huri ve a tangaloi rain lehire. Ram vai na nora tangai mavusui revereve gogona u lawua ngehi mo eno lo raera, ko ram vai na singoi luqara ram qaqaravu. 
MAT.23.6	Ram tarani na muei tanogi lo gaganie lawua ko a muei tanoi togatoga lo valei soneana; 
MAT.23.7	ram tarani ve a tangaloi rain vevegarea ginire lo sarai volivoli, ko ve a sinobu rain warera ve ‘Huhui.’ 
MAT.23.8	Nen mese siregi ve a tangaloi rain ware gimiu ve ‘Huhui’, huri gimiu doluegi ira reretehigi, ko a nomiu Huhui gatagale hogosie. 
MAT.23.9	Ko nen mese ware hine tea talo ure ve ‘Mama’, huri Tamamiu gatagale hogosie mo toga lo eulu. 
MAT.23.10	Nen mese siregi ve a tangaloi rain ware gimiu ve ‘Tomtomuegi’, huri a nomiu Tomtomuegi gatagale hogosie i Kraes. 
MAT.23.11	A tangaloi lawua mei gimiu nge vin voragi na nomiu tangaloi lalakogi. 
MAT.23.12	Ko ihine mo lado hage ginie sibona God vin vei wuweuginie, ko ihine mo lado wuweuginie sibona God vin vei hageginie.
MAT.23.13	“Hahagavi huri gimiu, ira huhui talo Leo hora noi Mosis meire Varise! Gimiu ira kali goro! Gimiu nem gorogoro na mwasoana garaqa God mo ratahigi lolona lo nagora tangaloi, nge gimiu sibomiu nein he ahu tea lolona, ko a sinobu ram tarani ve rain ehu gimiu nehe sireginire tea ve rain vano lolona. 
MAT.23.14	“Ra huhui talo Leo hora noi Mosis ko ira Varise, hahagavi huri gimiu uliu. A domimiu gairue. Nem balu na hakogineu nora madue, morovo nem vai na tataro qaqaravu nem kali na tangaloi ve ingere ran lado mava gi gimiu. Nem vaie mwerehi a leo vevegi lawe gimiu vin huire vin liu. 
MAT.23.15	“Hahagavi huri gimiu, ira huhui talo Leo hora noi Mosis meire Varise! Gimiu ira kali goro! Nem walawalau lolo tahi, nem vano utu lo vanue doluegi wagiwagineu huri ve nein reve na tangaloi gatagale ve vin ehu lo nomiu burigi, ko lune gimiu nem vai mwerehi, nem vaie ve vin tatarise huri gagarasi redu u liu den gimiu vagarue. 
MAT.23.16	“Hahagavi huri gimiu, ira tomtomuegi matadodo! Nem huhui vena, ‘Tare ve a tangaloi vin ware na vale gogona, hatie bugune tare ve mo vai utu na nona varatau; nge tare ve vin ware na kol lo vale gogona, a bugune huri, tare ve mo vai utu na nona varatau.’ 
MAT.23.17	Gimiu ira lenglengaga ko ira matadodo! Ngehilogo u liuhage, a kol sige a vale gogona mo vai na kol mo gogona? 
MAT.23.18	Gimiu nem huhui vage vena, ‘Tare ve a tangaloi vin ware na tanoi rugurugu, hatie bugune tare ve mo vai utu na nona varatau; nge tare ve vin ware na hogogi lo tanoi rugurugu, a bugune huri, tare ve mo vai utu na nona waratau.’ 
MAT.23.19	Gimiu ira lenglengaga ko ira matadodo! ?Ngehilogo u liuhage, a hogogi sige a tanoi rugurugu mo vai na hogogi mo gogona? 
MAT.23.20	A vevenagi hi, ihine mo ware na tanoi rugurugu, mo ware na tanoi rugurugu ko a hogogi doluegi ram eno lo tanoi rugurugu; 
MAT.23.21	ko ihine mo ware na vale gogona, mo ware na vale gogona ko i God, ingeie mo toga lo vale gogona; 
MAT.23.22	ko ihine mo ware na eulu, mo ware na tanoi togatoga noi God ko i God, ingeie mo toga lune. 
MAT.23.23	“Hahagavi huri gimiu, ira huhui talo Leo hora noi Mosis meire Varise! Gimiu ira kali goro! Nem lai lawe God a hangavulugi den vataha bulemiu rivurivu wuwerigi dam tau lo hinaga huri a bonagi mo garea, nge nem tau vohogi na gineu mava talo Leo hora, mwere na lengai vovohoi, a hahagavi ko a doridori garea. Mo eno lawe gimiu ve nein vei na gineu ngerehi, nge nen mese siregi na gineu wuwerigi ingere ngaha. 
MAT.23.24	Gimiu ira tomuegi matadodo! Nem lai vohogi na garonono lolo memiu wai, nge gimiu nem dono na bulugi! 
MAT.23.25	“Hahagavi huri gimiu, ira huhui talo Leo hora noi Mosis meire Varise! Gimiu ira kali goro! Nem solo na nomiu laha ko a tagugi peleti, nge a lolora u horo gena gineu nem garohurire ko nem matagara hurire. 
MAT.23.26	Iniko a Varise a matamu u dodo! Gon solo na gineu ngerehi lolo laha tomuegi, siu a tagugi vin mwasara vage. 
MAT.23.27	“Hahagavi huri gimiu, ira huhui talo Leo hora noi Mosis meire Varise! Gimiu ira kali goro! Gimiu mwere na qarui mateana a simede ram burue gena laem, dam lehie varea u garea, nge lolona u horo gena hui tamate ko a betugi u mada. 
MAT.23.28	Mwerehi vohogi, dam lehi gimiu lo betumiu varea huri ve neu garea, ne a lolomiu mo horo gena kalikeli ko a galegaleasi.
MAT.23.29	“Hahagavi huri gimiu, ira huhui talo Leo hora noi Mosis meire Varise! Gimiu ira kali goro! Gimiu nem vai na qaru huri ira tangaloi veve rarai ko nem gabugi na voda huri ira tangaloi vovohoi tau tuei, 
MAT.23.30	ko nem veve vena, ‘Tare ve gide dau toga tuei lo taro retamada rau toga tau, gide dain he vai na gineu mwere ngaha tea mwere ingere rau veire, dain he wehire tangaloi veve rarai tea.’ 
MAT.23.31	Mwerehi, gimiu nem daragi ve igimiu a duvire tangaloi hi rau wehire tangaloi veve rarai tau tuei. 
MAT.23.32	Ko gimiu nen vai, nen vai vagasigi na tabanagi noi retamamiu rau teu vuigi tau tuei! 
MAT.23.33	Gimiu ira duvi Mwata! Huri hava gineu gimiu nem tarani ve nein toa? Vin vei gagarasigi gimiu lo gagarasi redu. 
MAT.23.34	Giniehi, nam veve lawe gimiu vena: nain horara lawe gimiu ira tangaloi veve rarai, ira mataisao ko ira huhui; nein wehire lavasigi, nein toto vehavehaginire lavasigi lo gai saroutu, ko nein vivihire lavasigi lo nomiu valei soneana, ko nein livusire den togagi venue tuegi sulune tuegi. 
MAT.23.35	Siu nein rongo gagarasi hurire tangaloi vovohoi doluegi rau wehire, u teu vuigi lui Ebel a tangaloi vovohoi, mo dadari lui Sekaraea netui Barakaia, nem wehie lo livugei vale gogona ko a tanoi rugurugu. 
MAT.23.36	A hogo, nam veve lawe gimiu vena, vin vei gagarasigi na sinobu ta bagataha hurire tangaloi ingere ngaha doluegi neu wehire.
MAT.23.37	“Jerusalem, Jerusalem!
MAT.23.37	Gimiu nem wehire tangaloi veve rarai ko nem buguri na tangaloi hora noi God u horara vonai!
MAT.23.37	Nau tarani vagasaosao ve nain koko goro gimiu mwere na toa mo vagalugugi ra netune lolo vavai bainhine, ko gimiu nehe tarani tea.
MAT.23.38	Nge siseri ngaha a vanuemiu vin eno vurogi. 
MAT.23.39	Huri nam veve lawe gimiu vena, den siseri ngaha gimiu nein he lehieu te taligu vin dadari lo tarogi nein veve vena,
MAT.23.39	‘Waregarea ginie hi mo vonai lo henai Huqe.’ ”
MAT.24.1	Lune i Jisas mo mwalue mo vano dena Sara Gogona, ira nona rorongtagi ram vonai lobena vena haharagi na vale ngerehi lo Sara Gogona lawea. 
MAT.24.2	Ingeie mo duvi lawera vena, “?Io, gimiu nem lehi na gineu ingere ngaha? A hogo, nam veve lawe gimiu vena, a vatu gatagale vin he toga tea lo ului vetu tuegi, nge rain sasarugi doluegi.”
MAT.24.3	Lune i Jisas mo toga lo Vusi Oliv, ira rorongtagi ram vonai lobena gahera, ram huie vena, “Gon serelue lawe gamai ve a gineu ngere ngaha vin vei tagaha, ko a hava gigilegi vin haharagi ve iniko goin vonai ko ve a ure vin rovo.” 
MAT.24.4	I Jisas mo duvi lawera vena: “Nen leo goro gimiu vaiteu ihine tea mo sine gimiu. 
MAT.24.5	A tangaloi u sao rain vonai lo henaku, rain veve vena, ‘Ineu hi i Kraes!’ ko rain sine na sinobu sao. 
MAT.24.6	Gimiu nein rongo huri na vuro ko a roroi vuro. Nen leo goro vaiteu nem romasi hurie. A gineu ingere ngaha rain he mese tea rain dadari tomue, nge a rovonagi hatie tau. 
MAT.24.7	Huri a sinobu vin qalo mena sinobu, ko a vanue mena vanue. A maro ko a ruru rain vonai lo vanue saosao. 
MAT.24.8	A gineu ingere naha doluegi ram mwere na tauvui gagarasi lo bavabava. 
MAT.24.9	“Ngere rain wiri bibi gimiu huri ve rain vei gagarasigi gimiu ko rain uevagamate gimiu. A tangaloi doluegi rain sebugi gimiu huri na henaku. 
MAT.24.10	U sao rain siregi na nora ladohogo lo taro hi; rain vui rono na leoi gara ko rain vui sebuginire. 
MAT.24.11	A tangaloi ligoligogi kalikeli u sao rain maraga ko rain sine na sinobu u sao. 
MAT.24.12	A gineu esi rain gagaburegi, ko giniehi, a tabetabe nora sinobu u sao vin gamwadidi. 
MAT.24.13	Nge ihine vin labe siaga vin dadari lo rovonagi vin mwaso. 
MAT.24.14	Ko vin toretore gina Roro Garea ngaha huri ve i God vin voragi nora Ratahigi dali na ure doluegi, huri na gigilegi lawera tangaloi doluegi - siu a rovonagi vin vonai.
MAT.24.15	“Gimiu nein lehi na ‘Gineu Vovonosi mo vai mwasarugi’, ngehi a tangaloi veve rarai i Daniel u veve huri, vin labe lo ute gogona.” (Ihine mo vasogo nge na ilo vurugegi!) 
MAT.24.16	Lo tarogi hi ingere ram toga Judia ran toa sulo vusi. 
MAT.24.17	Ihine mo toga lo ului valena vin he hivo tea lolona vena lai na hava gineu. 
MAT.24.18	Ihine mo toga lo talu vin he mule tea lo valena vena lai na luqana. 
MAT.24.19	Nge hahagavi hurire vavine ram wali taqangi ko irahine ram vagahuhu lo bongi ngerehi! 
MAT.24.20	Nen tataro ve igimiu nein mese toa lolo taroi gamwadidi sige lo rani mangaana! 
MAT.24.21	A vevenagi lo tarogi hi a gagarasi vin lawua, hatie gagarasi mwerehi mosigei lo tauvui ure mo dadari hibagataha, ko vin he mwerehi tea taligu tetagaha. 
MAT.24.22	Nge God mo wiri utu na bongi ingere naha; ve mwerehi hatie, ihine vin he mwaso lai tea. Nge a vevenagi a sinobu i God u leowahera, nge u wiri utu na bongi ingere ngaha. 
MAT.24.23	“Lo tarogi ngehi, tare ve ihine vin veve lawe gimiu vena, ‘Leo, hingaha i Kraes!’ sige ‘Ingeie hi!’ nen he ladohogo te ginie. 
MAT.24.24	Huri ira Kraes kalikeli ko ira tangaloi veve rarai kalikeli rain maraga; rain vei na gigilegi lalawua ko a vaigivui huri ve ran sinara leowahe noi God, tare mo lai. 
MAT.24.25	Nen leo, ineu nau veve beno na gineu ingere ngaha lawe gimiu gitomue. 
MAT.24.26	“Sige tare ve a sinobu rain veve lawe gimiu vena, ‘Leo, Ingeie lo vanue vurogi!’ nen he vano te aie; sige rain veve vena, ‘Leo, Ingeie mo hili tahi!’ nen he ladohogo te ginie. 
MAT.24.27	Huri i Netui Tangaloi vin vonai mwere na vile mo vile utuhi na mahava doluegi dena matainaho kalo mo dadari lo matainaho roro. 
MAT.24.28	“Vin mwere na manu hi ram gani na matei gineu. Lune a matei gineu mo taqao ingere ram sone bulutegi aiehi.
MAT.24.29	“Siserigi lo tagui gagarasi lo bongi ngerehi a aho vin dodo ko a vule vin he leleo tea, ko a visiu rain soi dena mahava, ko a managi talo mahava rain gilu lategi den tanora. 
MAT.24.30	Ko lo tarogi ngehi a gigilegi noi Netui Tangaloi vin serelue lo mahava; ko a duvi sinobu doluegi lolo ure rain tengi, ko rain lehi i Netui Tangaloi vin vonai lo dodo lolo mahava mena managi ko a varavara lawua. 
MAT.24.31	Siu nge vin hora ira nona engsel mena diloi tavue ko rain vile ira nona leowahe dali na ureure.
MAT.24.32	“Nen hikehike lo gato tavalu huri na vui duledule. Lune a rangana mo tauvuigi mo mwaukeuke, ko mo tavutevu, nem ilo ve a mwagoto mo kakarani. 
MAT.24.33	Mwerehi vage, lune nem lehi na gineu ingere ngaha doluegi ram vonai, nein ilo ve a tarogi mo kakarani vonai lo mataivale. 
MAT.24.34	A hogo, nam veve lawe gimiu vena, a tangaloi ram mwaso siseri ngaha ran he mate tea doluegi vin dadari a gineu doluegi naha rain vonai. 
MAT.24.35	A mahava ko a tano roin rovo, nge noku leo vin he rovo lai tea.
MAT.24.36	“Nge huri na bongi ngehi sige a mahoi reni ngehi ihine he ilo tea, hatie ira engsel ta eulu, hatie i Netui, nge i Mama hogosie. 
MAT.24.37	Huri mwere u vei lo taroi Noa, mwerehi vage vin vei lo tarogi i Netui Tangaloi vin vonai. 
MAT.24.38	Huri lo taro tomue a wai u horo goro na vanue, rau gagani, rau inuinu, rau legi, u dadari lo tarogi Noa mo kalo lolo aka; 
MAT.24.39	nge rahe ilo na hava gineu tea, u dadari a wai u horo goro na vanue ko mo wali vohoginire doluegi. Vin vei mwerehi lo tarogi i Netui Tangaloi vin vonai. 
MAT.24.40	Lo tarogi hi a tangaloi gairue roin tabana lolo talu; vin leie tuegi, tuegi vin tino. 
MAT.24.41	A vavine gairue roin vei na hinaga bubugi; vin leie tuegi, tuegi vin tino. 
MAT.24.42	Siu nen leo huri, a vevenagi ne he ilo tea a tarogi a nomiu Huqe vin vonai lolona. 
MAT.24.43	Nge ne ilo vurugegi ngaha, tare ve a huqei vale u ilo na hava taro lolo bongi huri ve a tangaloi belu vin vonai lolo valena, nge vin leo goro na tangaloi belu hi ve vin mese waga na valena. 
MAT.24.44	Giniehi, gimiu vage nen toga rarai, a vevenagi i Netui Tangaloi vin vonai lo tarogi gimiu nge he lado rarai tea.
MAT.24.45	“?Ihine hi a tangaloi tabanagi a hui garea ko u mataisao? Ingeie hi a huqei vale mo taue mo leogorora tangaloi tabanagi doluegi talo valena, ve vin bete na gara hinaga lawera lo tarogi vovohoi. 
MAT.24.46	Havuhevu mena tangaloi tabanagi hi nona huqe vin haqea mo vai mwerehi lune nge vin mule vonai teligu lo valena! 
MAT.24.47	A hogo, nam veve lawe gimiu vena, nona huqe vin teue vin leogoro vataha na nona lalaie doluegi. 
MAT.24.48	Nge a tangaloi tabanagi hi a hui wiri vin lado lolo domine sibona vena, ‘Noku huqe vin he vonai tea vena siseri,’ 
MAT.24.49	ko nge mo tau vuigi mo wehire tangaloi tabanagi lavasigi, mo gagani mo inuinu meire tangaloi ram inu dadavule. 
MAT.24.50	Siu nona huqe vin mule vonai teligu lo tarogi nge he lado rarai tea ko lo mahoi reni ne he ilo tea; 
MAT.24.51	a huqe vin tei vurivurie, vin teue vin vano meire kali goro. Aiehi vin tangi ko vin gasigesigi livona.
MAT.25.1	“Lo tarogi hi a mwasoana garaqa God mo ratahigi lolona vin mwere na taqalugu hangavulu ingere ram wali nora laeti ko ingere ram vano ve rain bulu mei lagi lune nge vin mule taligu lo valena. 
MAT.25.2	Gailime denire rau dalodaloga ko gailime rau mataisao. 
MAT.25.3	Ngerehi rau dalodaloga ram lai na nora laeti nge rahe lai na mahoi waigi tea meire, 
MAT.25.4	nge ngerehi rau mataisao rau lei rarai ne nora waigi vage mena nora laeti. 
MAT.25.5	I lagi he vonai tea vena siseri, siu a taqalugu hi matara ram huegi ko ram maturu. 
MAT.25.6	“Lolo livugata a tangaloi mo waregi vena, ‘I lagi nge ngaha! Nen vonai nen bulu meie!’ 
MAT.25.7	A taqalugu hangavulu hi ram maraga ko ram vagatai nora bulu. 
MAT.25.8	Siu ngerehi rau dalodaloga ram veve lawera hi rau mataisao vena, ‘Nen bete tea nomiu wai lawe gamai, huri a nomai bulu rau mate.’ 
MAT.25.9	Nge ira mataisao ram duvi vena, ‘Hatie, vate vai mo he tatarise tea mei gide vunu. Nen vano lo valei volivoli ko nen voli nomiu sibomiu.’ 
MAT.25.10	Lune ira taqalugu dalodaloga ram vano ve rain voli nora waigi, i lagi mo dadari. A taqalugu gailime hi rau vagatai ram ahu bubugi meie huri hinagai legie, ko a matai vale mo gorogoro. 
MAT.25.11	“Lo tagugi hi a taqalugu lavasigi hi ram dadari, ram veve vena, ‘Huqe! Huqe! Gon roa lawe gamai!’ 
MAT.25.12	I lagi mo duvi lawera vena, ‘A hogo, nam veve lawe gimiu vena, na he ilo gimiu tea.’ ” 
MAT.25.13	Ko i Jisas mo veve vagasigi vena, “Nen leo huri, huri nehe ilo na tarogi tea sige a mahoi reni.
MAT.25.14	“U mwere na tangaloi mo siregi na vanuana ko mo vano vagahao: mo ware na nona tangaloi tabanagi ko mo taure ve rain leogoro na nona lalaie. 
MAT.25.15	Mo bete vatahaginire mo huri na nora mataisao: lawea gatagale a vatu teri vagalime, lawea tuegi a vatu teri vagarue, lawea gaitoligi a vatu teri vagatagale. Siu mo dige. 
MAT.25.16	A tangaloi hi u bete lawea a vatu teri vagalime mo vano mo tabana lune, mo haqe na vatu teri vagalime vage. 
MAT.25.17	Mwerehi vage a tangaloi tuegi hi u bete lawea a vatu teri vagarue mo tabana lune, mo haqe na vatu teri vagarue vage. 
MAT.25.18	Nge a tangaloi gaitoligi hi u bete lawea a vatu vagatagale mo vano me geli na walu lolo tano mo tulegi vunigi na homu noi nona huqe. 
MAT.25.19	“Lo tagugi hi u ribi beno a huqe nora tangaloi tabanagi ngaha mo mule mo dadari taligu ko mo vovohoigi na bugui homu ngaha u bete lawera. 
MAT.25.20	A tangaloi tabanagi naha u bete lawea teri vagalime mo vonai mo bete lawe na huqe lo ulugi a vatu teri vagalime vage, mo veve vena, ‘Huqe, gu bete laweau a vatu teri vagalime. Leo! Nge ngaha a semsemegi a vatu teri vagalime vage nau haqea.’ 
MAT.25.21	A huqe mo veve lawea vena, ‘U garea liu, iniko a tangaloi tabanagi a hui garea. Gu hui garea lo gineu biti, nge nain teugo goin voragi leogoroi gineu lawua. Gon vonai, gon havuhevu bubugi meieu.’ 
MAT.25.22	Siu a tangaloi tabanagi hi u bete lawea teri vagarue mo vonai ko mo veve vena, ‘Huqe, gu bete laweau a vatu teri vagarue. Leo! Nge ngaha a semsemegi a vatu teri vagarue vage nau haqea.’ 
MAT.25.23	A huqe mo veve lawea vena, ‘U garea liu, iniko a tangaloi tabanagi a hui garea. Gu hui garea lo gineu biti, nge nain teugo goin voragi leogoroi gineu lawua. Gon vonai, gon havuhevu bubugi meieu.’ 
MAT.25.24	Siu a tangaloi tabanagi hi u bete lawea a vatu teri vagatagale mo vonai mo veve vena, ‘Huqe, nau ilo ve a domimu u huire: huri gom lai na mwasigi hi iniko gohe rivu tea, ko gom vile bubugi na hinaga hi iniko gohe gaburegi na toligi tea. 
MAT.25.25	Ineu nam matagu, tau nam vano nam vunigi na nomu homu lolo tano. Leo! Nge ngaha hi a nomu.’ 
MAT.25.26	Nge a nona huqe mo duvi goroe vena, ‘Iniko a tangaloi tabanagi gu esi ko gu hui wiri! Gu iloau huri nam lai na mwasigi na he rivu tea, ko nam vile bubugi na hinaga na he gaburegi na toligi tea. 
MAT.25.27	Ve gu teu na noku homu lolo bangki, sevai u garea, ko nain leie mena semsemegi lune nain mule. 
MAT.25.28	Giniehi, nen lai vohogi na homu denie ko nen bete lawea hi a nona vatu teri vaga hangavulu. 
MAT.25.29	Huri ihine mo lai, vin bete lawea vage, ko nge vin lei nona u liuliu vage; ko ihine he lai tea, vin lei vohogi nona lalaie denie. 
MAT.25.30	Nge a tangaloi tabanagi hi a huri wiri, nen tuli vohoginie lolo dodogi varea; vin tangi ko vin gasigesigi livona aie.’
MAT.25.31	“Lune i Netui Tangaloi vin vonai lo tanoi ratahigi, ko ira engsel doluegi meie, vin toga lo tanoi togatoga ratahigi, 
MAT.25.32	ko a sinobu talolo ure doluegi rain sone bubugi lobena. Siu nge vin vile wahera talo burigi gairue, mwere na leogoro sibsib mo vile wahe na sibsib dena nani: 
MAT.25.33	vin teu na sibsib lo matuana ko a nani lo mawirine. 
MAT.25.34	Siu a ratahigi vin veve lawe na sinobu lo matuana vena: ‘Igimiu i Tamaku u vei gareagi gimiu: nen vonai, nen lai na nomiu tantano lolo mwasoana garaqa ngehi u vagatai beno huri gimiu lo tarogi hi u teu vuigi na ure. 
MAT.25.35	Huri nau mwaruruhi ko neu vanganieu, nau madogu ko neu bete wai bete wai laweau, ineu a hala ko neu lei vurugegieu lo valemiu, 
MAT.25.36	a luqeku he tatarise tea ko neu luqegieu, nau sege ko neu leo hurieu, nau toga lolo valei vauveu ko neu siroau.’ 
MAT.25.37	Ira vovohoi rain duvi goroe vena: ‘?Huqe, lo taro hilogo hi gau lehigo gu mwaruruhi ko gau vanganigo, sige gu madogu ko gau bete wai lawego? 
MAT.25.38	?Lo taro hilogo hi gau lehigo a hala ko gau lei vurugeginigo lo valemai, sige a luqemu he tatarise tea ko gau luqeginigo? 
MAT.25.39	?Lo taro hilogo hi gau lehigo gu sege sige gu toga lolo valei vauveu ko gau sirogo?’ 
MAT.25.40	Siu a ratahigi vin duvi gorora vena, ‘A hogo, nam veve lawe gimiu vena, lune neu vei mwere ngaha lawe tueku tea gatagale u biti vohogi, ngehi neu veie laweau.’ 
MAT.25.41	“Siu nge vin veve lawera hi ram toga lo mawirine vena, ‘Nen vano denieu, gimiu hi a lologagasi noi God u toga lumiu beno! Nen vano lolo avi redu ngehi u vagatai beno huri i Vui esi meire nona engsel! 
MAT.25.42	Huri nau mwaruruhi nge ne he vanganieu tea, nau madogu nge ne he bete te wai laweau, 
MAT.25.43	ineu a hala nge ne he lai te vurugegieu lo valemiu, a luqeku he tatarise tea, nge ne he luqegieu tea, nau sege sige nau toga lolo valei vauveu nge ne he leo hurieu tea.’ 
MAT.25.44	Siu rain duvi goroe vena, ‘?Ratahigi, lo tarogi hilogo hi gau lehigo gu mwaruruhi, sige madogu, sige a hala, sige a luqemu he tatarise tea, sige gu sege, sige gu toga lolo valei vauveu, ko gahe buluigo tea?’ 
MAT.25.45	Siu a ratahigi vin duvi gorora vena, ‘A hogo, nam veve lawe gimiu vena, lune nge he vai mwere ngaha tea lawe tueku tea gatagale u biti vohogi, ngehi ne he veie tea laweau.’ 
MAT.25.46	Tau ngerehi nge vin hora vohoginire talolo gagarasi redu, nge ira vovohoi rain vano lolo mwasoana radu.”
MAT.26.1	Lune i Jisas mo veve na leo ngerehi mo rovo, nge mo veve lawera nona rorongtagi vena, 
MAT.26.2	“Nem ilo ve lo tagui bongi gairue a gaganie huri Halegagaliu, ko rain lei i Netui Tangaloi vano ve rain toto vehavehaginie lo gai saroutu.” 
MAT.26.3	Siu ira muei rugurugu meire tamaragai nora sinobu ram sone bubugi lo valei Kaiavas, a rugurugu lawua, 
MAT.26.4	ko ram tau leo huri ve rain wiri bibi Jisas lo kalikeli ko rain vei vagamatea. 
MAT.26.5	Nge ram veve vena, “Hatie lolo gaganie vate vai a sinobu ran vui qalogi.”
MAT.26.6	Lune i Jisas mo toga lo valei Saemon a vohavono a Betani, 
MAT.26.7	a vavine mo ahu vonai lobena mena vurei bonbon lolo vurugi vatu, a gaivoligi u lawua garagara. Lune i Jisas mo gagani, a vavine hi mo lingi na vurei lo ului qatune. 
MAT.26.8	Nge ira rorongtagi ram lehi na gineu hi ram lologagasi hurie, ram veve vena, “?Huri hava gineu mo linglingi vuroginie? 
MAT.26.9	Huri vin sogagi leie huri na homu u sao, ko vin bete lai na homu hi lawera mahogi.” 
MAT.26.10	Nge i Jisas u ilo na nora leo, mo veve vena, “?Huri hava gineu nem vai taturegi na vavine hi? Huri nge u vei na tabana garea laweau. 
MAT.26.11	Huri ira mahogi ram toga gesegi mei gimiu, nge ineu nain he toga tea gesegi mei gimiu. 
MAT.26.12	Lune nge mo lingi na vurei ngaha luku, nge mo vaie ve vin vagatai na betuku huri tulegieu. 
MAT.26.13	A hogo, nam veve lawe gimiu vena, logologo vin ngasagi na Roro Garea hi lolo ure doluegi, vin laqagi huri na gineu hi nge u veie gina ladotaligu hurie.”
MAT.26.14	Siu gatagale denire domwagi gairue, a henana i Judas Iskariot, mo vano lobera muei rugurugu, mo veve vena, 
MAT.26.15	“?Nein bete na hava gineu laweau, tare ve nain lei i Jisas lawe gimiu?” Siu ingere ram valu na homu ngavulu gaitolu a silva ram bete lawea. 
MAT.26.16	Siu dena tarogi hi i Judas mo tino hikesi na mahogi garea vena rongo na leoi gai Jisas. 
MAT.26.17	Lo muei bongi gaganie huri na bereti siaga, ira rorongtagi ram vonai lobei Jisas ram veve vena, “?Gom tarani ve gain vei vagatai na gamu hinagai Halegagaliu lolo?”
MAT.26.18	I Jisas mo veve vena, “Nen vano lo togagi venue lobena tangaloi gatagale, ko nen veve lawea vena, ‘A Huhui mo veve vena, A taroku u vonai beno, gain geni na Halegagaliu meire noku rorongtagi lo valemu.’ ” 
MAT.26.19	Ira rorongtagi ram vai mwere i Jisas u horara, ko ram vai vagatai na Halegagaliu. 
MAT.26.20	Lolo revirevi i Jisas mo vonai meire rorongtagi domwagi gairue. 
MAT.26.21	Lune ram toga huri gaganie, i Jisas mo veve vena, “A hogo, nam veve lawe gimiu vena, gatagale den gimiu vin rongo na leoi gaku.” 
MAT.26.22	Ira rorongtagi ram tau vuigi ve ram romasi garagara, ram huie vatavatahaginire vena, “?Sige ineu, Huqe?” 
MAT.26.23	I Jisas mo duvi gorora vena, “gatagale den gimiu, gorom hahaga bubugi lolo disi vin rongo na leoi gaku. 
MAT.26.24	Huri i Netui Tangaloi vin vano, mwere u reve lolo Reve reve Gogona hurie; nge hahagavi huri na tangaloi hi mo siregi i Netui Tangaloi vano! U garea lawe na tangaloi hi huri ve na mese vora vohogi!” 
MAT.26.25	I Judas, a tangaloi u rongo na leoi gai Jisas, mo veve vena, “?Sige ineu, Huhui?” Ko i Jisas mo veve vena, “Niko gom veve.”
MAT.26.26	Lune ingere ram gagani, i Jisas mo lai na bereti, mo tataro vevegarea goroe, mo vise vurivurie, mo bete lawera rorongtagi, mo veve vena, “Nen laie, nen ganie, hingaha a betuku. 
MAT.26.27	Siu nge mo lai na laha, mo vevegareagi God, mo bete lawera, mo veve vena, “Gimiu doluegi nen inu ngaha, 
MAT.26.28	huri hingaha a daiku, mo hale huri na tangaloi sao, vena vai siagagi na varatau noi God huri ve na ladovohogi na galegaleasi. 
MAT.26.29	Nam veve lawe gimiu vena, nain he inu te taligu dena nubui mwasi vaen vin dadari a bongi ngehi nain inue garaqa mei gimiu lolo mwasoana garaqa hi Tamaku mo ratahigi lolona.” 
MAT.26.30	Siu ingere ram huri na ahi, ram vano sulo Vusi Oliv.
MAT.26.31	Siu i Jisas mo veve lawera vena, “Gimiu doluegi nein taturegi hurieu lolo bongi ngaha, huri u reve tau lo Reve reve Gogona vena:
MAT.26.31	‘Ineu nain wehi na leogoro
MAT.26.31	ko a sibsib talo burigi rain vano tereteregi.’
MAT.26.32	Nge lune nain maraga taligu, nain vano gitomuegi gimiu a Kalili.”
MAT.26.33	Nge i Bita mo duvi goroe vena, “Tare ve ingere doluegi rain taturegi hurigo, ineu na he taturegi te hurigo vohogi!”
MAT.26.34	Ko i Jisas mo veve lawea vena, “A hogo, nam veve lawego vena, lolo bongi ngaha, a toa vin he tarere te tau, nge iniko goin tahau vagatolu.”
MAT.26.35	I Bita mo duvi goroe vena, “Tare ve dori mate bulu, nain he tahago tea.” Ko ira rorongtagi doluegi ram veve mwerehi.
MAT.26.36	Siu i Jisas meire nona rorongtagi ram vonai lolo ute mo waregi ve Ketsemeni, ko i Jisas mo veve lawera vena, “Nen toga tahingaha, lune nain tutu vano tahi, nain tataro.” 
MAT.26.37	Nge mo lai Bita meire netui Sebedi gairue. Nge mo tauvuigi mo vonosie gina rongogagarasi, 
MAT.26.38	ko mo veve lawera vena, “A tamateku mo kuieu mo kakarani ve nain mate. Gimiu gaitolu nen toga tahingaha, nen rada goro meieu.” 
MAT.26.39	Nge mo dige beragi, mo sisiqeu hivo mo taigi na nagona talo tano, ko mo tataro mo veve vena, “Mama, tare ve gu vei lei, gon lai vohogi na laha ngaha denieu. Nge hatie noku tarani, nge a nomu na lai.” 
MAT.26.40	Siu nge mo tudori gorora rorongtagi, mo haqera ram maturu, ko mo veve lawe i Bita vena, “?Nge he rada goro lai tea huri na aho gatagale meieu? 
MAT.26.41	Nen rada goro, nen tataro, vate vai nem soi lolo kalikeli. A tamategi mo tarani, nge a vihigogi mo wiriwiri.”
MAT.26.42	Ko nge mo vano, mo tataro taligu vagatuegi vena, “Mama, tare ve goin he lai vohogi na laha ngaha tea denieu, nge nain inue, a nomu tarani vin lei.”
MAT.26.43	Siu nge mo tudori taligu lobera rorongtagi, mo haqera ram maturu, huri a matara mo huegi. 
MAT.26.44	I Jisas mo sireginire taligu, mo vano mo tataro taligu vagatoligi, mo veve na leo mwerehi u vevera tomue. 
MAT.26.45	Siu nge mo vonai lobera rorongtagi, mo veve lawera vena, “?Nem maturu teu, nem mabusurigi? A tarogi mo vonai kakarani ko i Netui Tangaloi vin sireginie lo limara galegaleasi. 
MAT.26.46	Nen maraga, da vano. Leo, i rongo na leoi gaku mo kakarani!”
MAT.26.47	Lune nge mo laqa mosigei, i Judas, gatagale denire domwagi gairue, mo vonai mena sinobu u sao, ram hako bue ko a ruqi, ram vonai denire muei rugurugu meire tamaragai nora sinobu. 
MAT.26.48	I rongo na leoi gana u lei na gigilegi lawera, mo veve vena, “I gineu nain sungunie, ngeie hi. Nen wiri bibie!” 
MAT.26.49	I Judas mo vano tuturedu lobei Jisas mo veve vena, “Garea, Huhui,” ko mo sungunie. 
MAT.26.50	I Jisas mo veve lawea vena, “Buluana, gon vai na gineu hi gom vonai hurie.” Siu ram dadari lobei Jisas, ram haga vano lune, ram wiri bibie. 
MAT.26.51	Ko leo, gatagale den ngaraha mei Jisas mo dange na nona bue, mo tai vano lo tangaloi tabanagi noi rugurugu lawua, ko mo tai sue na qerona. 
MAT.26.52	Ko i Jisas mo duvi goroe vena, “Gon tau na nomu bue taligu lolo tantanogi. Huri irahine ram hakovi na bue rain mate gina bue. 
MAT.26.53	?Gimiu nge he ilo tea ve nain ware lai Tamaku ve vin buluieu, ko siserigi nge vin hora na buri engsel u sao den hangavulu domwagi gairue laweau? 
MAT.26.54	?Ne tare ve nain vei mwerehi, vin vagahorongi na Reve reve Gogona wuraha, ram veve ve vin eno mwerehi? 
MAT.26.55	Lo tarogi hi i Jisas mo veve lawera sinobu vena, “?Gimiu nem vonai mena bue ko a ruqi ve nein wiri bibieu, mwere huri ve ineu i uebalu? Vataha bongi nau toga lo Sara Gogona, nau huhui, nge ne he wiri bibieu tea. 
MAT.26.56	Nge mo vai mwerehi ve a Reve reve Gogona nora tangaloi veve rarai vin eno lune.” Siu ira nona rorongtagi doluegi ram sireginie, ram toa vohogi.
MAT.26.57	Siu ngaraha rau wiri bibi i Jisas ram vano meie sulo valei Kaiavas i rugurugu lawua, ko ira huhui talo Leo hora noi Mosis meire tamaragai ram sone bubugi aie. 
MAT.26.58	I Bita mo hurire mala vagahao denire ko mo ahu lolo ara noi rugurugu lawua, ko nge mo toga hivo meire tangaloi, ve vin leo vurugegi na gineu hi vin rovo. 
MAT.26.59	Ira muei rugurugu ko ira Kansel doluegi ram hikesi na tangaloi ve rain tawei kalikeli huri Jisas huri ve rain vei vagamatea; 
MAT.26.60	ko ra he haqera tea, nge a tangaloi u sao ram vonai ve rain tawei kalikeli hurie. Vagasigi a tangaloi gairue rom vonai rom veve vena, 
MAT.26.61	“A tangaloi ngaha u veve vena, ‘Nain tala vohogi lei na vale gogona noi God ko lo rani gaitolu nain vutue wagineu.’ ” 
MAT.26.62	Ko i rugurugu lawua mo maraga mo veve lawe Jisas vena, “?Go he duvi tea? ?A hava gineu ngere ram veve vovohigo ginie?” 
MAT.26.63	Nge i Jisas mo toga rorongo. I rugurugu lawua mo veve lawea vena, “Nau ware na henai God i maso, gon veve huri lawe gamai ve iniko ngaha I Kraes i Netui God.” 
MAT.26.64	I Jisas mo duvi goroe vena, “Niko gom veve. Ko nam veve lawe gimiu doluegi ve den hibagataha ‘nein lehi i Netui Tangaloi vin toga lo matuei Gineu managi, vin vonai lo dodo talo mahava.’ ” 
MAT.26.65	Siu i rugurugu lawua mo dare na luqana, mo veve vena, “Nge mo laqa asiesi. Da he tarani tea ira tangaloi ve rain veve vovohie vage. Leo, neu rongo na nona leo asi. 
MAT.26.66	?Nem lado wuraha?” Ngere ram duvi vena, “Nge u tatarise ve vin mate.” 
MAT.26.67	Siu ram lodosi na nagona, ram tutugie; ko ingere ram rabasie 
MAT.26.68	ram veve vena, “Iniko i Kraes! Gon tige ve ihine mo tutuhigo!”
MAT.26.69	Nge i Bita mo toga varea tavala ara, ko gatagale denire taqalugu a tangaloi tabanagi noi rugurugu lawua mo vonai lobena mo veve vena, “Iniko vage mei Jisas ta Kalili.” 
MAT.26.70	Nge i Bita mo tahae lo nagora doluegi mo veve vena, “Na he ilo tea a hava gineu gom veve.” 
MAT.26.71	Siu nge mo mwalue mo vano lo matai ara, ko a taqalugu wagineu mo lehie mo veve lawera tangaloi aiehi vena, “Ngeie hi mei Jisas ta Nasaret.” 
MAT.26.72	Nge i Bita mo tahae taligu mo haharigi mo veve vena, “Na he ilo na tangaloi hi tea.” 
MAT.26.73	He ribi tea ingere ram labe kakarani ram vonai ram veve lawe i Bita vena, “A hogo, iniko vage gatagale meire, a vevenagi gam rongo hogosigo lo roroi leomu.” 
MAT.26.74	Siu i Bita mo tau vuigi mo haharigi, mo veve vena, “Na he ilo na tangaloi hi tea.” Ko siserigi a toa mo tarere. 
MAT.26.75	Ko i Bita mo lado haqe na leoi Jisas u veve tau lawea vena, “A toa vin he tarere te tau, nge iniko goin tahau vagatolu.” Ko nge mo mwalue mo ngara.
MAT.27.1	Lolo robongi siaga ira muei rugurugu meire tamaragai nora sinobu doluegi ram sone bubugi, ve rain wehi vagamate Jisas wuraha. 
MAT.27.2	Ram vauhie ram vano meie, ram laie lawe i Baelat a Kavman.
MAT.27.3	Siu i Judas, a tangaloi u rongo na leoi gai Jisas, mo leo ve rau vevegi vagamatea, nge mo ladowenigi, mo lai mulegi na homu ngavulu gaitolu a silva lawera muei rugurugu meire tamaragai taligu, 
MAT.27.4	mo veve vena, “Nau galegaleasi huri nau rongo na leoi gai tangaloi hi u vovohoi.” Ngere ram veve vena, “Hatie nomai lune. Ngehi a nomu sibomu.” 
MAT.27.5	I Judas mo tuli na homu sulolo vale gogona, ko mo sireginire; siu nge mo vano mo ligo vagamate sibona. 
MAT.27.6	Ira muei rugurugu ram vile na homu ram veve vena, “He tatarise tea mena Leo hora ve vin teure lo tanoi homu, a vevenagi a homu hi a gaivoli dai.” 
MAT.27.7	Ram lado bubugi huri ve rain voli na tano u waregi ve a Ute noi tangaloi mo vai na laha tano, ve rain tuleginire hala vano aie. 
MAT.27.8	Giniehi, ram waregi na tano hi ve a Sarasarai Dei, mo dadari gaqarigi. 
MAT.27.9	Mwerehi mo vagahorongi na leo noi God nge u vevea gina singoi Jeremaea a tangaloi veve rarai vena: “Ram lai na homu ngavulu gaitolu a silva, a gaivoli matei tangaloi, a sinobu a duvi Israel ram lado bubugi huri na gaivoline, 
MAT.27.10	ko ram voli na Ute noi tangaloi mo vai na laha tano ginire, mwere a Huqe u hora tau laweau.”
MAT.27.11	I Jisas mo labe lo nagoi Kavman, ko a Kavman hi mo huie vena, “?Iniko i ratahigi nora ta Judia?” I Jisas mo duvi vena, “Iniko gom vevea mwerehi.” 
MAT.27.12	Nge ingeie he duvi tea gorora muei rugurugu meire tamaragai ram taweie. 
MAT.27.13	Siu i Baelat mo huie vena, “Go he rongo tea ve ram taweigo huri na gineu u sao?” 
MAT.27.14	Nge i Jisas he duvi goroe tea gena leo gatagale, ko a Kavman mo awogi garagara huri.
MAT.27.15	Lo vataha taroi hinaga huri Halegagaliu i Bailat mo siregi na tangaloi vauveu gatagale lawera sinobu mwere ram tarani. 
MAT.27.16	Lo tarogi hi a tangaloi uebalu gatagale rau ilo vurugeginie mo toga, a henana i Jisas Barabas. 
MAT.27.17	Siu lune a sinobu ram sone bubugi, i Baelat mo huire vena, “?Ihine nem tarani ve nain siregi lawe gimiu, i Jisas Barabas sige i Jisas mo warea ve i Kraes? 
MAT.27.18	Huri nge u ilo ve rau lei i Jisas lawea lo garagarasi. 
MAT.27.19	Lune i Bailat mo toga lo tanoi togatoga vevegi, i gahorana mo hora na leona lawea vena: “Gon mese vai na gineu lawe na tangaloi vovohoi hi, a vevenagi lo boborea lolo bongi nam gagarasi liu hurie.” 
MAT.27.20	Nge ira muei rugurugu meire tamaragai ram dori na domire sinobu ve rain navuhi Bailat ve vin siregi Barabas lawera ko ve vin hora ve rain vei vagamate i Jisas. 
MAT.27.21	Siu i Baelat mo huire vena, “?Ihine deni garue ngaha nem tarani ve nain sireginie lawe gimiu?” Ram duvi vena, “!Barabas!” 
MAT.27.22	I Baelat mo veve lawera vena, “?Nge nem tarani ve nain vei na hava gineu lawe Jisas mo warea ve i Kraes?” Nere ram duvi vena, “Toto vehavehaginie!” 
MAT.27.23	Nge i Bailat mo huire vena, “?Huri hava gineu, u vei na hava gineu esi?” Ngere ram ulo siaga den tomue vena, “Toto vehavehaginie!” 
MAT.27.24	I Baelat mo leo huri ve vin he vai lei na hava gineu tea, nge bataha rain qalo, nge mo lai na wai, mo qaqaga ginie lo nagora sinobu, mo veve vena, “A mateana noi tangaloi ngaha vin he saka tea luku. Ngehi a nomiu sibomiu.” 
MAT.27.25	A sinobu doluegi ram duvi vena, “A gagarasi huri na nona mateana na saka lumei ko luire netumai. 
MAT.27.26	Siu i Bailat mo siregi Barabas lawera ko mo lai Jisas ve ran talie huri ve rain toto vehavehaginie.
MAT.27.27	Ira soldia noi Baelat ram vano mei Jisas lolo ara mo waregi vena Braitorium, huri ve a valei Baelat, ko ram ware bubugi lawea na buri soldia doluegi. 
MAT.27.28	Ram tugu vohogi na luqei Jisas ko ram saru goroe gina luqe memea mwasara huri ve a luqara ratahigi, 
MAT.27.29	ko ram virigi na garo kau mo voragi na qatulibo, ko ram tarie lo qatune, ko ram tau na mavuro lo matuana; siu ram sisiqeu goroe, ram sovue vena, Io, garea, i Ratahigi nora ta Judia! 
MAT.27.30	Ko ram lodosie, ram lai na mavuro ram wehi na qatune ginie. 
MAT.27.31	Lune rau sovue beno, ram lai vohogi na luqe memea mwasara denie, ko ram saru goroe taligu gina luqana sibona. Siu ram laie vano ve ran toto vehavehaginie.
MAT.27.32	Lune ram mwalue ram haqe na tangaloi gatagale ta Saerini a henana i Saemon. Ram laie ve vin weli na gai saroutu noi Jisas. 
MAT.27.33	Ram vonai sulo ute u waregi ve Kolkota, lo noda leo ve a, ‘Tanoi Vurugi Qetu.’ 
MAT.27.34	Ram bete na waen lawe Jisas rau rogea mena roboi betu gagarasi u waregi ve a kol. Nge mo sim leo, nge ingeie he tarani tea vena inue. 
MAT.27.35	Siu irahine ram toto vehavehaginie lo gai saroutu ram wahegi na luqana, ram vui hikehike ve ihine vin lei na hava mavusui luqe, 
MAT.27.36	ko ram toga hivo ram mavaginie. 
MAT.27.37	Ram tau lo ului qatune na reve gigilegi huri nona vai vagasile vena: “Ngehi i Jisas i Ratahigi nora ta Judia.” 
MAT.27.38	Ko mei Jisas ram toto vehavehagi na tangaloi uebalu gairue, gatagale lo matuana ko tuegi lo mawirine. 
MAT.27.39	Ingere ram dige utu, ram bulegi na qature, ram veve asiesigi Jisas vena: 
MAT.27.40	“Iniko hi goin ta1a vohogi na vale gogona ko goin vutue lo rani gaitolu, gon vagamwasoigo sibomu!” Tare ve iniko i Netui God, gon hivo dena gai saroutu!” 
MAT.27.41	Mwerehi vage, ira muei rugurugu meire huhui talo Leo hora noi Mosis ko ira tamaragai ram sovu Jisas, ram veve vena: 
MAT.27.42	“Nge u vagamwasoire wagineu, nge he vagamwasoie sibona tea lai! Ingeie i Ratahigi nora a duvi Israel, na hivo dena gai saroutu siserigi hi, ko dain ladohogo ginie. 
MAT.27.43	Nge u lado talui God. Siu God na vagamwasoie, tare ve mo taranie. Huri ngeie hi u veve vena, ‘Ineu i Netui God. 
MAT.27.44	Ko ira tangaloi uebalu hi rau toto vehavehaginire mei Jisas rom sawirie vage.
MAT.27.45	Lo matainaho tu vovohoi a dodo mo tango goro na vanue doluegi mo dadari aho gaitolu. 
MAT.27.46	Lategi lo aho gaitolu i Jisas mo ulo gina dilogi lawua vena, ?Eli, Eli, lema sabaktani? Lo noda leo ve, “?Noku God, noku God, huri hava gineu gu toa vohogi denieu?” 
MAT.27.47	Ngere lavasigi ram labe kakarani ram rongoe, ram veve vena, “Nge mo ware Elaeja!” 
MAT.27.48	Siu siserigi gatagale denire mo toa, mo lai na qasa, mo dudunie lolo waen gagasi, mo turuginie lo mavuro, mo sogaginie lawe Jisas ve vin sumue. 
MAT.27.49	Nge ingere lavasigi ram veve vena, “Mese be, da leo tare ve i Elaeja vin vonai huri ve vin vagamwasoie.” 
MAT.27.50	I Jisas mo ulo taligu gena dilogi lawua, siu mo mabusurigi. 
MAT.27.51	Ko leo, a turegi huri mataivale lo Sara Gogona mo madare lo vuhungegi mo dadari vuine. A ruru mo ruru, ko a vatu ram tawaga, 
MAT.27.52	a qaru ram waga, ko ira tangaloi gogona noi God rau mate tau tuei ram maraga. 
MAT.27.53	Ram mwalue dena qaru; ko lo tagui Jisas mo maraga, ingere ram ahu sulolo togagi venue gogona Jerusalem, ko a sinobu u sao ram lehire. 
MAT.27.54	I leogoro soldia vudolue mei ngaraha ram toga meie ram matagi Jisas, ram rongo na ruru ko ram lehi na gineu ngerehi mo vaire, ram matagu liu, ram veve vena, “A hogo, ingerehi i Netui God!” 
MAT.27.55	A vavine u sao ingere taiehi vage ram tu vagahao ram leo. Ngerehi rau huri Jisas den Kalili ko rau buluie. 
MAT.27.56	Meire i Meri ta Makdala ko i Meri ratahi Jemis ko i Josev, ko i ratahire netui Sebedi.
MAT.27.57	Mo kakarani revirevi a mwerai homu ta Arimatia, a henana Josev, mo vonai, ingeie a rorongtagi noi Jisas. 
MAT.27.58	Nge mo vano mo ahu lobei Baelat, mo navuhie huri na betui Jisas. Siu i Baelat mo hora ve rain lei na betune lawe Josev. 
MAT.27.59	I Josev mo lai na betune, mo luqesie gina gavu mwasara, 
MAT.27.60	mo mabue lolo nona malangai mateana garaqa u tei durue lolo vatu. Siu nge mo lulugi na vatu lawua goro na matai malanga, mo mwalue. 
MAT.27.61	I Meri ta Makdala ko i Meri ratahi Josev rom toga hivo aie, rom leo vovohoi na matai malanga.
MAT.27.62	Lo rani tuegi, ngehi a rani lo tagui Bongi Vaivagatai, ira muei rugurugu meire Varise ram sone bubugi mei Baelat, 
MAT.27.63	ram veve vena, “Huqe, gamai gam lado haqe huri ve a tangaloi ve a tangaloi kalikeli hi u veve lune u mwaso tau vena, ‘Lo tagui rani gaitolu nain maraga taligu.’ 
MAT.27.64	Giniehi, gon horara nomu tangaloi ve rain leogoro vurugegi na qaru vin dadari lo rani gaitoligi, huri vate vai ira nona rorongtagi rain vonai rain belu na betune, ko rain veve lawe na sinobu vena nge u maraga taligu dena mateana. Tare ve mwerehi, a kalikeli vagasigi vin esi vin liu den tomue.” 
MAT.27.65	I Baelat mo veve lawera vena, “Nen lai ira soldia lavasigi, nen vano, nen leogoro na qaru mwere gimiu neu iloe.” 
MAT.27.66	Siu ram mwalue ram gorogoro vurugegi na matai malanga, huri ve ram tau na gigilegi lo vatu ko ram tau na soldia ve rain leogoro.
MAT.28.1	Lune a Rani Mangaana mo rovo, lolo robongi siaga, a muei rani talo wik, i Meri ta Makdala mei Meri tuegi rom vano ve roin lehi na qaru. 
MAT.28.2	Siserigi a ruru lawua mo ruru; huri a engsel noi Huqe mo hivo den eulu, mo lulugi vohogi na vatu ko mo toga lune. 
MAT.28.3	A varavarana mwere na vile ko a gavune u mevute garagara. 
MAT.28.4	A tangaloi leogoro ram matagu liu, ram ruru ruru ram mwere na tangaloi rau mate. 
MAT.28.5	A engsel mo veve lawera vavine vena, “Nero mese matagu. Nau ilo ve gimiru nerom hikesi Jisas rau toto vehavehaginie lo gai saroutu. 
MAT.28.6	Nge hatie tangaha, huri nge u maraga taligu mwere u veve tau. Nero vonai nero lehi na tanogi hi u eno aie. 
MAT.28.7	Nero vano siseri, nero veve lawe na nona rorongtagi vena: ‘Nge u maraga taligu dena mateana ko siserigi ngaha nge mo vano tomuegi gimiu a Kalili, nein lehe aiehi!’ Nam veve lawe gimiu ngaha.
MAT.28.8	Siu rom vano siseri dena qaru, rom matagu ko rom havuhevu garagara, ko rom toa rom vano huri ve roin veve lawera nona rorongtagi. 
MAT.28.9	Siserigi i Jisas mo bulu meire, mo veve vena, “Garea lawe gimiru.” Ngere rom vonai lobena rom sisiqeu goroe ko rom tango lo karune. 
MAT.28.10	Jisas mo veve lawera vena, Nero mese matagu. Nero vano nero veve lawe retueku ve rain vano a Kalili ko rain lehieu aiehi.
MAT.28.11	Lo tarogi a vavine rom mule taligu, a tangaloi vuro lavasigi rau leogoro na qaru ram mule lolo vanue ram veve lawera muei rugurugu huri na gineu doluegi rau rovo vonai. 
MAT.28.12	Ira muei rugurugu meire tamaragai ram sone bubugi ko ram tau na nora leo; ram bete a homu lawua lawera tangaloi vuro 
MAT.28.13	ko ram veve vena, “Gimiu nen veve huri ve nona rorongtagi rau vonai lolo bongi ko ram balu na betune lo tarogi hi gimiu nem maturu. 
MAT.28.14	Ko tare ve a Kavman mo rongo huri ngaha, gamai gain vovohoigi na gineu ngehi lawea, ko gamai gain veie ve gimiu nein mese vano lo asigi huri na gineu hi.” 
MAT.28.15	Ira leogoro ram lai na homu ko ram vai mwerehi ira muei rugurugu rau veve lawera. A rorogi hi mo vano dolueginire ta Judia mo dadari bagataha.
MAT.28.16	Ira rorongtagi hangavulu domwagi gatagale ram vano lo vusi hi a Kalili i Jisas u horara ve rain vano aie. 
MAT.28.17	Lune ram lehie ram sisiqeu goroe, nge ingere lavasigi ram lado gairue. 
MAT.28.18	I Jisas mo vonai lobera ko mo veve lawera vena: “Nau lei na managi doluegi beno lo eulu ko lo vavagi. 
MAT.28.19	Siu nen vano lobera sinobu doluegi vataha ute ko nen vaire ran voragi noku rorongtagi: nen garuhigogona ginire lo henai Mama ko i Netui ko i Vui Gogona, 
MAT.28.20	ko nen huhuire ve ran rongo huri na gineu doluegi nau veve lawe gimiu. Ko leo! Ineu mei gimiu vataha bongi, vin dadari lo rovonai ure.”
MRK.1.1	Nge ngaha a Roro Garea huri Jisas Kraes, Netui God. 
MRK.1.2	U teuvuigi mwerehi a tangaloi ligoligogi i Aesaea u uli: “I God mo veve vena, ‘Nge ngaha a noku gaihora, nam horae tomue denigo huri vena vagatai na turegi hurigo.’
MRK.1.3	A diloi hine tea hine tea tangaloi mo ware lolo vanue vurogi mo veve vena: ‘Nen vagatai na matahalai Huqe, nen vai na turegi ran vovohoi hurie.’ ”
MRK.1.4	I Jon u dadari lo vanue vurogi, mo garuhigogonagi na sinobu, ko mo toretore mo veve vena: “Nen tudori den nomiu galegaleasi, ko nen lai na garuhigogona; siu i God vin ladovohogi na bugumiu.” 
MRK.1.5	A tangaloi u sao talo vanue Judia meire vage ta Jerusalem rau vano ram rorongtagi Jon mo laqa ko ram veve sere na bugure, ko i Jon mo garuhigogona ginire lolo wai Jodan.
MRK.1.6	I Jon mo luqegi na vinui kamel, ko mo wasigi na vinui bulugi; mo gani na diso mena nubui bi talolo labute. 
MRK.1.7	Mo veve lawe na sinobu vena: “Ihine hi vin vanai lo taguku, u lawua denieu. Na he tatarise tea ve nai siolo hivo ko nai taga na garoi nona butu. 
MRK.1.8	Ineu nam garuhigogonagi gimiu gena wai hogosie, nge ingeie vin garuhigogonagi gimiu gina Vui Gogona.”
MRK.1.9	Lo tagugi i Jisas u vonai den Nasaret lo duvi vanue Kalili, ko i Jon mo garuhigogona-ginie lolo wai Jodan. 
MRK.1.10	Ko siserigi lune i Jisas mo mwalue dena wai, mo dada hage eulu mo lehi na dodo mo waga, ko a Vui mo hivo lo ulune mwere na rangamea. 
MRK.1.11	A dilogi mo himei dena eulu mo veve vena: “Iniko i Netuku, a mweratabe. Ineu nam rongarea ginigo.”
MRK.1.12	Siserigi a Vui mo vaie mo vano lo vanue vurogi. 
MRK.1.13	U toga lo vanue vurogi a rani ngavulu gaivesi. I Satan mo kalie lehie, ko ingeie u toga meire kakarue turu, ko ira engsel ram vanai ram buluie.
MRK.1.14	Lo tagugi hi rau teu Jon lolo valei vauveu, i Jisas mo vano lo vanue Kalili, ko mo toretoregi na Roro Garea hi mo vonai den God, 
MRK.1.15	mo veve vena: “A tarogi vovohoi u mo vonai, ko a mwasoana garaqa hi i God mo ratahigi lolona mo kakarani! Nen tudori dena nomiu galegaleasi, ko nen ladohogo gina Roro Garea!”
MRK.1.16	I Jisas mo vano lo mwararai Wei ta Kalili, ko mo lehi na tangaloi loli ige gairue, Saemon tona tuana Andru rom tuli nora gabe lolo wai. 
MRK.1.17	I Jisas mo veve lawera vena: “Nero hurieu ko ineu nai huhui gimiru neri loli na tangaloi.” 
MRK.1.18	Siserigi rom siregi na nora gabe rom hurie. 
MRK.1.19	Ingeie mo dige qilodo vano mo lehi netui Sebedi gairue, Jemis tona tuana Jon rom vai vurugegi na nora gabe lolo aka. 
MRK.1.20	I Jisas mo lehire, mo warera siserigi; rom maraga dei tamara Sebedi mo toga lolo aka mena nora tangaloi tabanagi, rom huri Jisas.
MRK.1.21	I Jisas meire nona rorongtagi ram vanai a Kabeniam. Lo Rani mangaana i Jisas mo ahu lolo valei soneana, mo tauvuigi mo huhuire. 
MRK.1.22	A sinobu ram rongoe ram awogi hurie, huri nge mo huhuire gena managi, nge hatie mwere nora huhui talo Leo Hora noi Mosis. 
MRK.1.23	A tangaloi gatagale mo vanai mo ahu vano lolo valei soneana a vui esi lune. Nge mo ulo, mo veve vena: 
MRK.1.24	“?Gom tarani na havagineu mei gamai Jisas ta Nasaret? ?Sige iniko gom vonai ve gon vai vohogi gamai? Nau ilogo, iniko a gai hora gogona noi God!” 
MRK.1.25	I Jisas mo gato goro na vui esi hi mo veve vena, “Toga rorongo, gon mwalue denie!” 
MRK.1.26	A tangaloi hi a vui esi u veie mo rurururu gi, ko mo ulo gena dilogi u lawua, mo mwalue denie. 
MRK.1.27	Ira sinobu ram garigi garagara huri, ko ram vuihuiginire, ram veve vena, “?Hava gineu ngaha? ?A lengai huhui garaqa? Mo gato goro na vui esi ko ram rong tabea!” 
MRK.1.28	Ko a roroi Jisas mo vano vataha vanue doluegi a Kalili.
MRK.1.29	I Jisas meire nona rorongtagi ram siregi na valei soneana, ram vano tuturedu huri na valei Saemon tona Andru; Jemis tona Jon rom hurire vage. 
MRK.1.30	Tubui qeligei Saemon mo mahagi mo eno lolo vale, ko lo taro ram lehi Jisas ram veve sere lawea hurie. 
MRK.1.31	I Jisas mo ahu vano lobena, mo hako lo limana, mo hau ragasie, ko a mahagite hi mo rovo denie. Siu mo maraga, mo vai rarai na gara hinaga.
MRK.1.32	Mo revirevi, lo tagui matenaho roro, a sinobu ram lai na tangaloi segesege meire hi a vui esi lure lawe Jisas. 
MRK.1.33	A tangaloi doluegi lolo togagi venue rau vonai ram labe lo matai vale. 
MRK.1.34	Ko i Jisas mo vagamwasoi na sinobu u sao dena lalangai segeana, ko mo livu vohogi na vui esi u sao denire. He siregi na vui esi tea ve ran laqa, a vevenagi rau iloe beno.
MRK.1.35	Lolo robongi siaga, mo leleo duruduru, Jisas mo maraga mwalue dena vale, mo vano lo mahoi ute, ko mo tataro. 
MRK.1.36	Nge i Saemon meire buluine ram vano ve ran hikesie. 
MRK.1.37	Lune ram haqea, ram veve vena, “A sinobu doluegi ram hikesigo.” 
MRK.1.38	Nge i Jisas mo duvi mo veve lawera vena, “Igide da vano lo togagi venue ram toga dali bulu ve nan toretore lawera vage; a vevenagi nau vonai huri na gineu ngehi.” 
MRK.1.39	Ko nge mo vano vataha vanue a Kalili, mo toretore lolo valei soneana, ko mo vuro lue na vui esi.
MRK.1.40	A tangaloi a vohavono mo vonai lobei Jisas mo veve vena, “Tare ve gom tarani, goin vei leieu ve nan mwasara.” 
MRK.1.41	I Jisas u horo gina hahagavi, mo vugeri na limana, mo tango vano lune, mo veve vena, “Nam tarani, gon mwasara!” 
MRK.1.42	Ko siserigi a vohavono hi mo rovo denie, ko mo mwasara. 
MRK.1.43	Ko i Jisas mo gato siaga lawea, mo hora vena vano, mo veve vena, 
MRK.1.44	“Gon rongo, go mese veve lategi lawe hine tea beno, nge gon vano tuturedu lobena rugurugu huri ingeie vin lehigo tomue. Ko gon bete nom hogogi mwere a Leo Hora noi Mosis u veve, a gigilegi lawera ve gu mwasara.” 
MRK.1.45	Nge a tangaloi hi mo vano mo tauvuigi mo laqagi lategi hurie vataha vanue. A vevenagi hi i Jisas he vano lai tea lo vanue lo ute lawua, nge mo toga gahea lo mahoi venue, ko a tangaloi u sao ram vonai lobena den vataha vanue.
MRK.2.1	Lo tagui rani gaivihe tea goro, i Jisas mo vonai taligu a Kabeniam, a rorona mo dali huri ve ingeie lolo vale. 
MRK.2.2	A sinobu u sao ram vonai lobena mwere hatie mahogi lolo vale ko lo matai vale vage u horo gina sinobu. Ko i Jisas mo toretore lawera. 
MRK.2.3	A tangaloi lavasigi rau vonai lo tagugi mena tangaloi lukuluku, a tangaloi gaivesi ram walie, 
MRK.2.4	a vevenagi a sinobu u sao, rau vei samwegi huri ve rain ehu meie lobei Jisas, ram maraga ram kalo lo ului vale, ram langa vohogi na roroi vale vovohoi Jisas nge aie. Ram siregi na tangaloi lukuluku hi mo eno lo niana mo hivo. 
MRK.2.5	I Jisas mo lehi na nora ladohogo, mo veve lawe na tangaloi lukuluku hi vena, “Netuku, a bugumu u ladovohogi beno.” 
MRK.2.6	A huhui lavasigi talo Leo hora noi Mosis ram toga aiehi, ram lado hikehike lolo lolora, vena, 
MRK.2.7	“?Huri hava gineu ingeie mo laqa mwere ngaha? Ingeie mo veve hivohivogi God. I God hogosie mo u vei lei ve na lado vohogi na bugui galegaleasi. 
MRK.2.8	Siserigi i Jisas u ilo na nora domiana beno lolo lolona, mo veve lawera vena, “?Huri hava gineu gimiu nem lado hikehike mwerengaha lolo taqangimiu? 
MRK.2.9	?Nem lado ve u makemu mwerehilogo huri ve na veve lawe na tangaloi lukuluku vena, ‘A bugumu u ladovohogi beno’, sige na veve vena, ‘Gon maraga, gon wali na niemu, gon dige’? 
MRK.2.10	Ineu nai haharagi lawe gimiu, ve i Netui Tangaloi mo hako managi lo ure huri ve vin ladovohogi na galegaleasi.” Ko inge mo veve lawe na tangaloi lukuluku hi vena, 
MRK.2.11	“Nam veve lawego vena, gon maraga, gon wali na niemu, ko gon mule taligu lo valemu!” 
MRK.2.12	Ko lune a sinobu doluegi ram lehe, nge mo maraga, mo wali na niena, mo mule siserigi. Ko ram awogi garagara, ko ram waregareagi God, ram veve vena, “Gahe lehi na gineu tea mwere ngaha mosigei!”
MRK.2.13	I Jisas mo vano taligu lo mwararai wei ta Kalili. A sinobu doluegi ram vanai lobena, ko nge mo huhuire. 
MRK.2.14	Lune nge mo dige utu mo lehi na tangaloi vilevile homu a henana i Livae i netui Alvius mo toga lo tantanoi nona tabana. I Jisas mo veve lawea vena, “Gon hurieu”, ko nge mo maraga mo hurie. 
MRK.2.15	Lo tagugi i Jisas mo gagani lolo valei Livae. A tangaloi vilevile homu u sao mena tangaloi galegaleasi ram huri Jisas, ko u sao denire ram bulu meie ko ira nona rorongtagi lo tanoi gaganie. 
MRK.2.16	A huhui talo burigi nora Varise lavasigi, a burigi ngaha ram hako siagagi na Leo Hora noi Mosis, ram lehi Jisas ve mo gagani meire galegaleasi ko ira vilevile homu, ram hui na nona rorongtagi vena, “?Huri hava gineu i Jisas mo gagani bubugi meire tangaloi vilevile homu ko ira galegaleasi?” 
MRK.2.17	I Jisas mo rongora mo duvi vena, “Irahine ram mwaso rahe tarani tea dokta, nge irahine hogosie hi ram sege. Neu nahe vonai tea ve nain ware irahine hi rau vovohoi, nge irahine rau galegaleasi.”
MRK.2.18	Lo taro gatagale ira rorongtagi noi Jon Garuhigogona meire Varise ram gologolo. Ko a tangaloi lavasigi ram vonai ram hui Jisas vena, “?Huri hava gineu ira rorongtagi noi Jon Garuhigogona ko ira rorongtagi nora Varise ram gologolo, nge ira nomu rorongtagi hatie?” 
MRK.2.19	I Jisas mo duvi lawera vena, ?Wa igimiu nem lado ve a sinobu ram vanai lolo hinagai legie rain he gagani tea?! Hatie vohogi! Lune i taglagi mo toga tau meire, rain he vai na gineu hi tea vohogi. 
MRK.2.20	Nge a rani vin vanai rain lei vohogi i taglagi denire, ko lo taro hi ingere ram bei gologolo. 
MRK.2.21	“A tangaloi vin he lai na mavusui luqe garaqa tea vena taue talo luqe malea. Tare ve mo vai mwere hi, a mavusui luqe garaqa vin dare na luqe malea, vin mweduru vin lawua den tomue. 
MRK.2.22	A tangaloi vin he saru na waen garaqa tea talolo vinui kakarue malea. Tare ve mo vai mwerehi, a waen vin vuge teteri na vinui kakarue, ko a waen vin esi mena vinui kakarue vage. Hatie! a waen garaqa mo tarani na vinui kakarue garaqa vage.”
MRK.2.23	Lo Rani Mangaana gatagale i Jisas u dige turu lolo talui kon meire nona rorongtagi, ram dige meie ram tauvuigi ram due na kon. 
MRK.2.24	Siu ira Varise ram veve lawe Jisas vena, ?Huri hava gineu ira nomu rorongtagi ram vai na gineu he vovohoi tea lo Leo Hora noi Mosis lo Rani Mangaana?” 
MRK.2.25	I Jisas mo duvi vena: “?Wa igimiu ne he value tea huri na gineu i Devet u veie lune nge mo tarani na hinaga? Ingeie mena nona tangaloi ram mwaruruhi, 
MRK.2.26	Siu ingeie mo ahu lolo valei God mo gani na bereti hi u hogoginie lawe God beno. A gineu ngaha u vei lo tarogi i Abiata ingeie a muei rugurugu, mo huri na nomai leohora a tangaloi rugurugu hogosie rau geni na bereti ngaha, nge i Devet u geni ko u bete lawera nona tangaloi ram gani vage.?” 
MRK.2.27	Ko i Jisas mo veve lawera vena, “God u vei na Rani Mangaana huri na gareana nona tangaloi, nge he tau na tangaloi tea huri na Rani Mangaana. 
MRK.2.28	Siu vage i Netui Tangaloi ingeie a Huqegi goro na Rani Mangaana vage.
MRK.3.1	I Jisas mo vano taligu lolo valei soneana, ko a tangaloi gatagale aiehi a limana u koru. 
MRK.3.2	A sinobu lavasigi ingere aiehi ram tarani ve ran tawei Jisas. Huri ve mo vai gineu giniehi, ram matabibie, huri ve rain leo ve vin vagamwasoi na tangaloi hi lo Rani Mangaana. 
MRK.3.3	I Jisas mo veve lawe na tangaloi hi a limana u koru vena, “Gon hamai tangaha ko gon labe lo nagora tangaloi doluegi.” 
MRK.3.4	Siu i Jisas mo hui na sinobu vena, “?A noda Leo Hora u siregi lawe gide ve dain vei wuraha lo Rani mangaana? Ve dain vei gineu raugarea sige dain vei gineu esi bulubului sige dai vei asiesigi? ?Ve dai vei vagamwasoi na tangaloi sige dai vei vagamatea?” Nge ingere ram toga rorongo. 
MRK.3.5	I Jisas mo leo dali bulu ginire gina lolo meromero, nge mo hagavire vage, huri ingere ram qatu siaga ko rau vagasile. Siu mo veve lawe na tangaloi hi vena, “Gon vugeri tovoragi na limemu.” Nge mo vugeri tovoraginie ko a limana mo garea taligu. 
MRK.3.6	Ko ira Varise ram mwalue ram sonebubugi meire burigi noi Herot lavasigi, ram domi hikehike huri ve rai wehi Jisas mwerehilogo.
MRK.3.7	I Jisas meire nona rorongtagi ram vano beragi sulo wailawua Kalili, a buri sinobu lawua ram hurie. Rau vanai den Kalili, 
MRK.3.8	den Judia, den Jerusalem, den Idumea, dena tavului wei Jodan, ko ingere kakarani lobei togagi venue Taea ko Saedon. A buri sinobu lawua hi rau vonai lobei Jisas huri rau rongo na roroi gineu teri hi nge u veire. 
MRK.3.9	Huri a sinobu u sao lawagi, i Jisas mo veve lawe na nona rorongtagi huri ve ran vai rarai na aka gatagale hurie, vaiteu ram susunie. 
MRK.3.10	Huri ingeie u vagamwasoi na tangaloi sao, ko ira segesege doluegi ram vui susuni huri ve ran sikeli Jisas. 
MRK.3.11	Tare ve a tangaloi ngerehi a vui esi mo eno lure ram lehi Jisas ram sisiqeu lo nagona, ram ulo ko ram veve vena, “Iniko i Netui God!” 
MRK.3.12	I Jisas mo gato siaga goro na vui esi, mo veve vena, “Ne mese veve sere na henaku.”
MRK.3.13	Siu i Jisas mo hage lo vusi, mo ware na tangaloi ngerehi mo taranire ko ingere ram vanai lobena. 
MRK.3.14	Siu mo leowahe denire hangavulu domwagi gairue, mo suri na henara ve a gaihora, huri ve rain toga meie, ko vin horara ve rain mwelue vano rain toretore 
MRK.3.15	rain hako managi huri ve rain vuro vohogi na vui esi. 
MRK.3.16	I Jisas mo leowahe ira hangavulu domwagi gairue a henana i Saemon nge hi i Jisas u suri na henana ve i Bita, 
MRK.3.17	i Jemis tona tuana Jon, tamara Sebedi, Jisas u suri na henara ve i Boanakas, vena ira netui Mantawa, 
MRK.3.18	i Andru, Vilib, Batolomiu, Matiu, Tomas, Jemis tamara Alvius, Taedias, Asemon i Garohuri. 
MRK.3.19	Ko i Judas Iskariot ngehi u rongo na leo gai Jisas.
MRK.3.20	Siu i Jisas mo mule. Ko a buri sinobu lawua ram sone taligu vonai, giniehi hatie mahogi mei Jisas ko nona rorongtagi ve rain gagani. 
MRK.3.21	Lune ira havana ram rongo na roro hurie, ram vano huri ve ran laie, a vevenagi a sinobu ram veve ve, Ingeie mo lenga.? 
MRK.3.22	A huhui lavasigi talo Leo Hora noi Mosis ram vonai den Jerusalem ram veve vena, “Bielsibul mo toga lune!” ?Ngehi a huqegi nora vuiesi u bete na huireana lawea ve vin vuro vohogi na vuiesi dena sinobu.” 
MRK.3.23	Siu i Jisas mo ware bubugi na sinobu vanai lobena, mo laqa lawera lo gato tavalu mo veve vena: “?I Satan vin vuro Satan mwerehilogo? 
MRK.3.24	Tare ve a vanue mo vilewahe lo burigi u sao ram vui qalogi, a vanue hi vin he labe lai tea. 
MRK.3.25	Tare ve a vale mo vilewahe duvigi goro duvigi, vin he labe lai tea. 
MRK.3.26	Ko tare ve i Satan mo qalo meie sibona ko mo vilewahe, vin he labe lai tea, nge vin rovo.
MRK.3.27	“Ihine tea vin he ahu e tea lolo valei tangaloi u huire vena lai na nona vivilakogi, nge hogosie ve vin veuhi na tangaloi huire hi tomue; siu, mo bei mwekitegi na valena.
MRK.3.28	“Ineu nam veve hogo lawe gimiu, a galegaleasi doluegi ingere hi a sinobu ram vaie ko a gineu doluegi hi a sinobu nam veve vovohoi God vin lado vohogi na bugugi. 
MRK.3.29	Nge tare ve ihine mo veve asiesigi na Vui Gogona, vin he ladovohogi lai na bugugi tea a vevenagi u vei na galegaleasi hi a bugugi vin eno vagituei, huri nge mo vai na galegaleasi vi eno radu.” 
MRK.3.30	I Jisas u veve mwerehi huri a tangaloi lavasigi ram veve vena, “A vui esi mo toga lune.”
MRK.3.31	Retahi Jisas mei retuana ram vomai lobena, ram labe varea ram hora na leo ram hui haroe. 
MRK.3.32	A sinobu ram toga dalie, ram veve lawea vena, “I ratahimu mei retuemu ingere varea ram taranigo.” 
MRK.3.33	I Jisas mo duvi vena, “?Retahiku hine? ?Retueku irahine?” 
MRK.3.34	Ingeie mo leo vano lure hi ram toga dalie, mo veve vena, ?Leo! I ratahiku ko iretueku ingere ngaha!? 
MRK.3.35	Ihine hi mo vai na taraniana noi God, ingeie hi i tueku, haqeku, ko i retahiku.”
MRK.4.1	I Jisas u teuvuigi mo huhui taligu lo mwararai Wai ta Kalili. A sinobu lawua ram sone lobena; giniehi Jisas mo kalo mo toga lolo aka, ko a sinobu ram toga lo tano lo mwararai wei. 
MRK.4.2	Mo huhuire gena gineu sao lo gato tavalu, ko lo nona leo huhui mo veve lawera vena: 
MRK.4.3	“Nen rongo! A tangaloi gatagale mo vano mo gaburegi na toli. 
MRK.4.4	Ko lune nge mo gaburegi, lavasigi ram soi lo turegi, ko a manu ram vonai ram gani vohoginire. 
MRK.4.5	Lavasigi ram soi lo ului vetu, a tano raraga aie; ko siserigi ram tubu hage, a vevenagi a tano he bue tea. 
MRK.4.6	Ko lune a aho mo kalo mo hure na rivurivu, ko ram koru huri a goarigi rahe hivo turebue tea hatie. 
MRK.4.7	A toli lavasigi ram soi talolo garo kau, ko a garo kau ram tubu hage, ram vivire ko rahe wai mwasigi tea. 
MRK.4.8	Nge a toli lavasigi ram soi lolo tano garea, ram tubu ram mauri hage, ram wai mwasigi lure, lavasigi ngavulu gaitolu, lavasigi ngavulu gaiono, ko lavasigi vudolue.” 
MRK.4.9	Ko i Jisas mo veve lawera vena, “Tare ihine a qerona lune na rorongtagi.?
MRK.4.10	Lune i Jisas mo toga gahea, a tangaloi lavasigi hi rau rongoe ram vanai lobena meire hangavulu domwagi gairue, ram hui Jisas huri ve na matamwasaragi na gato tavalu lawera. 
MRK.4.11	I Jisas mo veve lawera vena, ?Igimiu nein ilo lai na gineu hi mo toga hiligi huri na ute hi i God mo ratahigi lolona. Nge a sinobu wagineu ram rorongtagi lei na gineu doluegi lo gato tavalu. 
MRK.4.12	Huri ve, ?Ingere rain leo ko rain leo, ingere rain he leo lai tea. Ingere rain rongo ko rain rongo, nge rain he rongo hogo lai tea ve u ronghogo, bataha rain tudori sulobei God ko ingeie vin ladovohogi na bugure.
MRK.4.13	Siu i Jisas mo huire vena, ?Wa igimiu nehe ronghogosi gato tavalu ngaha tea? ?Tare ve hatie, igimiu nein ronghogosi na gato tavalu wagineu mwerehilogo? 
MRK.4.14	A tangaloi gaburegi toli mo gaburegi na leo noi God. 
MRK.4.15	Tangaloi lavasigi ram mwere na toli hi rau soi lo turegi, lo taro ram rongo na leo garea siserigi i Satan mo vonai, mo lai vohogi na leo hi denire. 
MRK.4.16	A tangaloi lavasigi ram mwere na toli ngehi mo soi lo ului vetu. Ko siserigi ram rongo na leo ram laie gena havuhevu. 
MRK.4.17	Nge he hivo tea lolo buei tanqangire. Giniehi, lune a gineu esi sige a gagarasi mo vonai huri na leo, siserigi ram siregi vohogi. 
MRK.4.18	A tangaloi lavasigi ram mwere na toli ngehi mo soi lolo garo kau. Ngerehi ram rongo na leo, 
MRK.4.19	nge a mavanai gineu talo mwasoana ngaha, mwerena lalaie, ko a taratarani esi u sao mo wiribibi na leohuhui denie hi, vena mauri na tau mwasigi lo mwasoara. 
MRK.4.20	Nge a tangaloi lavasigi ram mwere na toli ngehi mo soi hivo lolo tano garea. Ngere ram rongo na leo, ram laie ko ram wai mwasigi lure, lavasigi ngavulu gaitolu, lavasigi ngavulu gaiono, ko lavasigi vudolue.”
MRK.4.21	I Jisas mo veve lawera vena: wa ihine tea vin lei na laeti vena taue lo vavai laha sige lo vavai qea? !Hatie! Ingeie vin teue lo gai ture leleo. A hava gineu tea mo toga hiligi vin leie ta varea su lo ute lawua, ko hava gineu tea vin luqe goroe, vin vuge talahalagi. 
MRK.4.22	A hava gineu mo eno vunigi vin teue lo ute lawua, ko a hava gineu u luqegoro vin vuge talahaginie. 
MRK.4.23	Ihine a qerona lune vena rongo, na ronghuri vurugegi!” 
MRK.4.24	Ko ingeie mo veve vage lawera vena, ?!Igimiu nein lei vurugegi na hava gineu hi ram rongo! A hava leo nem vevegi na tangaloi wagineu ginie. I God vin vevegi gimiu vin huri na leo vevegi hi teu, nge ingeie vin vevegi gimiu vin huire garagara taligu. 
MRK.4.25	Huri irahine a nora rongronghogo lure, i God vin bete lawera vin vagevage. Nge irahine hatie nora rongronghogo lure, vin lei vohogi doluegi denire, hatie huri tare ve a nora rongronghogo te biti mo eno. Ihine mo lai vin bete lawea vage; ko ihine he lai tea vin lei vohogi nona lalaie denie.
MRK.4.26	I Jisas mo veve vage vena: “A mwasoana garaqa i God mo ratahigi lolona u mwere na tangaloi mo gaburegi na toli lolo talu. 
MRK.4.27	Lolo bongi mo maturu, mo rada sige mo maturu mo rani mo didige lategi, nge a toli ram tubu hage ram mauri, nge ingeie he ilo tea ve rau tubu mwerehilogo. 
MRK.4.28	A tano sibona mo vai na toli ram wai mwasigi: tomue a tubugi, siu a vuhigi, viregi vagasigi a baegogi ko a mwasigi ram boro lune. 
MRK.4.29	Lune a mwasigi ram matue a tangaloi hi mo tauvuigi mo taire, a vevenagi a taro matue mo vonai.”
MRK.4.30	I Jisas mo huire mo veve vena: “?Dai tovogi na mwasoana garaqa i God mo ratahigi lolona vei u mwere na hava gineu? ?Dai mata-mwasaraginie lo hava gato tavalu? 
MRK.4.31	U mwere na toli baka, u biti dena toli doluegi talo ure. A tangaloi mo laie mo rivue hivo lolo tano; 
MRK.4.32	he ribi tea mo tubu mo mauri, u lawua dena gai doluegi. Mo vehagi na rangagi rau lawua, siu huri a manu ram vonai ram tau na mwagunire lo malumelune.” 
MRK.4.33	Ko i Jisas mo laqagi na leo lawera sinobu gina gato tavalu u sao, huri ve rain rongo hogo lai lune. 
MRK.4.34	He laqa tea lawera tavala varea dena gato tavalu; nge mo matamwasaragi na gineu doluegi lawe na nona rorongtagi lune ingere ram toga gahera. I Jisas u laqa lo gatotavalu u sao mwere ngaha vena huhui na sinobu gina roro huri God, lo matahala ve ingere rain ronghogo lai.
MRK.4.35	Lo ranigi hi teu lolo revirevi, i Jisas mo veve lawera nona rorongtagi vena, “Da vano lo tavului wei.” 
MRK.4.36	Ram siregi na sinobu, a rorongtagi noi Jisas ram kalo sulolo aka ngehi Jisas nge lolona beno. Ko a aka lavasigi vage ram vano meire. 
MRK.4.37	Ko a langi lawua mo mwalue ko a navo ram tuli sulolo aka, giniehi a aka mo kakarani vena horo gena wai. 
MRK.4.38	Ko i Jisas nge lo boroi aka, mo maturu mo tau na qatune lo lunge. A nona rorongtagi ram ware radasie, ram veve vena, “?Huhui, wa gohe lado tea huri ve vai teu dam mate?” 
MRK.4.39	I Jisas mo maraga mo gato goro na langi mo veve vena, “Gon hivo rorongo!” vunu mo laqa lawe na navo vena, “Gon tamwata!” Siu a langi mo mautu ko a taro lawua. 
MRK.4.40	Siu i Jisas mo veve lawera vena, “?Huri hava gineu nem matagu? ?Wa hatie nomiu ladohogo tau mosigei?” 
MRK.4.41	Ko ingere ram matagu liu, ram tauvuigi ram vui veve veveginire vena, “?A tangaloi ngaha ihine? Huri a langi ko a rebu rom rongo hurie.”
MRK.5.1	Ko ram dadari lo tavului Wai ta Kalili lo loloi venue ta Kerasa. 
MRK.5.2	Ko siserigi i Jisas mo rovo dena aka, ingeie mo sakagi na a tangaloi gatagale mo bei mwelue dena malanga vatu ram tulegi na tarabesi tangaloi rau mate aiehi. 
MRK.5.3	A tangaloi hi a vui esi lune ko mo toga lolo malanga vatu. Rahe vau laie te taligu gena seni; 
MRK.5.4	vagasaosao rau veu bibi na karune ko a limana, nge gesegi mo roto na seni ngerehi lo karune ko lo limana. A tangaloi hatie nora huireana ve u tatarise ve rain tugoroe. 
MRK.5.5	Bongi ko rani mo dige lategi lolo malanga vatu ko lo vusi, mo ulo lategi ko mo teveie sibona gena vatu. 
MRK.5.6	Mo tino vagahao mo lehi Jisas; mo toa siaga, mo vano mo sisiqeu hivo lo nagona, 
MRK.5.7	mo ulo gena dilogi u lawua mo veve vena, “Jisas, i Netui God u Hahale garagara! ?Gom tarani na hava gineu meieu? Neu nam hariginigo lo henai God, gon mese vai garasieu! 
MRK.5.8	(Mo veve mwerehi huri Jisas mo veve lawea vena, “Vui esi, mwalue dena tangaloi hi!”) 
MRK.5.9	Ko i Jisas mo huie mo vena, “?A henamu hine?” Mo duvi goroe vena, “A henaku ‘A burigi’ a vevenagi gamai gau sao!” 
MRK.5.10	Ko mo hui siaga den Jisas huri ve na mese hora vohoginire dena ute tahi. 
MRK.5.11	A buri boe sao aie ram huhue lo vusi. 
MRK.5.12	A vui esi hi ram hui siaga den Jisas vena, “Gon hora gamai lawe na boe, huri ve gan ahu lolo lolora.” 
MRK.5.13	Ko mo horara. Ko a vui esi hi ram mwalue dena tangaloi hi, ram ahu lolo boe. Ko a buri boe doluegi, u tatarise teri vagarue, ram toa ram hivo lo bahai wai, ram qale talolo wai, ram dono. 
MRK.5.14	A tangaloi hi rau leo goro na boe ram toa vano, ram veve lategi lo qatui venue lawua ko lo togagi venue dalie. Ko a sinobu rau vano ve ran lehi na hava gineu hi u vei. 
MRK.5.15	Ram vonai lobei Jisas ram lehi na tangaloi hi a vui esi u toga lune mo toga tau u luqeluqe garea ko a qatune u garea taligu, ko ingere ram matagu liu. 
MRK.5.16	A tangaloi lavasigi ingere rau lehe ram valu huri lawe na sinobu a hava gineu u vei lawe na tangaloi hi a vui esi rau toga lune, ko ingere ram laqagi huri na boe ngerehi. 
MRK.5.17	Siu ingere ram tauvuigi ram navu dein Jisas huri ve na vano dena vanuara. 
MRK.5.18	Lune i Jisas mo kalo sulolo aka, a tangaloi hi a vui esi rau toga lune mo hui Jisas vena, “?Gon siregi ve ineu nain vano meigo?! 
MRK.5.19	Jisas he sireginie tea, lawea nge mo veve lawea vena, “Gon mule lo valemu ko lobei re havamu, gon veve lawera huri na gineu lawua a Huqe u veie lawego, ko ve u hagavigo!” 
MRK.5.20	Ko a tangaloi hi mo tudori mo vano mo veve lategi lo qatui venue hangavulu huri na gineu lawua i Jisas u veie lawea; ko a tangaloi doluegi ram awogi.
MRK.5.21	Lune i Jisas u vano taligu lo tavului wai ta Kalili, a sinobu sao ram sone goroe lo mwararai wai. 
MRK.5.22	I Jaerus, nge a tangaloi lawua gatagale goro na valei soneana, mo vonai mo lehi Jisas, mo soi hivo lolo karune, 
MRK.5.23	ko mo navu garagara denie vena, “I netuku a maresu vavine mo sege u liu. Gon vonai gon tau na limemu lune huri na mwaso taligu!” 
MRK.5.24	Siu i Jisas mo vano meie. Ko a sinobu sao ram hurie ram susuni dalideli ginie. 
MRK.5.25	A vavine gatagale a dai qaravu u veie a higao hangavulu domwagi gairue. 
MRK.5.26	A vavine hi mo rongo gagarasi u liu, mo vano lobei na dokta u sao. A nona homu mo rovo, nge a gana segeana he rovo tea, nge mo asi esi vage. 
MRK.5.27	A vavine hi u rongo na roro huri Jisas beno, siu mo vonai meire sinobu lo tagui Jisas. 
MRK.5.28	Nge ingeie mo lado vena, “Tare ve nai sikeli na luqana hogosie nai mwaso. 
MRK.5.29	Mo sikeli na luqei Jisas, ko a dai qaravu hi mo mautu vagatagale, ko mo rongo lolo betune huri ve a gana segeana u rovo. 
MRK.5.30	Ko siserigi i Jisas mo rongo huri ve a nona managi u vano denie, mo tudori goro na sinobu mo veve vena, “?Ihine u sikeli na luqeku?” 
MRK.5.31	Ko a nona rorongtagi ram duvi goroe vena, “Gom lehi na sinobu lawua ngaha ram vui susuni dalibulu gorogo. ?Huri hava gineu gom hui ve ihine mo sikeligo?” 
MRK.5.32	Nge i Jisas mo leo dalibulu huri ve ihine hi u veie. 
MRK.5.33	A vavine hi u ilo beno ve a hava gineu u vei lawea, mo matagu ko mo rurururu; mo vonai mo sisiqeu hivo goroe mo veve hogo doluegi lawea. 
MRK.5.34	I Jisas mo veve lawea vena, “Netuku, a nom ladohogo mo vaigo gom mwaso, siu gon vano lo tamwata, a gam segeana u rovo.” 
MRK.5.35	Lune i Jisas mo laqa mwerehi, a tangaloi lavasigi ram vonai dena valei Jaerus ram veve lawea vena, “I netumu u mate beno. ?Huri hava gineu gom vai taturegi na Huhui taligu?” 
MRK.5.36	Nge i Jisas mo rongo na leora, mo veve lawe Jaerus vena, “Gon mese matagu, nge gon ladohogo hogosie.” 
MRK.5.37	Siu nge he siregi ihine tea vena vano meie, nge hogosie Bita, Jemis mei tuana Jon. 
MRK.5.38	Ram vano dadari lo valei tangaloi lawua hi i Jaerus; i Jisas mo lehi na sinobu ram vui rorogi, ram ngara ko ram tangi u liu. 
MRK.5.39	I Jisas mo ahu vano lolo vale, mo huire vena, “?Huri hava gineu nem vui rorogi ko nem ngara? A maresu he mate tea, nge mo maturu. 
MRK.5.40	Nge ram sovue. I Jisas mo hora na tangaloi doluegi suvarea, ko mo lai na tamai maresu hi mei retahine mena nona rorongtagi gaitolu, ram ahu vano lo mahogi a maresu vavine hi mo eno aie. 
MRK.5.41	Mo hako lo limana, mo veve lawea vena, Talita kum, vena, “Maresu vavine! Neu nam veve lawego, gon maraga!” 
MRK.5.42	Ko siserigi a maresu hi mo maraga, mo tauvuigi mo dige lategi, huri a higaona hangavulu domwagi gairue. Ko a sinobu ram lehe ingere doluegi ram awogi u liu. 
MRK.5.43	Nge i Jisas mo gato gorora garagara ve ran mese veve lawe hine tea. Siu mo veve lawera vena, “Nen bete gineu lawea na gani.”
MRK.6.1	I Jisas mo mwalue dena ute ngaha ko mo vano taligu sulo vanuana, ko ira nona rorongtagi ram hurie. 
MRK.6.2	Lo Rani Mangaana mo tauvuigi mo huhui lolo valei soneana. A tangaloi sao ram rongoe ram awogi ram veve vena, “?Mo lai na gineu ingere ngaha logo? ?Hava mataisao ngaha u bete lawea? ?Ingeie mo vai na vaigivui mwerehilogo? 
MRK.6.3	?Wa hatie ve ingeie hi tangaloi mwagu, inetui Meri, ko i tuei Jemis, Joses, Judas ko Saemon? ?Wa hatie ve ira haqena ram toga vage hano?” Ko ram rahaginie. 
MRK.6.4	I Jisas mo veve lawera vena, “A tangaloi ligoligogi, a tangaloi rau lado mavaginie vataha ute, hogosie lo vanua a sinobu ira havana, rahe lado mavaginie tea.” 
MRK.6.5	Ingeie he vai lei tea ve vin vei na vaigivui teri aiehi, nge hogosie u tango gina limana lo sinobu te gai vihe ram sege ko mo vagamwasoire. 
MRK.6.6	Nge mo garigi garagara, huri a sinobu hatie nora ladohogo.
MRK.6.6	I Jisas mo dige dali na togagi venue mo huhuire. 
MRK.6.7	Ingeie mo ware bulutegi na nona rorongtagi hangavulu domwagi gairue, mo tauvuigi mo horara gairue gesegi. Ko mo bete na managi lawera goro na vui esi teri, 
MRK.6.8	Ko mo tau na leo lawera mo veve vena, “Lune nein vano nein mese hakovi na gineu mei gimiu; nein mese lai na hinaga, a tanga, ko a homu; nge nein lei na nomiu gaitigo hogosie. 
MRK.6.9	Nein seru na nomiu sandel, nge nein mese wali na luqe gairue.” 
MRK.6.10	Ingeie mo “lune igimiu nem dadari lo togagi venue ko ram lai vurugegi gimiu sulolo vale, nein toga tamwere lolo vale hi vin dadari nein siregi na vanue hi,” veve vage lawera vena, “Lune nem dadari lo qatui venue, nein toga lobena tangaloi ngerehi ram lai vurugegi gimiu vin dadari lune hi nein mule taligu.
MRK.6.11	Tare ve nein dadari lo qatui venue rahe lai vurugegi gimiu tea, sige ra he rongo huri gimiu tea, siu nein tudori dena vanue ngehi, nein heheragi vohogi na qie dena karumiu, a gigilegi lawera.” 
MRK.6.12	Siu ram mwalue vano ram toretore huri ve a sinobu rain tudori dena nora galegaleasi. 
MRK.6.13	Rau vuro lue na vui esi u sao, ko ram vureire ira segesege u sao gena nubugi ko mo vagamwasoire.
MRK.6.14	Lune i Herot a Ratahigi u rongo na gineu ingere ngaha, a vevenegi i Jisas a rorona mo vano vataha na ute. A sinobu lavasigi ram veve vena, “!Ingeie i Jon Garuhigogona u mwaso taligu! Giniehi mo vai na vaigivui ingere ngaha.” 
MRK.6.15	Lavasigi ram veve vena, “Ingeie i Elaeja.” Ko lavasigi ram veve vena, ingeie a tangaloi ligoligogi rarai, u mwere na tangaloi ligoligogi gatagale tatuei. 
MRK.6.16	Lune i Herot mo rongoe mo veve vena, “Ngehi i Jon Garuhigogona, hi nau tei utu na qatune, u maraga taligu!” 
MRK.6.17	Herot sibona u teu na leo huri ram wiribibi Jon, ko u veve ram vauhie ko ram taue lolo valei veuveu. I Herot u veie ngaha, a vevenagi huri Herodias hi u legi meie, ngehi i gahorai Vilib i tuana. 
MRK.6.18	I Jon Garuhigogona mo veve tamwere lawe Herot vena, “He vovohoi tea huri ve gom lagi mei gahorai tuemu!” 
MRK.6.19	Giniehi, Herodias mo merogi Jon ko mo tarani vena wehe, nge he vai lei tea a vevenagi Herot. 
MRK.6.20	I Herot mo matagugi Jon a vevenagi nge u ilo ve i Jon a tangaloi garea ko u gogona; giniehi, nge mo koko goroe. Lune nge mo rongoe mo laqa, ingeie mo tarani vena rorongtaginie, ingeie mo tatu lo nona leo vataha tarogi lune mo rorongtaginie.
MRK.6.21	A taro u hogo garea lawe Herodias, huri a rani vorana noi Herot, lune u vei na hinaga lawua huri na tangaloi lalawua doluegi lolo kavman, a tangaloi lalawua lolo vuro, ko ira tomtomuegi lawe na sinobu ta kalili. 
MRK.6.22	Ko a taqalugu i netui Herodias mo vonai mo wetu, ko mo vai havuhevugi Herot, ko irahine hi ram gagani bubugi bulu. I ratahigi mo veve lawe na taqalugu hi vena, “Tare ve gom tarani na hava gineu, gon hui, nai bete lawego.” 
MRK.6.23	Mo haharigi mo vena, “Hava gineu tea goin nevu denieu nain bete lawego, tare ve a duvi noku tanoi ratahigi!” 
MRK.6.24	A taqalugu hi mo mwalue vano, mo hui retahine vena, “?Nain hui na hava gineu?” I retahine mo veve vena, “A qatui Jon Garuhigogona.” 
MRK.6.25	Ko siserigi a taqalugu hi mo tudori vano taligu lobei ratahigi, mo huie vena, “Nam tarani na qatui Jon Garuhigogona vena eno lolo laha tangaha ko siserigi hi.” 
MRK.6.26	A leo hi mo vai na ratahigi mo hahagavi, nge vin he leahi na waratau hi tea, a vevenagi ira hine hi rau gagani bulu rau rongoe. 
MRK.6.27	Siserigi a ratahigi mo hora na nona tangaloi vuro gatagale, mo tau na leo vena lai na qatui Jon. Ko a tangaloi vuro hi mo vano, mo tai utuhi na qatune lo vale vauveu, 
MRK.6.28	ko mo haloe mo vonai meie lolo laha, mo betea lawe na taqalugu hi, ko ingeie mo betea lawe retahine. 
MRK.6.29	Lune ira rorongtagi noi Jon rau rongoe, ram vonai ram lai na betune, ram taue lolo malanga vatu.
MRK.6.30	Ira gaihora noi Jisas ram mule taligu lobena, ram veve sere lawea huri na gineu doluegi hi rau vei ko rau huhui. 
MRK.6.31	A sinobu u sao rau vonai ram vano, siu i Jisas meire nona rorongtagi hatie mahogi lawera huri ve rain gagani. Ko i Jisas mo veve lawera vena, “Gide da vano lo mahoi ute gatagale gahe gide huri nein manga te mahogi qilodo.” 
MRK.6.32	Ko ram kalo sulolo aka, ram vano gahera lo mahoi ute hi mo eno qeroqero.
MRK.6.33	Nge a sinobu ram lehire ram vano, ko ram ilo ve ingere ira hine. Ngere ram maraga dena vataha vanue, ram toa tomue lo tano, ram vano ram dadari lo ute ngehi i Jisas meire nona rorongtagi ram vano hurie. 
MRK.6.34	Lune i Jisas mo hage varea, mo lehi na sinobu u sao, mo hagavire, a vevenagi ingere ram mwere na sibsib hatie tangaloi huri ve na leo gorora. Ko mo tauvuigi mo huhuire huri na gineu sao.
MRK.6.35	Lune a taro u qilodo vohogi, nge tangaha a ute qeroqero, ira nona rorongtagi ram vonai lobei Jisas ram veve vena, “Mo tauvuigi mo dodo, ko ta ngaha a mahoi ute. 
MRK.6.36	Gon hora mulegi na sinobu huri ve rain vano lategi lolo talu sige lo qatui venue ran voli gara hinaga sibora.”
MRK.6.37	I Jisas mo duvi lawera vena, “Nen bete tea hinaga lawera ran gani.”
MRK.6.37	Ko ingere ram huie vena, “?Sige igamai gan vano gan voli tea hinaga hurire gena vatu teri vagarue ve da vanganire ginie?”
MRK.6.38	I Jisas mo veve lawera vena, “A bereti gaivihe mei gimiu? Nen vano nen leo.”
MRK.6.38	Lune ram vano ram haqe vurugegi, ingere ram veve lawea vena, “A bereti gailime, ko a ige gairue.
MRK.6.39	I Jisas mo hora na nona rorongtagi huri ve ran veve lawe na sinobu ve ran toga hivo lolo duvu qaroqaroga. 
MRK.6.40	Ko a sinobu ram toga hivo lo burigi, lavasigi vudolue, lavasigi ngavulu gailime. 
MRK.6.41	Siu i Jisas mo lai na bereti gailime ko a ige gairue, mo dada sueulu, mo vevegareagi God hurie. Siu mo vise vurivuri na bereti hi, mo laie lawe na nona rorongtagi huri ve ran betea lawe na sinobu, ko a ige gairue hi mo wahegi lawera doluegi. 
MRK.6.42	Ko ingere doluegi rau geni rau guqe. 
MRK.6.43	Siu a nona rorongtagi rau vile bulutegi na maututui bereti ko a ige, a gete hangavulu domwagi gairue rau horo. 
MRK.6.44	A tovoi mwera hogosie hi rau gagani ingere teri vagalime.
MRK.6.45	Ko siserigi i Jisas mo hora na nona rorongtagi huri ve ran kalo lo aka ko ran vano tomue denie a Betsaeda, lune nge mo hora mulegi na sinobu. 
MRK.6.46	Lune mo tuletulegi lawera, siu mo hage lo vusi huri ve na tataro. 
MRK.6.47	Lune a ute mo revirevi, aka nge beno lolo livugei wai lawua hi, nge i Jisas ingeie. 
MRK.6.48	Ko ingeie mo lehi na nona rorongtagi ram ragagi na huire lo vohe, a vevenagi ingere ram hue sosori na langi, lategi kilogi gaitolu ko kilogi gaiono lolo robongi, i Jisas mo vonai lobera mo dige lo raui wei, ko ingeie u tarani ve vin dige liure. 
MRK.6.49	Lune ram lehie mo dige lo ului wai, ram lado ve ingeie a tamate, ko ram ngaragi siaga. 
MRK.6.50	Huri ingere doluegi ram lehe, ram matagu garagara. Nge siserigi i Jisas mo laqa meire mo veve vena, “Nen mese ladoasi! Ineu ngaha. Nen mese matagu!” 
MRK.6.51	Siu mo kalo meire sulo aka, ko a langi mo mautu. Ko ira rorongtagi ram garigi garagara, 
MRK.6.52	huri ingere rahe ilo vurugegi na domiana tea huri na leoi vaigivui hi tea, huri na bereti gai lime, a vevenagi a domire u vono.
MRK.6.53	Ingere rau vano utuhi na wai hi ram dadari lo vanue Kenesaret, ram vohogi bibi na aka. 
MRK.6.54	Lune ingere ram mwalue dena aka varea ko a sinobu aiehi ram leo hogosi Jisas hou. 
MRK.6.55	Ingere ram maraga ram toa ram vano vataha na mahomahogi lolo vanue hi ingere ram tauvuigi ram laire segesege lo niara vonai lawea lune ram rongo ve mo tino tahilogo. 
MRK.6.56	Ko vataha vanue i Jisas mo vano aie, lolo vanue sige lo qatui venue sige lolo talu, ram wali na segesege vonai lolo sara, ko ram navu denie ve ira segesege ran sikeli lei na gologoloi luqana; ko irahine ram sikelie rain mwaso.
MRK.7.1	Ira Varise ko huhui lavasigi talo Leohora noi Mosis ram vonai den Jerusalem ram sone dalibulu goro Jisas. 
MRK.7.2	Ingere ram leo hage ve ira rorongtagi lavasigi ram gagani gina limara rahe mwasara tea, ngehi rahe qaqaga tea vena huri na lengagi mwerehi a Varise rau veve ve a sinobu rain huri lune.
MRK.7.3	Huri ira Varise ko ira duvi Israel doluegi vage, ram huri na leohuhui rau lei dena duvire ta tuei ngehi rahe gani na hinaga tea, tare ve rahe solo na limara tea vena huri na matahala vovohoi. 
MRK.7.4	Vage rahe gani na hinaga tea hi mo vanai dena mageti tare rahe soloe tea gitomuegi, ko ram huri na lengagi hala saosao, ngehi rau lei hougi ngehi ram solo na kavu mo huri na matahalagi vovohoi, a disi kava susuveni ko a nie.
MRK.7.5	Siu ira Varise ko ira huhui talo Leo Hora noi Mosis ram hui Jisas vena, “Huri hava gineu ira nomu rorongtagi rahe huri na leohuhui tea hi u leihougi mo himei den retubumai, ngehi ram gagani rahe qaqaga tea vena huri na matahala vovohoi?”
MRK.7.6	I Jisas mo duvi lawera vena,
MRK.7.6	“I Aesaea u laqagi huri gimiu ira kali goro,
MRK.7.6	lo nona revereve:
MRK.7.6	I God mo veve vena,
MRK.7.6	‘A sinobu ngaha ram ladomavagieu
MRK.7.6	gena singora, nge a lolora u vagahao denieu.
MRK.7.7	He garea tea ve rain hudu goroe, a vevenagi ram huhui na tauleo nora tangaloi mwere huri ve a noku Leo hora!’ ” 
MRK.7.8	Ko i Jisas mo veve vena, “Nem tau vohogi na Leo hora noi God ko nem hako ronghuri na leohuhui nora tangaloi.”
MRK.7.9	Ko i Jisas mo laqa tau mo sigei: “Gimiu neu mataisao huri ve nem tau vohogi na Leo hora noi God, huri ve nein tabehagegi na nomiu leohuhui sibomiu! 
MRK.7.10	Huri i Mosis u veve vena, ‘Gon ladomavagi tamamu tona retahimu,’ ko, ‘Tare ve ihine tea mo veve asiesigi tamana sige retahine, nge vin mate.’ 
MRK.7.11	Nge igimiu nem huhui vena, tare ve ihine nona hako gineu lune nge vin bului lei tamana sige retahine ginie, nge ingeie mo veve vena, ‘Nge ngaha a Koban’ (a iloilogi huri ve, a hogogi lawe God), 
MRK.7.12	nge hi mo tabe goroe sibona ve vin mese bului tamana sige retahine. 
MRK.7.13	Lo matahala mwere hi a leo huhui hi nem bete lawe rahine wagineu mo hara vohogi na leoi God. Ko a gineu wagiwegineu u sao mwere ngaha hi nem vaire.”
MRK.7.14	Siu i Jisas mo ware na sinobu vonai lobena taligu ko mo veve lawera vena: “Gimiu doluegi, nen rorongtagieu ko nen ronghogo. 
MRK.7.15	Hava gineu tavarea tea ve mo ahu lolo tarabesi tangaloi vin he vai soloragi laie tea. Nge a gineu mo mwalue dena tangaloi mo vai soloraginie. 
MRK.7.16	[Gimiu nein rorongtagi vurugegi, tare a qeromiu ve nein rongo ginie!]”
MRK.7.17	Lune nge mo siregi na sinobu ko mo ahu lolo vale, ira nona rorongtagi ram huie huri na gaidumu ngaha. 
MRK.7.18	I Jisas mo veve lawera vena, “?Wa igimiu vage ne he iloe tea vurugegi? ?Nehe iloe tea ve a gineu ta varea mo ahu lolo tangaloi he vai soloraginie tea, 
MRK.7.19	a vevenagi he ahu tea lolo lolona nge lolo tinaena ko mo hivo mo avu turu?” (Mo veve mwere ngaha i Jisas mo haharagi ve a halai hinaga doluegi rau mwasara.) 
MRK.7.20	Ko mo veve vena, “A gineu mo mwalue dena tangaloi ngehi mo vai soloraginie. 
MRK.7.21	Huri dena loloi taqangi tangaloi, a domiana rau esi ram mwalue ve na vai na gineu esi ingere ngaha: a vagasile lo vavine, a balubelu, a ue tangaloi, 
MRK.7.22	a vaihuri, a galegaleasi, a kalikeli, a nago siaga, a matabari, a vevehuri, a sagesage ko a reraana: 
MRK.7.23	a gineu esi teri ngaha ram mwalue dena loloi tangaloi ko ram vai soloraginie.”
MRK.7.24	Siu i Jisas mo siregi mo vano lo vanue kakarani Taea. Nge mo ahu lolo vale, nge he tarani tea ve a sinobu ran iloe; nge he hili lai tea denire. 
MRK.7.25	Nge siserigi a vavine, i netune a maresu vavine a vui esi mo toga lune mo rongo na roroi Jisas, ko mo vonai mo soi hivo lolo karune. 
MRK.7.26	A vavine ngaha nge ingeie hatie duvi Israel, ingeie a haroharo, nge u vora a Vonisia lo vanue Siria. Nge mo tiehi Jisas ve vin vuro lue na vui esi dein netune. 
MRK.7.27	Nge i Jisas mo duvi goroe vena, “Ira maresu ran gagani tomue; huri he garea tea vena lai na hinaga gara maresu ko na tulie lawe ra wiriu.” 
MRK.7.28	Nge ingeie mo duvi vena, “Io, huqe, nge a wiriu lovavai tebol ram gani na gasi utu utui hinaga gara maresu!” 
MRK.7.29	Ko i Jisas mo veve lawea vena, “A vevenagi huri na nomiu gai duvi leo ngaha, iniko gon vano lo valemu; a vui esi u mwelue beno deni netumu!” 
MRK.7.30	Siu nge mo vano taligu lo valena, ko mo haqe na maresu hi mo eno lolo niana; a vui esi hi u mwelue beno denie.
MRK.7.31	Ko i Jisas mo siregi na vanue kakarani Taea ko mo dige turu na vanue Saedon sulo Wai ta Kalili, lo livugei qatui venue hangavulu. 
MRK.7.32	Ko ram lai na tangaloi a qerona u vono ko a baogi, ko ram tiehi Jisas vena tango lune gina limana. 
MRK.7.33	Siu i Jisas mo lai beragi na tangaloi hi gahea dena sinobu, mo tau na bisune lolo qerona, mo lodo ko mo sikeli na meana. 
MRK.7.34	Ko i Jisas mo dada sueulu, mo mabu horagi ko mo veve lawe na tangaloi hi vena, Evata, a domianagi huri ve, “Gon waga!” 
MRK.7.35	Ko a qerona mo waga taligu, ko a meana mo tavalanga, ko mo laqa vurugegi. 
MRK.7.36	Ko i Jisas mo gato gorora ve ran mese laqagi lategi lawe hine tea; nge lune nge mo gato gorora, ingere ram laqagi lategi mo vagevage u liu den tomue. 
MRK.7.37	Ko ingere doluegi ram rongo, ram garigi liu, ram veve vena, “Nge mo vai na gineu doluegi rau garea! Nge mo vaire qerovono ram rongo, ko ira baogi ram laqa lai!”
MRK.8.1	Lo tarogi ngehi a sinobu lawua ram sone bubugi taligu. Ko hatie hinaga ve rai geni, i Jisas mo warera ira nona rorongtagi, mo veve lawera vena: 
MRK.8.2	“Nam hahagavi huri na sinobu ngaha, a vevenagi rau toga meieu beno huri na rani gaitolu, ko siserigi ngaha hatie hinaga ve rain geni. 
MRK.8.3	Tare ve nain horara rain mule mwaruruhi lo tanora, rain mate huri gara lo turegi, huri lavasigi rau vonai vagahao.” 
MRK.8.4	Ira nona rorongtagi ram huie vena, “?Dain haqe na hinaga hi logo u tatarise huri na sinobu ngaha lo vanue vurogi?” 
MRK.8.5	Ko mo huire vena, “A bereti gaivihe mei gimiu?” Ko ram veve vena, “Gaibitu.” 
MRK.8.6	Ko nge mo hora na sinobu ve ran toga hivo lo tano. Siu nge mo lai na bereti gaibitu, mo vevegareagi God hurire, mo vise vurivurire, mo laire lawe na nona rorongtagi huri ve ran betera lawe na sinobu; ko ram vai mwerehi. 
MRK.8.7	Ko a ige wuwerigi gaivihe vage meire. I Jisas mo vevegarea hurire, ko mo veve lawe ra rorongtagi ve ran betera vage. 
MRK.8.8	Ngere doluegi rau geni rau guqe ingere u tatarise teri vagavesi. 
MRK.8.9	Siu ira rorongtagi rau vile bulutegi na maututugi, a gete gaibitu rau horo. I Jisas mo hora mulegi na sinobu, 
MRK.8.10	ko siserigi mo kalo lo aka meire nona rorongtagi ko ram vano lo loloi venue Dalmanuta.
MRK.8.11	Ira Varise lavasigi ram vonai ram tauvuigi ram vuigarogi mei Jisas. Ram tarani ve ran sine lehe, siu ram navu ve vin haharagi na vaigivui nge hi mo vanai dein God. 
MRK.8.12	I Jisas mo mabu horagi lolo lolona, mo veve vena, “?Huri havagineu a sinobu ta hibagataha ram hikesi na gigilegi? A hogo, nam veve lawe gimiu, nge hatie gigilegi ve vin haharagi lawe na sinobu ta hibagataha.” 
MRK.8.13	Nge mo sireginire, mo kalo lo aka taligu, mo vano utu lo tavalui wei.
MRK.8.14	Ira rorongtagi rau geluvegi ve rain hako tea hinaga, nge rau hakovi na bereti gatagale hogosie meire lo aka. 
MRK.8.15	I Jisas mo veve na leo matagute lawera vena, “Nein leo huri na isi nora Varise ko a isi noi Herot.” 
MRK.8.16	Ingere ram veve veveginire vena: “Ingeie mo veve mwere ngaha a vevenagi a bereti hatie mei gide.” 
MRK.8.17	I Jisas u ilo huri na hava gineu ingere ram veve, ko nge mo huire vena: “?Huri hava gineu igimiu nem veve vevegi gimiu a vevenagi a bereti hatie mei gimiu? ?Gimiu ne he ilo vurugegi tea sige ne he rong hogo te tau? ?A domimiu mo lulu? 
MRK.8.18	A matamiu lumiu, ne he leo tea? ?A qeromiu lumiu, ne he rongo tea? ?Gimiu ne he lado haqe tea 
MRK.8.19	lune nau vise vurivuri na bereti gailime huri na sinobu teri vagalime? ?A gete gaivihe rau horo gena maututui bereti neu vile?” Ram duvi lawea vena, “Hangavulu domwagi gairue.” 
MRK.8.20	“?Ko lune nau vise vurivuri na bereti gaibitu huri na sinobu teri vagavesi, a gete gaivihe rau horo gena maututui bereti neu vile?” Ram duvi vena, “Gaibitu.” 
MRK.8.21	Ko nge mo veve lawera vena, “?Ne he ilo vurugegi tea mosigei?”
MRK.8.22	Ko ingere ram vonai a Betsaeda, ko a tangaloi lavasigi ram lai na tangaloi matadodo vonai lobei Jisas, ram tiehie ve vin tango lune. 
MRK.8.23	I Jisas mo dulei na matadodo, mo laie mo vano dena togagi venue. Nge mo lodo siu lo matana vunu, nge mo bei teu na limana lune, mo huie vena, “?Gom lehi na hava gineu tea?” 
MRK.8.24	A matadodo mo dada mo veve vena, “Nam lehi na tangaloi, nge ram dali lategi mwere na gai.” 
MRK.8.25	I Jisas mo tango vano lo matana taligu. Ko a tangaloi hi mo rada mo leo vurugegi, a matana mo leleo taligu, ko nge mo lehi na gineu doluegi. 
MRK.8.26	I Jisas mo hora muleginie lo valena, mo veve vena, “Goin mese vano taligu lolo togagi venue hi.?”
MRK.8.27	Siu i Jisas meire nona rorongtagi ram vano utu lo togagi venue u sao kakarani lobei Sisaria Vilibae. Ko lune ingere ram dige mo vano, i Jisas mo huire vena “?A tangaloi ram veve ve ineu ihine?” 
MRK.8.28	Ngere ram duvi goroe vena. “Lavasigi ram veve ve iniko i Jon Garuhigogona, ko lavasigi rave iniko i Elaeja, ko lavasigi rave iniko gatagale denire tangaloi ligoligogi.” 
MRK.8.29	Ko nge mo huire vena, “?Nge igimiu, nem veve ve ineu ihine?” I Bita mo duvi goroe vena, “Iniko i Kraes.” 
MRK.8.30	Ko i Jisas mo veve lawera vena, “Nein mese veve lawe hine tea hurieu.”
MRK.8.31	Ko i Jisas mo tauvuigi mo huhui na nona rorongtagi ve mo veve vena, Netui Tangaloi vin rongogagarasi garagara, ko ve ira tamaragai ko ira muei rugurugu ko ira huhui talo Leo Hora noi Mosis rain tuli vohoginie ko rain vei vagamatea, ko ve nge vin maraga taligu lo tagui rani gaitolu. 
MRK.8.32	Nge mo veve matamwasaragi lawera. Siu i Bita mo lai beraginie, mo tauvuigi mo gato goroe. 
MRK.8.33	Nge i Jisas mo tu dori, mo lehi na nona rorongtagi, mo gato goro Bita, mo veve vena: “Goin vano denieu satan! A nomu ladolado he vanai tea dein God, nge mo vanai dena tangaloi hogosie.”
MRK.8.34	Ko i Jisas mo ware na sinobu meire nona rorongtagi vonai lobena, ko mo veve lawera vena: “Tare ve ihine mo tarani vena vanai na hurieu, ingeie vin geluveginie sibona ko vin weli na nona gai saroutu, vin hurieu. 
MRK.8.35	Huri ihine tea mo tarani vena hako bibi na mwasoana vin vei salaginie, ko ihine mo vagasalagi na mwasoana hurieu ko huri na Roro Garea vin hako bibie. 
MRK.8.36	?Huri a tangaloi vin lei na hava gineu u garea tare ve vin qoragi na ureure doluegi nge mo vagasalagi na mwasoana? ?Hatie vohogi? 
MRK.8.37	?Hatie gineuhigi ve vin bete vena vai mule na mwasoana taligu? 
MRK.8.38	A sinobu ram toga hi bagataha, ram toga lolo galegaleasi ko a taroi gineu esi. Tare ve ihine tea mo maemae meieu ko a noku leohuhui, i netui Tangaloi vin maemae meie lune ingeie vin vanai mena varavarai Tamana meire engsel gogona.”
MRK.9.1	Ko nge mo veve lawera vena: “A hogo, nam veve lawe gimiu ve lavasigi denire ram labe tahingaha rain he mate tea vin dadari ingere rain lehi na ute hi i God mo ratahigi lolona vin vanai mena huireana.”
MRK.9.2	Lo tagui rani gaiono i Jisas mo lai Bita, Jemis ko i Jon meie, ko mo tomueginire ram hage gahera lo ului vusi u eno namawe. Lune ram leo bibie, a tarabesine mo dori, 
MRK.9.3	ko a luqana mo mavute ko mo varavara garagara denie hi ve ihine tea lo ure vin solo mwasaraginie; ihine tea lo vin he solo lai tea vena mavute mwerehi. 
MRK.9.4	Siu ingere gaitolu ram lehi Elaeja ko i Mosis, rom laqalaqa mei Jisas. 
MRK.9.5	I Bita mo veve lawe Jisas vena, “Huhui, u garea ve da toga hano. Ve da vai na vale siusiu gaitolu, gatagale hurigo, gatagale huri Mosis ko gatagale huri Elaeja.” 
MRK.9.6	Huri i Bita he ilo tea ve vin veve na hava gineu tea, a vevenagi ingere ram matagu garagara. 
MRK.9.7	Ko a dodo mo vonai mo luluwegi gorora, ko a dilogi mo vonai dena dodo hi, mo veve vena, “Nge ngaha i Netuku, a Mweratabe. Nen ronghurie.” 
MRK.9.8	Ko siserigi ram leo dalibulu, ra he lehi ihine tea vage nge i Jisas hogosie meire.
MRK.9.9	Lune ram hivo dena vusi, i Jisas mo gato gorora mo veve vena: “Nen mese veve lawe hine tea huri na hava gineu neu leo, vin dadari lune ineu i Netui Tangaloi nain maraga taligu den mateana.” 
MRK.9.10	Huri ram rongo na nona leo, nge ram tauvuigi ram veve veveginire vena, “A maraga taligu dena mateana, a iloilogi mwerehilogo?” 
MRK.9.11	Ko ram hui Jisas ram veve vena, “?Huri hava gineu ira huhui talo Leo Hora noi Mosis ram veve vena a leo u labe ve i Elaeja mo vanai gitomue?” 
MRK.9.12	Nge mo duvi lawera, mo veve vena, “A hogo, Elaeja u vanai gitomue ve vin vei vagatai na gineu doluegi.? Nge huri hava gineu a Reve reve Gogona ram veve vena i Netui Tangaloi vin rongo gagarasi garagara ko rain tuli vohoginie? 
MRK.9.13	Nge ineu nam veve lawe gimiu ve i Elaeja u vanai beno, koa sinobu rau vei na hava gineu lawea mo huri na nora tarani, mwere hi a Reve reve Gogona rau reve hurie.”
MRK.9.14	Lune i Bita, i Jemis ko i Jon ram himei dena vusi ram bubugi meire rorongtagi lavasigi, ram lehi na sinobu lawua ram sone dalire. A huhui lavasigi talo Leo Hora noi Mosis ram vui garogi meire rorongtagi. 
MRK.9.15	Nge siserigi lune a sinobu ram lehi Jisas, ingere ram awogi garagara, ko ram toa hurie ve ran lai vurugeginie. 
MRK.9.16	I Jisas mo hui na nona rorongtagi, mo veve vena, “?Igimiu nem vui garogi meire huri na hava gineu?” 
MRK.9.17	A tangaloi gatagale denire sinobu mo duvi lawea, mo veve vena, “Huhui, nau lei netuku vanai huri ve goin lehe, a vui esi lune, he laqa lai tea. 
MRK.9.18	Vataha tarogi a vui hi mo vaie, mo tulie hivo lo tano, ko a davine mo hale, ko nge mo gasi ngerengere, ko mo toratoraga. Nau hui na nomu rorongtagi ve ran vuro luae, nge rahe vai lei tea. 
MRK.9.19	I Jisas mo duvi lawera mo veve vena, “Igimiu ra tangaloi ladosavi! Hatie nomiu ladohogo lumiu! ?Nain toga mei gimiu vin dadari tagaha? ?Nain gagarasi mei gimiu vin dadari tagaha? Nen lai na mwalakelo vonai laweau.” 
MRK.9.20	Siu ram laie vano lawe Jisas, ko siserigi a vui esi mo lehi Jisas, mo vai na mwalakelo mo matemategi vule, ko mo soi sulo tano, mo talele lategi ko a davine ram hale. 
MRK.9.21	I Jisas mo hui tamana, mo veve vena, “?A gineu ngaha u veie a mahavagi u qaravu mwere hilogo?” Nge mo duvi mo veve vena, “Lo mahogi hi mo maresu teu. 
MRK.9.22	Vaga saosao a vui esi mo vai leo vena wehe, mo tulie talolo avi ko talolo wai. Tare ve gu vei lei, gon hagavi gamaru ko gon bului gamaru.” 
MRK.9.23	I Jisas mo veve lawea vena, “?Tare iniko sibomu gu veilei! Hine tea hi mo ladohogo a gineu doluegi rain vei mwerehi mo tarani.” 
MRK.9.24	Siserigi tamana mo ulo mo veve vena, “Nam ladohogo, nge a noku ladohogo he tatarise tea. Gon bului na noku ladohogo.”
MRK.9.25	Lune i Jisas mo lehi na sinobu ram sone mo siseri dalire ingeie mo hora na vui esi vena, ?Iniko a vui esi hi gom vai na tangaloi rahe gato lai tea ko rahe rongo lai tea. Nam navu siaga denigo ve gon mwalue dena mwalakelo ngaha ko goin he ahu tea vohogi lolo lolona taligu?!” 
MRK.9.26	A vui esi hi mo ulo gagadiri ko mo vaie mo matemategi vule u esi garagara ko mo mwalue denie. A mwalakelo hi mo mwere ve u mate beno; giniehi, a sinobu doluegi ram veve vena, “Ingeie u mate!” 
MRK.9.27	Nge i Jisas mo hako lo limei mwalakelo, mo hau ragasie hage, ko nge mo labe.
MRK.9.28	Lune i Jisas mo ahu lolo vale, a nona rorongtagi ram bei huihui rorongo ginie, ram veve vena, “?Huri hava gineu gamai gahe vai lei tea ve gan vuro lue na vui esi?” 
MRK.9.29	I Jisas mo veve vena, “A tataro hogosie mo vuro lai na vui esi, nge hatie gineu wagineu vage.”
MRK.9.30	Ngere ram siregi na vanue hi ko ram vano tuturedu a Kalili. I Jisas he tarani tea ve ihine tea vin ilo ve ingeie logo, 
MRK.9.31	huri nge mo huhui na nona rorongtagi, mo veve vena, “Rain lei i Netui Tangaloi talo limara tangaloi, ve rain vei vagamatea, ko lo tagui rani gaitolu nge vin maraga taligu.” 
MRK.9.32	Ngere rahe ilo tea vurugegi huri na nona leo, nge ingere ram matagu ve ran huie.
MRK.9.33	Lune ingere ram vonai a Kabeniam. Ko lo tagugi rau soro lolo vale i Jisas mo hui na nona rorongtagi mo veve vena, “?A hava gineu hi igimiu neu vui garogi lune lo turegi?” 
MRK.9.34	Nge ingere rahe duvi laie tea, a vevenagi lo turegi ingere rau vui garo meire sibora lo turegi huri ve ihine tea hi gatagale denire u lawua garagara. 
MRK.9.35	I Jisas mo toga hivo, mo warera hangavulu domwagi gairue vonai lobena, ko mo veve lawera vena, “Tare ve ihine mo tarani vena muegi, vin teue sibona lo vagasigi, ko vin voragi na tangaloi tabanagi lawera doluegi. 
MRK.9.36	Siu ingeie mo lai na maresu, ko mo taue lo livugara, ko mo ragovie, mo veve lawera vena, 
MRK.9.37	“Tare ve ihine tea mo lai vurugegi na maresu gatagale mwere ngaha lo henaku, nge mo lai vurugegieu; ko tare ve ihine mo lai vurugegieu, nge he lai vurugegieu tea hogosie, nge ingeie hi vage u horau vonai.”
MRK.9.38	I Jon mo veve lawe Jisas vena, “Huhui, gau lehi na tangaloi mo vuro lai na vui esi lo henamu, ko gam gato goroe, a vevenagi ingeie hatie talo noda burigi.” 
MRK.9.39	Nge i Jisas mo veve vena, “Nen mese gato goroe, a vevenagi ihine tea mo vai na gineu managi lo henaku, vin he veve asiesigi lai eu tea. 
MRK.9.40	Huri ihine tea he tavului vuro tea goro gide, ingeie a noda. 
MRK.9.41	Huri tare ve ihine tea mo bete na wai inuinu lawe gimiu a vevenagi igimiu ira noi Kraes, a hogo, ingeie vin lei na nona gaitawe.
MRK.9.42	“Tare ve gatagale denire maresu ingere, ngaha mo ladohogogieu, ko ihine tea mo vaie mo soi lo galegaleasi, u garea ve a tangaloi hi rain ligo dara na mwagorona mena vatu lawua ko ram dudunie lolo tahi. 
MRK.9.43	Tare ve a limemu mo vai tatureginigo lo nomu ladohogo, gon tai vohoginie! U garea meigo huri ve goin ehu lolo mwasoana mena lime mautu denie hi huri ve goin ehu lolo mateana radu mena lime gairue, lolo avi vin he mate lai tea. 
MRK.9.44	Aiehi, ‘A nuvara rain he rovo lai tea, ko a vire vin he mate lai tea.’ 
MRK.9.45	Tare ve a karumu mo vai tatureginigo, gon tai vohoginie! U garea meigo huri ve goin ehu lolo mwasoana mena karumu gatagale denie hi huri ve rain tuligo lolo mateana radu mena karu gairue. 
MRK.9.46	Aiehi ‘a nuvara rain he rovo lai tea, ko a vire vin he mate lai tea.’ 
MRK.9.47	Tare ve a matamu mo vai tatureginigo, gon lai vohoginie! U garea meigo huri ve goin ehu lolo mwasoana garaqa God mo ratahigi lolona mena matamu gatagale denie hi huri ve rain tuligo lolo mateana radu mena matamu gairue, 
MRK.9.48	aie hi ‘a nuvara rain he rovo lai tea, ko avire vin he mate lai tea.’
MRK.9.49	“Huri vataha na tangaloi vin vei mwasaraginire gina avi mwere na rugurugu mo vai mwasaraginie gina mavai. 
MRK.9.50	A mavai u garea. ?Nge tare ve a mavai mo vaga salagi na gogonagi, vin vei gogonaginie taligu mwere hilogo? Nen koko goro na mavai lolo lolomiu, ko nen vui toga tamwata.”
MRK.10.1	Siu i Jisas mo siregi na vanue hi, ko mo vano lolo loloi venue ta Judia, ko lo tavalui wai Jodan. A sinobu ram vanai ram sone dalie taligu, ko nge mo huhuire mwere hi mo vai gesegi. 
MRK.10.2	Ira Varise lavasigi ram vonai lobena, ram vai lehe ram huie, ram veve vena, “U wa a Leo Hora mo siregi huri ve a tangaloi vin vilewahe den gahorana?” 
MRK.10.3	I Jisas mo duvi gorora mo veve vena, “?Hava Leo Hora hi i Mosis u bete lawe gimiu?” 
MRK.10.4	Ingere ram duvi goroe ram veve vena, “I Mosis u hora ve a tangaloi vin reve na revereve huri na togaana vilewahe, ko vin hora vohogi gahorana.” 
MRK.10.5	Nge i Jisas mo veve lawera vena, “I Mosis u reve na Leo Hora hi lawe gimiu a vevenagi a qatumiu rau siaga. 
MRK.10.6	Nge lo tauvuigi, lune God u teu na ure, u reve vena, ‘I God u teu na mwera ko a vavine. 
MRK.10.7	Giniehi, a tangaloi vin siregi tamana ko i retahine, ko mo bulu mei gahorana, 
MRK.10.8	ko ingere gairue roin voragi betugi gatagale.’ A vevenagi rohe gairue tea taligu, nge a betugi gatagale. 
MRK.10.9	Giniehi, irahine God u vilebubuginire, a tangaloi vin he vilewahe laire tea.”
MRK.10.10	Lune ram vano taligu lolo vale, ira nona rorongtagi ram hui Jisas huri na gineu ngaha. 
MRK.10.11	Nge mo veve lawera vena, “Tare ve a mwera mo hora vohogi gahorana ko mo lagi mena vavine wagineu, nge mo galegaleasi goro horana; 
MRK.10.12	mwerehi vage, tare ve a vavine mo vilewahe den tamai netune ko mo lagi mena mwera wagineu, nge mo galegaleasi goro tamai netune.”
MRK.10.13	A tangaloi lavasigi ram lai na maresu lawe Jisas vena tangolure, nge ira rorongtagi ram tara gorora. 
MRK.10.14	I Jisas mo leo, mo lolobute huri, ko mo veve lawera vena, “Nen siregi nire maresu ve ran vonai lobeku, ko nen mese vai gorora, huri a ute hi i God mo ratahigi lolona a nora sinobu hi rau mwere na maresu ingere ngaha. 
MRK.10.15	A hogo nam veve lawe gimiu vena, tare vi ihine he mwere na maresu biti tea vin he ahu lai tea vohogi lolo mwasoana garaqa hi i God mo ratahigi lolona.” 
MRK.10.16	Tau nge mo ragovi na maresu, mo tangovire, mo vaigareaginire.
MRK.10.17	Lune i Jisas mo dige taligu lo turegi, a tangaloi mo toa hurie, mo sisiqeu goroe, mo huie, mo veve vena, “?Huhui garea, nain vei mwerehilogo huri ve nain lei na mwasoana radu?” 
MRK.10.18	I Jisas mo veve lawea vena, “?Huri hava gineu gom wareau ve nau garea? Ihine tea he garea tea, nge i God hogosie. 
MRK.10.19	Gu ilo na Leo hora: ‘Goin mese ue tangaloi; goin mese vagasile lo vavine; goin mese balubelu; goin mese tawei vurogi; goin mese kalikeli; gon lado mavagi tamamu ko iratahimu.’ ” 
MRK.10.20	Nge mo duvi lawea mo vena, “Huhui, nau tabe na Leo hora ingere ngaha doluegi lo mahogi nau mwalakelo mo dadari hi bagataha. 
MRK.10.21	Ko i Jisas mo lehe gina domi tabetabe, mo veve lawea vena, “A gineu gatagale mo eno gohe vaie tea mosigei. Goin vano gon sogagi vohogi na nomu lalaie teri, gon bete na manegi lawera mahogi, ko goin haqe na nomu lalaie lo eulu; siu gon vanai, goin hurieu.” 
MRK.10.22	Lune nge mo rongo na leo ngaha, a nagona mo hivo, ko mo mule gina hahagavi, huri a nona lalaie u sao.
MRK.10.23	I Jisas mo leo dalibulu gi na nona rorongtagi, mo veve lawera vena, “Ei, u gona garagara hurire tagi hako gineu ve rain ehu lolo mwasoana garaqa i God mo ratahigi lolona.” 
MRK.10.24	Ko ira rorongtagi ram awogi huri na nona leo, nge i Jisas mo veve taligu vena, “Ira netuku, u gona garagara huri ve ihine tea vin ehu lolo mwasoana garaqa God mo ratahigi lolona. 
MRK.10.25	U mwatamwasara huri ve a bulugi vin ehu turu na matai nitil dena tagi hako gineu ve vin ehu lolo mwasoana garaqa hi i God mo ratahigi lolona.” 
MRK.10.26	Nge ira rorongtagi ram garigi garagara, ram vui hui, huiginire gagatalegi vena, “?Nge siu ihine vin mwaso lai? 
MRK.10.27	I Jisas mo leo vano lure, mo veve vena, “A sinobu ran he vailei na gineu hi tea, nge i God u veilei. I God u veilei na gineu doluegi.”
MRK.10.28	Siu i Bita mo laqa lawe Jisas vena, “Leo, gamai gau siregi na nomai lalaie doluegi ko gam hurigo.” 
MRK.10.29	I Jisas mo veve vena, “A hogo, nam veve lawe gimiu ve, ihine tea vin siregi na valena sige ire tuana, sige ire haqena, sige i retahine, sige tamana, ko ire netune, sige a talune a vevenagi ineu ko a Roro Garea, 
MRK.10.30	Ingeie vin lei vin liu lolo taro ngaha, vin lei na togagi venue vin liu den vudolue, ko ire tuana ko ire haqena ko ire retahine ko ire netune a talune, ko mena vai gagarasigo vage, ko lolo ure vin vonai nge vin lei na mwasoana radu. 
MRK.10.31	Nge ingere rau sao hi ram tomue rain tu tagu, ko ingere ram tu tagu rain tomue.”
MRK.10.32	Lune i Jisas meire nona rorongtagi ram huri na turegi mo hage Jerusalem. I Jisas mo vano tomue denire ko a nona rorongtagi ram garigi garagara; ko a sinobu ram vutugegi esi, irahine ram huri lo tagune ram matagu. Taligu i Jisas mo lai beraginire hangavulu domwagi gairue, mo tauvuigi mo laqagi lawera huri na gineu ve rain vei lawea. 
MRK.10.33	I Jisas mo veve vena, “Leo, dam hage Jerusalem, ko rain lei i Netui Tangaloi lawera muei rugurugu ko ira huhui talo Leo Hora noi Mosis. Rain vevegi vagamatea ko rain sireginie lawera haroharo. 
MRK.10.34	Ko ingere rain sovue, rain lodosie, rain telie ko rain vei vagamatea. Ko lo bongi gaitoligi nge vin maraga taligu.”
MRK.10.35	Siu i Jemis ko i Jon, ira netui Sebedi, rom vanai lobei Jisas, rom veve vena, “Huhui, gamaru goro mo tarani huri ve gon vai lawe gamaru a hava gineu gori nevu denigo.” 
MRK.10.36	I Jisas mo huire vena, “Nerum tarani ve nain vei na hava gineu lawe gimiru?” 
MRK.10.37	Rom duvi lawea vena, “Lune goin toga lo nomu tanoi togatoga ratahigi lolo ute roroa hi gom ratahigi lolona, gon siregi ve gori toga gatagale lo matuemu ko tuegi lo mawirimu.” 
MRK.10.38	I Jisas mo veve lawera vena, “Nero he ilo tea huri na hava gineu nerum navu denieu. ?Wa neri inu lei lolo laha ineu nain inu lolona? ?Sige neri leilei na garuhigogona vin garuhigogonagieu ginie?” 
MRK.10.39	Ngere rom duvi lawea vena, “Gori vei lei.” I Jisas mo veve lawera vena, “A hogo, gimiru neri inu laha hi ineu nain inue, ko neri lei na garuhigogona hi vin garuhigogonagieu ginie. 
MRK.10.40	Nge hatie noku ve nain leowahe ve ihine vin toga lo matueku sige lo mawiriku, nge God hogosie ve vin bete lawe rahine hi u vei vagatai hurire.”
MRK.10.41	Lune ira rorongtagi hangavulu ram rong huri na gineu ngaha, ram tauvuigi ram lologagasigi Jemis ko i Jon. 
MRK.10.42	Siu i Jisas mo warera vonai lobena, mo veve lawera vena, “Igimiu neu ilo huri ve a sinobu ingere hi hatie duvi Israel a nora tomtomuegi lure. Igimiu neu ilo ve a tomtomuegi ngerehi ram rongarea huri ram haharagi na nora huireana lo ului nora sinobu, ko ira tomtomuegi lalawua ram vosangi ve ingere ram hakovi na huireana doluegi. 
MRK.10.43	Nge ngaha vin he mwerehi tea mei gimiu. Nge ihine tea mei gimiu mo tarani ve vin lawua, nge vin voragi na nomiu tangaloi lalakogi; 
MRK.10.44	ko ihine tea mei gimiu mo tarani ve vin tomue, nge vin voragi na tangaloi tabanagi lawe gimiu doluegi. 
MRK.10.45	Huri i Netui Tangaloi sibona he vonai tea ve rain tabana lawea, nge ve vin tabana ko vin siregi na mwasoana gi gaivolire tangaloi saosao.”
MRK.10.46	Ingere ram vonai Jeriko. Lune i Jisas mo siregi na vanue hi meire nona rorongtagi ko a sinobu lawua, a tangaloi matadodo, Batimeas, netui Timeas, mo toga lo mwararai turegi mo navunevu. 
MRK.10.47	Lune nge mo rongo ve i Jisas ta Nasaret, nge mo tauvuigi mo ulo vena, “Jisas, Netui Devet, gon hagavieu!” 
MRK.10.48	A sinobu u sao ram gato goroe vena toga rorongo. Nge mo ulo siaga den tomue vena, “Netui Devet, gon hagavieu!” 
MRK.10.49	I Jisas mo labe, mo veve vena, “Nen warea.” Siu ram ware na matadodo hi ram veve lawea vena, “Gon mese romasi! Maraga, nge mo warego.” 
MRK.10.50	Ko inge mo tuli vohogi na luqana, mo maraga siseri, mo vonai lobei Jisas. 
MRK.10.51	I Jisas mo huie vena, “Gom taranieu ve nain vei na hava gineu lawego?” A matadodo hi mo duvi vena, “Huhui, nam tarani ve nain leo taligu.” 
MRK.10.52	I Jisas mo veve lawea vena, “Gon vano, nomu ladohogo mo vagamwasoigo.” Ko siserigi nge mo leo taligu, ko mo huri Jisas lo turegi.
MRK.11.1	Lune ingere ram vano kakarani a Jerusalem, a Betvas ko a Betani, ram vonai lo Vusi Oliv. I Jisas mo hora na nona rorongtagi gairue rom vano gitomue, 
MRK.11.2	mo veve lawera vena, “Neri vano lo togagi venue hi. Ko lune neri ehu lolona, siserigi neri haqe na natui as rau ligo bibie, a tangaloi he toga te tau lune. Neri torosie, nerom laie vonai. 
MRK.11.3	Ko tare ve ihine tea vin veve lawe gimiru vena, ‘?Huri hava gineu nerom vai mwere ngaha?’ Neri veve lawea vena, ‘A Huqe mo taranie ko inge vin horae vonai taligu vin siseri.’ ” 
MRK.11.4	Siu rom vano, rom haqe na natui as hi lo turegi lawua rau vohogi bibie lo mataivale. Lune rom torosie, 
MRK.11.5	a tangaloi lavasigi ram labe aie ram veve lawera vena, “?Nerum vai na hava gineu, huri nerum torosi na natui as?” 
MRK.11.6	Ngere rom duvi lawera mwere i Jisas u horara huri, ko ram sireginire rom vano. 
MRK.11.7	Ngere rom lai na natui as vanai lawe Jisas, ram vugeri na luqara loului gaiherena, ko i Jisas mo toga lune. 
MRK.11.8	A tangaloi u sao ram vugeri na luqara lo turegi ko lavasigi ram siu na rangai gei rau tei lolo talu. 
MRK.11.9	A sinobu lavasigi ram tomue ko lavasigi ram tutagu, ingere doluegi ram ulo vena: “Waregareagi God! !God gon vaigarea giniehi, mo vanai lo henai Huqe! 
MRK.11.10	!God gon vaigareagi na tangaloi lawua noi ratahigi Devet hi i tamamai! Gamai gam waregarea ginigo God! Hosana lo eulu!” 
MRK.11.11	I Jisas mo ahu a Jerusalem ko mo vano lolo Sara Gogona, ko mo leo dalibulugi na gineu vatahae. Nge a vevenagi u revirevi beno, siu nge mo vano a Betani meire rorongtagi hangavulu domwagi gairue.
MRK.11.11	I Jisas mo warai na vui duledule 
MRK.11.12	Lo rani tuegi, ram vonai taligu den Betani, i Jisas mo mwaruruhi. 
MRK.11.13	Nge mo lehi na vui duledule u mala vagahao mo tugi raugi, siu nge mo vano lobegi mo hikesi na mwasigi; nge he haqe na mwasigi tea nge a raugi hogosie, a vevenagi hatie tarogi vovohoi ve vin wei mwasigi. 
MRK.11.14	I Jisas mo veve lawe na vui duledule hi vena, “Ihine tea vin he gani na mwasigi tea denigo taligu vin tuei!” Ko ira nona rorongtagi ram rongoe.
MRK.11.15	Lune ram dadari a Jerusalem, i Jisas mo ahu lolo Sara Gogona, ko mo tauvuigi mo vuro luara hi ram voli ko ram sosogagi lolo Sara Gogona, ko mo talulugi dori na tanoi homu noi rahine ram lealeahi homu ko a tanoi togatoga noi rahine ram sogagi na rangamea, 
MRK.11.16	ko he siregi tea ve ihine vin weli na hakohako vena dige turu lolo Sara Gogona. 
MRK.11.17	Siu ingeie mo huhui na sinobu vena, “U reve beno lo Reve reve Gogona ve i God u veve vena, ‘A valeku vin waregi ve a valei tataro huri na soqei vao doluegi.’ Nge igimiu nem vaie mo voragi na malangai belu!”
MRK.11.18	Ira muei rugurugu meire huhui talo Leo Hora noi Mosis ram rongoe, ram tauvuigi ram hikehike ve ran vai vagamatea mwerehiligo. Ngere ram matagu ginie, a vevenagi a sinobu doluegi ram awogi huri na nona leo huhui.
MRK.11.19	Lolo revirevi hi teu, i Jisas meire nona rorongtagi ram mwalue den Jerusalem.
MRK.11.20	Lo rani tuegi lolo robongi siaga ram dige mo vano lo turegi, ram lehi na vui duledule u koru doluegi. 
MRK.11.21	Ko i Bita mo lado haqe na leoi Jisas, mo veve vena, “Huhui, leo, a vui duledule gu waraie mo koru.” 
MRK.11.22	I Jisas mo duvi lawera vena, “A hogo, nam veve lawe gimiu vena, 
MRK.11.23	tare ve gimiu nem ladohogogi God, nei veve lai lawe na vusi ngaha vena, ‘Maraga, gon tuligo sibomu lolo tahi.’ Tare ve gimiu ne he lado gairue tea lolo taqangimiu, nge nem ladohogo ve a hava gineu nem vevea vin vei, vin vei mwere hi lawe gimiu. 
MRK.11.24	Giniehi, nam veve lawe gimiu vena, a hava gineu tea nem navu huri lo tataro, nein ladohogo ve neu leie beno, ko vin vei lawe gimiu. 
MRK.11.25	Lune nem labe nem tataro, nein ladovohogi na hava gineu mo toga lumiu mei hine tea wagineu, huri ve i Tamamiu eulu vage vin ladovohogi na bugumiu. 
MRK.11.26	Tare gimiu nehe ladovohogi na bugui tangaloi wagineu tea, i Tamamiu eulu vin he ladovohogi na bugumiu tea.
MRK.11.27	Siu ingere ram vonai taligu a Jerusalem. Lune i Jisas mo dige lategi lolo Sara Gogona, ira muei rugurugu meire huhui talo Leo Hora noi Mosis meire tamaragai ram vonai lobena, 
MRK.11.28	ram huie vena, “?Gom vai na gineu mwere ngaha gina managi mo vonai logo? ?Ihine u bete na managi ngaha lawego ve gon vai na gineu ingere ngaha?” 
MRK.11.29	I Jisas mo duvi lawera vena, “Ineu nain hui gimiu gina leo gatagale, ko tare ve gimiu nein duvi goroau, nain veve lawe gimiu ve nam vai na gineu ingere ngaha gina managi mo vonai logo. 
MRK.11.30	Nen duvi laweau, ?I Jon u lei na managi logo vena garuhigogona: den God sige dena tangaloi? 
MRK.11.31	Ingere ram tauvuigi ram vuigarogi sibora vena, “Tare ve dam duvi goroe vena, ‘Den God,’ nge vin veve vena, ‘?Huri hava gineu gimiu ne he ladohogo tea ginie?’ 
MRK.11.32	Nge tare ve dam veve vena, Dena tangaloi, ram matagugi na sinobu, a vevenagi ingere doluegi ram lado siaga ve i Jon ingeie a tangaloi ligoligogi. 
MRK.11.33	Giniehi, ram duvi goro Jisas vena, “Gahe ilo tea.” Ko i Jisas mo veve lawera vena, “Ko ineu vage nain he veve tea lawe gimiu ve nam vai na gineu ingere ngaha gina managi mo vonai logo.”
MRK.12.1	Ko i Jisas mo veve lawera lo gato tavalu vena: “A tangaloi gatagale mo rivu na talui vaen, mo hakovi na ara goroe, mo geli na walu huri na tanoi mwasi vaen hi ram toqe vuravurara aie ko mo hakovi na tuleo. Siu mo siregi na talui vaen lawera leogoro talu wagineu ko mo vano lo vanue wagineu. 
MRK.12.2	Lune a mwasigi vaen ram matue mo rarai ve rain, hora na nona tangaloi tabanagi gatagale lawera leogoro, ve vin lei denire na nona duvi mwasi vaen denire. 
MRK.12.3	Ira leogoro talu ram wiri bibie, ram talie ko ram horae taligu vurogi. 
MRK.12.4	I tagi talu mo hora na nona tangaloi tabanagi gatagale vage; ira leogoro ram talie lo qatune ko ram vai maemae ginie. 
MRK.12.5	Ko nge mo horae gatagale vage, ko ingere ram ue vagamatea; ko ingere rau sao vage, lavasigi ram talire ko lavasigi ram ue vagamatera. 
MRK.12.6	Nge gatagale vagasigi mo tino, i netune a mweratabe. Siu mo horae vagasigi lawera leogoro, mo veve vena, ‘Ngere rain ladomavagi netuku.’ 
MRK.12.7	Nge ira leogoro hi ram veve veveginire vena, ‘A tangaloi hi ngehi vin hako hougi na talu. !Da, da ue vagamatea! ko a talui vaen ngaha vin voragi na bulada!’ 
MRK.12.8	Siu ram wiri bibie, ram ue vagamatea ko ram tuli vohoginie den talui vaen.”
MRK.12.9	I Jisas mo hui vena, “?I tagi talu vin vei na hava gineu? Nge vin vonai, vin uevagamate ra leogoro talu hi ko vin siregi na talu lawera leogoro wagineu. 
MRK.12.10	?Wa gimiu ne he valu na Reve reve Gogona ngaha tea?
MRK.12.10	‘A vatu ira basabasao rau vei siasiae
MRK.12.10	ve hatie gineu lune, nge siserigi ngaha,
MRK.12.10	mo voragi na muei vetu togaibibi
MRK.12.10	lawera doluegi.
MRK.12.11	A Huqe u veie ngaha,
MRK.12.11	a gineu garigiana lo matada!’ ”
MRK.12.12	Ira tomtomuegi ram vai leo ve ran wiri bibi Jisas, huri ram ilo ve nge u veve na gato tavalu ngaha hurire. Nge ram matagugi na sinobu, ko ram sireginie ram vano denie.
MRK.12.13	Lo tagugi ngaha ingere ram hora lawe Jisas ira lawua nora duvi Israel ram hora na Varise lavasigi ko lavasigi dena burigi noi Herot ram vaileo ve rain holie lo nona leo huihui. 
MRK.12.14	Ram vonai lobena, ram veve vena, “Huhui, gamai gam ilo ve iniko a hogo. Go he matagu tea gi na tangaloi, a vevenagi gohe lado na nagoi tangaloi tea, nge gom huhui na matahala noi God hogo hurire tangaloi. ?Gon veve lawe gamai, wa u vovohoi mena Leo hora ve gain voli takis lawe na Kavman ta Rom? ?Dain voli sige hatie? 
MRK.12.15	Nge i Jisas mo ilo na hava gineu ram tarani ve rain vaie, mo duvi gorora vena, “?Huri hava gineu nem vai leo ve nein holieu? Nen bete na mane laweau, nain lehe.” 
MRK.12.16	Ko ingere ram bete mane vatu gatagale lawea. Nge mo huire vena, “?A nunui hine ko a henai hine ngaha?” Ram duvi goroe vena, “A noi sisa.” 
MRK.12.17	Siu i Jisas mo veve lawera vena, “Nen bete lawe Sisa a hava gineu a noi Sisa, ko nen bete lawe God a hava gineu a noi God.” Ko ram awogi hurie.
MRK.12.18	Ira Sadusi lavasigi ram veve ve a sinobu rain he maraga taligu tea dena mateana. Ram vanai lobei Jisas ram huie vena, 
MRK.12.19	“Huhui, i Mosis u reve na tau leo ngaha lawe gamai vena: ‘Tare ve a tangaloi vin mate den gahorana, nge hatie reneture, i tuana vin lei na maduana, vin hakovi na maresu lawe i tuana hi u mate beno.’ 
MRK.12.20	Lo taro gatagale ira reretehigi ingere gaibitu. A togagi mo lagi na vavine; siu mo mate, he hako te maresu. 
MRK.12.21	Su hurie mo laie; siu mo mate, he hako te maresu. Gaitoligi mwere hi vage. 
MRK.12.22	Ko ingere gaibitu doluegi rau legi na vavine hi, rau mate, rahe hako te maresu. Lo vagasigi a vavine mo mate vage. 
MRK.12.23	?Nge lo bongi maragaana, a vavine vin voragi gahorai hine? Huri ingere gaibitu rau legi meie.”
MRK.12.24	I Jisas mo duvi gorora vena, “?Igimiu neu vagasile. ?Wa igimiu nehe ilo na Reve reve Gogona tea,? Ko nehe ilo na huireana noi God tea vage? 
MRK.12.25	Huri lo maraga taligu ingere rain mwere ira engsel ta eulu, a mwera ko a vavine rain he lagi tea taligu. 
MRK.12.26	Nge hurire rau mate i God u veve rain maraga taligu, ?Wa igimiu nehe vatu na Buk noi Mosis tea hi u laqagi huri na avi u gao lo soko qaroqaro? Ngehi u uli ve i God u veve lawe Mosis vena, ?Ineu a God noi Ebraham, a God noi Aesaka, ko a noi Jekob.’ 
MRK.12.27	Mwere hi nem ilo ve ingeie i God a nora hi ram mwaso, hatie nora hi rau mate. Igimiu neu vagasile vohogi!”
MRK.12.28	A huhui gatagale talo Leo Hora noi Mosis aie u rongora rau vuigarogi, mo leo huri ve i Jisas u duvi vurugegi na nora huhui, mo vonai lobena, mo huie vena, “?A Leo hora nge hilogo u lawua garagara?” 
MRK.12.29	I Jisas mo duvi vena, “A Leo hora hi u lawua garagara nge ngaha: ‘Igimiu nen rongo ira duvi Israel, a Huqe noda God ingeie a Huqe gatagale hogosie. 
MRK.12.30	Igimiu nen tabe na Huqe a nomiu God gina loloi taqangimu doluegi, ko gina tamatemu doluegi, ko gina domimiu doluegi, ko gina nomu huireana doluegi.’ 
MRK.12.31	Ko a Leo hora tuegi nge ngaha: ‘Gon tabe na tangaloi wagineu mwereigo sibomu.’ Hatie Leo hora vage ve u lawua taligu denire ngaha.” 
MRK.12.32	Siu a huhui talo Leo hora noi Mosis hi mo veve lawe Jisas vena, “Huhui, u garea u liu! A hogo gom veve ve ingeie a huqe i God gatagale hogosie, ko hatie god wagineu denie. 
MRK.12.33	Ko a Leo hora gairue ingere ngaha, huri ve a tangaloi vin tabe God gina loloi taqangine doluegi ko gina domine doluegi ko gina nona huireana doluegi ko huri ve vin tabe na tagi vanuana mwere hi mo tabea sibona. Ngehi mo enhageliu ve dain tabe na leohora gairue ngaha denie hi dam rugurugu gina kakarue lo tanoi rugurugu ko a rugurugu wagineu vage hi dain bete lawe God.” 
MRK.12.34	I Jisas mo leo ve u duvie gina mataisao, mo veve lawea vena, “Iniko gohe vagahao tea dena ute hi i God mo ratahigi lolona.” Lo tagugi ngaha ihine he vai lei tea vena huie taligu huri hava gineu.
MRK.12.35	Lune i Jisas mo huhui lo Sara Gogona, nge mo huire vena, “?Ira huhui talo Leo Hora noi Mosis ram veve mwere hilogo ve i Kraes i netui Devet? 
MRK.12.36	I Devet sibona u veve gina managi noi Vui Gogona vena:
MRK.12.36	‘A Huqe mo veve lawe na noku Huqe vena:
MRK.12.36	Gon toga lo Matueku,
MRK.12.36	vin dadari nain teu na nomu tavului vuro
MRK.12.36	lo vavai kerumu.’
MRK.12.37	I Devet sibona mo ware Kraes huri ve a nona Huqe. ?Nge vin voragi netui Devet mwere hilogo?”
MRK.12.37	A sinobu lawua ram ronghuri Jisas gina havuhevu. 
MRK.12.38	Lune ingeie mo huhuire, mo veve vena: “Nein leo huri gimiu denire huhui talo Leo Hora noi Mosis, ram tarani ve ram dige lategi mena luqara rau raka, ko ve a tangaloi rain veve gareaginire lo tanoi mageti, 
MRK.12.39	ram tarani na muei tanoi togatoga lo valei soneana, ko a muei tanoi togatoga lo taroi gaganie lawua. 
MRK.12.40	Ram vagamaro na valera vavine madue, ko ingere ram sagera huri ram vai na tataro rau qaqaravu. A leo vevegi lawera vin esi garagara.”
MRK.12.41	Lune i Jisas mo toga lo Sara Gogona kakarani lobei tanoi tuli homu, nge mo lehi na sinobu ram tuli homu siu lolona. Ko ira tagi hako gineu rau sao ram tuli na homu rau lawua. 
MRK.12.42	Nge a vavine madue gatagale u mahogi mo vonai, mo tuli na homu wuwerigi gairue, u tatarise mena vatu gatagale. 
MRK.12.43	I Jisas mo warera nona rorongtagi vonai lobena, mo veve lawera vena, “A hogo, nam veve lawe gimiu vena, a vavine madue hi u tuli na homu u liure denire doluegi. 
MRK.12.44	Huri ingere doluegi ram tuli na duvi nora homu rau hako dore; nge a vavine hi, a mahogi, u tuli na nona lalaie doluegi, ngehi ve vin mwaso lune.”
MRK.13.1	Lune i Jisas mo siregi na Sara Gogona, gatagale denire nona rorongtagi mo veve lawea vena, “!Huhui, leo! Hava na vatu gagareagi ingere ngaha hava na vale gagareagi ingere ngaha” 
MRK.13.2	Nge i Jisas mo duvi lawea vena, “?Gom lehi na vale lalawua ingere ngaha? A vatu gatagale vin he toga tea loului vetu tuegi, nge rai sasarugi talo tano doluegi.”
MRK.13.3	I Jisas mo toga lo Vusi Oliv mo leo vano lo Sara Gogona, ko i Bita, Jemis, Jon ko i Andru ram huie gahea vena, 
MRK.13.4	“?Iniko gon veve lawe gamai ve a gineu ngaha vin vei tangaha? Ko gon veve lawe gamai a hava gigilegi vin vei vena haharagi ve a taro u vanai beno ve a gineu ingere ngaha rain vei lolona.”
MRK.13.5	I Jisas mo tauvuigi mo veve lawera vena, “Nen leohuri gimiu vaiteu ihine tea mo vaga lengagi gimiu. 
MRK.13.6	A tangaloi u sao rain vonai lo henaku, rain veve vena, ‘!Ineu hi!’ ko rain sine na sinohu sao. 
MRK.13.7	Nge lune gimiu nein rongo huri na vuro ko a roroi vuro vagahao nein matagu. Huri a gineu ingere ngaha rain vei, nge a rovonagi hatie tau. 
MRK.13.8	Huri a sinobu vin qalo mena sinobu, ko a vanue mena vanue. A ruru vin vonai lo vanue saosao, ko vin maro. A gineu ingere ngaha a gagarasigi mwere hi a maresu mo ragasi retahine vena bavae.
MRK.13.9	“Igimiu nen leohuri gimiu sibomiu. Ngere rain lei gimiu siu lo kot. Rain teli gimiu lolo valei soneana. Nein labe lo nagora Kavman meire ratahigi hurieu, huri nen ngasagi na Roro Garea lawera. 
MRK.13.10	Nge gitomuegi siu a Rani vagasigi vin vanai ne ngasagi na Roro Garea lawera sinobu doluegi. 
MRK.13.11	Ko lune vin waregi sere lawe na sinobu doluegi. Ingere rain wiribibi gimiu, rain lei gimiu sulo kot; nge nen laqagi na hava gineu vin bete lawe gimiu lo tarogi ngehi. Huri nehe laqa tea gina leomiu sibomiu, nge gina leo mo vonai dena Vui Gogona. 
MRK.13.12	A tangaloi rain siregi tuara huri ve rain ue vagamatera, ko a tamagi vin vei mwerehi vage lawe renetune; ko ire neture rain maraga goro tamara mei retahire ko rain sireginire huri ve rain ue vagamatera. 
MRK.13.13	A tangaloi doluegi rain sebugi gimiu huri na henaku. Nge ihine tea vin labe siaga vin dadari lo qereqerenagi vin mwaso.
MRK.13.14	“Gimiu nein lehi na Gineu makaragiana lawua’ mo labe lo ute hi ve vin he labe tea aie.” (!Igimiu hi nem valu huri na gineu ngaha nein ilo vurugegi na iloilogi!) “Lo tarogi hi, ingere ram toga Judia rain toa sulo vusi. 
MRK.13.15	Ihine tea mo toga loului valena, vin mese susuni na taro vena hivo lolo valena vena lai te gineu ve vin dige meie. 
MRK.13.16	Ihine mo tino lolo talu, vin he mule tea lo valena vena lai na luqana. 
MRK.13.17	Nge u esi garagara hurire vavine ram wali taqangi ko hurire vavine i reneture ram memeaga. 
MRK.13.18	!Nen tataro ve a gineu ingere ngaha rain mese vai lolo rara! 
MRK.13.19	A vevenagi a rani ingere hi rain horo gina gineu rau esi, hatie gineu mwere hi mosigei lo tauvuigi lune i God u teu na ure mo dadari hibagataha, ko vin he mwere hi tea taligu tetagaha. 
MRK.13.20	Nge a Huqe mo wiri utu na rani ingere ngaha; ve na mese vaie mwere hi, A tangaloi gatagale vin he mwaso lai tea. Nge i God u vei na taro mo qilodo huri vena bului na sinobu u leo wahera.
MRK.13.21	“Lo tarogi hi, tare ve ihine vin veve lawe gimiu vena, “Leo, i Kraes nge ngaha!’ sige a tangaloi tuegi vin veve vena, ‘Leo, i Kraes ngehi!’ nein he ladohogo te ginie. 
MRK.13.22	Huri ira Kraes kalikeli ko ira tangaloi ligoligogi kalikeli rain maraga. Rain vei na vaigivui saosao ko rain vei na gineu garigiana lalawua. Ingere rain veileo ve ran kali lehi na sinobu hi i God u leowahera tare ve mo lai. 
MRK.13.23	!Igimiu nen leohuri! Ineu nau veve matagutegi lawe gimiu huri na gineu doluegi ingere ngaha siu ram bei vei.
MRK.13.24	“?Nge lolo ranigi ingere ngaha lo tagui gineu esi rau vanai, a aho vin dodo ko a vule vin he leleo tea, 
MRK.13.25	ko a visiu rain soi dena eulu, ko a huireana talo mahava rain gilu lategi den tanora. 
MRK.13.26	Ko lo tarogi ngehi rain lehi i Netui Tangaloi vin vonai lolo dodo mena managi ko a varavara lawua. 
MRK.13.27	Siu nge vin hora ira engsel, ko ve rain vilegi na nona sinobu leowahe dena mahiqei ure doluegi, ko dena mahogi doluegi lo eulu
MRK.13.28	“Nen hikehike lo gato tavalu huri na vui duledule. Lune a rangana ram tauvuigi ram qaroqaroga, ko mo tavutevu, nem ilo ve a mwagoto mo kakarani. 
MRK.13.29	Mwere hi vage, lune nem lehi na gineu ingere ngaha ram vonai, nein ilo ve a tarogi mo kakarani mo rarai vena vanai. 
MRK.13.30	A hogo, nam veve lawe gimiu vena, a tangaloi ram mwaso siseri ngaha rain he mate tea doluegi vin dadari a gineu doluegi ngaha rain vanai. 
MRK.13.31	A eulu ko a tano ngaha roin salasala, nge a noku leo vin he sala lai tea.
MRK.13.32	“Ihine tea he ilo na ranigi tea sige a tarogi ve vin vei, ira engsel ta eulu hatie, i Netui hatie, nge i Mama hogosie. 
MRK.13.33	Nen radagoro gimiu, nen rada nen rarai, huri nehe ilo na tarogi tea ve vin vanai. 
MRK.13.34	Mwere na tangaloi mo vano den tanona, mo siregi na valena lawera nona tangaloi tabanagi, mo bete na nora tabanagi vatavataha ginire; ko mo veve lawe na leogoroi mataivale vena vin rada goroe. 
MRK.13.35	Gimiu vage nein rada goro, huri ne he ilo tea ve i tagi vale vin vonai tagaha, lolo revirevi, sige lolo livugata, sige lolo toa tarere, sige lolo ului reni, 
MRK.13.36	Vaiteu mo vanai siserigi ko vin haqe gimiu nem maturu. 
MRK.13.37	Nge a hava gineu nam veve lawe gimiu, nam veve lawe na tangaloi doluegi: Nen rada goro!”
MRK.14.1	A rani garue goro tomue siu a Hinagai Halegagaliu ko a bereti siaga mo vai. Ira muei rugurugu meire huhui talo Leo hora noi Mosis ram vai leo ve ran haqe na matahala ve ran wiribibi hiligi Jisas ko ran vai vagamatea. 
MRK.14.2	Nge ingere ram veve vena, “Igide dain mese vaie lo taroi gaganie vaiteu a sinobu ram vai na vuro.
MRK.14.3	I Jisas mo toga Betani lo valei Saemon a vohavono mo eno lune: lune i Jisas mo gagani aiehi, a vavine mo ahu vonai mena vurei bonbon lolo vurugi vatu, a gaivoligi u lawua garagara. Nge mo dange na sosoi vurugi, ko mo lingi na vurei bonbon hi loului qatune. 
MRK.14.4	Nge a tangaloi lavasigi aie ram lologagasi ram veve veveginire vena, “?Huri hava gineu mo linglingi vurogi na vurei bonbon ngaha? 
MRK.14.5	Vin sogagi leie huri na mane silva a mavanagi u liu den gineu teri vagatolu, ko vin bete lai na homu lawera mahogi.” Ko ram butu gina vavine hi. 
MRK.14.6	Nge i Jisas mo veve vena, “Nen sireginie! ?Huri hava gineu nem vai tatureginie? Nge u vei na gineu garea garagara laweau. 
MRK.14.7	Huri ira mahogi ram toga gesegi mei gimiu, ko nein bului laire lo tarogi haro mwere hi nem tarani. Nge ineu nain he toga tea gesegi mei gimiu. 
MRK.14.8	A vavine u veilei na hava gineu ve ingeie vin veie: Huri u vurei na betuku gitomue mo vai rarai huri rain tulegi. 
MRK.14.9	A hogo, nam veve lawe gimiu vena, logologo lune vin waregisere na Roro Garea lolo ure doluegi, vin laqagi huri na gineu a vavine hi u veie huri ve a sinobu rain ladohaqea lune.”
MRK.14.10	Siu Judas Iskariot, gatagale denire domwagi gairue hi, mo vano lobera muei rugurugu vena lai Jisas talo limara. 
MRK.14.11	Lune ram rong na leona, ram havuhevu hurie, ko ram varatau ve rain bete na homu lawea. Siu i Judas mo hikesi na mahogi u garea vin bete Jisas lawera vano.
MRK.14.12	Ko lo muei bongi gaganie huri na bereti siaga, ko ram wehi na natui sibsib huri na Hinagai Halegagaliu lolona, ira rorongtagi noi Jisas ram veve lawea vena, “?Gom tarani ve gain vano logo ve gain vei vagatai na gamu Halegagaliu?” 
MRK.14.13	Siu i Jisas mo hora na nona rorongtagi gairue, mo veve lawera vena, “Neri vano lo togagi venue, ko neri haqe na tangaloi mo wali na vurugi wei. Neri hurie, 
MRK.14.14	ko vin ehu lolo hava vale, neri veve lawe na tagi vale hi vena, ‘A Huhui mo veve vena, ?A mahoi vale nge hilogo, ineu meire noku rorongtagi gain geni na Hinagai Halegagaliu aie?’ 
MRK.14.15	Ko nge vin haharagi na mahoi vale lawua namawe lawe gimiru, u vei vagatai na tanoi gaganie aie beno. Neri vei vagatai huri gide aie.” 
MRK.14.16	A rorongtagi rom vano, rom ahu lolo togagi venue, rom bei haqe na gineu doluegi mwere i Jisas u veve lawera; ko rom vai vagatai na Hinagai Halegagaliu aie.
MRK.14.17	Lolo revirevi i Jisas mo vonai meire rorongtagi hangavulu domwagi gairue. 
MRK.14.18	Lune ram toga ram gagani, i Jisas mo veve vena, “A hogo, nam veve lawe gimiu vena, gatagale den gimiu vin rongo na leoi geku, ingeie hi mo gagani meieu.” 
MRK.14.19	Ira rorongtagi ram tauvuigi ram romasi ko a mabure mo duleasi, ram huihui gagataleginie vena, “Sige ineu?” 
MRK.14.20	I Jisas mo duvi lawera vena, “Nge gatagale den gimiu ira hangavulu domwagi gairue, gatagale hi mo diri na bereti meieu lolo disi. 
MRK.14.21	Huri i Netui Tangaloi vin mate, mwere u reve lolo Revereve gogona hurie; nge hahagavi huri na tangaloi hi mo siregi i Netui Tangaloi! U garea lawe na tangaloi hi huri ve he vora tea vohogi!”
MRK.14.22	Lune ingere ram gagani, i Jisas mo lai na bereti, mo tataro vevegarea goroe, mo vise vurivurie, mo bete lawera, mo veve vena, “Nen laie, hingaha a betuku.” 
MRK.14.23	Siu nge mo lai na laha, mo vevegareagi God, mo bete lawera, ko ingere doluegi ram inu denie. 
MRK.14.24	I Jisas mo veve vena, “Nge ngaha a daiku, mo hale huri na tangaloi doluegi, vena vai siagagi na varatau noi God. 
MRK.14.25	A hogo, nam veve lawe gimiu vena, ineu nain he inu na waen ngaha tea taligu, vin dadari a bongi ngehi nain inu na waen garaqa lolo mwasoana garaqa God mo ratahigi lolona.” 
MRK.14.26	Siu ingere ram huri na ahi, ram mwalue ram vano sulo Vusi Oliv.
MRK.14.27	Ko i Jisas mo veve lawera vena, “Igimiu doluegi nein toa vohogi ko nein siregieu nain tino gaheau, mwere u reve tau lo Reve reve Gogona vena:
MRK.14.27	‘Ineu nain wehi na leogoro i sibsib
MRK.14.27	ko a sibsib rain vano tereteregi.’
MRK.14.28	Nge lune nain maraga taligu dena mateana, nain vano gitomuegi gimiu a Kalili.” 
MRK.14.29	Nge i Bita mo duvi vena, “Ineu nain he dige tea vohogi denigo, hatie huri ve ingere doluegi ram dige!” 
MRK.14.30	Ko i Jisas mo veve lawea vena, “A hogo, nam veve lawego vena, gaqarigi lolo bongi ngaha, a toa vin he tarere te tau vagarue, nge iniko goin tahau vagatolu.” 
MRK.14.31	I Bita mo duvi siagagi den tomue vena, “Ineu nain he veve tea vohogi ve nau horago, nge hatie huri tare ve nain mate meigo?” Ko ingere doluegi ram veve mwere hi teu.
MRK.14.32	Ko ingere ram vonai lolo ute mo waregi ve Ketsemeni, ko i Jisas mo veve lawera nona rorongtagi vena, “Nen toga tangaha, lune ineu nain tataro.” 
MRK.14.33	Nge mo lai Bita, Jemis ko i Jon meie. Nge mo tauvuigi mo vonosie gina hahagavi ko a rongesi, 
MRK.14.34	ko mo veve lawera vena, “A tamateku mo kuieu tau hivo mo kakarani ve nain mate ginie. Gimiu gaitolu nen toga tangaha, nen rada goro.” 
MRK.14.35	Nge mo dige beragi, mo soi hivo lo tano ko mo tataro huri ve vin lei vohogi na taroi rongogagarasi denie, tare mo lai. 
MRK.14.36	Ne mo veve vena, “Aba, Mama! Iniko gu veilei na gineu doluegi. Gon lai vohogi na laha ngaha denieu. Nge hatie noku tarani, nge a nomu tarani na lai.”
MRK.14.37	Siu nge mo tudori, mo haqera ram maturu, ko mo veve lawe Bita vena, “?Saemon, gom maturu? ?Goin he rada goro lai tea huri na aho gatagale? 
MRK.14.38	Nen rada goro, nen tataro, vate vai nem soi lolo kalikeli. A tamategi mo tarani, nge a vihigogi mo wiriwiri.”
MRK.14.39	Ko nge mo vano, mo tataro taligu ko mo veve na leo ngerehi teu mwere hi. 
MRK.14.40	Siu nge mo tudori taligu lobera rorongtagi, mo haqera ram maturu, huri a matara mo huegi. Ko rahe ilo tea ve rain veve mwerehilgo lawea.
MRK.14.41	Siu nge mo vonai vagatoligi mo veve lawera vena, “?Wa ne maturu tau ko nem manga mangasurigi mosigei? U tatarise beno! A tarogi mo vonai! Leo, i Netui Tangaloi vi sireginie vano lo limara galegaleasi. 
MRK.14.42	!Nen maraga da vano. Leo, a tangaloi hi u rongo na leoi gaku mo kakarani!”
MRK.14.43	Lune i Jisas mo laqa tau mosigei, i Judas, gatagale denire hangavulu domwagi gairue, mo dadari mena sinobu, ram hako bue ko a ruqi, ram vonai denire muei rugurugu meire huhui talo Leo Hora noi Mosis ko ire tamaragai. 
MRK.14.44	A tangaloi hi u rongo na leoi gana u bete na gigilegi lawera sinobu, mo veve vena, “A tangaloi nain sungunie, ingeie hi nen taranie. Nen wiri bibie, nem leogoro, ko nem laie vohoginie.”
MRK.14.45	Lune ram dadari, i Judas mo vano tuturedu lobei Jisas, mo veve vena, “!Huhui!” ko mo sungunie. 
MRK.14.46	Siu a sinobu ram hagalaie, ko ram wiri bibi siagaginie. 
MRK.14.47	Nge gatagale denire ram labe kakarani mo dange na nona bue, mo tai vano lo tangaloi tabanagi noi rugurugu lawua, ko mo tai sue na qerona. 
MRK.14.48	Ko i Jisas mo duvi lawera vena, “?Gimiu nem vonai mena bue ko a ruqi ve nein wiri bibieu, mwere huri ve ineu i uebalu? 
MRK.14.49	Vataha bongi nau toga mei gimiu lo Sara Gogona, nau huhui, nge nehe wiri bibieu tea. Nge mo vai mwere ngaha ve a Reve reve Gogona vin eno lune. 
MRK.14.50	Siu ira nona rorongtagi doluegi ram sireginie, ram toa vohogi.
MRK.14.51	A mwalakelo gatagale, u gagavugi na luqe hogosie, mo huri Jisas. Ram vai leo ve ran wiri bibie. 
MRK.14.52	Nge inge mo siregi vohogi na luqana, mo toa mwasigi vurogi.
MRK.14.53	Siu ingere ram lai Jisas ram vano meie sulo valei rugurugu lawua, ko ingere doluegi, ira muei rugurugu ko ira tamaragai ko ira huhui talo Leo Hora noi Mosis, ram sonebubugi aie. 
MRK.14.54	I Bita mo huri atagu mala vagahao denire ko mo ahu lolo ara noi rugurugu lawua, ko nge mo toga hivo meire tangaloi tabanagi, mo madinugi na avi. 
MRK.14.55	Ira muei rugurugu ko ira Kansel doluegi ram hikesi na vai vagasile noi Jisas huri ve rain vei vagamatea, nge rahe haqea tea. 
MRK.14.56	Huri ingere rau sao ram tawei Jisas, nge a nora leo he toga te gatagale.
MRK.14.57	Siu a tangaloi lavasigi ram maraga, ram labe ram veve leo kalikeli vovohoi Jisas vena: 
MRK.14.58	“Igamai gau rongoe u veve vena, ‘Nain tala vohogi na vale gogona ngaha a tanoi limei tangaloi, ko lo rani gaitolu nain vutue wagineu, ngehi hatie tanoi limei tangaloi.’ ” 
MRK.14.59	Nge ingere vage a nora leo he toga te gatagale.
MRK.14.60	I rugurugu lawua mo maraga lo livugara, mo hui Jisas vena, “?Go he duvi tea? ?A hava gineu ingere ram veve vovohoigo ginie?” 
MRK.14.61	Nge i Jisas mo toga rorongo, he duvi goro tea. I rugurugu lawua mo huie taligu vena: “?Iniko ngaha i Kraes, i Netui God hava na gineu garea?” 
MRK.14.62	I Jisas mo duvi vena, “Io, hogo, ko nein lehi i Netui Tangaloi vin toga lo matuei Gineu managi, vin vonai mena dodo lo eulu.” 
MRK.14.63	I rugurugu lawua mo dare na luqana, mo veve vena, “Dahe tarani tea ve ihine tea vin laqa taligu. 
MRK.14.64	Neu rongo na nona leo asi vovohoi God. ?Nem lado wuraha?” Ngere doluegi ram tau bubugi na nora leo vevegi huri ve u tatarise ve vin mate.
MRK.14.65	Siu lavasigi ram tauvuigi ram lodosi Jisas, ram vivi goro na matana, ram tutugie, ram veve lawea vena, “Gon tige ve ihine hi mo tutugigo!” Ko ira tangaloi tabanagi ram laie, ram rabae.
MRK.14.66	Lune i Bita nge tau vuine lolo ara, gatagale denire taqalugu a tangaloi tabanagi noi rugurugu lawua mo vonai. 
MRK.14.67	Lune mo lehi Bita mo madinu, mo leo garagaraginie, mo veve vena, “Iniko vage me i Jisas ta Nasaret.” 
MRK.14.68	Nge i Bita mo tahae, mo veve vena, “Nahe iloe tea, he matamwasara tea laweau huri ve gom laqagi na havagineu?” Siu nge mo mwalue mo vano lo matai ara; ko a toa mo tarere. 
MRK.14.69	A taqalugu mo lehe, mo tauvuigi mo veve taligu lawera ram labe kakarani vena, “Ingeie hi gatagale meire!” 
MRK.14.70	Nge i Bita mo tahae taligu. He ribi tea ingere ram labe kakarani ram veve lawe Bita vena, “A hogo, iniko gatagale meire, a vevenagi iniko vage ta Kalili.” 
MRK.14.71	Siu i Bita mo tauvuigi mo haharigi, mo veve vena, “Nahe ilo na tangaloi hi tea nem vevea.” 
MRK.14.72	Ko siserigi a toa mo tarere vagatuegi, ko i Bita mo lado haqe na leoi Jisas u veve tau lawea vena, “A toa vin he tarere te tau vagarue, nge iniko goin tahau vagatolu.” Ko ingeie mo soi tavuine mo ngara. 
MRK.15.1	Lolo robongi siaga ira muei rugurugu meire tamaragai ko ira huhui talo Leo Hora noi Mosis ko ira Kansel doluegi ram vai rarai na nora domvagatai! Ram vauhi Jisas, ram vano meie, ram laie lawe Baelat. 
MRK.15.2	I Baelat mo huie vena, “?Iniko i ratahigi nora ta Judia?” I Jisas mo duvi lawea vena, “Iniko gom vevea mwerehi.” 
MRK.15.3	Ko ira muei rugurugu ram veve asiesigi Jisas lo gineu u sao. 
MRK.15.4	Siu i Baelat mo huie taligu vena: “?Wa ve he goin duvi goro na gineu ingere ngaha? Leo, ram veve gineu rau esi vovohoigo huri na gineu u sao!” 
MRK.15.5	Nge i Jisas he duvi goro te vohogi, ko i Baelat mo awogi huri.
MRK.15.6	Lo vataha taroi Hinagai Halegagaliu i Baelat mo siregi na tangaloi toga vau gatagale lawera sinobu mwere ram navu huri. 
MRK.15.7	Lo taro hi a tangaloi gatagale, a henana Barabas, mo toga vau meire sinobu rau qalo mei Kavman ko rau ue vagamate tangaloi lolo vuigarogi. 
MRK.15.8	A sinobu ram sonebubugi, ram tauvuigi ram navuhi Baelat ve vin vei lawera mwere hi mo vai lawera gesegi. 
MRK.15.9	Baelat mo huire vena, “?Wa nem tarani ve nain siregi tabetabegi na ratahigi nora ta Judia lawe gimiu?” 
MRK.15.10	Huri nge u ilo vurugegi ve ira muei rugurugu rau lei Jisas lawea a vevenagi mo garasire ginie. 
MRK.15.11	Nge ira muei rugurugu ram dori na domire sinobu ve rain navuhi Baelat ve vin siregi Barabas lawera leahi Jisas. 
MRK.15.12	Siu i Baelat mo huire taligu vena, “?Nge nem tarani ve nain vei na hava gineu lawe na tangaloi hi nem warea ve i ratahigi nora ta Judia?” 
MRK.15.13	Nge ingere ram ulo vena, “Toto vehavehaginie!” 
MRK.15.14	Nge i Baelat mo huire vena, “?Huri hava gineu, u vei na hava gineu esi?” Ngere ram ulo siaga den tomue vena, “Toto vehavehaginie!” 
MRK.15.15	I Baelat mo tarani vena vai surigi na domire sinobu, siu nge mo siregi Barabas lawera, ko mo lai Jisas ve ran talie huri ve rain toto vehavehaginie.
MRK.15.16	Ira soldia ram vano mei Jisas lolo ara mo waregi vena Braitorium, huri ve a valei Kavman, ko ram ware bubugi na buri soldia doluegi. 
MRK.15.17	Ram saru goro Jisas gina luqe memea dodoga huri ve a luqara ratahigi, ko ram virigi na garo kau mo voragi na qatulibo, ko ram tarie lo qatune. 
MRK.15.18	Siu ram tauvuigi ram waregareaginie vena, “Io, garea, i ratahigi nora ta Juda!” 
MRK.15.19	Ko ram wehi na qatune gina mavuro, ram lodosie, ram sisiqeu ko ram huduhudu goroe. 
MRK.15.20	Lune rau vei sovu sovuginie u ilo beno, ram lai vohogi na luqe memea dodoga denie, ko ram saru goroe taligu gina luqana sibona. Siu ram laie vano ve ran toto vehavehaginie.
MRK.15.21	Ram lai na tangaloi gatagale mo vonai dena labute sulo togagi venue, a henana i Saemon ta Saerini, tamai Aleksanda ko i Ruvus, ko ira soldia ram garoginie ve na weli na gai saroutu noi Jisas. 
MRK.15.22	Ram lai Jisas sulo ute u waregi ve Kolkota, lo noda leo ve a, ‘Tanoi Vurugi Qetu.’ 
MRK.15.23	Ram bete na waen lawe Jisas rau rogea mena roboi betu gagarasi u waregi ve a mir, ingeie he inue tea. 
MRK.15.24	Siu ram toto vehavehaginie lo gai saroutu, ko ram wahegi na luqana, ko ram tuli na taisi ve ran leo ve ihine vin lei na hava mavusui luqe hi tea. 
MRK.15.25	Ingere rau toto vehavehagi Jisas lo aho gaisiwo lolo robongi. 
MRK.15.26	A gai gigilegi ko a leo vevegi gai Jisas u uli lune vena, “?I Ratahigi nora ta Judia?” 
MRK.15.27	Ko rau toto vehavehagi na tangaloi uebalu gairue vage, gatagale lo matuana ko tuegi lo mawirine. 
MRK.15.28	Giniehi, a Reve reve Gogona mo eno lune hogo ngehi mo veve vena, “Ingeie mo valu bubuginie meire galegaleasi.”
MRK.15.29	A sinobu ram dige utu, ram bulegi na qature, ram veve asiesigi Jisas vena, “!Iso! iniko hi goin tala vohogi na vale gogona ko goin vutue lo rani gaitolu, 
MRK.15.30	gon hivo dena gai saroutu, gon vagamwasoigo sibomu!” 
MRK.15.31	Mwerehi vage, ira muei rugurugu meire huhui talo Leo hora noi Mosis ram sovu Jisas ram, veve veveginire vena: “Ingeie u vagamwasoire tangaloi wagineu, nge he vagamwasoi laie tea sibona! 
MRK.15.32	Tare ve ingeie i Kraes hogo, i ratahigi nora a duvi Israel, na hivo dena gai saroutu siserigi hi, huri ve gide da lehe da ladohogo ginie.” Ko ingere hi rau toto vehavehaginire mei Jisas rom sawirie vage.
MRK.15.33	Lo matainaho tu vovohoi a dodo mo tango goro na vanue doluegi mo dadari lo aho gaitolu. 
MRK.15.34	Lo aho gaitolu i Jisas mo ulo gina dilogi lawua vena, Eloi, Eloi, lema sabaktani? Lo noda leo ve, “?Noku God, noku God, huri hava gineu gom siregi vohogi eu?” 
MRK.15.35	A sinobu lavasigi rau labe kakarani taie hi, ram rongoe, ram veve vena, “Nen rongo, nge mo ware Elaeja!” 
MRK.15.36	Siu a tangaloi gatagale mo toa, mo duduni na qasa lolo waen gagasi, mo turuginie lo mavuro, mo sogaginie lawe Jisas ve vin sumue, mo veve vena, “Mese be, da leo tare ve i Elaeja vin vonai huri ve vin lai surie dena gai saroutu.” 
MRK.15.37	Siu i Jisas mo ulo gina dilogi u lawua, ko mo mabusurigi.
MRK.15.38	Ko a turegi huri na mataivale lo Sara Gogona mo madare lo vuhungegi mo dadari vuine. 
MRK.15.39	I leogoro soldia vudolue mo labe kakarani lobei gai saroutu, lune ko mo lehi Jisas mo mabusurigi, mo veve vena, “A hogo, a tangaloi ngaha i Netui God.” 
MRK.15.40	A vavine lavasigi ingere taiehi vage ram labe vagahao ram leo. Meire hi i Meri ta Makdala ko i Meri ratahi Jemis biti ko Joses, ko i Salome. 
MRK.15.41	Ngere hi rau huri Jisas lo mahogi nge u toga a Kalili ko rau buluie. A vavine wagineu vage u sao ingere aiehi, rau vonai meie a Jerusalem.
MRK.15.42	Mo kakarani revirevi lo bongi vai vagatai, ngehi a rani gitomue dena bongi mangaana, 
MRK.15.43	i Josev ta Arimatia mo vonai, ingeie a tangaloi ladomava, a meba talo Kansel, ingeie vage mo toga rarai huri na mwasoana garaqa God mo ratahigi lolona; nge mo vano he matagu tea mo ahu lobei Baelat, mo navuhie huri na betui Jisas. 
MRK.15.44	I Baelat mo awogi huri ve i Jisas u mate beno. Nge mo ware i leogoro soldia vudolue vonai, mo huie huri ve i Jisas u mate hogo. 
MRK.15.45	Lune nge mo rongo mwerehi den i leogoro soldia vudolue, nge mo siregi na betune lawe Josev. 
MRK.15.46	I Josev mo voli na gavu mavute, mo lai suri na betune, mo luqesie gina gavu hi, mo mabue lolo malangai mateana ram bei tei durue lolo vatu. Siu nge mo lulugi na vatu lawua goro na matai malanga hi. 
MRK.15.47	Ko i Meri ta Makdala ko i Meri ratahi Joses ru lehi na tanogi rau mebu na Tarabesi Jisas aie.
MRK.16.1	Lune a Rani Mangaana u rovo, i Meri ta Makdala mei Meri ratahi Jemis ko i Salome ram voli na vurei bonbon huri ve ran vano ram vurei na betui Jisas ginie. 
MRK.16.2	Lolo robongi siaga lo Sande, a muei rani talo wik, lune a aho mo tawaga, ram vano lo malanga. 
MRK.16.3	Lune ram vano lo turegi, ram veve veveginire vena, “?Ihine vin lulugi vohogi na vatu dena matai malanga lawe gide?” 
MRK.16.4	(Huri a vatu hi u lawua.) Siu ram rada hage, ram leo ve a vatu hi u telulu beno. 
MRK.16.5	Siu ingere ram ahu lolo malanga, ram lehi na mwalakelo mo toga hivo lo matue, mo saru na luqe mavute. Ko ingere ram vutugegiesi ginie. 
MRK.16.6	Nge mo veve lawera vena, “Nen mese vai vutugegi. Igimiu nem hikesi Jisas ta Nasaret, ngehi rau toto vehavehaginie. Nge u maraga ingeie hatie tangaha! Leo, a tanogi nge ngaha rau teue aie. 
MRK.16.7	Nge nen vano nen waregi sere lawe ira nona rorongtagi mei Bita vena, ‘Nge mo vano tomuegi gimiu a Kalili, nein lehe aiehi, mwere u veve lawe gimiu.’ ” 
MRK.16.8	Siu ram mwalue ram toa dena malanga, a vevenagi ram vai vutugegi ko a huire mo ruru. Ko rahe veve tea lawe hine tea hurie, huri ram matagu. 
MRK.16.9	Lune i Jisas u maraga beno lolo robongi siaga lo Sande, a muei rani talo wik, nge mo vagaweteginie sibona tomuegi lawe Meri ta Makdala, ngehi u vuro lue na vui esi gaibitu denie. 
MRK.16.10	I Meri mo vano lobei retuana ram tatavigi ko ram tangi, ko mo veve sere lawera hurie. 
MRK.16.11	Lune ingere ram rongo ve i Jisas u mwaso taligu ko ve i Meri u lehe, rahe ladohogoginie tea.
MRK.16.12	Lo tagugi ngaha, i Jisas u vaga weteginie sibona gina nago dolue lawera nona rorongtagi gairue lune ingere rom dige mo vano lo turegi. 
MRK.16.13	Ingere rom tudori, rom veve sere lawera lavasigi, nge ingere rahe lado hogoginire tea.
MRK.16.14	Vagasigi i Jisas u vagaweteginie sibona lawera hangavulu domwagi gatagale lune ram gagani. Nge mo gato siaga meire hatie nora ladohogo lure ko a qature u siaga, huri rahe lado hogoginire tea hi rau lehe ve u mwaso taligu. 
MRK.16.15	Nge mo veve lawera vena: “Nen vano lolo ure doluegi, nen ahagi na Roro Garea lawera tangaloi doluegi. 
MRK.16.16	Ihine tea mo ladohogo ko mo lai na garuhigogona vin mwaso; nge ihine he ladohogo tea vin veveginie. 
MRK.16.17	Irahine ram ladohogo vin bete na huireana lawera ve rain vei na vaigivui saosao, rain vuro vohogi na vui esi lo henaku, ko rain gato lo leo wagiwegineu. 
MRK.16.18	Rain hakovi na mwata, sige rain inu na wai matemate, nge ran he mate tea; rain tango gina limara lo segesege, ko ingere rain mwaso.”
MRK.16.19	A Huqe Jisas u laqa u rovo meire, ko mo bei leie hage eulu, ko nge mo toga hivo lo matuei God. 
MRK.16.20	Ira rorongtagi ram mwalue ram ahagi na leo garea vataha vanue, ko a Huqe mo lalakogi meire, mo turebibi na nora toretore gina vaigivui teri hi rau vei. 
LUK.1.1	Ngere rau sao rau vei lei huri ram reve na roro huri na gineu ngerehi rau vomai lolo livugada. 
LUK.1.2	Rau reve na roro ngaha, dau rongoe beno denire tangaloi ngerehi rau lehi na gineu ingere ngaha gitomue, siu ram ngasaginie. 
LUK.1.3	Siu, Tiovilas, iniko a tangaloi lawua, nau hikehike vurugegi huri na roro ngaha u teuvuigi lo vuigi redu. Siu nam lado ve u garea huri ve neu nan reve na gineu doluegi ngerehi nan tau vovohoi ginire. 
LUK.1.4	Siu nam tarani ve gon ilo vurugegi na halai gineu ngerehi rau huhuigo ginire beno.
LUK.1.5	Lo taro hi i Herot u ratahigi lolo vanue Judia, a rugurugu gatagale a henana i Sekaraea, ingeie talo burigi noi Abia. A henai gahorana i Elisabet; ingeie vage talo duvire rugurugu, ngehi a duvi Eron. 
LUK.1.6	Ingere vunu ru toga vovohoi lo nagoi God, ko ru tabe vurugegi na Leo hora nona Huqe doluegi. 
LUK.1.7	Ingere rohe hako te maresu huri Elisabet he bavabava tea, ko ingere vunu ru sesea.
LUK.1.8	Lo rani gatagale i Sekaraea mo vai na nona tabanagi mwere na tangaloi lalakogi lo Sara Gogona, mwerehi mo lalakogi vatahatarogi. 
LUK.1.9	Mo hure na lengagi nora rugurugu, ram tuli na tais ram haqea vin ingeie vin hure na gai buhoru lo tanoi rugurugu. Siu ingeie mo vano sulolo vale gogona nona Huqe, 
LUK.1.10	lune a sinobu ram toga varea ram tataro lo tarogi hi mo hure na gai buhoru. 
LUK.1.11	A engsel nona Huqe mo vomai mo serelue lawea, mo labe lobe na tanoi hure na gai buhoru lo matue. 
LUK.1.12	Lo taro hi i Sekaraea mo lehe, mo vai vutugegi go mo matagu. 
LUK.1.13	Nge a engsel mo veve lawea vena, “Sekaraea, gon mese matagu! God u rongo na nomu tataro, ko i gahoramu Elisabet vin bava netumu a maresu mwera. Iniko goin suri na henana ve i Jon. 
LUK.1.14	Iniko goin rong garea ko nego goin hevuhevu liu, go a sinobu rain hevuhevu lune ingeie vin vora. 
LUK.1.15	Huri ingeie vin voragi na tangaloi lawua lo nagoi Huqe. Vin he inu na waen tea sige a wai mwamwavi. Lo tarogi hi nge mo toga tau mosigei lolo taqangi retahine e ingeie horo gena Vui Gogona. 
LUK.1.16	Ko nge vin lei na sinobu sao a duvi Israel taligu lawe na Huqe a nora God. 
LUK.1.17	Nge vin vano tomuegi na Huqe, u huire ko muremure mwere na tangaloi ligoligogi i Elaeja. Ingeie vin lei bubugi ira tama koi reneture taligu, nge ve dore na sinobu hi ram galogalo lo leo vanai taligu sulo matahala vovohoi; Ingeie vin ve vagatai na sinobu nona Huqe raraie.”
LUK.1.18	I Sekaraea mo veve lawe na engsel vena, “?Nain iloe wuraha ve vin mwere ngaha? Huri ineu nau tamaragai beno ko i gahoraku u tubui vage.”
LUK.1.19	A engsel mo duvi vena, “Ineu Kabriel. Nam labe lo nagoi God; nge mo horau ve nain laqa lawego ko nain veve na Roro Garea ngaha lawego. 
LUK.1.20	Nge gohe ladohogo tea lo noku leo ngaha, nge vin vomai lo taro vovohoi hi. Huri gohe ladohogo tea, goin he gato lai tea, goin toga rorongo vin dadari lo rani ngehi a noku leo hi vin eno lune.”
LUK.1.21	Lo tarogi hi a sinobu rau toga rarai Sekaraea, ram awogi huri u toga riribigi lolo vale gogona. 
LUK.1.22	Lo taro hi mo mwalue Ingeie he gato lai tea lawera, siu ram ilo huri ve ingeie u hueri lolo vale gogona. He gato lai tea, nge mo gato gena limana.
LUK.1.23	Lo taro hi a nona taroi lalakogi lolo vale gogona u rovo, i Sekaraea mo mule taligu lo valena. 
LUK.1.24	He ribi tea, lo tagugi hi, i gahorana Elisabet mo tino gina maresu, ko mo toga tamwere lo valena hure na vule gailime. 
LUK.1.25	Me mo veve vena, “Lo taro ngaha a Huqe mo buluieu mwere ngaha. Ne mo lai vohogi na maemae denieu.”
LUK.1.26	Lune Elisabet a vulana gaionogi, God mo hora na engsel i Kabriel sulo togagi venue a Kalili a henagi Nasaret 
LUK.1.27	lawe na matavono u mesinge beno mena tangaloi a henana Josev, dena duvi Devet a Ratahigi. A henai matavono hi i Meri. 
LUK.1.28	A engsel hi mo himei lobena ko mo veve vena, “A tamwata na toga meigo! A Huqe nge meigo, ko u lologarea garagara ginigo!”
LUK.1.29	I Meri mo romasi garagara gena leo nona engsel, ko mo ladolado huri ve a nona leo a iloilogi mwerehilogo. 
LUK.1.30	A engsel mo veve lawea vena, “Gon mese matagu, Meri, huri God u lolo garea ginigo.” 
LUK.1.31	Leo, goin tinogi na maresu ko goin bavae a maresu mwera, ko goin waregi na henana i Jisas. 
LUK.1.32	Ingeie vin voragi na tangaloi lawua ko vin warea ve i Netui God u hahale garagara. A Huqe i God vin bete na tantanoi ratahigi noi tubune Devet lawea, 
LUK.1.33	ko ingeie vin ratahigi goro na duvi Jekob vin tuei; a nona Ute vin he rovo lai tea!”
LUK.1.34	I Meri mo veve lawe na engsel vena, “Ineu a matavono. A gineu ngaha vin vei mwerehilogo?” 
LUK.1.35	A engsel mo duvi lawea vena, “A Vui Gogona vin himei lumu, ko a managi noi God vin melumelu gorogo. Giniehi, rain ware na maresu ngaha u gogona, i Netui God. 
LUK.1.36	Ko leo, i havamu Elisabet, nge u tubui beno, ve vin he bava na maresu tea; nge siseri ngaha nge mo tino, a vulana gaiono beno. 
LUK.1.37	Huri hate gineu gatagale ve i God vin vei samwegi ginie.”
LUK.1.38	I Meri mo veve vena, “Ineu a tangaloi tabanagi nona Huqe; na eno laweau mwerehi gu veve.” Ko a engsel mo vano denie.
LUK.1.39	Siserigi lo tagugi i Meri mo maraga ko mo hage siseri lo vusi lo togagi venue gatagale a Judia. 
LUK.1.40	Mo vano sulolo valei Sekaraea me mo garigerigi Elisabet. 
LUK.1.41	Lo taro hi Elisabet mo rongo Meri mo garigeriginie, a maresu mo gilu lolo taqangine. Elisabet u horo gena Vui Gogona, 
LUK.1.42	mo gato gina dilogi u lawua vena, “God u veigareaginigo liu na vavine doluegi! Ko mo vaigareagi na maresu hi goin bavae! 
LUK.1.43	?Huri hava gineu mo vai laweau mwere ngaha, huri a retahi noku Huqe mo vomai mo siroau? 
LUK.1.44	Huri siseri hi nau rongogo gom garigerigieu, a maresu mo gilu mena havuhevu lolo taqangiku. 
LUK.1.45	Havuhevu meigo gom ladohogo huri ve a leo nona Huqe vin vomai hogo lawego!”
LUK.1.46	I Meri mo veve vena,
LUK.1.46	“A tarabesiku mo waregareagi na Huqe;
LUK.1.47	a domiku mo hevuhevu huri God
LUK.1.47	i Vagamwasoieu,
LUK.1.48	huri nge u lehieu, a nona
LUK.1.48	tangaloi tabanagi nau ladobitigieu.
LUK.1.48	Mo tauvuigi bagataha a sinobu doluegi
LUK.1.48	rain wareau ve ineu a vavine vaigarea,
LUK.1.49	huri na gineu lalawua i God managi
LUK.1.49	u veire hurieu;
LUK.1.49	Ko a henana u gogona;
LUK.1.50	ingeie mo hagavire ngerehi ram ladomavaginie
LUK.1.50	lo vataha tarogi vin he rovo lai tea.
LUK.1.51	Nge mo vei na managi gena limana
LUK.1.51	ko mo livu vohogi na sinobu ngerehi
LUK.1.51	rau sagesagera lolo domire.
LUK.1.52	Ingeie mo reve surire ratahigi dena tanora,
LUK.1.52	ko mo tabe hagagi na tangaloi ngerehi
LUK.1.52	rau ladobitiginire.
LUK.1.53	Mo vangani na tangaloi rau mweruruhi
LUK.1.53	gena gineu garea, ko mo hora
LUK.1.53	vohoginire mwerai homu.
LUK.1.54	Ingeie mo buluire Israel,
LUK.1.54	a nona tangaloi tabanagi.
LUK.1.54	Nge u ladobibi a nona hahagavi,
LUK.1.55	Ingeie u lado taligu ve vin hagavi
LUK.1.55	Ebraham ko lawera duvine doluegi
LUK.1.55	vin tueie.” 
LUK.1.56	I Meri u toga vule gaitolu lobei Elisabet, siu mo mule taligu lo valena.
LUK.1.57	A tarogi mo vomai huri Elisabet ve vin bava netune, mo vora maresu mwera. 
LUK.1.58	Ngere talo vanuana meire havana ram rongo huri ve a Huqe u veigarea garagara ginie, ko ingere doluegi ram havuhevu meie. 
LUK.1.59	Lune a rani gaibitu u rovo ingere ram vomai huri ve ran teve gigileginie, ram suri na henana i Sekaraea, mo huri na henai tamana. 
LUK.1.60	Nge i ratahine mo veve vena, “Hatie! Nge a henana i Jon.”
LUK.1.61	Nere ram veve lawea vena, “Nge hate tangaloi gatagale den nomu havahava u lei na hea hi!” 
LUK.1.62	Mo rovo ram vai na gigilegi lawe tamana, ram huie vena, “?Gom tarani na hava hea ve goin ware na maresu ginie?”
LUK.1.63	I Sekaraea mo huire huri na pepa ko mo reve vena, “A henana i Jon.” Ingere doluegi ram garigi garagara. 
LUK.1.64	Siserigi hi i Sekaraea mo gato taligu, ko mo tauvuigi mo waregareagi God. 
LUK.1.65	Ngere talo vanuana doluegi ram matagu garagara, ko a roro huri na gineu ingere ngaha mo vano lategi lolo togagi venue doluegi lo vusi Judia. 
LUK.1.66	Ngere doluegi hi rau rongo huri na roro ngaha ran hakobibie lolo taqangire ko ram hui vena, “?A maresu ngaha vin vei na hava gineu?” Huri a limei God mo malumelu goroe.
LUK.1.67	I tamana Sekaraea u horo gena Vui Gogona ko u veve rarai vena,
LUK.1.68	“Igide da waregareagi na Huqe,
LUK.1.68	i God nora Israel!
LUK.1.68	U vomai vena siro na nona sinobu
LUK.1.68	ko vena vaire rain mwelue
LUK.1.68	den nora toga vau.
LUK.1.69	Ko mo ragasi na Vagamwasoi lawe gide,
LUK.1.69	talo duvi Devet, nona tangaloi tabanagi.
LUK.1.70	Mwerehi u warataugi teu lure tangaloi
LUK.1.70	ligoligogi ta tuei,
LUK.1.71	Ingeie u waratau ve vin vagamwasoi gide
LUK.1.71	dena noda tavului vuro,
LUK.1.71	ko dena huireana noi rahine doluegi
LUK.1.71	ram leomasi gide.
LUK.1.72	U veve vage ve vin haharagi na hahagavi
LUK.1.72	lawe re tubude,
LUK.1.72	ko ve vin ladobibi na nona waratau
LUK.1.72	u gogona tau tuei.
LUK.1.73	Ngehi a waratau nge u veve tau lawe
LUK.1.73	tubude Ebraham tuei,
LUK.1.74	ve vin lei gide dena noda tavului vuro.
LUK.1.74	Nge u vei mwerehi ve dain tabanagi lei
LUK.1.74	lawea, hatie gena matagute,
LUK.1.75	ve dain toga gogona, toga vovohoi
LUK.1.75	lo nagona vataha bongide lo mwasoada.
LUK.1.76	“Iniko, netuku, rain warego ve iniko
LUK.1.76	a tangaloi ligoligogi gogona noi God
LUK.1.76	u hahale garagara.
LUK.1.76	Iniko goin vano tomuegi na Huqe
LUK.1.76	ve goin vei rarai na matahala hurie.
LUK.1.77	Goin veve lawe na nona sinobu ran ilo
LUK.1.77	huri ve God vin vagamwasoire,
LUK.1.77	giniehi, nge vin ladovohogi
LUK.1.77	na nora galegaleasi.
LUK.1.78	A noda God u hahagavi ko u veigarea;
LUK.1.78	nge vin vei na aho ta eulu vin kalo
LUK.1.78	vin varavara lo ulude,
LUK.1.79	ko vena leleo haginire ram toga lolo dodogi
LUK.1.79	ko lolo malumelu mateana,
LUK.1.79	ko vena tomuegi gide sulo
LUK.1.79	matahalai tamwata.”
LUK.1.80	A maresu mo sesea ko mo huire lo betune ko lo domine. U toga lolo vanue vurogi mo dadari lo tarogi nge vin labe lue sibona lawera sinobu a duvi Israel.
LUK.2.1	Lo tarogi hi Sisa Akastus nge a muei ratahigi gorora ta Rom mo hora na leo hurire huri ve rain vei na valuvelui tangaloi ko a sinobu vataha vanue rain lei na henara. 
LUK.2.2	Lune rau vei na valuvelui tangaloi gitomue, i Kwirinias nge a ratahigi lawua goro na vanue Siria. 
LUK.2.3	Vataha na tangaloi ram vano taligu lo nora togagi venue sibora huri ve ran reve na henara.
LUK.2.4	I Josev mo vano dena togagi venue Nasaret, lolo vanue Kalili, lo vanue Judia, sulo togagi venue a henagi Betlehem, i Ratahigi Devet u vora aiehi, a vevenagi i Josev ingeie sibona talo duvi Devet. 
LUK.2.5	U vano mo reve na henana tona Meri, ngehi u waratau goroe ve vin legi meie. Ingeie mo tinogi na maresu, 
LUK.2.6	ko lune ingere lolo vanue Betlehem, a tarogi u rovo huri ve na bava netune. 
LUK.2.7	I Meri mo bava netune a maresu mwera tomuegi redu, mo sagavue gena luqe, siu mo kuroe mo eno lolo tanoi hinaga gana kakarue. Mo vai mwerehi huri a mahogi hatie lolo vale hala.
LUK.2.8	Lo mahoi venue hi a leogoro sibsib lavasigi ram leogoro na bulara sibsib lolo bongi. 
LUK.2.9	A engsel nona Huqe mo vomai lobera, ko a varavarai Huqe mo leleo hivo lure. Ngere ram matagu liu, 
LUK.2.10	ko a engsel mo veve lawera vena, “Nen mese matagu! Huri neu nam lai na Roro Garea lawe gimiu, vin vei na sinobu doluegi rain hevuhevu. 
LUK.2.11	Lolo bongi hi lolo vanue Devet a nomiu vagamwasoi u vora a Huqe i ratahigi vurei. 
LUK.2.12	Nge ngaha a gigilegi lawe gimiu hurie: nein haqe na maresu biti u sagavue gena luqe ko mo kuroe mo eno lolo tanoi hinaga gana kakarue.”
LUK.2.13	Siserigi a buri engsel ta eulu ram vomai mena engsel hi u vomai tomue, ram huri ahi waregareagi God vena:
LUK.2.14	“Waregi roroi God lo eulu,
LUK.2.14	ko a tamwata lo ure lawe na tangaloi
LUK.2.14	ngerehi God mo rongarea ginire!” 
LUK.2.15	Lo taro hi a engsel ram mule taligu lo eulu, ira leogoro sibsib ram laqalaqa ginire vena, “Gide da vano lolo vanue Betlehem, ko da lehi na gineu ngaha mo rovo vomai ngehi a Huqe u veve serelue lawe gide.”
LUK.2.16	Siu ingere ram vano siserigi ram haqe Meri tona Josev ko a maresu biti hi mo eno lolo tanoi hinaga gana kakarue. 
LUK.2.17	Lo taro hi ira leogoro sibsib ram lehi na maresu hi ram veve serelue huri hava gineu hi a engsel u veve lawera huri na maresu ngaha. 
LUK.2.18	A tangaloi doluegi rau rongo na leo ngaha ram awogi huri na hava gineu hi ira leogoro sibsib rau veve lawera. 
LUK.2.19	I Meri mo ladohaqe na gineu ngere ngaha doluegi, ko mo ladobibire lolo lolona. 
LUK.2.20	Ira leogoro sibsib ram mule taligu, ram waregi roroi God huri na gineu doluegi rao rogo ko rau leo, u tatarise mwerehi a engsel u veve lawera.
LUK.2.21	A wik gatagale mo rovo, a tarogi mo vomai huri ve rain teve gigilegi na maresu, ram suri na henana i Jisas, a henana ngehi a engsel u veve tomue hurie, lo tarogi hi i Meri he tino te tau mosigei.
LUK.2.22	Siu a tarogi mo vomai huri ve i Josev tona Meri roin vei na hava gineu a Leo Hora noi Mosis u veve tau hurie, huri ve a vavine vin mweda. Siu ingere rom lai na maresu ram hage a Jerusalem huri ve roin betea lawe na Huqe. 
LUK.2.23	Mwere u reve tau lo Leo hora nona Huqe vena, “Vataha maresu mwera togagi vin gogona lawe na Huqe.” 
LUK.2.24	Ko rom hage vage huri ve roin bete na rugurugu mwere na Leo hora nona Huqe u veve tau vena, a mwara gairue sige a nati rangamea gairue.
LUK.2.25	Lo taro he a tangaloi gatagale mo toga Jerusalem, a henana i Simion, ingeie a tangaloi vovohoi ko u ladomavagi God. Nge u lado rarai huri ve God vin hora vomai i Vagamwasoire a duvi Israel. A Vui Gogona u toga lune, 
LUK.2.26	ko u veve serelue lawea huri ve vin he mate tea beno. Nge vin lehi i Ratahigi Vurei nona Huqe, siu mo bei mate. 
LUK.2.27	A Vui Gogona mo laie mo vano lo Sara Gogona. Lune i tamana tona ratahine rom lai na maresu sulolo Sara Gogona huri ve roin vei lawea a hava gineu mwerehi a Leo hora u veve, 
LUK.2.28	i Simion mo halovi na maresu ko mo waregareagi God mo veve vena:
LUK.2.29	“Huqe, siserigi ngaha gu veitui
LUK.2.29	na nomu waratau,
LUK.2.29	siu gon siregi lei na nomu tangaloi tabanagi
LUK.2.29	ve vin mule lo tamwata;
LUK.2.30	huri nam leo gi mataku a matahalai
LUK.2.30	nom vai vagamwasoi,
LUK.2.31	mwerehi gu vei vagatai
LUK.2.31	lo nagora sinobu doluegi.
LUK.2.32	Ngehi a leleo mo haharagi na matahala
LUK.2.32	hi lawera haroharo,
LUK.2.32	ko mo vai roroagi na nomu sinobu,
LUK.2.32	ira duvi Israel.” 
LUK.2.33	I tamana tona ratahine rom awogi u liu huri na gineu ngerehi i Simion mo veve huri na maresu.
LUK.2.34	I Simion mo vaigareaginire ko mo veve lawe Meri i ratahine vena, “Leo, God u leowahe na maresu hi, huri ve ingere a duvi Israel rau sao rain soi ko ingere rau sao rain maraga. Nge vin voragi na gigilegi den God a tangaloi sao rain qalo meie, 
LUK.2.35	ko giniehi vin haharagi na domiana hiligi nora sinobu sao. Ko a hahagavi mwere na bue vin menu turu na lolomu vage.”
LUK.2.36	A vavine madue, a tangaloi ligoligogi, a henana i Ana, i netui Vanuel, ingeie talo duvi Asa. Ingeie a tubui, u legi u toga mei tamai netune a higao gaibitu, 
LUK.2.37	siu nge mo madue mo toga mo dadari lo higaona ngavulu gaiwelu domwagi gaivesi. Ingeie he vano tea dena Sara Gogona, nge mo huduhudu goro God lolo bongi ko lolo rani, mo gologolo ko mo tataro. 
LUK.2.38	Lo tarogi hi nge mo dadari, mo waregareagi God ko mo laqagi huri na maresu hi lawe rahine doluegi rau lado rarai huri ve God vin ve riqesi na vanue Jerusalem.
LUK.2.39	Lune Josev tona Meri ram vai vunuhi na gineu doluegi ngerehi mwere na Leo hora nona Huqe u veve tau, ingere ram mule taligu a Kalili lo togagi vanuara Nasaret. 
LUK.2.40	Ko a maresu hi mo sesea mena huireana; nge mo horo gina mataisao, ko a vaigarea noi God mo toga lune.
LUK.2.41	Vataha na higao ratahi Jisas ko i tamana rom vano sulo vanue Jerusalem huri gaganie huri na Halegagaliu. 
LUK.2.42	Lo taro hi i Jisas a higaona hangavulu domwagi gairue, rau vano huri na gaganie mwere gesegi. 
LUK.2.43	Lo taro hi a taroi gaganie mo rovo, rom maraga rom mule, nge a maresu hi i Jisas u toga radu lolo vanue Jerusalem. I tamana tona ratahine rohe ilo na gineu naha tea; 
LUK.2.44	rom lado ve ingeie mena buri tangaloi, siu ru dige a rani gatagale, ko rom tauvuigi rom leoharoe lobe rehavara meire nora buluana. 
LUK.2.45	Rohe haqea tea, siu rom vano taligu lolo vanue Jerusalem rom hikesie. 
LUK.2.46	Lo rani gaitoligi rom haqe Jisas lolo Sara Gogona noi God, ingeie mo toga meire huhui nora duvi Israel, mo rorongtaginire ko mo huire gena leo huihui. 
LUK.2.47	Ingere doluegi hi rau rongoe ram garigi garagara huri na nona gaidum, huri mo duvire gena mataisao. 
LUK.2.48	I tamana tona ratahine rom awogi lo taro hi rom lehe, ko i ratahine mo veve lawea vena, “?Netuku, gom vai mwere ngaha lawe gamaru huri hava gineu? Gamaru toku tamamu guru romasi u liu gorom vaileo huri ve goro haqego.”
LUK.2.49	Ingeie mo duvi lawera vena, “?Nerom hikesieu huri hava gineu? ?Nero he ilo tea ve mo eno laweau ve nain toga lolo valei Tamaku?” 
LUK.2.50	Nge rohe ilo na hava gineu tea ngehi mo veve lawera.
LUK.2.51	Siu i Jisas mo mule taligu meire sulo vanue Nasaret, mo rong hurire. I ratahine mo hakobibi na leo ingere ngaha doluegi lolo domine. 
LUK.2.52	Ko i Jisas mo sesea vagatagale lo betune ko lo mataisao, ko i God meire sinobu ram rong garea ginie.
LUK.3.1	Lo tarogi hi i Taebirias u ratahigi lo vanue Rom a higao hangavulu domwagi gailime beno; i Bontius Baelat nge a kavman ta Judia, i Herot u leogoro a Kalili, ko i tuana Vilib u leogoro na vanue Ituria ko Trakonaetas; i Laesanias u leogoro a Abilini, 
LUK.3.2	ko i Anas tona i Kaiavas ingere a rugurugu lawua. Lo tarogi hi a leo noi God mo vomai lobei Jon, i netui Sekaraea, lolo vanue vurogi. 
LUK.3.3	Nge i Jon mo vano turu na togagi venue dali na wai Jodan, mo laqagi na nona leo lawera, mo veve vena, “Igimiu nen ladowenigi, nen lai na garuhigogona; siu God vin ladovohogi na bugumiu.” 
LUK.3.4	Mwere i Aesaea a tangaloi ligoligogi u reve lo nona buk vena,
LUK.3.4	“A diloi hine gatagale mo waregi
LUK.3.4	lo vanue vurogi mo veve vena:
LUK.3.4	‘Nen vagatai na matahalai Huqe,
LUK.3.4	Nen vai vovohoigi na turegine!’ ’
LUK.3.5	Vin horongi na waluwelu doluegi,
LUK.3.5	ko vin tavolagi na vusi doluegi.
LUK.3.5	A turegi tagege vin vei vovohoi ginire,
LUK.3.5	ko a matahala hugihugire vin vagaminuginire.
LUK.3.6	Ko a duvi tangaloi doluegi rain lehi
LUK.3.6	na vai vagamwasoi noi God!
LUK.3.7	A vevenagi hi, i Jon mo veve lawera sinobu rau vomai lobena huri ve na garuhigogona ginire, mo vena, “Gimiu neu mwere na mwata! ?Ihine u veve lawe gimiu ve nei mwelue dena leo vevegi noi God hi vin vomai? 
LUK.3.8	Giniehi, gimiu nen vai na gineu a gigilegi huri ve neu ladowenigi. Nen mese veve lawe gimiu sibomiu vena, “I Ebraham i tubude.” Huri ineu nam veve lawe gimiu vena i God vin vei lei na vatu ingere ngaha rain voragi na duvi Ebraham! 
LUK.3.9	Siseri ngaha a talai u rarai beno vena tai vohogi na gai lolo vuigi. A gai ngerehi rahe wai tea vena garea vin tei vohoginire ko vin tulire talolo avi.
LUK.3.10	A sinobu ram huie vena, “?E gamai gain ve mwerehilogo?”
LUK.3.11	Nge mo duvi lawera vena, “Tare ve hine a luqana gairue, vin bete lawe hine hi hate luqana, ko tare ve hine a gana hinaga lune, vin bete lawe hine hi hate gana hinaga.”
LUK.3.12	Ira tangaloi vilevile homu lavasigi ram vomai huri garuhigogona, ko ingere ram huie vena, “?Huhui, gamai gain vei mwerehilogo?”
LUK.3.13	Nge mo veve lawera vena, “Nen mese vile na homu ve na liu den tovogi.”
LUK.3.14	A soldia lavasigi vage ram huie vena, “?Nge wuraha huri gamai? Gamai gain vei mwerehilogo?”
LUK.3.14	Ingeie mo veve lawera vena, “Nen mese garogi hine tea ko nen mese vaie huri vena matagu huri nona doridori esi vena bete homu. Nge nen rong garea huri ve nein lei nomiu gaitawe vovohoi hogosie.”
LUK.3.15	A domire sinobu mo tau vuigi mo maraga, ram tau vuigi ram domhikehike huri Jon, ram lado ve bataha ingeie i Ratahigi Vurei. 
LUK.3.16	Nge i Jon mo veve lawera doluegi vena, “Ineu nam garuhigogonagi gimiu gena wai hogosie, nge ingeie hi u lawua liu denieu vin vomai. Ineu nahe tataresi tea hurive nain riqe na garoi nona butu. Ingeie vin garuhigogonagi gimiu gena Vui Gogona mena avi. 
LUK.3.17	Nge mo hakovi na nona gaigigi lo limana, huri ve vin gigi langa na mwasi matui; ne vin teu na mwasigi lo nona qea, ne vin hure na rongigi lolo avi ngehi vin he mate lai tea.”
LUK.3.18	I Jon mo toretore gena Roro Garea lo matahala sao lawera sinobu ko mo garoginire ve rain leahi na doridorire. 
LUK.3.19	Nge i Jon mo garogi Herot a Ratahigi huri Herodias, gahorai tuana, ko huri Herot u vei na gineu esi vage u sao. 
LUK.3.20	Ko i Herot u vei na gineu esi garagara, huri u teu Jon lolo valei vauveu.
LUK.3.21	Lo tagugi sinobu doluegi rau lei na garuhigogona, i Jisas mo lai na garuhigogona vage. Lune nge mo tataro, a eulu mo waga, 
LUK.3.22	ko a Vui Gogona mo hivo lune a tarabesine u mwere na rangamea. A dilogi mo himei dena eulu mo veve vena, “Iniko i Netuku a Mweratabe. Nam leo lolo gareaginigo.”
LUK.3.23	Lune i Jisas mo tauvuigi na nona tabanagi a higaona lategi ngavulu gaitolu beno; ingeie i netui Josev, mwere a sinobu ram lado; nge Josev i netui Heli, 
LUK.3.24	Heli i netui Matat, Matat i netui Livae, Livae i netui Melki, Melki i netui Janae, Janae i netui Josev, 
LUK.3.25	Josev i netui Matataeas, Matataeas i netui Emos, Emos i netui Nahum, Nahum i netui Eslae, Eslae i netui Naki, 
LUK.3.26	Naki i netui Mat, Mat i netui Matataeas, Matataeas i netui Semen, Semen i netui Josek, Josek i netui Joda;
LUK.3.27	Joda i netui Joanan, Joanan i netui Risa, Risa i netui Serubabel, Serubabel i netui Salatiel, Salatiel i netui Nerae, 
LUK.3.28	Nerae i netui Melki, Melki i netui Adi, Adi i netui Kosam, Kosam i netui Elmadam, Elmadam i netui Ere, 
LUK.3.29	Ere i netui Josua, Josua i netui Eliesa, Eliesa i netui Jorim, Jorim i netui Matat, Matat i netui Livae;
LUK.3.30	Livae i netui Simeon, Simeon i netui Juda, Juda i netui Josev, Josev i netui Jonam, Jonam i netui Eliakim, 
LUK.3.31	Eliakim i netui Melea, Melea i netui Mena, Mena i netui Matata, Matata i netui Netan, Netan i netui Devet, 
LUK.3.32	Devet i netui Sese, Sese i netui Obed, Obed i netui Boas, Boas i netui Salmon, Salmon i netui Nason;
LUK.3.33	Nason i netui Aminadab, Aminadab i netui Admin, Admin i netui Ani, Ani i netui Hesron, Hesron i netui Beres, Beres i netui Juda, 
LUK.3.34	Juda i netui Jekob, Jekob i netui Aesak, Aesak i netui Ebraham, Ebraham i netui Tera, Tera i netui Naho, 
LUK.3.35	Naho i netui Sirak, Sirak i netui Riu, Riu i netui Belek, Belek i netui Eba, Eba i netui Sela;
LUK.3.36	Sela i netui Kenan, Kenan i netui Avaksat, Avaksat i netui Sem, Sem i netui Noa, Noa i netui Lemek, 
LUK.3.37	Lemek i netui Metusila, Metusila i netui Inok, Inok i netui Jaret, Jaret i netui Mahaliel, Mahaliel i netui Kenan, 
LUK.3.38	Kenan i netui Enos, Enos i netui Set, Set i netui Adam, Adam i netui God.
LUK.4.1	I Jisas u horo gena Vui Gogona, siu mo mule dena wai Jodan, a Vui hi mo tomue ginie sulo vanue vurogi. 
LUK.4.2	Aiehi i Vui esi mo kali lehe huri na rani ngavulu gaivesi. Lo tarogi hi i Jisas he gani na hinaga te vohogi, lune a taro hi rovo, ingeie mo be mwaruruhi.
LUK.4.3	I Vui esi mo veve lawea vena, “Tare ve iniko Netui God, gon veve lawe na vatu ngaha na dori gena bereti.”
LUK.4.4	I Jisas mo duvi vena, “U reve beno lo Reve reve Gogona vena, ‘A tangaloi vin he mwaso lai tea gina bereti hogosie.’ ”
LUK.4.5	Siu i Vui esi mo laie hage ko mo haharagi vagatagalegi na vanuei ratahigi doluegi lolo ure lawea. 
LUK.4.6	I Vui esi mo veve lawea vena, “Nain bete na huireana hure na gineu ingere ngaha doluegi lawego. Huri a gineu ingere ngaha rau betera laweau. Ko ineu nain bete lai lawe hine hi nain leo wahea. 
LUK.4.7	A gineu ingere ngaha doluegi rain voragi nomu, tare ve goin huduhudu goroau.”
LUK.4.8	I Jisas mo duvi vena, “U reve beno lo Reve reve Gogona vena, ‘Gon huduhudu goro na Huqe nomu God, ko goin tabanagi lawea hogosie!’ ”
LUK.4.9	Siu i Vui esi mo laie vano a Jerusalem ko mo labetaginie lo hunei Vale Gogona, mo veve lawea vena, “Tare ve iniko i Netui God, gon qale hivo dena ute tangaha. 
LUK.4.10	Huri u reve beno lo Reve reve Gogona vena, ‘God vin hora ra nona engsel ve rain leohuri vurugeginigo.’ 
LUK.4.11	U reve vage ve, ‘Ngere rain halovigo hage lo limara vai teu gom taturegi na karumu lo vatu.’ ”
LUK.4.12	I Jisas mo duvi vena, “U reve beno lo Reve reve Gogona vena, ‘Go mese kali lehi na Huqe nomu God.’ ”
LUK.4.13	Lune i Vui esi u keli lehi Jisas lo matahala doluegi u rovo, nge mo sireginie lo mahogi biti.
LUK.4.14	I Jisas mo mule taligu a Kalili, a managi noi Vui Gogona mo tomue ginie. A rorona mo vano doluegi na togagi venue aie. 
LUK.4.15	Nge mo huhui lolo nora valei soneana ko ingere doluegi ram vevegarea ginie.
LUK.4.16	Siu i Jisas mo vano a Nasaret, nge u sesea aie, ko lo rani mangaana nge mo vano lolo valei soneana mwere gesegi. Nge mo maraga hage vena valu na Reve reve Gogona, 
LUK.4.17	ko ingere ram bete na buk noi tangaloi ligoligogi e Aesaea. Nge mo waga na buk ko nge mo haqe na tanogi hi i Aesaea u reve vena,
LUK.4.18	A Vui nona Huqe mo toga luku.
LUK.4.18	A vevenagi ingeie hi u leowaheau,
LUK.4.18	ve nain lei na Roro Garea
LUK.4.18	vano lawera mahogi.
LUK.4.18	Nge u horau ve nain veve sere
LUK.4.18	lawera tangaloi ram toga vau
LUK.4.18	ve rain mwelue tabetabegi.
LUK.4.18	Nge u horau ve nain vei
LUK.4.18	na matadodo rain leo taligu,
LUK.4.18	ko nain vei na tangaloi hi ram vaiveire
LUK.4.18	rain vano tabetabegi,
LUK.4.19	ko nain veve sere na taro u vonai beno
LUK.4.19	hurive a Huqe vin vagamwasoi
LUK.4.19	na nona sinobu.”
LUK.4.20	I Jisas mo lulu bulutegi na buk hi taligu, mo betea lawe na tangaloi hi mo leogoro buk, ko mo soi toga hivo vuine. A sinobu doluegi lolo valei soneana ram leogaragara gieu. 
LUK.4.21	Nge mo tauvuigi mo laqa lawera mo veve vena, “A mavusui Reve reve Gogona ngaha neu rongoe rau velue, mo eno lune gaqarigi.”
LUK.4.22	Ngere doluegi ram havuhevu ginie, ko ram awogi huri na leo garea nge u laqagi. Ngere ram veve vena, “?Wa hatie nge i netui Josev?”
LUK.4.23	Nge mo veve lawera vena, “Bataha gimiu nein veve na matagi leogi hi laweau vena, ‘Dokta, gon vagamwasoigo sibomu.’ Ko nein veve vage laweau vena, ‘Gamai gau rogo na leoi gineu hi rau mwelue a Kabeniam, nge u garea gon vaire lo vanuemu sibomu.’ ” 
LUK.4.24	I Jisas mo veve vena, “A hogo neu nam veve lawe gimiu vena, a tangaloi ligoligogi rain he lai vurugeginie tea lolo vanuana sibona. 
LUK.4.25	Nen rongo: a vavine madue u sao lo vanue Israel lo taroi Elaeja, lune he uhe tea huri higao gaitolu vule gaiono ko a maro lawua lolo vanue doluegi. 
LUK.4.26	Nge i God he hora Elaeja tea lawea gatagale denire nge hogosie lawe na vavine madue ta Sarevat lo qatui venue ta Saedon. 
LUK.4.27	Ko lo taroi Elaeja a tangaloi ligoligogi, a sinobu u sao a vohavono u veire lo vanue Israel. Nge gatagale denire he mwasara tea, nge hogosie Naman ta Siria.”
LUK.4.28	A sinobu doluegi lolo valei soneana ram rongo na leo ngaha, ram lologagasi garagara. 
LUK.4.29	Ram maraga hage, ram susuni Jisas tau varea dena nora togagi venue, ko ram laie hage lo vuhungai vusi hi a vanuara mo toga aie, ve ran tulie lolo baha. 
LUK.4.30	Nge mo dige turu lolo livugei sinobu mo vano lo matahalana sibona.
LUK.4.31	Siu i Jisas mo vano a Kabeniam, lolo qatui venue ta Kalili. Aiehi mo huhui na sinobu lo Rani Mangaana. 
LUK.4.32	Ngere ram awogi huri na matahala nge mo huhui ginie huri a nona leo u managi. 
LUK.4.33	A tangaloi gatagale lolo valei soneana a vui esi lune, mo ulo gina dilogi u lawua vena, 
LUK.4.34	“!A! ?Gom tarani na hava gineu mei gamai, Jisas ta Nasaret? Wa nego tagaha ve goin vai vohogi gamai? Neu nau ilogo ve iniko hine, iniko a hora gogona noi!”
LUK.4.35	I Jisas mo gatogoro na vui esi, mo veve vena, “Gon toga rorongo, gon mwalue denie!” A vui esi mo tuli na tangaloi hi mo soi hivo lo nagora sinobu, ko mo mwalue denie, he vaiesiesi ginie tea vohogi.
LUK.4.36	Ngere doluegi ram awogi garagara, ram veve-veveginire vena, “?A hava leo ngaha? Nge mo hora na vui esi mena managi ko a huireana, ko ram mwalue.” 
LUK.4.37	Ko a roroi hure Jisas mo vano doluegi lolo mahoi vanua hi.
LUK.4.38	I Jisas mo siregi na valei soneana mo vano lo valei Saemon. I tubui qeligei Saemon mo sege mo mahagi u liu, ko ram veve lawe Jisas hurie. 
LUK.4.39	Nge mo vano mo labe lobena, ko mo hora vohogi na mahagite. A mahagite hi mo rovo denie, ko nge mo maraga siserigi ko mo vai rarai gara hinaga.
LUK.4.40	Lo tagui matenaho roro, ingere doluegi hi a nora buluana rau sege gina lalangai segeana ram laire vano lawe Jisas. Nge mo tango gina limana lure, ko mo vagamwasoire doluegi. 
LUK.4.41	A vui esi vage ram mwalue dena sinobu sao ram ruru rurugi ram veve vena, “Iniko i Netui God!”
LUK.4.41	I Jisas mo gatogorora, ko he siregi tea ve ran laqa, a vevenagi rau iloe ve ingeie i Ratahigi Vurei.
LUK.4.42	Lolo robongi siaga i Jisas mo siregi na qatui venue ko mo vano lo mahoi ute. A sinobu ram tauvuigi ram hikesie. Lune ram haqea, ram vaileo ve rain hako bibie vena mese vano denire. 
LUK.4.43	Nge mo veve lawera vena, “Mo eno laweau ve nain laqagi na Roro Garea huri i God mo ratahigi goro na tangaloi doluegi lawera lo qatui venue lavasigi vage, a vevenagi ngehi a gineu i God u horau ve nain veie.”
LUK.4.44	Siu nge mo toretore lolo valei soneana vataha vanue doluegi.
LUK.5.1	Lo taro gatagale i Jisas mo labe lo mwararai Wai Kenesaret lune a sinobu ram vuisusuni mo hage lobei Jisas huri ve ran rorongtagi na leo noi God. 
LUK.5.2	Mo lehi na aka gairue rau reveire hage lolo one; a tangaloi loli ige ram vano ram solo na nora gabe. 
LUK.5.3	I Jisas mo kalo lo aka hi gatagale, a akai Saemon, ko mo navu denie vena susunie na aka na tutuhivo dena one. I Jisas mo toga lo aka mo huhui na sinobu.
LUK.5.4	Lune i ingeie u laqa rovo, mo veve lawe Saemon vena, “Nen lai na aka na tutuhivo lolo buei wai, ko nen siregi na nomiu gabe huri nein revei na ige.”
LUK.5.5	I Saemon mo duvi vena, “Huhui, gau vei leo lolo bongi mo rani ko gahe wali na gineu te gatagale. Nge huri gom veve tau, gamai gain tuli na gabe taligu.” 
LUK.5.6	Ram tuli na nora gabe hivo ko a ige u sao ram hola lolo gabe mo kakarani vena maheve. 
LUK.5.7	Siu ram ware na nora buluana lolo aka tuegi ve ran vomai ko ran hako meire. Ram vomai ko ram hogoni na aka ingere vunu gina ige rom kakarani ve ron dono. 
LUK.5.8	Lune i Saemon Bita mo lehi na hava gineu u rovo vomai, mo sisiqeu hivo lobei qaui Jisas ko mo veve vena, “!Gon vano denieu, Huqe, huri neu a tangaloi galegaleasi!”
LUK.5.9	I Saemon ko ira nona buluana doluegi ram awogi huri na ige u sao hi rau welire. 
LUK.5.10	Ira netui Sebedi, i Jemis ko i Jon, ingere a burigi tau mei Saemon, rom awogi huri vage. I Jisas mo veve lawe Saemon vena, “Gon mese matagu; den hibagataha goin loli na tangaloi.” 
LUK.5.11	Ram reve na aka suhage varea lolo one, ram siregi na nora gineu doluegi ko ram huri Jisas.
LUK.5.12	Lo taro gatagale i Jisas mo toga lolo mahoi venue lawua. A tangaloi gatagale aiehi a vohavono u vei na betune doluegi. Lune mo lehi Jisas, mo sisiqeu hivo mo hudu goroe, mo navu denie vena, “Huqe, tare ve gom tarani, goin vei leieu ve nan mwasara!”
LUK.5.13	I Jisas mo horagi na limana mo tango vano lune, mo veve vena, “Nam tarani, gon mwasara!” Ko siserigi a vohavono hi mo rovo denie. 
LUK.5.14	I Jisas mo gatogoroe mo veve vena, “Go mese veve lategi lawe hine tea, nge gon vano tuturedu lobei rugurugu na lehigo tomue. Ko gon bete nomu hogogi mwere a Leo hora noi Mosis u veve, a gigilegi lawera ve gu mwasara.”
LUK.5.15	Nge a roro huri Jisas mo vano liu den tomuegi, ko a sinobu sao rau vomai ve rain rongoe ko ve nge vin vagamwasoire dena nora segeana. 
LUK.5.16	Ingeie mo vano lo vanue vurogi, aiehi nge mo tataro.
LUK.5.17	Lo rani gatagale i Jisas mo huhui, ko a Varise lavasigi ko a huhui lavasigi talo Leo hora noi Mosis rau vomai dena qatui venue doluegi ta Kalili ko ta Judia ko den Jerusalem, ram toga hivo aiehi. A managi noi Huqe mei Jisas ve vin vagamwasoire segeana. 
LUK.5.18	A tangaloi lavasigi ram vomai, ram wali na tangaloi lukuluku lo niana, ko ingere ram vai leo ve ran laie sulolo vale ve ran quroe lobei Jisas. 
LUK.5.19	Nge a vevenagi a sinobu u sao ra he haqe na mahogi tea ve rain leie sulolo vale. Siu ingere ram walie mo hage lo ului vale ko ram langa vohogi na roroi vale ko ram sireginie mo hivo me niana lolo livugei sinobu lobei Jisas. 
LUK.5.20	I Jisas mo lehi na nora ladohogo mo veve lawe na tangaloi lukuluku hi vena, “Buluana, a bugumu u ladovohogi beno.”
LUK.5.21	A huhui talo Leo hora noi Mosis ko ira Varise ram tauvuigi ram veve veveginire vena, “?Hava tangaloi ngaha mo veve asiesigi God mwere ngaha? Ihine vin he ladovohogi na bugu lai tea, nge i God hogosie.”
LUK.5.22	I Jisas u ilo na nora domiana beno ko mo veve lawera vena, “?Huri hava gineu gimiu nem lado hikehike mwerehi lolo taqangimiu? 
LUK.5.23	?Nem lado ve u makemu mwerehilogo huri vena veve vena, ‘A bugumu u ladovohogi beno,’ sige na veve vena, ‘Gon maraga, gon dige’? 
LUK.5.24	Ineu nain vei matamwasaragi lawe gimiu huri ve i Netui Tangaloi u hako managi lo ure ve vin ladovohogi na bugu.” Ko nge mo veve lawe na tangaloi lukuluku vena, “Nam veve lawego vena, gon maraga, gon wali na niemu, gon mule taligu lo valemu!”
LUK.5.25	Siserigi a tangaloi hi mo maraga lo nagora doluegi, mo wali na niana hi u eno lune ko mo mule mo waregareagi God. 
LUK.5.26	Ngere doluegi ram awogi garagara ko ram matagu, ram waregareagi God, ram veve vena, “A gineu garigiana dam bei leo bagataha!”
LUK.5.27	Lo tagugi hi i Jisas mo mwalue vano ko mo lehi na tangaloi vilevile homu a henana Livae, mo toga lo tantanona. I Jisas mo veve lawea vena, “Gon hurieu.” 
LUK.5.28	I Livae mo maraga mo siregi na nona gineu doluegi ko mo hurie.
LUK.5.29	Siu i Livae mo vai na hinaga lawua lo valena huri Jisas, ko ira tangaloi vilevile homu rau sao ko a sinobu lavasigi vage ram toga meire. 
LUK.5.30	A Varise lavasigi meire huhui lavasigi talo nora burigi ram ngutu ram veve huri Jisas lawera nona rorongtagi vena, “?Huri hava gineu gimiu nem gagani ko nem inuinu bubugi meire tangaloi vilevile homu ko ira galegaleasi?”
LUK.5.31	I Jisas mo duvi lawera mo veve vena, “Irahine ram mwaso ra he tarani na dokta tea, nge irahine hi ram sege hogosie. 
LUK.5.32	Ineu nahe vomai tea ve nan ware irahine rau vovohoi, nge irahine rau galegaleasi.”
LUK.5.33	A sinobu lavasigi ram veve lawe Jisas vena, “Ira rorongtagi noi Jon Garuhigogona ram gologolo gesegi ko ram tataro, ko ira rorongtagi nora Varise ram vai mwereire vage, nge ira nomu rorongtagi ram gani ko ram inu.”
LUK.5.34	I Jisas mo duvi vena, “?Wa igimiu nem lado ve ira sinobu ram tino lolo hinaga lagiana, rain mese gagani lo tarogi he i taglagi mo toga meire tau mosigei?” Hatie vohogi! 
LUK.5.35	Nge a tarogi vin vomai lune rain lei vohogi I taglagi denire, siu ingere ram bei gologolo.”
LUK.5.36	I Jisas mo veve na gato tavalu ngaha lawera vage, “A tangaloi vin he heve na mavusui luqe garaqa tea vena bulue lo luqe malea. Tare ve mo vai mwerehi, vin heve na luqe garaqa, ko a mavusui luqe garaqa vin he tatarise tea mena maleagi. 
LUK.5.37	Sige a tangaloi rahe saru na waen garaqa tea talolo vinui kakarue malea. Tare ve mo vai mwerehi, a waen garaqa vin vuge teteri na vinui kakarue, ko a waen vin hale vohogi, ko a vinui kakarue vin esi. 
LUK.5.38	Hatie! Ram saru na waen garaqa lolo vinui kakarue garaqa. 
LUK.5.39	Ko ihine vin he tarani tea na waen garaqa lo tagui waen malea hi u inue, nge vin veve lai vena, ‘A waen malea u garea.’ ”
LUK.6.1	Lo Rani Mangaana gatagale i Jisas mo dige lolo talui kon meire nona rorongtagi, ram tauvuigi ram due na kon ram vuvuri na mwasigi talo qaqai limara ko ram ganie. 
LUK.6.2	Ko ira Varise lavasigi ram veve vena, “?Huri hava gineu gimiu nem vai na gineu hi a Leo hora noi Mosis u gato goro lo Rani Mangaana?”
LUK.6.3	I Jisas mo duvi gorora vena, “?Wa igimiu nehe value tea huri na gineu i Devet u veie lune ingeie mena nona tangaloi ram mwaruruhi? 
LUK.6.4	Nge mo ahu vano lolo valei God, mo lai na bereti hi rau hogoginie lawe God, mo ganie, ko mo bete lawera nona tangaloi vage. Mo hure na Leo hora noi Mosis, ve ira rugurugu hogosie rain geni lei na bereti ngaha.
LUK.6.5	Ko i Jisas mo tarihougi vena, “I Netui Tangaloi ingeie a Huqegi goro na Rani Mangaana.”
LUK.6.6	Lo Rani Mangaana tuegi i Jisas mo vano lolo valei soneana ko mo huhui. A tangaloi gatagale aie a limana lo matuana u koru. 
LUK.6.7	Ira huhui lavasigi talo Leo hora noi Mosis ko ira Varise ram tarani ve ran tawei Jisas; giniehi, ram matabibie huri ve vin vagamwasoie lo Rani Mangaana. 
LUK.6.8	I Jisas mo ilo na nora domiana ko mo veve lawe na tangaloi a limana u koru vena, “Gon maraga, gon labe lo livuge.” A tangaloi hi mo maraga, mo labe aiehi. 
LUK.6.9	Siu i Jisas mo veve lawera vena, “Nam hui gimiu: ?Noda Leo hora u siregi lawe gide ve dai vei vahavagi lo Rani Mangaana? ?Ve dai veivei garea sige dai vei asiesigi? ?Ve dai vei vagamwasoi na tangaloi sige dai vei vagamatea? 
LUK.6.10	I Jisas mo leo vatahaginire doluegi, siu mo veve lawe na tangaloi hi vena, “Gon vugeri tovoragi na limemu.” Nge mo vai mwerehi ko a limana mo garea taligu.
LUK.6.11	Siu ingere ram lologagasi garagara ko ram tauvuigi ram laqalaqa ginire ve ingere ran vei wuraha lawe Jisas.
LUK.6.12	Lo tarogi hi i Jisas mo hage lo vusi huri tataro, ko mo tataro lawe God vava mo rani. 
LUK.6.13	Lolo robongi nge mo ware ira nona rorongtagi vomai lobena ko nge mo leowahera hangavulu domwagi gairue denire, mo suri na henara gaihora: 
LUK.6.14	I Saemon (nge mo suri na henana vage i Bita) ko i tuana Andru; i Jemis ko i Jon, i Vilib ko i Batolomiu, 
LUK.6.15	i Matiu ko i Tomas, i Jemis tamana Alvius, ko i Saemon (mo ware ve i Garohuri), 
LUK.6.16	i Judas tamana Jemis, ko i Judas Iskariot ngehi u rongo na leoi gai Jisas.
LUK.6.17	Lune i Jisas meire nona rorongtagi ram himei dena vusi ko i Jisas mo labe lo ute tavola meire buri nona rorongtagi u lawua. A buri sinobu lawua ingere aie vage rau vomai dena Judia, ko Jerusalem, ko dena togagi venue Taea ko Saedon, a vanue gairue hi lo tahi; 
LUK.6.18	ram vomai ve ran rongo na nona leo ko ve ran mwaso dena gara segeana? ?Ngerehi a vui esi ram vaire ram vomai lobena, ram mwaso vage. 
LUK.6.19	A sinobu doluegi ram vai leo ve ran sikelie, huri na managi mo mwalue denie ko mo vaire doluegi ram mwaso.
LUK.6.20	I Jisas mo lehire nona rorongtagi mo veve vena,
LUK.6.20	“!Havuhevu mei gimiu nem mahogi;
LUK.6.20	huri nomiu a mwasoana garaqa God
LUK.6.20	mo ratahigi lolona!
LUK.6.21	!Havuhevu mei gimiu nem
LUK.6.21	mwaruruhi siseri ngaha;
LUK.6.21	huri gimiu nein guqe!
LUK.6.21	!Havuhevu mei gimiu nem
LUK.6.21	tangi siseri ngaha;
LUK.6.21	huri gimiu nein mana!”
LUK.6.22	“!Havuhevu mei gimiu lune a tangaloi ram leomasi gimiu, ko ram taha vohogi gimiu, ko ram hurei gimiu, ko ram veve vena gimiu neu esi, huri i Netui Tangaloi! 
LUK.6.23	Nen havuhevu lune ram vai lawe gimiu mwerehi, ko nen wetu gina rong garea, huri a gaitawe lawua mo eno rarai gimiu lo eulu. Huri retubure rau vei mwerehi lawera tangaloi ligoligogi.”
LUK.6.24	“!Nge hahagavi huri gimiu hi
LUK.6.24	nem ratahigi siseri ngaha;
LUK.6.24	huri u vei mesurigi
LUK.6.24	na mwasoamiu beno!
LUK.6.25	!Hahagavi huri gimiu hi
LUK.6.25	nem guqe siseri ngaha;
LUK.6.25	huri nein mweruruhi!
LUK.6.25	!Hahagavi huri gimiu hi
LUK.6.25	nem mana siseri ngaha;
LUK.6.25	huri gimiu nein hahagavi ko nein tangi!”
LUK.6.26	Hahagavi huri gimiu lune a tangaloi ram garigi gimiu; huri retubure rau laqa mwerehi lawera tangaloi veve rarai kalikeli.
LUK.6.27	“Nge nam veve lawe gimiu hi nem rongoau vena: nen tabe ira nomiu tavului vuro, ko nen vai garea lawe rahine hi ram leomasi gimiu, 
LUK.6.28	nen veve gareagi rahine ram veve asiesigi gimiu, ko nen tataro hurire ram vaivei gimiu. 
LUK.6.29	Tare ve ihine mo rabago lo balahemu tavulugi, gon siregi lawea ve na rabago lo tavulugi vage; tare ve ihine mo lai na gavumu, gon siregi lawea na luqemu vage. 
LUK.6.30	Gon bete lawe hine mo navu na gineu denigo, ko lune ihine mo lai na nomu gineu, mese hui huri teligu. 
LUK.6.31	Vataha gineu nem tarani ve a tangaloi rain vei lawe gimiu, nen vai nomiu mwerehi lawera vage.
LUK.6.32	“?Tare ve nem tabe irahine hogosie ram tabe gimiu, God vin vevegareagi gimiu huri hava gineu? Huri ira galegaleasi ram tabe na tangaloi hi ram tabera. 
LUK.6.33	?Ko tare ve nem vai garea lawe rahine hi hogosie ram vai garea lawe gimiu, God vin vevegareagi gimiu huri hava gineu? Huri ira galegaleasi ram vai mwerehi vage! 
LUK.6.34	?Ko tare ve nem siregi na gineu lawera hi hogosie nem lado rarai huri ve ran bete taligu, God vin vevegareagi gimiu huri hava gineu? Huri ira galegaleasi ram siregi na gineu lawera galegaleasi, huri ve ran lai taligu a tovogi u tatarise! 
LUK.6.35	Hatie! Nen tabe ira nomiu tavului vuro ko nen vai garea lawera. Lune nem siregi na gineu, nen mese lado rarai huri taligu. Huri gimiu nein lei na gaitawe lawua, ko nein voragi ira netui God hageliu. Huri nge u garea meire hi rahe tabea tea ko meire hi rau esi. 
LUK.6.36	Nen hahagavi, mwere i Tamamiu nge u hahagavi.
LUK.6.37	“Nen mese vevegi ra hine wagineu, huri God vin he vevegi gimiu tea. Nen mese veve asiesigi hine tea, huri God vin he veve asiesigi gimiu tea. Nen ladovohogi na bugui hine wagineu, huri God vin ladovohogi na bugumiu. 
LUK.6.38	Nen bete lawe na tangaloi wagineu, huri God vin bete lawe gimiu. Siu vin hogoni na nomiu gete, rain horo madiridiri ko rain rurungudu, ve nein he hako laire tea. Mwere nem tovo lawe na tangaloi wagineu, God vin tovo taligu lawe gimiu mwerehi.”
LUK.6.39	I Jisas mo gato tavalu lawera, mo veve vena, “A tangaloi a matana u dodo vin he tomuegi lei tea na matadodo tuegi vage. Tare ve vin vei mwerehi, roin soi vugerue lolo walu. 
LUK.6.40	A rorongtagi he hageliu na nona huhui tea. Nge lune a rorongtagi hi vin rovo lo nona hikehike, nge vin mwerei na nona huhui.
LUK.6.41	“?Huri hava gineu gom lehi na mavusui gei lolo matai tuemu, nge go he lado na welehi tea lolo matamu sibomu? 
LUK.6.42	?Huri hava gineu gom veve lawe i tuemu vena, ‘Siregi laweau nan lai vohogi na mavusui gei dena matamu,’ nge go he lehi na welehi tea lolo matamu sibomu? I kaligoro! Gitomue gon lai vohogi na welehi dena matamu sibomu, siu goin leo vurugegi ve gon lai vohogi na mavusui gei dena matai tuemu.
LUK.6.43	“A gai garea vin he wai na mwasigi tea u esi, ko a gai esi vin he wai na mwasigi tea u garea. 
LUK.6.44	Nein ilo vurugegi na gai lo mwasigi. Ingeie he bitu na mwasi duledule tea dena garo kau, sige a mwasi duele tea dena moli gehu. 
LUK.6.45	A tangaloi garea mo lai lue dena nona lalaie garea lolo lolona a gineu garea, ko a tangaloi esi mo lai lue dena nona lalaie esi a gineu esi. Huri a wuwana mo serelue na gineu teri a taqangine u horo ginie.
LUK.6.46	“?Huri hava gineu nem wareau vena, ‘Huqe, Huqe,’ Ko ne he vai na gineu tea hi nau vevea lawe gimiu? 
LUK.6.47	Vataha hine mo vomai lobeku mo rongo na noku leo ko mo hurire, nge nain haharagi lawe gimiu ve nge u mwere na hava tangaloi. 
LUK.6.48	Nge u mwere na tangaloi mo hakovi na valena. Mo geli na walu bue ko mo tau na tutunagi lo vatu. Siu a wai mo hale mo hugi sulo vale hi nge he gilu tea, a vevenagi huri a vale hi u siaga. 
LUK.6.49	Nge ihine mo rongo na noku leo, siu he hurire tea, nge u mwere na tangaloi mo hakovi na valena lo tano madamada hogosie, hate tutunagi lune. Siu a wai mo hale mo hugi sulo vale hi, ko mo soi siserigi. Ko mo tuli talatalae!”
LUK.7.1	Lo tagugi i Jisas u laqagi na gineu ingere ngaha lawera sinobu, vunu mo vano Kabeniam. 
LUK.7.2	Aiehi a leogoro soldia vudolue ta Rom a nona mwalakelo mo sege lawua kakarani ve na mate. A leogoro hi u tabea liu. 
LUK.7.3	Lune nge mo rongo ve i Jisas nge aie, mo horara tamaragai a duvi Israel lavasigi ram vano ram veve lawe Jisas vena vomai na vagamwasoi na mwalakelo hi. 
LUK.7.4	Lune ram dadari lobei Jisas ram veve garagaragi lawea vena, “A tangaloi hi u tatarise ve gon hako meie. 
LUK.7.5	Huri nge u bulubulu garea mei gide a duvi Israel ko nge u hakovi na nomai vale soneana lawe gamai vage.”
LUK.7.6	Siu i Jisas mo hurire ram vano. Lune nge mo kakarani lobei vale i leogoro mo hora na nona buluana sulobei Jisas ve ran veve lawea vena, “Huqe, gon mese romasi lawagi lune. Ineu na he tatarise tea ve gon ahu lolo valeku. 
LUK.7.7	Ko vage nam lado ve na he tatarise tea ve nain vomai lobemu. Nge gon hora na leomu hogosie ko a noku mwalakelo vin mwaso ginie. 
LUK.7.8	Huri ineu vage, nam toga lo vavara tangaloi ram hako huireana goroau, ko ineu nam hako huireana gorora noku soldia. Nam horae gatagale denire vena, ‘!Gon vano!’ ko mo vano. Ko nam warea tuegi vena, ‘!Gon vomai!’ ko mo vomai. Ko nam hora na noku tangaloi tabanagi vena, ‘!Gon vaie ngaha!’ ko mo vaie.”
LUK.7.9	Lune i Jisas mo rongo ngerehi, nge mo garigi huri. Siu mo talele dori mo veve lawera sinobu ngerehi ram tu tagu, mo veve vena, “Nam veve lawe gimiu vena, nahe haqe ihine tea a Israel mena ladohogo lawua mwere ngaha.”
LUK.7.10	Ira nona buluana ram mule vano lo valei leogoro, ram lehi na mwalakelo hi u mwaso beno.
LUK.7.11	He ribi tea lo tagugi he, i Jisas mo vano lo togagi vanue mo waregi ve Nain. A nona rorongtagi mena buri sinobu ram hurie. 
LUK.7.12	Lune ram dadari lo matai arai venue hi, a buri tangaloi ram hau na luqeluqei mateana mo vomai. A mwalakelo hi u mate i retahine a vavine madue, i netune hi gatagale vohogi. A tangaloi u sao vage talo togagi venue hi ram huri na vavine madue hi. 
LUK.7.13	Lune a Huqe mo lehi na vavine hi nge mo hagavie liu. Siu nge mo veve lawea vena, “Gon mese ngara.” 
LUK.7.14	Siu a Huqe mo dige huri na luqeluqei mateana hi, mo tango lune. A tangaloi ngerehi ram haue ram labe rorongo. I Jisas mo veve vena, “Mwalakelo, nam veve lawego, gon maraga!” 
LUK.7.15	A tangaloi hi u mate mo maraga mo toga, mo tauvuigi mo gato. Siu i Jisas mo horaginie vano taligu lawe retahine.
LUK.7.16	Ira sinobu doluegi ram vai vutugegi liu ginie, ram waregareagi God, ram veve vena, “A tangaloi ligoligogi lawua mo maraga lobeda!” ko, “I God u vomai vena siro na nona sinobu!”
LUK.7.17	A roroi Jisas mo vano doluegi na vanuara ta Judia ko lo vataha vanue dalie vage.
LUK.7.18	Ira rorongtagi noi Jon ram veve na gineu ingere ngaha doluegi lawea. Siu i Jon mo warera gairue denire, 
LUK.7.19	mo horara rom vano lobei Huqe ve roin huie vena, “!Ei! ?Iniko hi i Jon u veve vena goin vomai, sige gamai gain rarai hine te wagineu vage?”
LUK.7.20	Lune rom dadari lobei Jisas, ram veve lawea vena, “I Jon Garuhigogona mo hora gamaru ve gori huigo vena, ‘?Iniko hi nge u veve vena goin vomai, sige gamai gain rarai hine te wagineu vage?’ ”
LUK.7.21	Lo tarogi ngehi, i Jisas mo bei vagamwasoi na tangaloi mo sao, hi rau sege, ngerehi a segeana asi u veire, ko ngerehi a vui esi lure, vage u veire matadodo rau sao ram leo taligu. 
LUK.7.22	Nge mo duvi lawe na gaihora noi Jon mo veve lawera vena, “Nero vano taligu nero veve lawe Jon a hava gineu neru leo ko neru rongo: ira matadodo ram leo, ira lukuluku ram dige, ira vohavono ram mwasara, ira qerovono ram rongo, ira mate ram mwaso, ko nam laqagi na Roro Garea lawera mahogi. 
LUK.7.23	Havuhevu mei hine he ladogairue tea hurieu!”
LUK.7.24	Siu ira gaihora noi Jon rom vano taligu, i Jisas mo tauvuigi mo veve lawera sinobu huri Jon vena, “?Lune gimiu neu vano lobei Jon lolo vanue vurogi, a hava gineu gimiu nem vano ve nein leo? ?A mavuro mo mwagilugilu gena langi? 
LUK.7.25	Hatie! Teu a hava gineu nem vano ve nein leo? A tangaloi mo luqegi na luqe u raka? Hatie! Leo, ingere ram saru luqe u raka ko ram gagani garea gesegi ram toga lolo valera ratahigi! 
LUK.7.26	?Nge igimiu veve laweau, nem vano huri ve nein lehi na havagineu? ?Ve nein lehi na tangaloi ligoligogi? Io, nam veve lawe gimiu vena, u liuhage dena tangaloi ligoligogi. 
LUK.7.27	1 Jon hi a Reve reve Gogona veve hurie vena,
LUK.7.27	‘Leo, nam hora na noku gaihora tomuegi
LUK.7.27	goro na nagomu ve vin vaga rarai
LUK.7.27	na matahalamu raraigo.’
LUK.7.28	Nam veve lawe gimiu vena, i Jon Garuhigogona nge u lawua liu dena tangaloi doluegi ngerehi rau vora beno. Nge ihine mo ladomavagi God ve a nona Ratahigi, ihine tea u biti lolo Ute noi God, ingeie u lawua den Jon.
LUK.7.29	“Lune ira sinobu meire tangaloi vilevile homu ram rongo na leo noi Jon, ram gareagi huri ve a matahalai God u vovohoi, huri rau lei na garuhigogona lobei Jon. 
LUK.7.30	Nge ira Varise ko ira huhui talo Leo hora noi Mosis ram rahagi na tauleo hi God u lado rarai tau hurire, huri rahe lai na garuhigogona tea lobei Jon.
LUK.7.31	Jisas mo tare hougi mo veve vena, “?Siserigi ngaha ineu nain tatarisegi na sinobu ta gaqarigi mwerehilogo? ?Sige rau mwere na havai? 
LUK.7.32	Rau mwere na maresu teri ram toga lo sarai volivoli, ram uloulo ginire vena, ‘Gamai gau uvi bue lawe gimiu, nge gimiu ne he wetu tea. Gamai gam huri ehi mateana, nge gimiu nehe ngara tea.’ 
LUK.7.33	I Jon Garuhigogona u vomai, nge u gologolo, he inu tea waen, nge gimiu nem veve vena, ‘A vui esi lune!’ 
LUK.7.34	I Netui Tangaloi u vomai, ko nge u gagani ko u inu, nge gimiu nem veve vena, ‘Leo, ingeie a tangaloi u geni lawua ko u inu garagara waen; ko ingeie a buluana nora vilevile homu meire galegaleasi!’ 
LUK.7.35	A mataisao noi God mo haharaginie lune hi rau masinge hurei”
LUK.7.36	A Varise gatagale mo ware Jisas ve roin gagani bulu lo valena. I Jisas mo ahu lolo vale, siu mo toga vena gagani. 
LUK.7.37	A vavine gatagale talo vanue hi, nge a vavine galegaleasi, mo rongo ve i Jisas nge lo valena varise hi, mo wali na vurugi a vatu, a vurei bonbon lolona. 
LUK.7.38	Lune i Jisas mo toga sarosaro huri vena gagani, a vavine hi mo vomai mo labe lobei karune, mo ngara, siu a nona tinengi mo tiri sulo karui Jisas. Siu mo olo hivo, mo mangi vohoginie gena vulune, mo sunguni na karui Jisas, mo lingi na vurei bonbon hi lune. 
LUK.7.39	Lune a Varise hi u ware Jisas sulo valena mo lehi na gineu hi, mo veve lawea sibona vena, “Tare ve i nge a tangaloi ligoligogi hogo, nge vin ilo ve a hava vavine ngaha mo sikelie, huri ingeie a vavine galegaleasi!”
LUK.7.40	Siu i Jisas mo duvie mo veve vena, “Saemon, nam tarani ve nain veve na gineu gatagale lawego.”
LUK.7.40	Siu i Saemon mo duvi vena, “Garea, Huhui, gon vevea laweau.”
LUK.7.41	I Jisas mo veve vena, “A tangaloi gairue rom due bugu dena ratahigi gatagale. Tuegi a bugune vatu teri vaga ngavulu gailime, siu tuegi a bugune teri vatu vagalime. 
LUK.7.42	Ngere vunu rom voli samwegi na bugure, siu a ratahigi hi mo tai vohogi na bugure. Siu denire tuegi ngehilogo hi vin tabea hageliu?
LUK.7.43	I Saemon mo duvi vena, “Nam lado ve a tangaloi ngehi a bugune u lawua liu, a ratahigi u tei vohoginie.”
LUK.7.43	I Jisas mo veve vena, “Gu duvi vovohoi.” 
LUK.7.44	Vunu i Jisas mo talele vano vovohoi na vavine hi, mo veve lawe Saemon vena, “?Gom lehi na vavine ngaha? Nau ehu lolo valemu, gohe bete na wai tea huri na karuku, nge u solo na karuku gena nona tinengi ko mo mangire gena vulune. 
LUK.7.45	Iniko go he lai vurugegieu tea ve goin sungunieu, nge tavohe nau ehu vomai lolo valemu, nge mo sunguni na karuku mo dadari siserigi ngaha. 
LUK.7.46	Iniko gohe vurei na qatuku tea, nge u lingi na vurei bonbon sulo karuku. 
LUK.7.47	Nam veve lawego, nge u tabeau liu. Mo vosangie ve a nona galegaleasi teri nau lei vohoginire denie beno. A tangaloi ngehi nam lai vohogi na nona galegaleasi biti, a nona tabeana vin biti vage.”
LUK.7.48	Vunu i Jisas mo veve lawe na vavine hi vena, “Nau ladovohogi na nomu galegaleasi beno.”
LUK.7.49	Siu ira tangaloi lavasigi rau toga vuine lolo herei hinaga, ram veve veveginire vena, “?E, ihine ngaha, mo ladovohogi na bugui galegaleasi?”
LUK.7.50	Nge i Jisas mo veve lawe na vavine hi vena, “A nomu ladohogo u vagamwasoigo. Gon mule lo tamwata.”
LUK.8.1	Lo tagui gineu ngerehi i Jisas mo dige turu na qatui venue ko lo loloi venue lavasigi vage, ko mo toretoregi na Roro Garea huri na Ute noi God mo Ratahigi goro na tangaloi doluegi. Ira nona rorongtagi hangavulu domwagi gairue ram vano meie, 
LUK.8.2	ko a vavine lavasigi vage ngerehi i Jisas u vagamwasoire dena vui esi ko dena lalangai segeana lavasigi vage: Meri hi ram warea ve ta Makdala, ingeie hi i Jisas u vuro lue na vui esi gaibitu denie; 
LUK.8.3	Joana, i gahorai Kusa, i Kusa hi ingeie a tangaloi leogoroi tabanagi noi Herot; Susana, ko a vavine u sao lavasigi vage ram bului Jisas mena nona rorongtagi gena nora vataha lalaie.
LUK.8.4	A sinobu sao ram vomai tau lobei Jisas dena vataha togagi venue lalawua, ko lune a buri sinobu ram sone bulutegi, i Jisas u veve na gato tavalu ngaha,
LUK.8.5	“A tangaloi gatagale mo vano mo gaburegi na toli. Ko lune nge mo gaburegi, lavasigi ram soi lo turegi, ko a manu ram vomai ram gani vohoginire. 
LUK.8.6	Lavasigi ram soi lo ului vetu, ko lune ram tubu hage, ram koru, a vevenagi a tano he lobu tea. 
LUK.8.7	A toli lavasigi ram soi talolo garo kau, ko a garo kau ram tubu hage mena toli hi, ko ram vivire. 
LUK.8.8	Nge a toli lavasigi ram soi lolo tano garea, ram tubu ram mauri hage, ram wai mwasigi lure, vudolue vatahaginire.
LUK.8.8	Ko i Jisas mo veve vena, “Tare ihine qerona, na ronghuri vurugegi!”
LUK.8.9	A nona rorongtagi ram hui Jisas vena a iloilogi ngehilogo huri na gato tavalu ngaha. 
LUK.8.10	I Jisas mo duvi vena, “U bete lawe gimiu ve nen ilo na gineu gona talo doridorigi ve i God vin voragi Ratahigi goro na nona tangaloi nge ingere lavasigi ram lai na gineu hi lo gato tavalu hogosie, huri ram leoleo rain he leo hogo tea, ram rongrongo, rahe ronghogo tea.
LUK.8.11	“Nge ngaha a iloiloi gato tavalu hi: a toli ngehi a leo noi God. 
LUK.8.12	A toli ngerehi ram soi lo turegi, a iloilogi huri ve ra hine he ram rogo na leo, nge a vui esi mo vomae mo lai vohogi na leo he dena lolo lolora hure ve rai mese ladohogo go ve rain mwaso. 
LUK.8.13	A toli ngerehi ram soi lo ului vetu, a iloilogi huri ve irahine ram rogo na leo ram laie gena havuhevu. Nge hatie goarigi lure, ram ladohogo qilodo, nge lune a kaliana mo vomai, ram soi. 
LUK.8.14	A toli ngerehi ram soi lolo garo kau, rau mwereire hi rau rongo na leo, nge a lado lawuagi huri na gineu talo ure ko a lalaie ko a rong garea talo ure ngaha ram vivi na leo, ko ra he mwaso lai tea. 
LUK.8.15	Nge a toli ngerehi ram soi lolo tano garea, rau mwereire hi rau rongo na leo, ram hako bibie lolo lolora gina lolo garea ko a ronghuri, vin dadari rain wai mwasigi.”
LUK.8.16	“Ihine he lai na leleo tea vena kui goroe gena laha, sige vena taue lovavai qea, nge mo taue lo gaiturei leleo, huri ve a tangaloi rain lehi na leleo lune ram ahu vomai lolo vale. 
LUK.8.17	A hava gineu mo eno vunigi vin teue lo ute lawua, ko a hava gineu u toga vunigi, rain haqea ko vin mwalue sulo leleo.
LUK.8.18	“Nen leogoro vurugegi huri ve nem rongo na leo ingere ngaha mwerehilogo! Huri ihine mo lai, vin bete lawea vage; ko ihine he lai tea, vin lei vohogi nona lalaie denie, hate hure tare ve nona gineu te biti.”
LUK.8.19	Retahi Jisas mei retuana ram vomai lobena, nge ingere ra he ahu lai tea lolo vale a vevenagi a sinobu sao ram toga dalie. 
LUK.8.20	Ko a tangaloi gatagale mo veve lawe i Jisas vena, “Ratahimu mei retuemu ram labe varea, ram tarani ve ran lehigo.”
LUK.8.21	I Jisas mo veve lawera doluegi vena, “Retahiku mei retueku ngerehi ram rongo na leo noi God ko ram huri lune.”
LUK.8.22	Lo rani gatagale i Jisas meire nona rorongtagi ram kalo sulolo aka ko nge mo veve lawera vena, “Da vano lo tavului wei.” Ko ingere ram tauvuigi ram mwalue. 
LUK.8.23	Lune ingere ram vano, i Jisas mo maturu. A langi lawua mo here talolo wai hi, a aka mo kakarani vena horo gena wai, ko mo kakarani ve ran dono. 
LUK.8.24	A nona rorongtagi ram vomai lobei Jisas, ko ram ware radasie, ram veve vena, “Huqe, Huqe! Dam mate!”
LUK.8.24	I Jisas mo maraga, mo gato goro na langi ko a rebu, ko ingere rom mautu, ko mo taro taligu. 
LUK.8.25	Ko nge mo veve lawe na nona rorongtagi vena, “?A nomiu ladohogo ngehilogo?”
LUK.8.25	Nge ingere ram matagu ko ram garigi, ko ram vui veve veveginire vena, “?Tangaloi naha ihine? Huri nge mo gato goro na langi ko a rebu, rom rongo hurie!
LUK.8.26	Ko ram vano tuturedu, ram hage varea lolo loloi venue ta Kerasa, ngehi tavala wai ta Kalili. 
LUK.8.27	Lune i Jisas mo rovo hage varea, a tangaloi gatagale mo haqea, mo vomai dena qatui venue hi, a vui esi ram toga lune. A doridorine hi u veie tuei beno mo wali vurogi, he toga tea lo valena, nge ingeie mo toga lolo malanga vatu ram tau rahine rau mate aiehi. 
LUK.8.28	Lune nge mo lehi Jisas, nge mo ulo, mo sisiqeu hivo lo nagona me mo veve gena dilogi lawua vena, “?Jisas, Netui God u Hahale garagara, gom tarani hava gineu meieu? Neu nam hariginigo, gon mese vai garasieu! 
LUK.8.29	Mo veve mwerehi huri i Jisas mo veve lawe na vui esi vena mwalue dena tangaloi hi. Vagasaosao e ingere rao wiribibie, rau veu bibi na karune ko a limana gena garo vatu, nge gesegi u roto na garo vatu hi, ko a vui esi u susunie sulo vanue vurogi.
LUK.8.30	I Jisas mo huie vena, “?A henamu hine?”
LUK.8.30	Mo duvi goroe vena, “A henaku a Burigi,” a vevenagi a vui esi u sao ram toga lune. 
LUK.8.31	Ko ingere ram navu siaga den Jisas vena mese hora vohoginire sulolo walu bue nora vui esi. 
LUK.8.32	A buri boe sao aie ram huhue lo vusi. A vui esi hi ram navu siaga den Jisas vena, “Gon hora gamai huri ve gan ahu lolo buri boe ngerehi,” ko nge mo horara. 
LUK.8.33	Ko a vui esi hi ram mwalue dena tangaloi hi ko ram ahu lolo buri boe ngerehi. Ko a buri boe doluegi ram toa ram hivo lo bahai, ram qale talolo wai lawua hi, ram dono.
LUK.8.34	A tangaloi hi rau leo goro na boe ram lehi na gineu hi, ram toa vano, ram veve lategi lo qatui venue lawua ko lo togagi venue dalie. 
LUK.8.35	Ko a sinobu rau vano ve ran lehi na hava gineu hi u veie. Ram vomai lobei Jisas, ram lehi na tangaloi hi a vui esi rau mwelue denie mo toga kakarani lobei karui Jisas, u luqeluqe garea ko a domine u garea taligu; ko ram matagu liu. 
LUK.8.36	A tangaloi lavasigi ingere rau lehe ram veve huri lawe na sinobu ve i Jisas u veie mo garea taligu mwerehilogo. 
LUK.8.37	Ko a buri sinobu doluegi talolo loloi venue Kerasa ram navu den Jisas vena vano denire, a vevenagi ingere doluegi ram matagu liu. Siu i Jisas mo kalo lolo aka, mo vano denire. 
LUK.8.38	A tangaloi hi a vui esi rau mwelue denie mo navu den Jisas vena, “Gon siregieu nain vano meigo.”
LUK.8.38	Nge i Jisas mo hora muleginie vena, 
LUK.8.39	“Gon mule lo valemu, ko gon veve lategi a hava gineu hi God u vei lawego.”
LUK.8.39	Ko a tangaloi hi mo vano mo veve lategi vataha ute lo qatui venue hi huri na gineu lawua i Jisas u veie lawea.
LUK.8.40	Lune i Jisas u vano taligu lo tavului wai ta Kalili, a sinobu ram lai vurugeginie, a vevenagi rau toga rarai hurie. 
LUK.8.41	Ko a tangaloi gatagale a henana i Jaerus mo vomai, ingeie a tangaloi lawua goro na valei soneana. Nge mo sisiqeu hivo goro Jisas, ko mo navuhie ve ron vano bulu lo valena, 
LUK.8.42	huri i netune vavine gatagale vohogi, a higaona hangavulu domwagi gairue, mo eno mo kakarani vena mate.
LUK.8.42	Siu Jisas mo vano, a sinobu lawua ram susunie. 
LUK.8.43	A vavine gatagale denire hi, a dai qaravu u veie a higao hangavulu domwagi gairue. Ingeie a nona vivilakogi u rovo lawe na dokta, nge hatie ve gatagale denire u vei lei ve na vagamwasoi. 
LUK.8.44	A vavine hi mo vomai meire sinobu lo tagui Jisas ko mo sikeli na vuvulusi luqana, ko siserigi a dai qaravu hi mo mautu denie. 
LUK.8.45	I Jisas mo hui na sinobu vena, “?Ihine u sikelieu?”
LUK.8.45	Nge ingere doluegi ram haro, nge Bita mo vena, “Huqe, a sinobu ram sone dalibulu gorogo ram susunigo.”
LUK.8.46	Nge i Jisas mo veve vena, “A tangaloi gatagale u sikelieu, huri ineu nau iloe beno, lune a managi mo mwalue denieu.”
LUK.8.47	A vavine hi u leo huri ve i Jisas u ilo beno huri a hava gineu nge u veie, ko nge mo matagu liu, mo ruru ruru, mo vomai mo sisiqeu hivo goroe, mo serelue lo nagora sinobu, huri hava gineu nge u sikeli Jisas ko huri ve i Jisas u vagamwasoie siserigi. 
LUK.8.48	I Jisas mo veve lawea vena, “Netuku, a nomu ladohogo mo vaigo gom mwaso. Siu gon mule lo tamwata.”
LUK.8.49	Lune i Jisas mo laqa mwerehi, a tangaloi mo vomai dena valei Jaerus a tangaloi lawua, mo veve lawea vena, “I netumu u mate beno. Gon mese vai taturegi na Huhui taligu.”
LUK.8.50	Nge i Jisas mo rongo na leona, ko mo veve lawe Jaerus vena, “Gon mese matagu, nge gon ladohogo hogosie, ko nge vin mwaso taligu.”
LUK.8.51	Siu nge mo dadari lo valei Jaerus, nge he siregi ihine tea vena ahu meie, nge hogosie Bita, Jemis mei tuana Jon, ko tamai maresu mei retahine. 
LUK.8.52	A sinobu doluegi taie ram ngara ko ram tangihi na maresu. I Jisas mo veve vena, “!Ne mese ngara. A maresu hi he mate tea, nge mo maturu hogosie!”
LUK.8.53	Nge ram sovue, huri ingere rau ilo huri ve u mate beno. 
LUK.8.54	Nge i Jisas mo hako lo limana, ko mo warea siaga vena, “Maresu, gon maraga!” 
LUK.8.55	Ko a mabuhine mo vomai taligu, ko siserigi mo maraga. Siu i Jisas mo veve lawera ve ran bete gineu lawea na gani. 
LUK.8.56	Ko i tamana mei retahine rom awogi huri, nge i Jisas mo gato gorora ve ron mese veve lawe hine tea huri na hava gineu u vei.
LUK.9.1	I Jisas mo ware bulutegi na nona rorongtagi hangavulu domwagi gairue, ko mo bete na huireana ko a managi lawera goro na vui esi teri ko huri ve ran vagamwasoire segesege. 
LUK.9.2	Siu nge mo horara ve ran vano ko ran toretore huri ve i God vin voragi Ratahigi, ko huri ve vin vagamwasoire segesege. 
LUK.9.3	Nge mo veve lawera vena, “Lune nem vano, nen mese hako na gineu mei gimiu, mwere a gaitigo, a tanga, a hinaga, a homu ko ne mese hako luqe ve na gairue. 
LUK.9.4	Lune nem dadari lo qatui venue, nein toga lobena tangaloi ngerehi ram lai vurugegi gimiu, vin dadari lune hi nein mule taligu. 
LUK.9.5	Tare ve nein dadari lo qatui venue rahe lai vurugegi gimiu tea, nen tudori dena vanue ngehi, ko nen heheragi vohogi na qie dena karumiu, a gigilegi lawera.”
LUK.9.6	Ko ira rorongtagi ram mwalue ram vano lolo vatavataha vanue, ko ram toretoregi na Roro Garea me ram vagamwasoire segesege vataha ute.
LUK.9.7	Lune i Herot, a ratahigi ta Kalili, mo rongo huri na gineu doluegi i Jisas mo vaire. Ko nge mo ladolado lategi a vevenagi a tangaloi lavasigi ram veve vena, “I Jon Garuhigogona u maraga taligu.” 
LUK.9.8	Nge lavasigi ram ve, “Elaeja u vomai,” ko lavasigi ram ve, “Gatagale denire tangaloi ligoligogi ta tuei u maraga taligu.” 
LUK.9.9	Nge i Herot mo veve vena, “I Jon Garuhigogona nau tei utu na qatune. ?Nge hava tangaloi ngaha nam rogo na roroi gineu teri ngaha huri?” Ko nge u vei leo vena lehi Jisas.
LUK.9.10	Ira gaihora noi Jisas ram mule taligu lobena, ram veve sere lawea huri na gineu doluegi rau vei. Nge mo laire ram vano meie gahera sulo qatui venue lawua hi Betsaeda. 
LUK.9.11	Lune a sinobu ram rongoe, ram hurie. Nge mo lai vurugeginire ko mo laqagi lawera huri ve God vin voragi nora Ratahigi, ko mo vagamwasoire ngerehi ram taranie ve ran mwaso.
LUK.9.12	Lune mo tauvuigi mo dodo ira domwagi gairue ram vomai lobei Jisas ram veve vena, “Gon hora mulegi na sinobu huri ve rain vano lategi lolo qatui venue sige lolo talu dalibulu kakarani tagaha ve ran hike hinaga ko ran maturu aie, a vevenagi tagaha a vanue vurogi.”
LUK.9.13	Nge i Jisas mo veve lawera vena, “Gimiu sibomiu nen bete tea hinaga lawera ran gani.”
LUK.9.13	Ngere ram duvi lawea vena, “A bereti gailime ko a ige gairue hogosie mei gamai. ?Sige gom tarani ve gamai gan vano gan voli hinaga huri na buri sinobu ngaha?” 
LUK.9.14	(U tatarise ve a sinobu teri vagalime aie.) I Jisas mo veve lawera nona rorongtagi vena, “Nen veve lawe na sinobu ve ran toga hivo gina burigi, a tangaloi ngavulu gailime vataha na burigi ngerehi.”
LUK.9.15	Ko ira rorongtagi ram vai mwerehi, ram horara ram toga hivo doluegi. 
LUK.9.16	Siu i Jisas mo lai na bereti gailime ko a ige gairue, mo dada sueulu, mo vevegareagi God hurie, vunu mo vise vurivurie, mo laie lawe na nona rorongtagi huri ve ran betea lawe na sinobu. 
LUK.9.17	Ko ingere doluegi rau geni rau guqe. Siu a nona rorongtagi rau vile bulutegi na maututugi, a gete hangavulu domwagi gairue rau horo. 
LUK.9.18	Lo rani gatagale, lune i Jisas u tataro gahea, a nona rorongtagi rau vomai lobena. I Jisas mo hurie vena, “?A tangaloi ram veve ve ineu ihine?”
LUK.9.19	Ram duvi vena, “Lavasigi ram veve ve iniko i Jon Garuhigogona. Ko lavasigi ra ve iniko i Elaeja, ko lavasigi ra ve iniko gatagale denire tangaloi ligoligogi ta tuei u maraga taligu.”
LUK.9.20	Ko nge mo huire vena, “?Nge igimiu nem veve ve ineu ihine?”
LUK.9.20	I Bita mo duvi goroe vena, “Iniko i Kraes gom vomai den God.”
LUK.9.21	Ko i Jisas mo gato gorora siaga ve rain mese veve na gineu hi lawe hine tea. 
LUK.9.22	Nge mo veve lawera taligu ve mo eno ve i Netui Tangaloi vin rongagarasi garagara, ko ira tamaragai ko ira muei rugurugu ko ira huhui talo Leo hora noi Mosis rain tuli vohoginie, ko rain vei vagamatea nge vin maraga taligu lo tagui rani gaitolu.
LUK.9.23	Ko i Jisas mo veve lawera doluegi vena, “Tare ve ihine mo tarani vena vomai lo taguku, nge vin lado buleginie sibona, vin weli na nona gai saroutu vataha bongi ko vin hurieu. 
LUK.9.24	Huri ihine mo tarani vena hako bibi na mwasoana vin vei salaginie, ko ihine mo vagasalagi na mwasoana hurieu vin hako bibie. 
LUK.9.25	?Huri a tangaloi vin lei na hava gineu u garea tare ve vin qoragi na ure doluegi, nge mo vagasalagi na mwasoana ko vin gagarasi lo tagugi? 
LUK.9.26	Giniehi, ihine tea mo siesie gi eu me na noku leo, siu ineu i Netui Tangaloi nain siesie ginie lo taro lune nain vomai lo varavaraku ko lo varavarai Tamaku meire engsel gogona. 
LUK.9.27	A hogo, nam veve lawe gimiu, ve lavasigi denire ram labe tahingaha ran he mate tea vin dadari rain ilo ve i God vin voragi Ratahigi goro na nona tangaloi.
LUK.9.28	A wik gatagale lo tagugi i Jisas mo veve na gineu ngerehi, nge mo lai Bita, Jon ko i Jemis meie, ram hage lo vusi huri tataro. 
LUK.9.29	Lune nge mo tataro, a nagona mo dori ko a luqana mo voragi varavara ko mo mavute. 
LUK.9.30	Siserigi a tangaloi gairue rom laqalaqa meie, a henara Mosis tona Elaeja, 
LUK.9.31	rom serelue na varavarara ko rom laqa bubugi mei Jisas huri ve vin mwelue dena ure ngaha vahavagi, gena nona mateana vin vei a Jerusalem. 
LUK.9.32	I Bita ko a buluine gairue mo lulu mo vomai lure ve ran maturu, nge ram rada, ram lehi Jisas mo varavara ko a tangaloi gairue rom labe meie. 
LUK.9.33	Lune ingere rom siregi Jisas, i Bita mo veve lawea vena, “Huqe, u garea ve da toga hano. Ve da vai na vale siusiu gaitolu, gatagale hurigo, gatagale huri Mosis ko gatagale huri Elaeja.” (Nge he ilo tea vurugegi na hava gineu nge mo veve)
LUK.9.34	Lune nge mo laqa tau mosigei, a dodo mo vomai mo tango gorora, ko ira rorongtagi ram matagu lune a dodo mo tango gorora. 
LUK.9.35	A dilogi mo vomai dena dodo hi, mo veve vena, “Ngaha i Netuku, ngehi nau leo wahea. Nen ronghurie!” 
LUK.9.36	Siu a dilogi mo mautu, i Jisas hogosie aie he. Ira rorongtagi ram toga rorongo huri na gineu hi, ko rahe veve tea lawe hine lo taro hi huri na gineu hi rau leo.
LUK.9.37	Maraga robongi ingere ram hivo dena vusi, ko a sinobu lawua ram vomai lobei Jisas. 
LUK.9.38	A tangaloi gatagale denire sinobu mo ware vena, “Huhui, nam navuhigo, gon lehi netuku, nge a dule gatagale! 
LUK.9.39	A vui esi mo vaie, nge mo ulo siserigi ko mo matemategi vule, ko a davine mo hale. Ko a vui hi mo vai asiesiginie, nge he sireginie tea vena siseri. 
LUK.9.40	Ko nau hui na nomu rorongtagi ve ran vuro luae, nge rahe vai lei tea.”
LUK.9.41	I Jisas mo duvi lawera vena, “Ei, gimiu ra tangaloi ladosavi ko ira galegaleasi! ?Nain toga mei gimiu vin dadari tagaha? ?Nain gagarasi mei gimiu vin dadari tagaha?” Siu nge mo veve lawe na tangaloi hi vena, “Gon lai netumu vomai tangaha.”
LUK.9.42	Siu a mwalakelo hi mo vomai lobei Jisas, a vui esi mo vaie, mo tulie hivo lo tano ko nge mo matemategi vule. I Jisas mo gato goro na vui esi, mo vagamwasoi na mwalakelo hi ko mo betea lawe tamana. 
LUK.9.43	Ko a sinobu doluegi ram awogi garagara huri na managi noi God.
LUK.9.43	A tangaloi ram awogi tau mosigei huri na gineu doluegi i Jisas mo vaire, siu nge mo veve lawera nona rorongtagi vena, 
LUK.9.44	“Nen mese galuvegi huri na gineu nain veve lawe gimiu! Rain lei i Netui Tangaloi talo limara tangaloi.” 
LUK.9.45	Nge ira rorongtagi rahe ilo tea na leo hi. Nge mo eno hiligi denire huri ve rahe ilo vurugeginie tea, ko ingere ram matagu huri ve ran huie huri.
LUK.9.46	Ira nona rorongtagi ram vui garogi huri ve ihine hi u lawua garagara denire. 
LUK.9.47	I Jisas nge u ilo vurugegi huri na hava gineu hi ingere ram vui garogi huri, nge mo lai na maresu ko mo labetaginie kakarani lobena, 
LUK.9.48	ko mo veve lawera vena, “Tare ve ihine mo lai vurugegi na maresu ngaha lo henaku, nge mo lai vurugegieu. Ko tare ve ihine mo lai vurugegieu, nge mo lai vurugeginie hi vage u horau vomai. Siu ihine hi u biti den gimiu doluegi, ingeie hi u lawua garagara.”
LUK.9.49	I Jon mo veve lawe Jisas vena, “Huqe, gau lehi na tangaloi u vuro lue na vui esi lo henamu ko gam gato goroe, a vevenagi ingeie hatie talo noda burigi.” 
LUK.9.50	Nge i Jisas mo veve lawe Jon ko lawera nona rorongtagi lavasigi vena, “Nen mese gato goroe, huri ihine he tavului vuro tea goro gimiu, ingeie mei gimiu.”
LUK.9.51	Siu a bongi mo langa mo rovo huri ve God vin lei Jisas vin hage siu eulu, nge mo ladoutu ve vin maraga vin vano a Jerusalem. 
LUK.9.52	Nge mo hora na nona gaihora lavasigi ram tomue, siu ingere ram maraga ram vano sulolo vanue gatagale ta Samaria vena ram vai vagatai na gineu doluegi huri Jisas. 
LUK.9.53	Siu giniehi, ingere ta Samaria rahe lai vurugeginie tea, a vevenagi huri ve ingeie vin vano a Jerusalem. 
LUK.9.54	Lune nona rorongtagi Jemis ko i Jon rom lehe rom veve vena, “?Huqe, tare ve iniko gom tarani gamai ve gam ware sueulu ve God na hora na avi den eulu vena vai vohoginire?”
LUK.9.55	Nge i Jisas mo tudori ko mo gato gorora. 
LUK.9.56	Siu i Jisas meire nona rorongtagi ram vano lo vanue wagineu.
LUK.9.57	Lune ingere ram dige lo turegi, a tangaloi gatagale mo veve lawe Jisas vena, “Nain hurigo vataha ute goin vano aie.”
LUK.9.58	I Jisas mo duvi lawea vena, “A wiriu turu a malangara lure, ko a manu namawe a mwagunire lure, nge i Netui Tangaloi hate tanoi niana.”
LUK.9.59	Siu nge mo veve lawe na tangaloi wagineu vena, “Gon hurieu.”
LUK.9.59	Nge a tangaloi hi mo veve vena, “Huqe, gon siregieu ve nan vano tomue na tulegi tamaku.”
LUK.9.60	I Jisas mo duvi vena, “Gon sireginire rau mate beno ran tulegi na nora mateana. Iniko gon vano, gon ngasagi huri na Ute noi God.”
LUK.9.61	A tangaloi wagineu mo veve vena, “Huqe, nain hurigo. “Nge gon siregieu huri ve na vano nain tuletulegi lawe rehavaku.”
LUK.9.62	I Jisas mo duvi lawea vena, “Ihine mo tauvuigi mo gahi na talu, siu nge mo kileu doridori, ingeie he tatarise tea mena Ute noi God.”
LUK.10.1	Lo tagugi ngaha a Huqe mo bei leo wahera tangaloi lavasigi ingere ngavulu gaibitu domwagi gairue ko mo horara ram vano, hogo gairue, ram tomueginie lo vataha vanue ngerehi nge vin vano aie. 
LUK.10.2	Ingeie mo veve lawera vena: “A hinaga matue u sao lolo talu, nge a tangaloi tabanagi he sao tea. Giniehi, nen tataro lawe na Huqegi talo talu huri ve vin horara tangaloi tabanagi sulolo talune. 
LUK.10.3	Nen vano! Ineu nam hora gimiu mwere netui sibsib sulolo livugei wiriu turu. 
LUK.10.4	Nen mese hako tantanoi mane, tanga ko a butu; nen mese manga lo turegi ve nen lai vurugegi na tangaloi. 
LUK.10.5	Lune nem ahu lolo vale nen veve vena, ‘A tamwata na toga lolo vale ngaha.’ 
LUK.10.6	Tare ve a tangaloi mo tarani na tamwata mo toga lolo vale hi, nomiu tamwata na hivo lo ulune; nge tare ve hatie, nomiu tamwata na tudori lawe gimiu. 
LUK.10.7	Nen toga lo vale gatagale, nen gani me ko nen inu a hava gineu tea hi ram hogogi lawe gimiu, huri a tangaloi tabanagi u tatarise meie huri a nona gaitawe. Nen mese ahu ehu vale wagiwagineu. 
LUK.10.8	Lune nen ahu lolo qatui venue ko ram lai vurugegi gimiu sulolo vale, nen gani na hava gineu ingere ram bete lawe gimiu. 
LUK.10.9	Nen vagamwasoire ram sege lolo qatui venue hi, ko nen veve lawera sinobu ta aiehi vena, ‘A Ute noi God u vomai kakarani beno lobemiu. 
LUK.10.10	Nge lune nem vano lolo qatui venue ko ra he lai vurugegi gimiu tea, nen mwalue vano lo turegi, nen veve vena, 
LUK.10.11	‘A qie talolo nomiu qatui venue ram bulu na karumai gam heheragi vohoginire goro gimiu; nge gimiu nen iloe huri ve a Ute noi God u vomai kakarani beno lobemiu!’ 
LUK.10.12	Nam veve lawe gimiu vena lo Rani Vevegi i God vin hahagavi liu huri na sinobu ta Sodom dena sinobu talo qatui venue ngaha!”
LUK.10.13	“Hahagavi hurigo, Korasin! Hahagavi hurigo, Betsaeda! Huri tare ve u vei na managi lo vanue Taea ko Saedon mwere u vei lawe gimiu, tuei vohogi a sinobu aie rau toga hivo rau seru gorora gina luqe buburesige ko rau tatavigi gina qie, a gigilegi ve ram ladowenigi dena nora galegaleasi! 
LUK.10.14	Lo Rani Vevegi God vin hahagavi liu huri na sinobu ta Taea ko Saedon den gimiu. 
LUK.10.15	?Ko igimiu ta Kabeniam, neu tarani ve nen tabe kalo gimiu siu lo eulu? Vin tuli gimiu talolo tanoi gagarasi!”
LUK.10.16	I Jisas mo veve lawera nona rorongtagi vena, “Ihine mo ronghuri gimiu, mo rongohurieu; ihine mo taha gimiu, mo tahau; ko ihine mo tahau, mo taha hine hi u horau vomai.”
LUK.10.17	Ngere ngavulu gaibitu domwagi gairue ram mule taligu gina havuhevu lawua, ram veve vena, “Huqe, a vui esi rau rongo gamai lune gamai gau ware na henamu!”
LUK.10.18	I Jisas mo duvi lawera vena, “Ineu nau lehi Setan u soi himei dena eulu mwere na vile. 
LUK.10.19	Nen rongo! Ineu nau lei na managi lawe gimiu, huri ve gimiu nen bilehi na mata ko a boe bulei Tagaro ko a managi doluegi noi Tavului Vuro, ko a gineu esi vin he vai gimiu tea. 
LUK.10.20	Nge nen mese rongarea huri ve a vui esi ram rongo gimiu, nge nen rong garea huri ve u reve na henamiu beno lo eulu.”
LUK.10.21	Lo tarogi hi a Vui Gogona mo vai Jisas mo havuhevu liu mo veve vena, “E Mama, Huqe ta eulu ko lovavagi! Nam vevegarea ginigo huri gu vunigi na gineu teri denire rau iloilo ko rau mataisao, ko gu haharaginire lawera haroharo. Io, Mama, huri ve u garea mwerehi lo nagomu.
LUK.10.22	“I Tamaku u bete laweau na gineu doluegi. Ihine he ilo tea i Netui nge hogosie i Mama, ko ihine he ilo tea i Mama nge hogosie i Netui, mei rahine i Netui mo haharaginie lawera.”
LUK.10.23	Siu i Jisas mo tudori gorora nona rorongtagi mo veve rorongogi lawera vena, “Havuhevu mei gimiu, huri gimiu nem lehi na gineu ingere ngaha! 
LUK.10.24	Nam veve lawe gimiu vena, ira tangaloi ligoligogi u sao meire ratahigi rau tarani ve rain lehi na gineu teri gimiu nem leo, ko ingere rahe lehire tea, ko ve rain rono na gineu teri gimiu nem rongo, ko ingere ra he rongo lai tea.
LUK.10.25	Siu a huhui gatagale talo Leo hora noi Mosis mo vomai ko mo sine lehi Jisas. Mo huie vena, “?Huhui, nain vei wuraha huri ve nain lei na mwasoana radu?”
LUK.10.26	I Jisas mo duvi vena, “?A Reve reve Gogona ram veve wuraha? Gom ilo ve a domianagi mwerehilogo?”
LUK.10.27	A tangaloi hi mo duvi vena, Gon tabe na Huqe nomu God gina taqangimu doluegi, ko gina mwasoamu doluegi, ko gina nomu huireana doluegi, ko gina domimu doluegi’; ko ‘Gon tabe na tagi venuemu mwereigo sibomu.’ ”
LUK.10.28	I Jisas mo duvi vena, “Gu duvie vovohoi; gon vai mwerehi ko goin mwaso.
LUK.10.29	Nge a huhui hi mo tarani vena veve sibona ve u vovohoi, siu mo hui Jisas vena, “?I tagi venueku ihine?”
LUK.10.30	I Jisas mo duvi lawea vena: “A tangaloi gatagale mo maraga dena vanue Jerusalem mo hivo sulo vanue Jeriko; siu a tangaloi belu ram wiribibie, ram dare na luqana ko ram wehe, ram sireginie mo mate mwasomwaso. 
LUK.10.31	Siu a rugurugu mo hivo lo turegi hi tau; lune mo lehi na tangaloi hi a tangaloi belu rau wehe mo dige liliu denie mo vano. 
LUK.10.32	Mwerehi vage a tangaloi dena burigi noi Livae, ngerehi ram buluire rugurugu, mo vomai taiehi vage, mo vano ko mo lehi na tangaloi hi, ko mo rovo mo dige liliu denie mo vano. 
LUK.10.33	Nge a tangaloi gatagale ta Samaria mo hivo lo turegi ngehi mo vomai kakarani lobena; lune mo lehi na tangaloi hi mo hagavie. 
LUK.10.34	Mo dige vano lobena, mo didihi na vurei ko a waen lo matai gana ko mo vivire; mo rovo nge mo tau na tangaloi hi lo bulana dongki ko mo laie sulolo hotel, aiehi mo leo hurie. 
LUK.10.35	Lo rani tuegi nge mo lai na vatu vudolue vagarue ko mo betera lawe na tangaloi mo leogoro na hotel hi. Mo veve lawea vena, ‘Gon leohurie, ko lune nain vomai taligu nain voli na hava gineu ngerehi gu bete lawea.’ ”
LUK.10.36	Ko i Jisas mo tarihougi vena, “?Gom lado ve ihine denire gaitolu hi u mwere na tagivenue lawe na tangaloi hi a tangaloi belu rau wehe?”
LUK.10.37	A huhui mo duvi vena, “Ihine hi u hagavie.”
LUK.10.37	I Jisas mo duvi vena, “Gon vano ko gon vai mwerehi vage.”
LUK.10.38	Siu i Jisas meire nona rorongtagi rau vano ram dadari lo togagi venue gatagale, a vanuei vavine nge henana i Mata nge mo lai vurugeginire sulo valena. 
LUK.10.39	A vavine hi i tuana i Meri, nge mo toga vuine lobei karui Jisas huri mo rorongtagi vurugegi na nona leo huhui. 
LUK.10.40	I Mata mo romasi huri na nona tabanagi u sao, mo vomai lobei Jisas mo veve lawea vena, “?Huqe, go he ladohuri tea ve i tueku u siregieu ve nan vai na tabanagi doluegi gaheau? Gon veve lawea na vomai na buluieu.” 
LUK.10.41	Nge a Huqe mo duvi lawea vena, “Mata, Mata! Iniko gom ladoasi me gom romasi huri na gineu sao, 
LUK.10.42	nge a gineu gatagale hogosie mo eno huri ve gon vaie. I Meri u leowahe beno na gineu garea, nge ihine vin he lai vohoginie tea denie.”
LUK.11.1	Lo rani gatagale i Jisas u tataro lo ute gatagale. Lune nge u tataro u rovo a nona rorongtagi gatagale mo veve lawea vena, “Huqe, gon huhui gamai huri na tataro, mwere i Jon u huhuire nona rorongtagi.”
LUK.11.2	I Jisas mo veve lawera vena, “Lune nem tataro, nen veve mwere ngaha:
LUK.11.2	‘Mama:
LUK.11.2	a henamu u gogona.
LUK.11.2	Gamai gam tarani ve a tangaloi doluegi
LUK.11.2	rain ladomava ginigo,
LUK.11.2	ko ve a nom Ute na himei.
LUK.11.3	Gon bete na hinaga lawe gamai vataha rani
LUK.11.3	na eno huri gaqarigi.
LUK.11.4	Gon ladovohogi na nomai galegaleasi,
LUK.11.4	huri gamai gam ladovohogi na gineu esi
LUK.11.4	ingere rau vei lawe gamai.
LUK.11.4	Gon mese siregi gamai lolo galegaleasi.’ ”
LUK.11.5	Siu i Jisas mo veve lawera nona rorongtagi vena, “Tare ve gatagale den gimiu vin vano lolo livugata lo valei nona buluana, vin veve lawea vena, ‘Buluana, gon siregi a bereti gaitolu laweau, 
LUK.11.6	huri a noku buluana mo bei dadari siseri ngaha lo valeku, nge ineu a hinaga meieu hatie!’ 
LUK.11.7	Tare ve a nomu buluana nge lolo valena vin duvi lawego vena, ‘Gon mese vaieu nam romasi! Nau gorogoro na matai vale beno, ineu meire netuku gau eno beno lolo niemai. Nain he maraga tea ve nan bete na gineu lawego.’ 
LUK.11.8	Nam veve lawe gimiu, bataha nge vin he maraga tea vena bete na bereti lawea a vevenagi ingeie a nona buluana. Nge tare ve a nona buluana he maemae tea ve vin nevu vagasao, nge vin maraga vin bete lawea na gineu ngerehi u tarani. 
LUK.11.9	Ko nam veve lawe gimiu vena: Nen navu, ko vin lei lawe gimiu; nen hike, ko nein haqe; nen dingdingi, ko vin roa na matai vale lawe gimiu. 
LUK.11.10	Huri vataha hine mo navu, vin lei lawea; ko vataha hine mo hike, vin haqe; ko vin roa na matai vale lawe hine tea mo dingdingi. 
LUK.11.11	?Ihine tea mei gimiu ira tamagi vin bete na mwata lawe netune lune nge mo navu na ige? 
LUK.11.12	?Sige vin bete na boe bulei Tagaro lawea lune nge mo navu na toli? 
LUK.11.13	Igimiu ira galegaleasi, nem ilo ve nen bete na gineu garea lawe re netumiu. ?Nge siu i Tamamiu eulu vin he bete na Vui Gogona tea vena liu lawera hine ram navu denie?”
LUK.11.14	I Jisas mo vuro lue na vui esi dena tangaloi u baoga; lune a vui esi mo mwalue denie, a tangaloi hi mo tauvuigi mo gato. A sinobu ram awogi hurie. 
LUK.11.15	Nge ingere lavasigi ram veve vena, “I Bielsibul, a ratahigi nora vui esi, inge mo bete na managi lawea, huri ve vin vuro lue na vui esi.”
LUK.11.16	Siu ingere lavasigi wagineu vage ram tarani ve ran sinae, ram huie huri ve vin haharagi na gigilegi ta eulu. 
LUK.11.17	Nge i Jisas u ilo vurugegi na domire, mo veve lawera vena, “Vataha vanue mo vilewahe duvigi goro duvigi vin soi; a vale mo vilewahe duvigi goro duvigi vin he labe lai tea. 
LUK.11.18	?Ko tare ve i Satan mo vilewahe denie sibona, nona ute vin labe mwerehilogo? Gimiu nem veve ve ineu nam vuro lue na vui esi gina managi noi Bielsibul. 
LUK.11.19	?Tare ve ineu nam vuro lue na vui esi gina managi noi Bielsibul, ira nomiu tangaloi rau vuro lue gina managi noi hine? A vevenagi hi ingere rain vevegi gimiu. 
LUK.11.20	Nge tare ve ineu nam vuro lue na vui esi gina managi noi God, nem ilo ve a mwasoana garaqa God mo ratahigi lolona u dadari beno mei gimiu.
LUK.11.21	“Lune a tangaloi huire mo saru na nona lakolakoi vuro doluegi goroe, mo leo goro na valena, nona lalaie doluegi ram eno tabetabegi. 
LUK.11.22	Nge lune ve a tangaloi tuegi u huire liue vin vomai, vin qoraginie, nge vin lei vohogi na nona lakolakoi vuro denie, ngehi u lado talure, siu nge vin bete vohogi na gineu ngerehi neu belure tau.
LUK.11.23	“Ihine hatie meieu mo tavului vuro meieu; ihine he vilegi bubugi tea meieu ingeie i tuli gabugeburegi.
LUK.11.24	“Lune a vui esi mo mwalue dena tangaloi, mo dige duru lo tano mamaha mo hike ve na toga surigi ko nge he haqe te lai. Nge mo veve vena, ‘Nain mule vano taligu lo valeku nau mwelue vomai denie.’ 
LUK.11.25	Nge mo mule vano mo leo haqe ve u mwasara vurugegi. 
LUK.11.26	Nge mo vano mo lai na vui esi gaibitu ingere rau esi liue sibona ko ingere ram ahu ram toga lolo vale hi. Siu lo vagasigi a togaana nona tangaloi hi u esi den tomue.”
LUK.11.27	Lo tarogi hi i Jisas u laqa mwere ngaha, a vavine gatagale mo waregi lawea lolo livugara sinobu mo veve vena, “Havuhevu mei na vavine u babago ko gom huhu lune!” 
LUK.11.28	Nge i Jisas mo duvi lawea vena, “Nge havuhevu liu mei rahine ram rongo na leo noi God ko ram tabea!”
LUK.11.29	Lo tarogi ngaha a sinobu ram sone dali Jisas, nge mo veve vano lawera vena, “A sinobu tau bagataha rau esi. Ram hike huri na gigilegi, nge hatie gigilegi ve vin haharagi lawera nge hogosie a gigilegi lui Jona. 
LUK.11.30	Mwere i Jona a tangaloi ligoligogi u voragi na gigilegi lawera tangaloi ta Ninive tuei, mwerehi vage i Netui Tangaloi vin voragi na gigilegi lawera sinobu tau bagataha. 
LUK.11.31	Lo Rani Vevegi a vavine ratahigi ta Hage vin maraga mena sinobu ta lo tarogi ngaha ko vin veveginire, huri nge u vomai lo goloi ure vena rongo huri na mataisao noi Solomon; ko leo, a gineu lawua liu den i Solomon nge tangaha. 
LUK.11.32	Lo Rani Vevegi ira ta Ninive rain maraga mena sinobu tau lo tarogi ngaha ko rain veveginire, huri ingere rau ladowenigi lune rau rono na toretore noi Jona; ko leo, a gineu lawua liu den i Jona nge tangaha.
LUK.11.33	“Ihine he bule na leleo tea vena tau vuniginie sige vena taue lo vavai laha; nge mo taue lo gaiturei leleo, huri ve a sinobu ran lehi na leleo siu ingere ram bei vomai lolo vale. 
LUK.11.34	A matamu a leleo huri na betumu. Tare ve a matamu u garea, a betumu doluegi vin horo gina leleo; nge tare ve a matamu u esi, a betumu doluegi vin horo gina dodogi. 
LUK.11.35	Giniehi, gon lado vurugegi, huri ve a leleo mo toga lolo lolomu nge bataha a dodogi. 
LUK.11.36	Siu tare ve a betumu doluegi mo horo gina leleo, nge hatie dodogi vohogi lolona, vin leleo dolueginie, lune a leleo mo leleo sulumu mena leleona.”
LUK.11.37	Lune i Jisas u laqa u rovo, a Varise gatagale mo navuhie ve ron gagani bulu lo valena; siu ingere rom vano rom toga vuine huri gaganie. 
LUK.11.38	A Varise mo awogi huri mo lehi Jisas he qaqaga tea gitomue siu ve na gagani. 
LUK.11.39	Siu a Huqe mo veve lawea vena: Nen leo, gimiu ira Varise nem solo na tagui laha mena peleti, nge a lolomiu u horo gina taratarani gineu ko a domiana rau esi. 
LUK.11.40	!Gimiu a reragi! ?God u vei na tagugi, nge wa he vai na lologi tea vage? 
LUK.11.41	Nge ve gimiu nen bete na gineu lolo loloi nomiu laha mena beleti lawera mahogi, ko mwerehi vataha gineu doluegi rain mwasara vurugegi ve huri na nomiu togatoga.
LUK.11.42	“Hahagavi huri gimiu ira Varise! Nem bete lawe God a hangavulugi den vataha bulemiu rivurivu wuwerigi dam tau lo hinaga huri a bonagi mo garea, nge nem tau vohogi na lengai vovohoi ko a tabeana lawe God. Mo eno lawe gimiu ve nein vei na gineu ngerehi nge nen mese siregi na gineu wuwerigi ingere ngaha.
LUK.11.43	“Hahagavi huri gimiu ira Varise! Nem tarani na muei tanoi togatoga lo valei soneana, ko nem tarani ve a tangaloi rain vevegareagi gimiu lo sarai volivoli. 
LUK.11.44	Hahagavi huri gimiu! Gimiu mwere na qarui mateana hate gigilegi lure, a tangaloi ram digedige lo ulure nge rahe ilo tea huri ve a qaru aiehi.”
LUK.11.45	A huhui gatagale talo Leo hora noi Mosis mo duvi lawea vena, “Huhui, lune gom veve mwerehi gom veve asiesigi gamai vage.”
LUK.11.46	I Jisas mo duvi lawea vena, “Hahagavi huri gimiu vage, ira huhui talo Leo hora noi Mosis! Nem tau na hakohako mava lo gainherera tangaloi, ingere rain he wali lei tea, nge igimiu sibomiu ngehi tarani tea ve nen buluire huri na hakohako mava hi. 
LUK.11.47	!Hahagavi huri gimiu! Nem vai na qaru huri ira tangaloi ligoligogi, nge ngerehi ire tubumiu rau wehire tuei beno. 
LUK.11.48	Mwerehi, nem lado bubugi mena lalakogi noi retubumiu rau vei; huri ingere rau wehire tangaloi ligoligogi, ko igimiu nem vai na qarure. 
LUK.11.49	Giniehi, a mataisao noi God u veve vena, ‘Neu nain hora ira tangaloi ligoligogi ko ira gaihora lawera; rain wehire lavasigi ko rain veiveire lavasigi.’ 
LUK.11.50	A vevenagi ngaha, ra sinobu tau bagataha rain rong gagarasi huri ira tangaloi ligoligogi doluegi rau ue vagamatera lo tauvui ure mo vomai mo dadari bagataha, 
LUK.11.51	u teu vuigi lui Ebol mo dadari lui Sekaraea, rau wehe lo livugei tanoi rugurugu ko a vali gogona lolo valei God. Io hogo, nam veve lawe gimiu vena, vin vei gagarasigi na sinobu tau bagataha hurire doluegi.
LUK.11.52	“Hahagavi huri gimiu ira huhui talo Leo hora noi Mosis! Gimiu neu lei vohogi na ki mo roa na matai vale huri na iloilo huri na Reve reve Gogona; gimiu sibomiu ne he tarani tea ve nen ahu lolona, ko gimiu nem tugoro siagaginire tangaloi ram tarani ve ran ahu lolona.”
LUK.11.53	Lune i Jisas mo mwalue dena vale hi, ira huhui talo Leo hora noi Mosis meire Varise ram tauvuigi ram vui garogi meie, siu ingere ram huie gina leo huihui u sao, 
LUK.11.54	ram sine lehe ve rain vunae lo leona.
LUK.12.1	Lo tarogi hi, a sinobu teri vagasao ram sonebubugi, ram vui susuni, a vevenagi rau sao lawagi. I Jisas mo laqa tomue lawera nona rorongtagi, mo veve vena. “Nen leo huri na isi nora Varise ngehi a doridorinai kaligoro.” 
LUK.12.2	A hava gineu u luqe goro tau, vin vuge talahaginie, ko a hava domiana u toga vunigi, vin mwelue talo ute lawua. 
LUK.12.3	A hava gineu neu veve lolo dodogi, a tangaloi rain rongoe lolo leleo. A hava gineu neu ngutugi lolo ute vono, vin laqagi lue lo vuhungai vale.
LUK.12.4	“Ira buluana, nam veve lawe gimiu ve nen mese mataguginire ram wehi na betugi, nge lo tagugi hi rain he vai asiesigi gimiu tea taligu. 
LUK.12.5	Nain veve lawe gimiu ihine hi nein mataguginie. Nein matagugi God. Lo tagugi hi rau wehi na tangaloi, nge u managi ve vin tuli na tangaloi hi talolo gagarasi redu. Io, nam veve lawe gimiu, ngehi nein mataguginie!
LUK.12.6	A manveve gailime rain sogagi laire huri na vatu ngavulu gairue. Nge gatagale denire God vin he galuveginie tea. 
LUK.12.7	Ko igimiu, u velu bulutegi beno a vulumiu doluegi lo qatumiu. Mwerehi, gimiu nen mese matagu, huri gimiu neu liuhage dena manveve u sao!
LUK.12.8	“Nam veve lawe gimiu vena, tare ve ihine mo serelue lo nagora sinobu ve ingeie a noku tangaloi, ineu, i Netui Tangaloi, nain serelue mwerehi vage lo nagora engsel noi God. 
LUK.12.9	Tare ve ihine mo tahau lo nagora sinobu, ineu, i Netui Tangaloi, nain tahae vage lo nagora engsel noi God.
LUK.12.10	“Tare ve ihine mo veve leo asi goroau, i Netui Tangaloi, vin ladovohogi na bugugi. Nge tare ve ihine mo veve leo asi goro na Vui Gogona, vin he ladovohogi na bugugi lai tea.
LUK.12.11	“Lune rain lei gimiu ve ran ve lehi gimiu lo valei soneana sige lo nagora kavman sige ira lawua, nen mese lado vagatai gitomue ve nein duvire wuraha lune rain veve vovohoi gimiu sige ve nein veve wuraha. 
LUK.12.12	Huri a Vui Gogona vin huhui gimiu lo tarogi hi ve nein veve wuraha.”
LUK.12.13	A tangaloi denire sinobu mo veve lawe Jisas vena, “Huhui, gon veve lawe tueku na wahe na vivilakogi i tamamaru u siregi lawe gamaru.”
LUK.12.14	I Jisas mo duvi lawea vena, “?Tueku, ihine u bete na leo siregi laweau ve nain vevegi, sige nain wahegi na nomiru vivilakogi lawe gimiru? 
LUK.12.15	Siu i Jisas mo veve lawera sinobu doluegi vena, “Nen leohuri! Nen tugoro gimiu sibomiu dena halai lado lawua doluegi. A vevenagi a mwasoana tangaloi he ilo tea lo nona vivilakogi, hate huri tare ve u mwerai homu te mwerehilogo.”
LUK.12.16	Mo rovo, i Jisas mo veve na gato tavalu ngaha lawera vena, “A mwerai homu gatagale a nona tano mo bete na mwasi rivurivu garea. 
LUK.12.17	Siu nge mo tauvuigi mo ladolado sibona vena, “Hate tantanogi ve nain teu na mwasi buleku rivurivu doluegi aie. ?Nain vei mwerehilogo? 
LUK.12.18	Nain vei mwere ngaha. Nain tala vohogi na noku valei mwasi rivurivu ingere ngaha ko nain veire wagineu rain lawua taligu. Siu nain teu na mwasi buleku rivurivu lolona mena gineu gagarea lavasigi vage huri rain eno tabetabegi lolona. 
LUK.12.19	Siu nain veve laweau siboku vena, A tangaroa garea laweau! Ineu nau hakovi na gineu gagarea doluegi nau tarani huri na higao sao. Nain manga, nain gagani, nain inuinu, ko nain rong garea! 
LUK.12.20	Nge God mo veve lawea vena, ‘Iniko a reragi! Lolo bongi ngaha a mwasoamu vin rovo denigo. ?Siu ihine vin lei na vivilakogi ngerehi doluegi gu teu hurigo sibomu?”
LUK.12.21	Ko i Jisas mo tarihougi vena, “Ngaha vin mwereire tangaloi ngerehi ram vusigi na nora vivilakogi hurire sibora, nge lo nagoi God rahe mwerai homu tea.”
LUK.12.22	Siu i Jisas mo veve lawera rorongtagi vena, “Giniehi, nam veve lawe gimiu ve nen mese romasi huri na mwasoamiu, huri hava gineu nen gani, sige huri hava gineu nen saru goro na betumiu ginie. 
LUK.12.23	A mwasoamiu u liu dena hinaga, ko a betumiu dena luqe. 
LUK.12.24	Nen lehi na qiru. Rahe rivu tea, rahe lai na mwasigi tea, rahe hako te vale ve ran tau bubugi na mwasigi lolona. Nge i God mo vanganire. Nge igimiu neu hageliu dena manu. 
LUK.12.25	?Siu ihine tea den gimiu, mo romasi huri na mwasoana, vin vei lei vena toga na mala qaravu? 
LUK.12.26	?Tare ve nen he vai lei tea na gineu biti mwerehi, huri hava gineu nem romasi huri na gineu wagineu ngerehi? 
LUK.12.27	Nen lehi na vire ram mauri mwerehilogo. Rahe tabana tea, rahe redigi tea luqara. Nge nam veve lawe gimiu vena a luqei Solomon, nge u ratahigi liuhage denire tangaloi doluegi, he raka tea mwere na vire mwere ngaha. 
LUK.12.28	?Tare ve i God mo gabugi na labute mwerehi, he eno tea vena ribi, gaqarigi mo labe lolo talu, mavugo rain tulire talolo avi, siu vin he gabugi gimiu tea vena liu denire, gimiu ira ladohogo biti?
LUK.12.29	“Siu ne mese lado asi, ve nein gani sige nein inu na hava gineu, ko ne mese romasi. 
LUK.12.30	Huri a gineu ingere ngaha hi ira haroharo talo ure ngaha ram hike huri. Huri i Tamamiu mo ilo ve nem tarani na gineu ingere ngaha doluegi. 
LUK.12.31	Nge nen lado tomue huri na Ute noi God ko ingeie ve bete na gineu ngere ngaha doluegi lawe gimiu.
LUK.12.32	“Gimiu a noku burigi biti, ne mese matagu. Huri Tamamiu mo havuhevu huri ve vin bete na Ute ta eulu lawe gimiu. 
LUK.12.33	Nen sogagi na nomiu lalaie ko nen bete na homu lawera mahogi. Nen hako na tangai homu vin he mabobo lai tea. Nen hogoni bulutegi nomiu lalaie lo eulu. Aiehi rain he mabobo lai tea, a tangaloi belu vin he ahu lei tea vena balu, ko a bobo vin he gani lei tea 
LUK.12.34	Huri lo tanogi hi a nomiu lalaie ram eno aie, a lolomiu vin eno aiehi vage.
LUK.12.35	“Nen saru na luqemiu, nen bule na nomiu leleo, nen toga vagatai huri tabana, 
LUK.12.36	Mwere ira tangaloi tabanagi ram toga vagatai na nora huqegi ve vin vomai dena lagiana. Lune nge vin vomai taligu ko vin dingdingi, siserigi rain roa na mataivale lawea. 
LUK.12.37	Havuhevu meire tangaloi tabanagi hi, a nora huqegi mo haqera ram toga vagatai lune nge mo vomai! A hogo, nam veve lawe gimiu, nge vin tugu na luqana, vin veve lawera ve ran toga hivo, ko vin bete na hinaga lawera. 
LUK.12.38	Havuhevu meire, tare ve vin vomai lo livugei bongi sige lo toa tarere ko vin haqera ram toga vagatai. 
LUK.12.39	Neu ilo mwerehi. Tare ve a huqei vale u ilo beno ve a tangaloi belu vin vomai lo hava taro, nge vin rada goro, vate vai a tangaloi belu hi vin ahu lolo valena. 
LUK.12.40	Ko igimiu vage, nen toga vagatai, huri ineu, i Netui Tangaloi, nain vomai teligu lo tarogi hi gimiu ne he rarai tea hurie.”
LUK.12.41	I Bita mo veve vena, “?Huqe, gom laqa lo gato tavalu hi lawe gamai sige lawera tangaloi doluegi?”
LUK.12.42	A Huqe mo duvi vena, “?Ihine hi a leogoro a hui garea ko u mataisao? Ingeie hi a huqei vale vin teue vin leogorora tangaloi tabanagi doluegi talo valena, ve vin bete na gara hinaga lawera lo tarogi vovohoi. 
LUK.12.43	Havuhevu mena tangaloi tabanagi hi nona huqe vin haqea mo vai mwerehi lune nge vin mule vomai teligu lo valena! 
LUK.12.44	A hogo, nam veve lawe gimiu vena, nona huqe vin teue vin leogoro vataha na nona lalaie doluegi. 
LUK.12.45	Nge tare ve a tangaloi tabanagi hi mo lado lolo domine sibona vena, ‘A noku huqe vin he vomai tea vena siseri,’ ko mo tauvuigi mo wehire tangaloi tabanagi lavasigi, a mwera ko a vavine, ko mo gagani, mo inuinu, ko mo inu dadavule, 
LUK.12.46	siu nona huqe vin mule vomai teligu lo tarogi nge he lado rarai te hurie ko lo mahoi reni nge he ilo tea. A huqe vin tei vurivurie, vin teue vin vano meire hi rahe ladohogo tea.
LUK.12.47	“Tare ve a tangaloi tabanagi u ilo beno a hava gineu hi a nona huqegi mo tarani, nge he vagataie tea vena vai na gineu hi, vin vivihie vagasaosao. 
LUK.12.48	Nge tare ve a tangaloi tabanagi he ilo tea a hava gineu hi a nona huqegi mo tarani, nge mo vai na gineu esi u tatarise ve rain vivihie hurie, vin vivihie vagavihe tea. Tare ve a tangaloi mo lai na gineu sao, mo eno vin vei na gineu sao. Tare ve rau bete na gineu sao lawe hine, rain tarani ve a tangaloi hi vin vei na gineu sao vage.
LUK.12.49	“!Nam vomai ve nain tau na avi lo ure. Nam tarani garagara ve u gao beno, nge hate tau! 
LUK.12.50	Mo eno laweau ve nain lei na rongogagarasi mwere na halai garuhigogona, ko nam toga romasi teu vin dadari a garuhigogona ngaha vin rovo. 
LUK.12.51	?Segi nem lado ve nau vomai ve nain lai na tamwata siu lo ure? Hatie, tamwata nge a vilewahe. 
LUK.12.52	Den hibagataha, tare ve a tangaloi gailime lo vale gatagale, rain vilewahe, gaitolu den gairue, ko gairue den gaitolu. 
LUK.12.53	A tamagi vin vilewahe den netune, ko netune den tamana, i ide den netune vavine, ko netune vavine den ratahine, bubu den vagabuine, ko vagabuine den tubune.”
LUK.12.54	I Jisas mo veve vage lawera sinobu vena, “Lune nem lehi na dodoi langi mwasaru, siserigi nem veve vena, ‘A uhe vin vomai,’ ko vin uhe. 
LUK.12.55	Lune nem rongo na langi hi a gadue mo here, nem veve vena, ‘A mwamwavie lawua vin vomai,’ ko vin vei mwerehi. 
LUK.12.56	Gimiu ira kaligoro! Gimiu neu ilo vurugegi huri ve nein tovo na taro lune nem lehi na mahoi ure ko a mahava. ?Huri hava gineu gimiu nge he ilo vurugegi tea na gigilegi huri na tarogi hi?
LUK.12.57	“?Huri hava gineu gimiu sibomiu ne he vevegi tea na gineu u vovohoi ve gimiu nen veie? 
LUK.12.58	Tare ve a tangaloi gatagale mo tarani vena laigo ve nero vano lo kot nero vovohoigi na nomiru romasi, gon vai leo ve gon vovohoigi na romasi hi lune gimiru mosigei lo turegi. Tare ve goin he vai te mwere ngaha, nge vin reveigo vano lawe i vevegi, ko i vevegi vin laigo vano lawe na bolis, ko nge vin teugo lo valei vauveu. 
LUK.12.59	A hogo nam veve lawego vena, goin he mwalue lai tea vin dadari goin voli vagasigi na bugumu.”
LUK.13.1	Lo tarogi hi a sinobu lavasigi ingere aiehi, ram veve lawe Jisas hurire ta Kalili hi i Baelat u wehire lune ingere rau hako hage na rugurugu lawe God. 
LUK.13.2	I Jisas mo duvi lawera vena, “?Wa nem lado huri ve ira ta Kalili hi rau galegaleasi liu denire ta Kalili lavasigi vage a vevenagi rau mate mwerehi? 
LUK.13.3	Nam veve lawe gimiu ve hatie. Nge tare ve gimiu ne he ladowenigi tea dena bugumiu, gimiu doluegi nein mate vage mwerehi. 
LUK.13.4	?Nge ngerehi hangavulu domwagi gaiwelu rau mate lune a vale hahale u soi talure a Saeloam, nem lado huri ve ngerehi rau galegaleasi liu denire tangaloi lavasigi vage ram toga a Jerusalem? 
LUK.13.5	Nam veve lawe gimiu ve hatie. Nge tare ve gimiu ne he ladowenigi tea dena bugumiu, gimiu doluegi nein mate vage mwereire.”
LUK.13.6	Siu i Jisas mo veve lawera lo gato tavalu ngaha vena, “A tangaloi gatagale a bulana duledule lolo talune. Nge mo vano mo hikesi na mwasigi lune, nge he haqea tea. 
LUK.13.7	Siu nge mo veve lawe na tangaloi tabanagi lo talu vena, ‘Leo, a higao gaitoligi ngaha nau vomai nam hikesi na mwasigi lo vui duledule ngaha, nge nahe haqea te vohogi. Gon tai vohoginie. ?Huri havai mo labelabe vurogi lolo tano ngaha? 
LUK.13.8	Nge a tangaloi tabanagi lo talu mo duvi vena, ‘Huqe, gon sireginie na labe huri higao gatagale vage. Nain geli dalie, ko nain teu na vagalobu lo vuigi. 
LUK.13.9	Siu, tare ve vin teu mwasigi lo higao tuegi, garea. Tare ve hatie, gom tai vohoginie.’ ”
LUK.13.10	Lo Rani Mangaana gatagale i Jisas mo huhui lo valei soneana. 
LUK.13.11	Aiehi a vavine a vui esi u veie mo sege huri higao hangavulu domwagi gaiwelu. A gaherena u tagege, he vovohoi lai tea. 
LUK.13.12	Lune i Jisas mo lehe, mo warea vena, “Vavine, gon vano tabetabegi dena gamu segeana hi.” 
LUK.13.13	Nge mo tau na limana lune, ko siserigi a vavine hi mo vovohoi ginie sibona, mo waregareagi God.
LUK.13.14	A tangaloi lawua goro na valei soneana mo mero huri Jisas mo vai vagamwasoi lo Rani Mangaana, ko mo laqa lawera sinobu vena, “A rani gaionogi huri ve dain tabana lolona, nge nen vomai lolo rani ngerehi vena vai vagamwasoi gimiu, nge hatie lo Rani Mangaana.”
LUK.13.15	A Huqe mo duvie vena, “Gimiu ira kaligoro! Igimiu doluegi hi nem riqesi na bulemiu bulugi sige a bulemiu dongki dena arara ko nem laire vano nem bete wai lawera lo Rani Mangaana. 
LUK.13.16	?Nge a vavine hi, a duvi Ebraham, i Satan u veuhie huri na higao hangavulu domwagi gaiwelu, siu igimiu nehe lado tea ve u garea ve vin riqe vohogi na gana segeana lo rani mangaana? 
LUK.13.17	Lune mo veve mwerehi, ira nona tavului vuro ram maemae, ko a sinobu ram havuhevu huri vataha na lalakogi garea nge u veie.
LUK.13.18	I Jisas mo hui vena, “?A mwasoana garaqa God mo ratahigi lolona u mwerehilogo? ?Nain mata-mwasaraginie lo hava gato tavalu? 
LUK.13.19	U mwere na toli baka, a tangaloi mo laie mo rivue hivo lolo talune. Mo mauri, mo voragi na gai lawua ko a manu ram tau na mwagunire lolo rangagi.”
LUK.13.20	I Jisas mo hui vage vena, “?Nai matamwasaragi na mwasoana garaqa God mo ratahigi lolona lo hava gato tavalu? 
LUK.13.21	U mwere na isi. A vavine mo laie ko mo kae bubuginie mena flaoa, vin dadari lune vin vuge doluegi.”
LUK.13.22	I Jisas mo dige turu na qatui venue ko a togagi venue ngerehi mo huhui na sinobu, ko mo dige huri na vanue Jerusalem. 
LUK.13.23	A tangaloi gatagale mo huie vena, “?Huqe, wa a buri sinobu biti hogosie rain mwaso?”
LUK.13.23	I Jisas mo duvi lawera vena, 
LUK.13.24	“Nen vai leo ve nen ahu turu na matai ara biti, huri nam veve lawe gimiu ve a tangaloi sao rain vei leo ve ran ahu aie nge rain he vai lei tea. 
LUK.13.25	A huqei vale vin maraga vin gorogoro na mataivale. Siu nein labe varea, nein teuvuigi ve nein dingdingi lo mataivale hi, nein veve vena, ‘Huqe, gon waga na mataivale lawe gamai.’ Ko nge vin duvi lawe gimiu vena, ‘Nahe ilo gimiu tea, ve nem vomai logo.’ 
LUK.13.26	Siu igimiu nein duvi taligu vena, ‘Dau gagani ko dau inuinu bubugi, gu huhui lolo togagi vanuemai.’ 
LUK.13.27	Nge ingeie vin veve taligu vena, ‘Nahe ilo gimiu tea, ve nem vomai logo. Gimiu doluegi ira galegaleasi. Nen vano denieu.’ 
LUK.13.28	Igimiu nein ngara, ko nein gasigesigi na livomiu, lune nein lehi Ebraham, Aesak ko i Jekob, ko ira tangaloi ligoligogi doluegi ram toga lo mwasoana garaqa God mo ratahigi lolona, nge I ingeie vin tuli vohogi gimiu tavarea. 
LUK.13.29	A sinobu rain vomai den vanue a matainaho mo kalo aie ko den vanue a matainaho mo roro aie ko den tavului venue ko a tavului venue, ko rain toga hivo huri na gaganie lo mwasoana garaqa God mo ratahigi lolona. 
LUK.13.30	Siu ingere ram tu tagu siseri ngaha rain tomue, ko ingere ram tomue siseri ngaha rain tu tagu.”
LUK.13.31	Lo tarogi hi ira Varise lavasigi ram vomai lobei Jisas, ram veve lawea vena, “Gon mwalue den tangaha, ko gon vano te tahilogo, huri i Herot mo tarani vena wehigo.”
LUK.13.32	I Jisas mo duvi lawera vena: Nein vano nein veve lawe na wiriu turu he vena, “Ineu nam vuro lue na vui esi ko nam vagamwasoi ra segesege bagataha ko mavugo, nge lo rani gaitoligi nain vei rovonagi na noku lalakogi.” 
LUK.13.33	Nge mo eno laweau ve nan dige bagataha ko mavugo ko waihe. He tatarise tea ve rain wehi na tangaloi ligoligogi lowoute, nge hogosie a Jerusalem.
LUK.13.34	“Jerusalem, Jerusalem! Gimiu nem wehire tangaloi ligoligogi ko nem buguri na tangaloi hora noi God u horara vomai! Nau tarani vagasaosao ve nain koko goro gimiu mwere na toa mo vagalugugi ra netune lo vavai bainhine, ko gimiu nehe tarani tea. 
LUK.13.35	Nge siseri ngaha a vanuemiu vin eno vurogi. Nam veve lawe gimiu vena, gimiu nein he lehieu tea vin dadari lo tarogi nein veve vena, ‘Waregarea ihine mo vomai lo henai Huqe.’ ”
LUK.14.1	Lo Rani Mangaana gatagale i Jisas mo vano mo gagani lo valei Varise gatagale, nge a tangaloi lawua, ko a sinobu ram matagi goro kakarani gi Jisas. 
LUK.14.2	A tangaloi gatagale a dai mateana mo vai na betune mo vomai lobei Jisas, 
LUK.14.3	ko i Jisas mo huire huhui talo Leo hora noi Mosis ko ira Varise vena, “?A noda leo u siregi ve dai vei vagamwasoi na tangaloi lo Rani Mangaana sige hatie?”
LUK.14.4	Nge ingere ra he veve tea havai. Siu i Jisas mo lai na tangaloi hi, mo vagamwasoie dena nona segeana, ko mo horae mo vano taligu. 
LUK.14.5	Siu mo veve lawera vena, “?Tare ve i netumiu gatagale sige a bulemiu bulugi gatagale mo soi talolo walu lo Rani Mangaana, siu ngehi vin vei wuraha? Nam lado ve nein vano nein reve kaloe lo Rani Mangaana hi.”
LUK.14.6	Nge ingere rahe duvi lei na leona tea.
LUK.14.7	I Jisas lehire hala rau vomai lolo vale hi, ram leo wahe na tanoi togatoga rau eno hageliu hurire, giniehi, mo veve na gato tavalu ngehi lawera doluegi, 
LUK.14.8	mo veve vena, “Lune a tangaloi mo warego huri hinagai lagiana, gon mese toga lo tanoi togatoga rau eno hage namawe, vaiteu u ware na tangaloi u lawua taligu denigo huri ve na bulu lo gaganie hi. 
LUK.14.9	A tangaloi hi u ware gimiru vin vomai lobemu, vin veve lawego vena, ‘Gon siregi na tanoi togatoga hi lawe na tangaloi ngaha.’ Aiehi bataha goin maemae goin hivo goin toga lo tanoi togatoga u eno hivo vuine vohogi. 
LUK.14.10	Nge lune a tangaloi vin warego, gon vano gon toga lo tanoi togatoga ngehi u eno hivo vuine, siu a tangaloi hi u warego vin vomai, vin veve lawego vena, ‘Buluana, gon vomai gon toga lo tanoi togatoga ngaha u eno hage namawe! Aiehi vin lei hageginigo lo nagora tangaloi gaganie hi lavasigi. 
LUK.14.11	Huri ihine mo lado hageginie sibona, God vin vei weweuginie, ko ihine mo lado weweuginie sibona, God vin vei hageginie.”
LUK.14.12	Siu i Jisas mo veve lawe na tangaloi hi u warea huri na gaganie vena, “Lune goin vagatai na gaganie lo matainaho tuvovohoi sige lolo revirevi, goin mese warera nomu buluana sige ire tuemu sige ire havamu sige ira mwerai homu kakarani lobemu ve rain vomai rain bulu lo gaganie hi. Mwerehi rain warego taligu ve goin bulu meire. Aiehi goin lei na gaitawe huri hava gineu gu vei lawera. 
LUK.14.13	Lune goin vei vagatai na gaganie, goin warera mahoi tangaloi, ira tangaloi mena huihale, ira karuesi ko ira matadodo rain vomai bubugi huri na gaganie ngaha. 
LUK.14.14	Siu iniko goin havuhevu, huri rain he bete lai na gaitawegi tea lawego. Huri lo rani hi ira tangaloi vovohoi rain maraga dena mateana i God vin bete na gaitawe lawego.”
LUK.14.15	A tangaloi gatagale denire hi ram toga lo tanoi gaganie mo rongo na leo ngaha ko mo veve lawe Jisas vena, “Havuhevu mei rahine hi rain toga lo tanoi gaganie lo mwasoana garaqa God mo ratahigi lolona!”
LUK.14.16	I Jisas mo veve lawea vena, “A tangaloi gatagale mo vai na hinaga lawua, ko nge u warataugi lawe na tangaloi u sao ve rain vomai huri na gaganie hi. 
LUK.14.17	Lune u vagatai na gaganie u rovo, nge mo hora na nona tangaloi tabanagi gatagale vena vano na ware rahine hi u warataugi teu lawera, mo veve vena, ‘Nen vomai, a gineu doluegi u rarai beno.’ 
LUK.14.18	Nge ingere ram tauvuigi ram veve na gaitetugi vatavatahaginire. A muegi mo veve lawe na tangaloi tabanagi hi vena, ‘Nau voli na tano, tau nain vano nain lehe, Siu hahagavi, nain he vanatu lei tea.’ 
LUK.14.19	Tuegi mo veve vena, ‘Nau voli na bulugi hangavulu, siu vena vano na vai lehire. Siu hahagavi, nain he vanatu lei tea. 
LUK.14.20	Gaitoligi mo veve vena, ‘Nam bei legi na vavine garaqa. A vevenagi hi nain he vanatu lei tea.’
LUK.14.21	“A tangaloi tabanagi mo mule mo veve na gineu ingere ngaha doluegi lawe na nona ratahigi. Ko a ratahigi hi mo mero, mo veve lawe na nona tangaloi tabanagi hi vena, ‘Gon vano lo turegi ko lo mahangai turegi vage, gon laire mahoi tangaloi, ira tangaloi mena huihale, ira matadodo ko ira karuesi ran vomai.’ 
LUK.14.22	Siu a nona tangaloi tabanagi hi mo veve lawe na nona ratahigi vena, ‘A gineu ngerehi nau veire, nge a mahogi ram eno tau.’ 
LUK.14.23	A ratahigi hi mo veve lawe na nona tangaloi tabanagi hi vena, ‘Garea, gon vano lo turegi lawua ko lo mwararai turegi tavala varea. Aiehi gon lai na tangaloi ran vomai huri a valeku na horo vurugegi. 
LUK.14.24	Ineu nam veve lawe gimiu vena, denire hi nau warera huri na gaganie, rain he gani tea havai den gaku hinaga.’ ”
LUK.14.25	Sinobu sao ram huri Jisas lo turegi. Nge mo tudori mo veve lawera vena, 
LUK.14.26	“Tare ve ihine tea mo hurieu, vin siregi vohogi tamana ko i ratahine, gahorana ko ire netune, retuana ko i rehaqena, ko ingeie sibona vage. Tare ve hatie, vin he voragi noku rorongtagi lei tea. 
LUK.14.27	Tare ve ihine tea vin he wali na nona gai saroutu tea vena hurieu, vin he voragi noku rorongtagi lei tea.
LUK.14.28	“Tare ve hine tea den gimiu mo tarani vena vutu na vale lawua, nge gitomue vin toga hivo vuine, vin velu bubugi na gaivoli lakolakohigi ve vin waheginie wuraha, vin leo ve a mane vin tatarise huri vin tabana lune vin rovo. 
LUK.14.29	Tare ve hatie, vin teuvuigi na togaibibi vuine, nge lo tagugi hi a vului vale he rovo tea. Ko lune a tangaloi rain lehe, rain sovue. 
LUK.14.30	Rain veve vena, ‘A tangaloi hi mo tauvuigi mo vutu na vale hi, nge vin he vai rovonagi nei lai tea.’
LUK.14.31	“Tare ve a ratahigi gatagale mo vano mena nona tangaloi teri vatu hangavulu, vena qalo mena ratahigi wagineu hi a nona tangaloi u teri vatu ngavulu gairue, gitomuegi a ratahigi hi vin toga hivo, vin leoleo vurugegi ve ingeie u tatarise ve vin qalo mena ratahigi tuegi hi sige hatie. 
LUK.14.32	Tare ve hatie, vin hora na nona gaihora, vin vano vin dadari lobena ratahigi tuegi hi, lune ingeie u vagahao tau, ko nge vin nevu na tamwata denie. 
LUK.14.33	Mwerehi vohogi, ihine den gimiu vin he voragi noku rorongtagi lei tea, tare ve vin he siregi na nona lalaie doluegi tea.
LUK.14.34	“A mavai u garea, nge tare ve mo voragi wai mweda, vin he vai gogona ginie tea lai taligu. 
LUK.14.35	He garea tea mena talu sige ve vin voragi vagalobugi. Nge vin tuli vohogi. Tare ihine qerona, na ronghuri vurugegi!”
LUK.15.1	Lo mahogi gatagale ira tangaloi vilevile takis meire tangaloi galegaleasi ram vomai ve ran rorongtagi Jisas. 
LUK.15.2	Ira Varise ko ira huhui talo Leo hora noi Mosis ram tauvuigi ram lologagasi, ram veve vena, “A tangaloi ngaha mo lai vurugegi ira galegaleasi ko mo gagani bubugi meire.” 
LUK.15.3	Siu i Jisas mo veve na gato tavalu ngaha lawera vena:
LUK.15.4	“?Tare ve gatagale den gimiu a bulana sibsib vudolue ko gatagale denire mo sala, nge vin vei mwerehilogo? Nge vin sireginire ngavulu gaisiwo domwagi gaisiwo lolo ara ko vin vano vin hikesie hi u sala vin dadari lune vin haqea. 
LUK.15.5	Lune nge mo haqea mo havuhevu, mo taue lo siqana, 
LUK.15.6	mo walie mo mule ko mo ware bubugi ira nona buluana ko ira tagivenuana, mo veve lawera vena, ‘Nen havuhevu meieu, huri nau haqe na buleku sibsib hi u sala.’ 
LUK.15.7	Mwerehi vage, nam veve lawe gimiu vena, a havuhevu liu lo eulu huri na tangaloi galegaleasi gatagale mo ladowenigi denire sinobu ngavulu gaisiwo domwagi gaisiwo hi rau vovohoi, ra he tarani na ladowenigi tea.
LUK.15.8	“?Sige tare ve a vavine a nona vatu vudolue nge a vatu hangavulu denire mo sala, nge vin vei mwerehilogo? Nge vin bule na leleo ko vin kiri na valena, vin hike vurugeginie, vin dadari lune vin haqea. 
LUK.15.9	Lune nge mo haqea mo ware bubugi ira nona buluana ko ira tagivenuana, mo veve lawera vena, ‘Nen havuhevu meieu, huri nau haqe na noku mane hi u sala. 
LUK.15.10	Mwerehi vage, nam veve lawe gimiu vena, ira engsel noi God ram havuhevu huri na tangaloi galegaleasi gatagale mo ladowenigi.”
LUK.15.11	I Jisas mo veve vage vena, “A tangaloi gatagale i netune gairue. 
LUK.15.12	A tahigi mo veve lawe tamana vena, ‘Mama, gon bete laweau siseri ngaha na duvi nomu hako gineu ngehi nain lei houginie lune goin mate.’ Siu i tamara mo bete wahe na nona hako gineu lawe re netune gairue. 
LUK.15.13	Lo tagui rani gaivihe goro a tahigi hi mo sogagi vohogi na nona duvi nona vivilakogi ko mo vano lo vanue vagahao mena manegi. Aiehi mo hako vievieragi na nona mane lo matahala rau esi. 
LUK.15.14	Lune a nona hako gineu u rovo, a maro lawua mo vomai lo vanue hi, ko nge mo tauvuigi mo mahogi. 
LUK.15.15	Siu mo vano mo tabana lawe na tangaloi gatagale talo vanue hi, a tangaloi hi mo horae mo vangani na bulana boe. 
LUK.15.16	Nge mo mwaruruhi liu, mo domi vena, ‘Ve mwerehi na gani lei na tagurui hinaga a boe ram ganie nase vai u garea liu.’ Nge a tangaloi gatagale he bete na gineu tea vohogi lawea ve na ganie. 
LUK.15.17	Lo tagugi hi, mo lado dori, a domine mo garea taligu, mo veve vena, ‘A hinaga gai ira tangaloi tabanagi noi tamaku ram gani mo tatarise siu mo eno tau. Nge ineu nam toga tangaha nam mate huri geku. 
LUK.15.18	Nain maraga nain mule taligu lobei tamaku, nain veve lawea vena, Mama, nau galegaleasi lo nagoi God ko lo nagomu vage. 
LUK.15.19	Nahe tatarise tea ve goin wareau gi netumu. Nge gon teueu nai voragi nomu tangaloi tabanagi.’ 
LUK.15.20	Siu mo maraga mo mule taligu lobei tamana.
LUK.15.20	“Lune mo vomai vagahao tau mosigei, i tamana mo lehie.
LUK.15.20	A lolona mo hahagavi liu, ko mo tao, mo rago bibie ko mo sungunie. 
LUK.15.21	Nge mo veve lawe tamana vena, ‘Mama, nau galegaleasi lo nagoi God ko lo nagomu vage. Na he tatarise tea ve goin wareau gi netumu.’ 
LUK.15.22	Nge i tamana mo ware na nona tangaloi tabanagi, mo veve vena, ‘Siseri! Nen lai na luqe garea ko nen saru goroe ginie. Nen tau na ringi lo bisune ko a butu ko karune. 
LUK.15.23	Nen wehi na natui bulugi u damoe ko igide da gagani ladotaligu hurie. 
LUK.15.24	Huri netuku ngaha u mate, ingeie mo mwaso taligu, u sala, nge ineu nam haqea taligu.’ Ko a gaganie mo tauvuigi. 
LUK.15.25	“Nge lo tarogi hi a togagi nge tau mosigei lolo talu. Lune nge mo mule, nge mo kakarani lo vale, nge mo rongo na diloi bue ko a hawana. 
LUK.15.26	Nge mo ware na tangaloi tabanagi gatagale ko mo huie vena, ‘?Hava gineu mo vai?’ 
LUK.15.27	A tangaloi tabanagi hi mo duvi lawea vena, ‘I tuemu u mule taligu ko i tamamu mo wehi na natui bulugi u damoe, a vevenagi u sala ko u haqea taligu mo mwaso tau.’
LUK.15.28	“A togagi hi mo mero, mo rao ahu lolo vale, siu i tamana mo vomai mo warea ve na vano lobera. 
LUK.15.29	Mo duvi lawe tamana vena, ‘Leo, a higao sao nau kea vurogi lawego, nge na he vai liu na leomu tea. ?Nge gu bete na havai laweau? Go he bete na nani tea gatagale laweau ve nain genie mena noku buluana. 
LUK.15.30	Nge i netumu ngaha ingeie he u vearage na nomu vivilakogi doluegi lo vavine masimesinge u sao, ko lune nge mo mule taligu, gu wehi na natui bulugi u damoe hurie.’ 
LUK.15.31	I tamana mo duvi lawea vena, ‘Netuku, iniko gesegi meieu lo vanue ko a hava gineu teri a noku a nomu. 
LUK.15.32	Nge igide dam gagani bubugi ko da havuhevu, huri tuemu u mate, nge u mwaso taligu, u sala, nge dau haqea taligu.’ ”
LUK.16.1	Jisas mo veve lawe na nona rorongtagi vena, “A tangaloi ratahigi gatagale a nona tangaloi lune mo leogoro na nona tabana, ko a leo mo vomai lawe na ratahigi hi vena a tangaloi leogoro tabanagi hi mo hako vurogi na homu noi nona ratahigi. 
LUK.16.2	Siu a ratahigi hi mo warea talolo vale ko mo veve lawea vena, ‘?A hava leo ngaha nam rongoe hurigo? Goin haharagi na reve revei gineu doluegi ngehi gu veire lo noku hako gineu, huri goin he hakovi na tabana ngaha tea taligu, ngehi gom leogoro na noku hako gineu.’ 
LUK.16.3	Lolo domine i leogoro tabanagi mo domigi vena, ‘A noku ratahigi vin tulieu dena noku tabana. ?Nai vei mwerehilogo? Na he tatarise tea ve nai vano nai geli na tano, ko nam maemae ve nai vano nai nevu na homu dena tangaloi. 
LUK.16.4	A, nau lado na turegigi ve nai vei mwerehilogo. Nai vei buluana meire tangaloi lavasigi. Siu lune a noku tabanagi vin rovo, rai leieu talolo valera.’
LUK.16.5	“Mo ware rahine rau bugue dena nona ratahigi ve rau vomai lobena. Mo veve lawe na muegi hi vena, ‘?A havai hi gu bugue dena noku ratahigi?’ 
LUK.16.6	A tangaloi hi mo duvi vena, ‘Ineu nau bugue lo oelei hinaga kalon vudolue vagawelu.’ A tangaloi leogoro tabanagi hi mo veve lawea vena, ‘A reve reve bugumu hi nge ngaha. Gon toga gon uli hivo vena a kalon ngavulu gailime hogosie.’ 
LUK.16.7	I leogoro tabanagi mo huie tuegi vena, ‘?Iniko gu bugue lo havai?’ A tangaloi hi mo duvi vena, ‘Ineu nau bugue lo bagi wit teri vagatagale.’ I leogoro tabanagi hi mo bete na reve reve bugune lawea, mo veve vena, ‘Gon uli vena a bagi vudolue vagawelu hogosie.’
LUK.16.8	Ko a ratahigi hi mo vevegareagi na nona tangaloi leogoro tabanagi hi huri u mataisao lo nona tabana he vovohoi tea. Huri a tangaloi tabanagi talo ure ram vai na tabanagi lo ure rau mataisao liu dena tangaloi talo leleo.”
LUK.16.9	Ineu nam veve lawe gimiu vena, “nen vai buluana lawe gimiu sibomiu lo vivilakogi talo ure, huri tare nem vagasile, rain lei vurugegi gimiu sulolo togagi venue hi vin eno vagi tuei 
LUK.16.10	Ihine hi a nona tanoi leogoro u garea lo tabanagi u biti, a nona tanoi leogoro vin garea vage lo tabanagi u lawua. Ko ihine hi a nona tanoi leogoro he vovohoi tea lo tabanagi u biti, a nona tanoi leogoro vin he vovohoi tea lo tabanagi u lawua. 
LUK.16.11	Tare ve a nomiu tanoi leogoro ra he garea tea lo hako gineu neu leire lo matahala rahe vovohoi tea, rain he siregi lei tea lawe gimiu ve nein leogoro na hako gineu hogo. 
LUK.16.12	Tare ve nehe vovohoi tea lune neu leogoro na hako gineu noi hine wagineu, rain he bete tea lawe gimiu ngehi a nomiu sibomiu.
LUK.16.13	“Ihine tea vin he tabana lai tea lawe na ratahigi gairue. Huri ve vin ve asiesiginie tuegi ko vin tabea tuegi, vin leilei hage ginie tuegi ko vin vei hivohivo ginie tuegi. Nein he tabana lai tea lawe God ko a mane vagatagale.”
LUK.16.14	Lune ira Varise lavasigi ram rongo na leo huhui hi noi Jisas, ko ram mavaginie, a vevenagi rau tabe na mane. 
LUK.16.15	I Jisas mo veve lawera vena, “Gimiu hi nem vai gimiu ve neu vovohoi lo nagora tangaloi, nge i God u ilo na lolo lolomiu. Huri a gineu ngerehi a tangaloi ram lado huri ve rau mava lo nagoi tangaloi, nge lo nagoi God rai mava tea.
LUK.16.16	“A Leo hora noi Mosis ko a revereve nora tangaloi ligoligogi rau eno mo dadari lo taroi Jon Garuhigogona. Nge siseri ngaha lo tagugi hi u veve sere na Roro Garea huri ve God mo ratahigi ko vataha tangaloi ram vui tuitui ve rain ahu lolo ute God mo ratahigi aie.
LUK.16.17	“Nge u huire ve a mahava ko a tano ve roin sala, nge u huire liu ve a leo gatagale dena Leo hora ve vin sala.
LUK.16.18	“Tare ve a mwera gatagale mo hora vohogi gahorana, siu mo vano mo lagi mena vavine wagineu, nge mo vai na galegaleasi lo bakabaka. Vage tare ve a mwera mo vano mo lagi na vavine ngehi i tamai netune u sireginie beno, a mwera hi mo vai na galegaleasi lo bakabaka.
LUK.16.19	“A tangaloi ratahigi gatagale mo luqegi na luqana rau garea liu, ko a gana hinaga rau garea liu vage. 
LUK.16.20	A tangaloi mahogi gatagale a henana i Lasarus a betune u tugi voha, ram laie vataha bongi vomai lo matai valei ratahigi hi, 
LUK.16.21	huri ve vin geni na mavusuvusui hinaga hi ram soi dena tanoi gaganie nona ratahigi. Ko vage a wiriu ram vomai ram meloi na vohana.
LUK.16.22	Siu a tangaloi mahogi hi mo mate ko a engsel ram walie hage ram taue lo mwarasai Ebraham lo eulu. A tangaloi ratahigi hi mo mate vage ko ram tuleginie. 
LUK.16.23	Ko ingeie mo vano lo tanora tamate mo rongo gagarasi aie, ko mo leo hage lobei Ebraham vagahao tona Lasarus lo mwarasana. 
LUK.16.24	Ko mo ware vena, ‘Mama Ebraham! Gon leo hagavieu ko gon hora Lasarus na diri na bisune lolo wai ko na vui na meaku, huri ineu nam rongo gagarasi lolo avi ngaha.
LUK.16.25	“Nge i Ebraham mo veve vena, ‘Netuku, goin ladohaqe ve gu hakovi na gineu gagarea u sao lo mwasoamu, nge i Lasarus u toga lo gagarasi. Nge siseri ngaha nge mo rong garea tangaha, nge iniko gom rongo gagarasi. 
LUK.16.26	Ko vage, a walu bue beno lolo livugada, siu, den gamai gatagale mo tarani ve vin vanatu lobemiu, vin he vai lei tea, sige den gimiu gatagale mo tarani ve vin vomai lobemai, vin he vai lei tea.’ 
LUK.16.27	A tangaloi ratahigi mo veve vena, ‘U garea, mama Ebraham, nge nam veve lawego, gon hora Lasarus sulo valei tamaku. 
LUK.16.28	Aiehi i retueku ingere gailime. Gon sireginie na vano ko na veve siaga lawera, ve ingere vage rain mese vomai tangaha lo tanoi gagarasi ngaha.
LUK.16.29	“I Ebraham mo duvi vena, ‘I retuemu rau hakovi na revereve noi Mosis ko ira tangaloi ligoligogi. U garea ve rain rorongtagi na leora.’ 
LUK.16.30	A tangaloi ratahigi mo veve vena, ‘Ngehi he tatarise tea, mama Ebraham! Nge tare ve ihine te gatagale vin maraga dena mateana ko vin vano taligu lobera, aiehi rain ladowenigi dena nora galegaleasi.’ 
LUK.16.31	Nge i Ebraham mo veve vena, ‘Tare ve rahe rorongtagi Mosis ko ira tangaloi ligoligogi tea, rain he ladohogo tea vage gina tangaloi hi vin maraga taligu dena mateana.’ ”
LUK.17.1	I Jisas mo veve lawera nona rorongtagi vena, “A gineu esi u sao rain vomai rain vei tatureginire tangaloi ve rain soi sulo galegaleasi. Nge a hahagavi lawe ihine hi mo lai na gineu hi ram vomai. 
LUK.17.2	U garea ve rain ligo na vatu lawua ta lo mwagorona, ko rain tulie talolo tahi. Nge vin esi hageliu mena tangaloi hi mo vai tatureginie gatagale den rahine hi rau biti. 
LUK.17.3	Siu nen leohuri vurugegi lo havagineu nem vaie!
LUK.17.3	“Tare ve i tuemu mo galegaleasi, gon hahara meie. Tare ve nge mo ladowenigi, gon ladovohogi na bugune. 
LUK.17.4	Tare ve u vei na gineu esi vovohigo vagabitu lo rani gatagale, nge vataha na tarogi vin vomai taligu, vin veve lawego vena, ‘Neu nau ladowenigi, gon ladovohogi na bugune.”
LUK.17.5	Ira gaihora ram veve lawe na Huqe vena, “Gon vai na nomai ladohogo na huhuire vage.”
LUK.17.6	Siu a Huqe mo duvi lawera vena, “Tare ve nomiu ladohogo u mwere na toli baka u biti vohogi, nein veve lai lawe na vui gatabola hi vena, ‘Gon maraga dena ute tangaha, gon hivo gon labe lolo livugei tahi,’ ko a gai hi vin rongo huri na leomiu.
LUK.17.7	“Tare ve gatagale den gimiu a nona tangaloi tabanagi nge lolo talu mo ririvu, sige mo leohuri na sibsib. Siu lune mo mule dena talu nein he veve tea lawea vena, ‘Ei, gon vomai gon gagani.’ 
LUK.17.8	Hatie! Nge nem veve vena, ‘Gon vano gon vai rarai na gaku hinaga. Gon luqeluqe garea, gon leohurieu vurugegi lune nain gagani ko nain inuinu. Siu lo tagugi hi iniko gu bei gagani.’ 
LUK.17.9	Lune a tangaloi tabanagi mo tabe na nona ratahigi, nge a ratahigi hi he vevegareaginie tea. 
LUK.17.10	Nge u mwerehi vage mei gimiu. Lune nem vai na gineu ngerehi nau veve lawe gimiu ve nein veire, nein veve lai vena, ‘Igamai a tangaloi tabanagi hogosie. U tatarise ve dain vei mwere ngaha.’ ”
LUK.17.11	Lune i Jisas mo vano huri na vanue Jerusalem, mo huri lolo livugei venue Samaria ko Kalili. 
LUK.17.12	Ingeie mo vano sulolo togagi venue gatagale, mo haqe na tangaloi vohavono hangavulu. Ram labe vagahao 
LUK.17.13	ko ram ngaragi vena, “Jisas! Huhui! Gon hagavi gamai!”
LUK.17.14	I Jisas mo lehire ko mo veve lawera vena, “Nen vano, nen haharagi gimiu lawera rugurugu.”
LUK.17.14	Lo tarogi hi ingere ram vano, a beture ram mwasara taligu. 
LUK.17.15	Gatagale denire mo leo huri ve u mwaso, mo vomai taligu lobei Jisas, mo waregareagi God gena dilo siaga. 
LUK.17.16	Mo sisiqeu ko mo taigi hivo lo tano vovohoi Jisas, mo veve gareaginie. A tangaloi hi nge talo vanua Samaria. 
LUK.17.17	I Jisas mo duvi lawea vena, “Ei, nam lado ve a tangaloi ingere hangavulu hi rau mwasara. ?Nge gaisiwo ingere hilogo? 
LUK.17.18	?Huri hava gineu rahe vomai tea taligu huri ve ran waregareagi God? Nge a tangaloi ngaha hatie a duvi Israel. ?Huri havai nge hogosie mo vomai taligu mo veve gareagi God?” 
LUK.17.19	Ko i Jisas mo veve lawea vena, “Gon maraga gon vano. A nomu ladohogo mo vagamwasoigo.”
LUK.17.20	Ira Varise lavasigi ram hui Jisas vena, “God vin voragi Ratahigi goro na tangaloi doluegi tagaha?” Siu nge mo duvi vena, “A gigilegi hatie ve vin haharagi lawe gimiu na tarogi ve i God vin voragi Ratahigi goro na tangaloi doluegi. 
LUK.17.21	A tangaloi vin he veve lai tea vena, ‘Leo, nge ngaha!’ sige, ‘Leo, nge vanhi!’ Hatie! God u voragi Ratahigi beno lolo livugemiu.”
LUK.17.22	Siu i Jisas mo veve lawera nona rorongtagi vena, “A tarogi vin vomai ve nem tarani garagaraginie ve nen lehieu i Netui Tangaloi huri na bongiku gatagale hogosie, nge gimiu nein he lehe tea. 
LUK.17.23	Nge ira tangaloi rain veve lai vena, ‘Leo, nge vanhi!’ sige, ‘Leo, nge ngaha!’ Nge nen mese vano ve nein hikesie. 
LUK.17.24	Lune mo vile, mo leleohagi na mahava, mo tauvuigi lo tavulugi mo vano mo rovo lo tavulugi. Mwerehi vage, ineu i Netui Tangaloi nain veie lo bongiku. 
LUK.17.25	Nge nain rongo gagarasi tomue, ko a tangaloi ta bagataha rain tuli vohogieu. 
LUK.17.26	Mwere u vei lo taroi Noa, mwerehi vage vin vei lo taroku, i Netui Tangaloi. 
LUK.17.27	Rau gagani, rau inuinu, rau legi, u dadari lo taroi Noa mo kalo lolo aka ko a valolo u luluvi na vanue ko mo vagamatera doluegi. 
LUK.17.28	Siu vin vei lo taroku mwere u vei lo taroi Lot. Rau gagani, rau inuinu, rau volivoli, rau sosogagi, rau ririvu, rau hako valera. 
LUK.17.29	Lo rani hi Lot mo mwalue dena qatui venue Sodom, a avi mena qie rom rurungudu den eulu mwere na uhe ko rom vagamatera doluegi. 
LUK.17.30	Vin vei mwerehi tau lo rani hi ineu i Netui Tangaloi nain haharagieu siboku lawera tangaloi.
LUK.17.31	“Lo rani hi a tangaloi gatagale mo labe lo ului valena, vin he hivo tea lolo valena vena lai na nona vivilakogi. Mwerehi vage a tangaloi nge lolo talune vin he vano tea lo valena taligu. 
LUK.17.32	Nen ladotaligu huri gahorai Lot. 
LUK.17.33	Ihine mo vai leo vena hakobibi na mwasoana vin vei salaginie, ko ihine mo vagasalagi na mwasoana vin hako bibie. 
LUK.17.34	Nam veve lawe gimiu vena, lolo bongi hi a tangaloi gairue roin maturu bubugi, vin leie tuegi, tuegi vin tino. 
LUK.17.35	A vavine gairue roin vei na hinaga bubugi, vin leie tuegi, tuegi vin tino.
LUK.17.36	A tangaloi gairue roin tino lolo talu: vin lei vohoginie tuegi, tuegi vin tino.”
LUK.17.37	Ira nona rorongtagi ram huie vena, “?Huqe, vin vei tahilogo?” I Jisas mo duvi vena, “Ngehi a betui gineu mate mo eno ko a mala rain sone bulutegi aie.”
LUK.18.1	Siu i Jisas mo veve na gato tavalu ngaha lawera, mo huhuire ve rain tataro gesegi ko rain mese wiriwiri. 
LUK.18.2	“Lolo togagi venue gatagale a tangaloi vevegi mo toga aiehi he matagu tea gi God ko he ladomava ginire tangaloi tea. 
LUK.18.3	A vavine madue gatagale mo toga lolo vanue hi. Gesegi mo vomai lobena tangaloi vevegi hi, mo navuhie vena vovohoigi na nona romasi mena nona tavului vuro. 
LUK.18.4	Vagasaosao a tangaloi vevegi hi he masinge tea, nge vagasigi mo domigi lolo domine vena, ‘A hogo, nahe matagu tea gi God sige na he ladomava ginire tangaloi tea, 
LUK.18.5	tau nain vovohoigi na romasi nona vavine madue hi, huri gesegi mo vomai mo serieu gina leona. Tare ve hatie, a vavine hi vin vanai ta mwere ko lo vagasigi vin ve wiriwirigieu.’ ”
LUK.18.6	Ko a Huqe mo veve vena, “Nen lado na leoi tangaloi vevegi hi he vovohoi tea. 
LUK.18.7	?Nge wuraha huri God? ?Tare ve ira nona sinobu hi u leo wahera ram warea lolo rani ko lolo bongi, nem lado huri ve vin he vovohoigi na nora romasi tea? ?Sige nem lado huri ve vin ribi lawagi? 
LUK.18.8	Nam veve lawe gimiu vena i God vin vovohoigi na nora romasi, ko vin veie siseri. ?Nge ve ineu i Netui Tangaloi nain vomai taligu lo ure, nain haqe na tangaloi lavasigi ram lado hogogieu sige hatie?”
LUK.18.9	I Jisas mo veve na gato tavalu vage lawera tangaloi hi rau ladohogo u siaga ve a doridorire rau vovohoi, ko ram leoleo hivoginire tangaloi wagineu. 
LUK.18.10	Mo veve vena, “A tangaloi gairue rom vano lolo valei tataro ve ron tataro. Tuegi nge a Varise ko tuegi nge a tangaloi vilevile takis. 
LUK.18.11	“A Varise hi mo labe ko mo tataro rorongo lolo domine, mo veve vena, ‘God, nam waregareaginigo, huri ineu nahe mwere ire tangaloi wagineu tea. Nahe vai huri tea vai gineu nora tangaloi wagineu. Nahe vai na gineu esi tea ko na he galegaleasi tea lo vavine. Ko vage nam waregareaginigo huri ineu na he mwere na tangaloi vilevile takis ngaha tea. 
LUK.18.12	Neu nam gologolo vagarue lo wik gatagale, ko nam bete lawego a hangavulugi den noku hako gineu doluegi.’ 
LUK.18.13	“Nge a tangaloi vilevile takis mo labe vagahao, he leo te hage eulu, nge mo vosa na mabune ko mo veve vena, ‘E, God, gon hagavieu, huri ineu a tangaloi galegaleasi!’ ” 
LUK.18.14	Siu i Jisas mo veve vena, “Nam veve lawe gimiu vena, a tangaloi hi mo mule taligu lo valena nge u vovohoi lo nagoi God, nge a tangaloi tuegi he vovohoi tea lo nagoi God. Huri ihine mo lado hageginie sibona God vin vei wuweuginie, ko ihine mo lado wuweuginie sibona God vin vei hageginie.”
LUK.18.15	A tangaloi lavasigi ram lai na maresu wuwerigi lawe Jisas vena tango lure. Lune nona rorongtagi ram leo mwerehi, ram tara gorora. 
LUK.18.16	Nge i Jisas mo warera maresu wuwerigi hi vomai lobena, ko mo veve vena, “Nen siregi ira maresu ve ran vomai lobeku, ko nge mese vai gorora, huri a tangaloi a doridorire u mwere na maresu biti God mo voragi nora Ratahigi beno. 
LUK.18.17	A hogo, nam veve lawe gimiu vena, ihine he lai tea na mwasoana garaqa God mo ratahigi lolona mwere na maresu biti vin he ahu lai tea lolona.”
LUK.18.18	A tangaloi lawua nora a duvi Israel gatagale mo hui Jisas vena, “?Huhui garea, nain vei vahavagi huri ve nain lei na mwasoana radu?”
LUK.18.19	I Jisas mo veve lawea vena, “?Huri havai gom wareau ve nau garea? Ihine tea he garea tea, nge i God hogosie. 
LUK.18.20	Gu ilo na Leo hora: ‘Gon mese vagasile lo vavine, gon mese ue tangaloi, gon mese balubelu, gon mese tawei vurogi, gon ladomavagi tamamu ko i ratahimu.’ ”
LUK.18.21	Nge mo duvi lawea vena, “Nau tabe na Leo hora ingere ngaha doluegi lo mahogi nau maresu mo dadari siseri ngaha.”
LUK.18.22	Lune Jisas mo rongoe, mo veve lawea vena, “Gom qilodo lo gineu gatagale mosigei. Gon sogagi vohogi na nomu lalaie teri, gon bete na mane lawera mahogi, ko goin haqe na lalaie lo eulu. Siu gon vomai gon hurieu.” 
LUK.18.23	Lune nge mo rongo na leo hi, mo tauvuigi mo hahagavi, huri nona lalaie u sao.
LUK.18.24	I Jisas mo lehe mo veve vena, “Ei, u gona garagara hurire tagi hako gineu ve rain ehu lolo mwasoana garaqa God mo ratahigi lolona. 
LUK.18.25	U matamwasara huri ve a bulugi vin ehu turu na matai nitil dena tagi hako gineu vin ehu lolo mwasoana garaqa God mo ratahigi lolona.”
LUK.18.26	Irahine rau rongo na leo ngaha ram veve vena, “?Nge siu ihine vin mwaso lai?”
LUK.18.27	I Jisas mo duvi vena, “A hava gineu u gona meire tangaloi, nge he gona tea mei God.”
LUK.18.28	Vunu Bita mo veve vena, “Leo, gamai gau siregi na tanomai ko gam hurigo.”
LUK.18.29	I Jisas mo veve lawera vena, “A hogo, nam veve lawe gimiu vena, ihine tea vin siregi na valena sige i gahorana sige ire tuana sige i ratahine mei tamana sige ire netune huri ve God vin voragi Ratahigi goro na tangaloi doluegi, 
LUK.18.30	ngehi vin lei vagasaosao lolo taro ngaha ko a mwasoana radu lolo taro vin vomai.”
LUK.18.31	I Jisas mo lai beraginire rorongtagi hangavulu domwagi gairue ko mo veve lawera vena, Leo, dam hage Jerusalem. Aiehi vin vagahorongi na gineu doluegi a tangaloi ligoligogi rau reve hurieu i Netui Tangaloi. 
LUK.18.32	Rain siregieu lawera haroharo ko ingere rain sovueu, rain veve asiesigieu, rain lodosieu, 
LUK.18.33	rain taligu ko rain vei vagamateau, nge lo rani gaitoligi nain maraga taligu sulo mwasoana.”
LUK.18.34	Ira rorongtagi rahe ilo vurugegi na gineu ingere ngaha tea, a iloiloi leo mo hili denire, ko ra he ilo tea vurugegi huri na hava gineu hi i Jisas mo laqaginire.
LUK.18.35	I Jisas mo vomai kakarani lobei na vanue Jeriko, ko a tangaloi matadodo gatagale mo toga lo mwararai turegi mo navunevu. 
LUK.18.36	Lune mo rongo na tangaloi sao ram dige kakarani lobena, mo huire vena, “?A hava gineu ngaha?”
LUK.18.37	Ram veve lawea vena, “I Jisas ta Nasaret mo dige.”
LUK.18.38	Nge mo ulo siaga vena, “Jisas! Netui Devet! Gon hagavieu!”
LUK.18.39	A sinobu lavasigi ram labe lo nagona ram gato goroe vena toga rorongo. Nge mo ulo siaga den tomue vena, “Netui Devet! Gon hagavieu!”
LUK.18.40	Siu i Jisas mo labe, mo veve lawera huri ve ran lai na matadodo hi na vomai lobena. Lune mo vomai kakarani, i Jisas mo huie vena, 
LUK.18.41	“?Gom taranieu ve nain vei na hava gineu lawego?”
LUK.18.41	Mo duvi vena, “Huqe, nam tarani ve nain leo taligu.”
LUK.18.42	Siu i Jisas mo veve lawea vena, “Gon leo taligu! Nomu ladohogo mo vagamwasoigo.”
LUK.18.43	Ko siserigi nge mo leo taligu, mo huri Jisas, ko mo vevegareagi God. Lune a sinobu hi ram lehe, ingere doluegi ram waregareagi God.
LUK.19.1	I Jisas mo dadari Jeriko, ko mo vano tuturedu. 
LUK.19.2	Aiehi a tangaloi gatagale nge a muei tangaloi vilevile takis, ko ingeie a mwerai homu, a henana i Sakeus. 
LUK.19.3	Mo tarani garagara vena lehi Jisas, ve nge a hava tangaloi. Nge ingeie mo vai samwegi vena lehi Jisas huri a sinobu ram labe goroe ko vage huri nge a tangaloi qilodo. 
LUK.19.4	Siu mo toa tomue mo vano mo kalo lo gai gatagale a henagi sikamo, huri ve vin leo lai Jisas lune nge vin vano lo turegi hi. 
LUK.19.5	Lune i Jisas mo dadari aiehi, mo dada sueulu, mo veve lawe Sakeus vena, “Sakeus, gon hivo vuine siseri, huri nain toga lo valemu gaqarigi.”
LUK.19.6	I Sakeus mo hivo siseri vuine, mo lai Jisas gina havuhevu rom vano lo valena. 
LUK.19.7	Lune a sinobu ram lehe mwerehi, ram tavuigi ram singotutubugi Jisas vena, “Nge mo vano ve vin toga lo valei tangaloi galegaleasi hi.”
LUK.19.8	Siu i Sakeus mo maraga mo labe, mo veve lawe na Huqe vena, “Huqe, gom rongo. Nain bete na duvi noku hako gineu lawera tangaloi mahogi, ko tare ve nau keli nam balu na hako gineu noi hine tea, nain voli taliguginie lawea vagavesi lo ulugi.”
LUK.19.9	I Jisas mo veve lawea vena, “Gaqarigi i God mo vagamwasoi na tangaloi doluegi lolo vale ngaha, huri a tangaloi naha vage nge talo duvi Ebraham. 
LUK.19.10	Huri ineu i Netui Tanaloi nau vomai ve nain hikesire tangaloi ngerehi rau sala ko nain vagamwasoire.
LUK.19.11	Lune a sinobu ram rorongtagi Jisas, nge mo laqa tuturedu na gato tavalu ngaha lawera. Siserigi ngaha nge mo kakarani lobei vanue Jerusalem, ko ram lado ve a mwasoana garaqa God mo ratahigi lolona vin serelue siserigi. 
LUK.19.12	Siu i Jisas mo veve vena, “A tangaloi lawua gatagale vin vano lo vanue vagahao ve vin voragi ratahigi talo vanuana. Siu vin mule taligu lo tanona. 
LUK.19.13	Gitomue siu vin vano, mo ware na nona tangaloi tabanagi ingere hangavulu ko mo bete na homu hi a kol vatavatahaginire ko mo veve lawera vena, ‘Nen tabana lo mane ngaha ko nein vai leo nge nein haqe na semsemegi lune, vin dadari lune nain mule taligu.’ 
LUK.19.14	Nge a tangaloi talo vanuana ram lolo asiginie, siu ram hora na gaihora lo tagune huri ve ran veve vena, ‘Gamai gahe tarani na tangaloi ngaha tea ve vin voragi na nomai ratahigi.
LUK.19.15	“A tangaloi lawua hi u voragi ratahigi ko u mule taligu. Siserigi mo warera na nona tangaloi tabanagi ve ran vomai lobena huri ve na haqe na semsemei homu hi rau tabana lune. 
LUK.19.16	A muegi mo vomai mo veve vena, ‘Huqe, nau haqe na homu hi a kol hangavulu tameie gatagale hi gu bete laweau.’ 
LUK.19.17	A ratahigi hi mo veve vena, ‘U garea liu, iniko a tangaloi tabanagi a hui garea! Gu hui garea lo gineu biti, nge nain teugo goin leogoro na qatui venue hangavulu.’ 
LUK.19.18	A tangaloi tabanagi tuegi mo vomai ko mo veve vena, ‘Huqe, nau haqe na homu hi a kol gailime tameie gatagale hi gu bete laweau.’ 
LUK.19.19	Nge mo veve lawea vena, ‘Nain teugo goin leogoro na qatui venue gailime.’
LUK.19.20	“A tangaloi tabanagi vage mo vomai ko mo veve vena, ‘Huqe, a nomu homu hi a kol nge ngaha. Nau luqe vuniginie lolo mavusui galego. 
LUK.19.21	Nau matagu ginigo, huri a domimu u huire. Gom lai na hava gineu ngehi hate nomu, ko gom lai na mwasigi hi iniko go he rivu tea.’ 
LUK.19.22	Nge mo veve lawea vena, ‘Iniko a tangaloi tabanagi gu esi! Nain veveginigo gina nomu leo sibomu. Gu iloau huri a domiku u huire, nam lai na hava gineu ngehi hate noku ko nam lai na mwasigi hi na he rivu tea. 
LUK.19.23	?Huri havagi go he tau na noku homu tea lolo bangki, huri nain leie mena semsemegi lune nain mule?’
LUK.19.24	“Siu mo veve lawera tangaloi ngerehi ram labe taie vena, ‘Nen lai vohogi na homu hi a kol denie ko nen bete lawe na tangaloi tabanagi hi a nona homu hangavulu.’ 
LUK.19.25	Nge ram veve lawea vena, ‘Huqe, ingeie a nona homu hangavulu beno!’ 
LUK.19.26	Mo duvi vena, ‘Nam veve lawe gimiu vena, ihine mo lai, vin bete lawea vage. Nge ihine he lai tea, vin lei vohogi nona lalaie denie. 
LUK.19.27	Nge irahine hi a noku tavului vuro rahe taranieu tea ve nain voragi na nora ratahigi, nen laire vomai tangaha ko nen wehire lolo nagoku.’ ”
LUK.19.28	I Jisas mo veve ngaha, vunu mo vano tuturedu sulo vanue Jerusalem. 
LUK.19.29	Mo vomai kakarani a Betvas ko a Betani sulo Vusi Oliv. Siu mo hora na nona rorongtagi gairue gitomue, 
LUK.19.30	mo veve lawera vena, “Neri vano lo togagi venue vantahi, ko lune neri ehu lolona, neri haqe na natui as rau ligo bibie, a tangaloi he toga te tau lo ulune. Neri torosie, neri leie vomai. 
LUK.19.31	Tare ve ihine vin veve lawe gimiru vena, ‘?Huri hava gineu nero mo torosie?’ Neri veve lawea vena, ‘A Huqe mo taranie garagara ginie.’ ”
LUK.19.32	Rom vano rom haqe na gineu doluegi mwere i Jisas u veve lawera. 
LUK.19.33	Lune rom toro na natui as hi, a tangaloi a bulara as hi ram veve vena, “?Ei, nerum toro na as hi huri havai?”
LUK.19.34	Siu rom duvi vena, “A Huqe mo taranie garagara ginie.” 
LUK.19.35	Siu rom lai na natui as vomai lawe Jisas. Vunu ram vugeri na luqara loului gaiherena, ko ram bului Jisas vena toga lo ulune. 
LUK.19.36	Lune mo dige, a tangaloi u sao ram vugeri na luqara lo turegi.
LUK.19.37	Lune nge mo vomai kakarani lo vanue Jerusalem, lo turegi mo hivo lo Vusi Oliv a buri nona rorongtagi ram havuhevu ko ram waregareagi God gina dilo siaga huri na vaigivui ngerehi rau lehire, 
LUK.19.38	ram veve vena, “Waregareagi na Ratahigi mo vomai lo henai Huqe! A tamwata lo eulu ko a roroa lobei God!”
LUK.19.39	Siu ingere Varise lavasigi meire sinobu ram veve lawe Jisas vena, “Huhui, gon suri na nomu rorongtagi ran rorogo.”
LUK.19.40	Nge i Jisas mo duvi vena, “Nam veve lawe gimiu, tare ve ingere rain rorogo, mwerehi a vatu sibora rain teuvuigi ram ulo.”
LUK.19.41	Lune i Jisas mo vomai kakarani lo vanue hi, nge mo leo vano lo ulugi, mo ngara hurie, 
LUK.19.42	mo veve vena, “E, tare ve gaqarigi gu ilo vurugegi na turegi huri na tamwata! Nge siserigi ngaha goin he leo lai tea! 
LUK.19.43	Nge a tarogi vin vomai, a nomiu tavului vuro rain labe ko rain hakovi na ara vatu dali bulu goro gimiu ko rain tugoro gimiu lo mahogi doluegi. 
LUK.19.44	Rain toto gabureginigo meire netumu lolo lolomu.
LUK.19.44	Rain he siregi tea na vatu gatagale ve vin toga lo ulugi tuegi, huri go he ilo tea na tarogi hi ve i God u vomai ve vin sirogo.”
LUK.19.45	Siu i Jisas mo ahu lolo Sara Gogona, ko mo tauvuigi mo vuro lue ingere hi ram sosogagi lolona, 
LUK.19.46	mo veve lawera vena, “U reve beno lo Reve reve Gogona ve i God u veve vena, ‘A valeku vin waregi ve a valei tataro.’ Nge gimiu nem vaie mo voragi malangai belu.”
LUK.19.47	Vataha rani Jisas mo huhui lolo Sara Gogona. Ira muei rugurugu meire huhui talo Leo hora noi Mosis ko ira tomtomuegi nora sinobu ram tarani ve ran wehe. 
LUK.19.48	Nge rahe haqe lai na turegi tea huri vataha tarogi ingere sinobu ram ragahui ve ran rorongtaginie, rahe tarani tea ve rain vagasalagi na nona leo te gatagale.
LUK.20.1	Lo rani gatagale i Jisas mo huhuire sinobu lolo Sara Gogona, ko mo toretore gina Roro Garea lawera. Ira muei rugurugu meire huhui talo Leo Hora noi Mosis meire tamaragai ram vomai lobena, 
LUK.20.2	ram huie vena, “?Gon veve lawe gamai, gom vai na gineu mwere ingere ngaha gina managi mo vomai logo? ?Ihine u bete na managi naha lawego ve gon vai na gineu ingere ngaha?”
LUK.20.3	I Jisas mo duvi lawera vena, “Ineu vage nain hui gimiu gina leo huhui. Nen duvi laweau, 
LUK.20.4	?Wa i Jon u lei na managi vena garuhigogona den God sige dena tangaloi?”
LUK.20.5	Ingere ram tauvuigi ram vuigarogi sibona vena, “Tare ve dam duvi goroe vena ‘Den God’, nge vin veve vena, ‘?Huri hava gineu gimiu ne he ladohogo tea ginie?’ 
LUK.20.6	Nge tare ve dam veve vena ‘Dena tangaloi’, a sinobu doluegi rain buguri gide, a vevenagi ingere doluegi ram lado siaga ve i Jon ingeie a tangaloi veve rarai.” 
LUK.20.7	Giniehi ram duvi vena, “Gahe ilo tea ve mo vomai logo.”
LUK.20.8	Ko i Jisas mo veve lawera vena, “Ko ineu vage nain he veve tea lawe gimiu ve nam vai na gineu ingere ngaha gina managi mo vomai logo.”
LUK.20.9	I Jisas mo veve lawera sinobu lo gato tavalu ngaha vena: “A tangaloi gatagale mo rivu na talui vaen, ko ingeie mo siregi na talu ngehi lawera leogoro. Siu nge mo vano dena tanona hi huri na mahogi u qaravu. 
LUK.20.10	Lo taroi taro matue, nge mo hora na nona tangaloi tabanagi gatagale lawera leogoro ve vin lei denire na nona duvi masi vaen. Nge ira leogoro ram talie ko ram hora taliguginie vurogi. 
LUK.20.11	Nge i tagi talu hi mo hora na nona tangaloi tabanagi gatagale vage. Ira leogoro ram talie vage, ko ram vai esiesiginie, ko ingere ram hora taliguginie vurogi vage. 
LUK.20.12	Siu nge mo hora na nona tangaloi tabanagi gaitoligi. Ira leogoro ram tai salosaloie ko ram tuli vohoginie. 
LUK.20.13	Siu i tagi talu hi mo veve vena, ‘?Nain vei wuraha? Nain hora netuku hi a mweratabe. Nam ladohogo ve rain ladomava ginie.’ 
LUK.20.14	Lune ira leogoro ram lehe, ram veve veveginire vena, ‘I gineu hi vin hako hougi na talu. Da ue vagamatea, ko a talui vaen vin voragi na bulada!’ 
LUK.20.15	Siu ram tuli vohoginie dena talui vaen ko ram ue vagamatea.
LUK.20.15	I Jisas mo hui vena, “?Siu i tagi talu vin vei na havagineu lawera leogoro ngerehi? 
LUK.20.16	Nge vin vomai, vin ue vagamate ira leogoro ngerehi, ko vin siregi na talu lawera leogoro wagineu.”
LUK.20.16	Lune a sinobu ram rongoe mwerehi, ram veve vena, “!Hatie vohogi!”
LUK.20.17	I Jisas mo leo vano lure, ko mo huire vena, “Tau a iloiloi Reve reve Gogona ngaha wuraha?
LUK.20.17	‘A beru hi a tangaloi mwagu
LUK.20.17	ram tuli vohoginie;
LUK.20.17	tau hatie, mo voragi na beru hune.’
LUK.20.18	Tare hine tea vin soi talo beru hi, vin tuli vurivurie. Sige ve a beru hi vin soi talui hine tea, vin bibi vurivurie.”
LUK.20.19	Ira huhui talo Leo Hora noi Mosis ko ira muei rugurugu ram vai leo ve ran wiri bibi Jisas lo taro hi, a vevenagi rau ilo ve nge u veve na gato tavalu ngaha vovohoire, nge ram matagu ginire sinobu. 
LUK.20.20	Tau ingere ram matagi na taro garea. Ngere ram voli na tangaloi lavasigi huri ve ingere rain vei mwere ingere a buluana. Ram hora na tangaloi ngerehi ram vomai lobei Jisas ve rain holie lo leona, huri ve rain sireginie talo leo ko a managi noi Kavman ta Rom. 
LUK.20.21	A tangaloi ngerehi ram veve lawe Jisas vena, “Huhui, igamai gau ilo vurugegi ve a gineu ngerehi gom vevera ko gom huhui a hogo. Go he lado na nagoi tangaloi tea, nge gom huhui na matahalai God hogo. 
LUK.20.22	?Gon veve lawe gamai, u tatarise mena Leo Hora ve dain voli takis lawe na muei ratahigi ta Rom, sige hatie?”
LUK.20.23	Nge i Jisas mo ilo na nora holi, mo veve lawera vena, 
LUK.20.24	“Nen haharagi na vatu laweau. A nunui hine ko a henai hine lo vatu ngaha?”
LUK.20.24	Ram duvi goroe vena, “Noi muei ratahigi.”
LUK.20.25	Siu i Jisas mo veve lawera vena, “Garea, nen bete lawe i muei ratahigi a hava gineu noi muei ratahigi, ko lawe God a hava gineu noi God.”
LUK.20.26	Rahe holie lai tea lo leona lo nagora sinobu, tau ingere ram marorongo, ram awogi huri na nona duviduvi.
LUK.20.27	Ira Sadusi lavasigi ram vomai lobei Jisas (ingere hi ram veve vena a sinobu rain he maraga tea dena mateana), ram huie vena, 
LUK.20.28	“Huhui, i Mosis u reve na Leo hora ngaha huri gide vena: ‘Tare ve a tangaloi vin mate dei gahorana, nge hatie neture, i tuana vin lei na maduana huri roin bava na maresu lawe i tuana hi u mate beno.’ 
LUK.20.29	Lo taro gatagale ira reretehigi ingere gaibitu. A togagi mo lagi na vavine, siu mo mate nge hatie neture. 
LUK.20.30	Siu suhurie mo laie, 
LUK.20.31	ko gaitoligi vage. Ko ingere gaibitu doluegi ram lagi na vavine hi, ram mate, rahe bava na maresu tea. 
LUK.20.32	Vagasigi a vavine hi mo mate vage. 
LUK.20.33	?Tau lo taroi maraga taligu nge vin voragi gahorai hine vohogi? Huri ingere gaibitu rau legi meie.”
LUK.20.34	I Jisas mo duvi gorora vena, “A mwera ko a vavine lo taro ngaha ram lagi. 
LUK.20.35	Nge a mwera ko a vavine hi rau tatarise ve rain maraga dena mateana ko rain toga lo taro vin vomai rain he lagi tea. 
LUK.20.36	Rain mwere ira engsel rain he mate tea. Ngere ira netui God, huri rau maraga taligu dena mateana. 
LUK.20.37	Ko i Mosis mo haharagi matamwasaragi huri ve ira mate rain maraga taligu sulo mwaso. Lo tavalugi huri na avi mo gao na labute mo laqagi huri na Huqe ve ingeie God noi Ebraham, God noi Aesak ko God noi Jekob. 
LUK.20.38	Mwerehi nem ilo ve ingeie God nora mwaso, nge hatie nora mate, a vevenagi ne mo lado huri na tangaloi doluegi, ve ram mwaso.”
LUK.20.39	A huhui talo Leo Hora noi Mosis lavasigi ram veve vena, “Huhui, a duviduvi garea hi!” 
LUK.20.40	Huri rau vei samwegi ve rain huie gina leo huihui te vage.
LUK.20.41	I Jisas mo huire vena, “?Ram veve mwere hilogo ve i Kraes i duvi Devet? 
LUK.20.42	Huri Devet sibona u veve lo bugu Sam vena:
LUK.20.42	‘A Huqe mo veve lawe na noku Huqe vena:
LUK.20.42	Gon toga lo matueku
LUK.20.43	vin dadari nain teu na nomu tavului vuro teri lo vavai kerumu.’ 
LUK.20.44	I Devet u ware Kraes huri ve a nona Huqe.
LUK.20.44	?Nge vi voragi duvi Devet mwere hilogo?”
LUK.20.45	Lune a sinobu ram rong huri Jisas, nge mo veve lawera nona rorongtagi vena, 
LUK.20.46	“Nen leohuri huri ira huhui talo Leo Hora noi Mosis, ram tarani ve rain dige lategi mena luqe qaqaravu, ko ve a tangaloi rain vevegarea ginire lo sarai volivoli, ram tarani na muei tanoi togatoga lolo valei soneana, ko a muei tanogi lo gaganie lawua. 
LUK.20.47	Ram vagamaro na valera vavine madue, ko ram tataro kalikeli mo qaravu. Nge ingere hi vin veveginire hageliu tetagaha!”
LUK.21.1	I Jisas mo leo vurugegi, mo lehi na tagi hako gineu ram tuli na nora hogogi talolo tanoi tuli homu lolo Sara Gogona. 
LUK.21.2	Mwerehi vage mo lehi na vavine madue gatagale u mahogi mo tuli na homu wuwerigi gairue u tatarise mena vatu hangavulu. 
LUK.21.3	I Jisas mo veve vena, “A hogo, nam veve lawe gimiu vena, a vavine madue hi a mahogi u tuli na homu u liure doluegi. 
LUK.21.4	Huri ingere doluegi ram tuli na nora hogogi, a duvi nora homu rau hako dore. Nge a vavine hi a mahogi u tuli na nona lalaie doluegi ve vin mwaso lune.”
LUK.21.5	Lavasigi denire ram laqagi huri na Sara Gogona huri a tangaloi rau hakovie lo vatu gagareagi ngerehi ko rau gebuginie gina hogogi nora sinobu rau bete lawe God. I Jisas mo veve vena, 
LUK.21.6	“A gineu ingere ngaha nem lehire, a taro vin vomai, a vatu gatagale vin he toga tea loului vetu tuegi, nge rain sasarugi doluegi.”
LUK.21.7	Ram huie vena, “?Huhui, a gineu ingere ngaha rain vei tagaha? ?A hava gigilegi vin haharagi ve a tarogi u vomai beno ve a gineu ingere ngaha rain dadari vomai?”
LUK.21.8	I Jisas mo veve vena, “Nen leogoro gimiu vaiteu ihine mo sine gimiu. A tangaloi u sao rain vomai lo henaku, rain veve vena, ‘!Ineu hi!’ ko ‘!A taro u vomai beno!’ Tau nge mese hurire. 
LUK.21.9	Nge lune gimiu nein rongo huri na vuro ko a qaloana, nen mese romasi hurie. Huri a gineu ingere ngaha vin he vagasile tea rain dadari tomue, nge a rovonagi vin he vomai tea vena siseri.”
LUK.21.10	Siu mo laqagi tuturedu vena, “A sinobu vin qalo mena sinobu, ko a vanue mena vanue. 
LUK.21.11	A ruru lawua vin vomai ko vin maro ko a segeana vin mawahewahe lo vanue saosao. A gigilegi matagute lawua rain vomai dena mahava. 
LUK.21.12	Nge tomue dena gineu ingere ngaha ingere rain wiri bibi gimiu, rain veivei gimiu, rain siregi gimiu sulo leo vevegi lo valei soneana, ko rain teu gimiu lo valei vauveu. Rain lei gimiu sulo nagora ratahigi meire kavman hurieu. 
LUK.21.13	Ngehi a mahogi u garea lawe gimiu huri nein ahagi na Roro Garea. 
LUK.21.14	Nen ladolado tomue huri ve nen mese lado uleule huri ve nein duvire mwerehilogo. 
LUK.21.15	Huri ineu nain bete lawe gimiu a leo ko a mataisao, ngehi a nomiu tavului vuro rain he labe goro tea lai sige rain he qoragi lai gimiu tea. 
LUK.21.16	Ire tamamiu tora retahimiu meire tuemiu meire havamiu meire nomiu buluana rain siregi gimiu lawera hi, ko rain vei vagamate gimiu lavasigi. 
LUK.21.17	A tangaloi doluegi rain sebugi gimiu huri na henaku. 
LUK.21.18	Nge a vulumiu gatagale vin he sala tea. 
LUK.21.19	Nen labe siaga, ko nen he vagasalagi na mwasoamiu tea.
LUK.21.20	“Lune nein lehi na tavului vuro rain labe dali na vanue Jerusalem, neu ilo beno ve mo kakarani ve rain toto gabureginie. 
LUK.21.21	Lo tarogi hi ingere ram toga Judia ran toa sulo vusi. Ingere ram toga lolo qatui venue hi ran mwalue, ko ingere hi ram toga tavala varea ran he vano tea lolo qatui venue hi. 
LUK.21.22	Huri a rani ngerehi a ‘Rani Vai Gagarasi,’ huri ve vin vagahorongi na leo talo Reve reve Gogona. 
LUK.21.23	Nge a hahagavi hurire vavine ram wali taqangi ko irahine ram vagahuhu lo bongi ngerehi! A hahagavi lawua vin vomai lo vanue ko a vevegi noi God vin wehi na sinobu hi. 
LUK.21.24	Ko rain wehire lavasigi gina buei vuro, ko rain veuhire lavasigi, rain leire sulo vanue wagiwegineu, ko ira haroharo rain varavara lolo Jerusalem vin dadari a nora taro vin rovo.
LUK.21.25	“A gigilegi rain serelue lo aho ko lo vule ko lo visiu doluegi, ko lo ure a sinobu vataha vanue rain toga hahagavi, rain matagu gina diloi navo hi mo navonavora. 
LUK.21.26	A tangaloi rain mate gina matagute lune ingere ram rarai na gineu ve rain vomai lolo ure doluegi, huri a huireana lo mahava rain gilu. 
LUK.21.27	Ko lo tarogi ngehi rain lehieu i Netui Tangaloi nain vomai lo dodo mena huireana ko a varavara lawua. 
LUK.21.28	Lune a gineu ingere ngaha rain teuvuigi, nen maraga nen labe ko nen wali raga na qatumiu, huri a tarogi mo kakarani ve nain voli tuguhi gimiu.”
LUK.21.29	Siu i Jisas mo veve na gato tavalu ngaha lawera, mo veve vena, “Nen lado na vui duledule ko a gai doluegi vage. 
LUK.21.30	Lune nem lehi na raure ram tauvuigi ram tavu, nem ilo ve a mwagoto mo kakarani. 
LUK.21.31	Mwerehi vage, lune nem lehi na gineu ingere ngaha ram vomai, nein ilo ve a mwasoana garaqa God mo ratahigi lolona mo kakarani vena vomai.
LUK.21.32	‘A hogo, nam veve lawe gimiu vena, a tangaloi ram mwaso siseri ngaha ran he mate tea doluegi vin dadari a gineu doluegi ngaha rain vomai. 
LUK.21.33	A eulu ko lovavagi roin rovo, nge a noku leo rain he rovo lai tea.’ ”
LUK.21.34	“Nen leogoro gimiu! Nen mese siregi na lolo lolomiu mo horo gina domianai gaganie ko a inuinugi ko a gineu talo mwasoana ngaha ram vai gimiu nem lado uleule lure. Tare ve mwerehi, a Bongiku vin vomai siserigi, lune gimiu nehe rarai tea. 
LUK.21.35	Huri vin vomai mwere na vune lawe na tangaloi doluegi talo ure doluegi. 
LUK.21.36	Nen rada goro ko nen tataro gesegi huri nein lei na huireana huri nein vano turu na gineu ingere ngaha rain vei, huri nen he soi tea, ko huri nein labe lo nagoku i Netui Tangaloi.”
LUK.21.37	I Jisas mo toga vataha rani mo huhui lo Sara Gogona, ko lune mo revirevi mo mwalue mo hage mo maturu lo Vusi Oliv. 
LUK.21.38	A sinobu u sao ram vano vataha robongi ram rorongtagi na nona leo huhui.
LUK.22.1	A tarogi mo kakarani huri na hinagai bereti siaga, ngehi u ware ve a Hinagai Halegagaliu. 
LUK.22.2	Ira muei rugurugu ko ira huhui talo Leo hora noi Mosis ram hike huri ve ran ue rorongogi Jisas, huri ingere ram matagugi na sinobu.
LUK.22.3	I Setan mo ahu lolo loloi Judas u warea ve i Iskariot, ingeie gatagale denire hangavulu domwagi gairue. 
LUK.22.4	I Judas mo mwalue mo vano mo laqalaqa meire muei rugurugu ko meire leogoro soldia talo Sara Gogona, huri ve vin siregi Jisas wuraha lawera. 
LUK.22.5	Ingere ram rong garea huri ko ram waratau ve rain bete na homu lawea. 
LUK.22.6	I Judas mo masinge mwerehi ko mo hikesi na mahogi u garea vena rongo na leoi gai Jisas lune a sinobu rahe ilo tea.
LUK.22.7	A ranigi hi mo vomai lo taroi hinagai bereti siaga ram wehi na natui sibsib huri na Halegagaliu lolona. 
LUK.22.8	I Jisas mo hora Bita tona Jon mo veve lawera vena, “Neri vano, neri vai vagatai na Halegagaliu huri ve dai geni.”
LUK.22.9	Rom huie vena, “?Gom lado ve gori vei vagataie logo?”
LUK.22.10	Mo veve vena, “Neri vano lo togagi venue, ko neri haqe na tangaloi mo wali na vurugi wei, neri hurie ko vin ehu lolo hava vale, 
LUK.22.11	neri veve lawe na tagi vale vena, ‘A Huhui mo veve lawego vena, ?A mahoi vale hurieu nge hilogo, ve gain geni na Halegagaliu meire noku rorongtagi aie? 
LUK.22.12	Ko nge vin haharagi lawe gimiu na mahoi vale lawua namawe, u vei vagatai beno na tanoi gaganie aie. Neri vei vagatai huri gide aie.”
LUK.22.13	Ingere rom vano rom haqe na gineu doluegi mwerehi i Jisas u veve lawera, ko ingere rom vai vagatai na hinagai Halegagaliu aiehi.
LUK.22.14	Lo taro u vomai, i Jisas mo toga lo tanona meire nona gaihora lo tanoi gaganie, 
LUK.22.15	ko mo veve lawera vena, “Nam tarani garagara ve nain geni na Hinagai Halegagaliu ngaha mei gimiu siu nai gagarasi. 
LUK.22.16	Nam veve lawe gimiu vena, nain he gani na hinaga ngaha tea taligu vin dadari vin vagahorongi na iloiloi hinaga hi lo mwasoana garaqa God mo ratahigi lolona.”
LUK.22.17	Siu i Jisas mo lai na laha, mo vevegareagi God, siu mo veve vena, “Nen lai ngaha, nen bete vatavatahagi gimiu. 
LUK.22.18	Nam veve lawe gimiu vena den hibagataha nain he inu te taligu dena waen ngaha vin dadari a mwasoana garaqa God mo Ratahigi lolona vin vomai.”
LUK.22.19	Siu mo lai na bereti, mo vevegareagi God hurie, mo vise vurivurie, mo bete lawera, mo veve vena, “Nge ngaha a betuku [mo lai huri gimiu. Nen vai mwere ngaha gina ladotaligu hurieu ginie.” 
LUK.22.20	Mwerehi vage lo tagui gaganie mo bete na laha lawera, mo veve vena, “A laha ngaha a varatau garaqa noi God a daiku mo vai siagaginie, a daiku hi vin hale huri gimiu.]
LUK.22.21	“Nge nen leo, gatagale den gimiu mo toga meieu lo tanoi gaganie vin rongo na leoi geku. 
LUK.22.22	Huri ineu i Netui Tangaloi nain mate mwere i God u lado vagatai, nge a hahagavi huri na tangaloi hi vin siregieu!”
LUK.22.23	Siu ingere ram tauvuigi ram vui huiginire vena ihine hi vin vei mwerehi.
LUK.22.24	Ira rorongtagi ram tauvuigi ram vui garogi huri ve ihine vin lei na tanoi lawua garagara denire. 
LUK.22.25	I Jisas mo veve lawera vena, “A ratahigi talolo ure ngaha ram huqegi goro na nora sinobu, ko ira tomtomuegi ram lai na henagi ve ‘A Buluana nora Sinobu.’ 
LUK.22.26	Nge ngaha vin he mwerehi tea mei gimiu. Ne ihine hi den gimiu u lawua garagara vin mwere na mwalakelo, ko a tomtomuegi vin mwere na tangaloi tabanagi. 
LUK.22.27	?Ihine hi u lawua liu, ngehi mo toga mo gagani hogosie sige ngehi mo bete na hinaga lawea? Nen ilo ve a tangaloi hi mo toga mo gagani u lawua u liu. Nge ineu ngaha mei gimiu mwere ihine hi mo bete na hinaga.
LUK.22.28	“Gimiu neu toga meieu lo tarogi ingere rau vagaromasigieu; 
LUK.22.29	ko mwere i Tamaku u bete na tanoi ratahigi laweau, mwerehi vage ineu nain bete na tanoi ratahigi lawe gimiu. 
LUK.22.30	Siu nein geni ko nein inu meieu lo tarogi vin vomai ngehi nain ratahigi aie, ko nein toga lo tanoi togatoga ratahigi huri nein vevegi na garogi a duvi Israel hangavulu domwagi gairue.
LUK.22.31	“Saemon, Saemon! Gon rongo! I Setan u nevu ko i God u siregi lawea ve vin vei lehi gimiu ve vin vilewahera rau esi den gimiu, mwere mo vilewahe na tagurui hinaga dena hinagagi. 
LUK.22.32	Tau ineu nau tataro beno hurigo ve a nomu ladohogo na mese soi. Ko lune goin tudori vomai meieu, gon vai siagagi retuemu taligu.”
LUK.22.33	I Bita mo duvi vena, “Huqe, ineu nam rarai ve nai vano lo valei vauveu meigo ko nai mate meigo.”
LUK.22.34	I Jisas mo duvi vena, “Bita, nam veve lawego vena, gaqarigi lolo bongi ngaha a toa vin he tarere te tau, nge iniko goin tahau vagatolu.”
LUK.22.35	Siu i Jisas mo veve lawera vena, “?Lune nau hora gimiu neu vano ve nein toretore nehe hako te tangai mane sige a gete ko a butu, tau igimiu neu mahogi lo hava gineu tea?”
LUK.22.35	Ngere ram duvi vena, “Hatie.”
LUK.22.36	I Jisas mo veve vena, “Nge siserigi ngaha tare ve hine tea a nona tangai mane sige a nona gete vin hakovie. Tare ve hine tea hatie nona buei vuro garea vin sogagi na luqana ko vin voli na nona gena manei luqe hi. 
LUK.22.37	Huri nam veve lawe gimiu vena, mo eno ve vin vagahorongi na Reve reve Gogona luku, u veve vena, ‘Ingere rau velu bubuginie meire ue balu.’ Huri a tarogi u vomai beno ve vin vagahorongi na havai u reve hurieu.”
LUK.22.38	Ira rorongtagi ram veve vena, “Leo, Huqe! Nge ngaha a buei vuro gairue!”
LUK.22.38	I Jisas mo veve vena, “U tatarise beno!”
LUK.22.39	I Jisas mo mwalue dena qatui venue hi ko mo vano mwerehi mo vai gesegi lo Vusi Oliv. Ko ira nona rorongtagi ram hurie. 
LUK.22.40	Lune mo vomai lo ute hi mo veve lawera vena, “Nen tataro vate vai nem soi lo kalikeli.”
LUK.22.41	Siu mo dige beragi mala vagahao denire, mo sisiqeu ko mo tataro, 
LUK.22.42	mo veve vena, “Mama, tare ve a nomu tarani, gon lai vohogi na laha ngaha denieu. Nge hatie noku tarani nge a nomu tarani na eno lune.”
LUK.22.43	A engsel ta eulu mo sereluae lawea ko mo vai siagagi na domine. 
LUK.22.44	Mo lolovono liu huri na rongogagarasi lolo domine, siu mo tataro siaga taligu, a raratongine mo hale sulo tano mwere na dai mo hale.
LUK.22.45	Lune nge u tataro u rovo, nge mo labe, mo vano taligu lobera nona rorongtagi, mo haqera ram maturu, a vevenagi ingere ram hahagavi. 
LUK.22.46	Mo veve lawera vena, “?Huri havai gimiu nem maturu? Gimiu nen maraga, nen tataro vate vai nem soi lo kalikeli.”
LUK.22.47	Lune i Jisas mo laqa mosigei, a sinobu ram dadari, i “?Judas, wa gom rongo na leoi gaku, i Netui Tangaloi, gina vano tuturedu lobei Jisas, mo sungunie, 
LUK.22.48	Jisas mo veve vena, “Judas, wa gom rongo na leoi gaku, i Netui Tangaloi, gina sunguni?”
LUK.22.49	A rorongtagi hi ingere mei Jisas ram lehi na gineu hi vin vei, ram veve vena, “?Huqe, wa gain gilu gina nomai buei vuro ingere ngaha?” 
LUK.22.50	Ko gatagale denire mo tai vano lo tangaloi tabanagi noi rugurugu lawua ko mo tai sue na qerona lo matuana.
LUK.22.51	Nge i Jisas mo veve vena, “!Mese, u rovo hi!” ko mo tango vano lo qeroi tangaloi hi ko mo garea taligu.
LUK.22.52	Siu i Jisas mo veve lawera muei rugurugu ko ira leogoro soldia talo Sara Gogona ko ira tam tamaragai ngerehi rau vomai ve ran laie, mo vena, “?Gimiu nem vomai mena buei vuro ko a ruqi ve nein wiri bibieu, mwere huri ve ineu i uebalu? 
LUK.22.53	Vataha bongi nau toga mei gimiu lo Sara Gogona, nge ne he vai leo tea ve nen wiri bibieu. Nge ngaha a tarogi lawe gimiu ve nein vei mwere ngaha, lune a managi nona dodogi mo ratahigi.”
LUK.22.54	Ram wiri bibi Jisas, ram vano meie sulo valei rugurugu lawua, nge i Bita mo hurire mala vagahao denire. 
LUK.22.55	Rau huru na avi lolo livugei ara, ko i Bita mo bulu meire ram madinugi na avi hi. 
LUK.22.56	Lune a taqalugu gatagale a tangaloi tabanagi mo lehe hi mo toga lobei avi, mo leo bibie, mo veve vena, “A tangaloi ngaha vage nge mei Jisas.”
LUK.22.57	Nge i Bita mo tahae, mo veve vena, “Vavine, na he iloe tea.” 
LUK.22.58	He ribi tea a tangaloi dolue vage mo lehi Bita, mo veve vena, “Iniko gatagale vage meire.”
LUK.22.58	Nge i Bita mo duvi vena, “Tuana, ineu hatie!”
LUK.22.59	Siu a mahoi aho gatagale goro a tangaloi dolue vage mo veve siaga vena, “A hogo, a tangaloi ngaha ingeie mei Jisas, huri ingeie vage ta Kalili.”
LUK.22.60	Nge i Bita mo duvi vena, “Tuana, nahe ilo na havai tea hi gom veve.”
LUK.22.60	Siserigi hi, lune mo laqa mosigei, a toa mo tarere. 
LUK.22.61	A Huqe mo tu dori mo leo bibi Bita, ko i Bita mo lado haqe na leoi Huqe hi u veve beno lawea vena, “A toa vin he tarere te tau lolo bongi ngaha, nge iniko goin tahau vagatolu. 
LUK.22.62	I Bita mo mwalue mo ngara.
LUK.22.63	A tangaloi ram leogoro Jisas ram sovue ko ram talie. 
LUK.22.64	Ram vivi goro na matana, ram huie vena, “Gon tige ve ihine mo tutuhigo!” 
LUK.22.65	Ko ram veve asiesiginie gena leo u sao.
LUK.22.66	Lolo robongi siaga ira tam tamaragai ko ira muei rugurugu ko ira huhui talo Leo hora noi Mosis ram sone bubugi, ko ram lai Jisas mo vomai lo nora Kansel ve rain veveginie. 
LUK.22.67	Ram veve vena, “Gon veve huri lawe gamai ve iniko i Kraes sige hatie.”
LUK.22.67	Mo duvi lawera vena, “Tare ve nam veve lawe gimiu, nein he ladohogogieu tea. 
LUK.22.68	Ko tare ve nain hui gimiu gina huihui, nein he duvieu tea. 
LUK.22.69	Nge den hibagataha ineu i Netui Tangaloi nain toga lo matuei God managi.”
LUK.22.70	Ingere doluegi ram veve vena, “?Wa iniko hi i Netui God?”
LUK.22.70	Inge mo duvi lawera vena, “Igimiu nem veve ve ineu hi.”
LUK.22.71	Ko ram veve vena, Da he tarani tea ira tangaloi ve rain veve hurie, nge igide siboda dam rongo na nona leo.
LUK.23.1	Ira Kansel doluegi ram maraga ko ram lai Jisas vano lawe Baelat. 
LUK.23.2	Ram tauvuigi ram taweie vena, “Gau haqe na tangaloi ngaha huri u keli na nomai sinobu, mo tugorora ve ran mese voli na nora takis lawe na muei ratahigi ta Rom ko mo veve huri ve ingeie sibona i Kraes, a ratahigi.”
LUK.23.3	I Baelat mo huie vena, “?Wa iniko a Ratahigi nora a duvi Israel?”
LUK.23.3	I Jisas mo duvi vena, “Iniko gom veve.”
LUK.23.4	Mo rovo i Baelat mo veve lawera muei rugurugu meire sinobu vena, “Nahe haqe na gineu tea ve nain vevegi vagamate na tangaloi ngaha.”
LUK.23.5	Nge ingere ram veve siaga mo vagevage vena, “Gina nona leo nge u huhui na sinobu tau ingere rain vui qalogi. Nge u teuvuigi lolo vanue Kalili ko ngaha mo vomai tangaha.”
LUK.23.6	Lune i Baelat mo rongo na leora, mo hui vena, “?Wa a ngaha ta Kalili?” 
LUK.23.7	Lune mo iloe ve i Jisas ingeie dena mahoi venue ngehi i Herot mo leogoro, i Baelat mo horae vano lobei Herot, huri ingeie vage a Jerusalem lo taro hi. 
LUK.23.8	I Herot mo rong garea lune mo lehi Jisas, huri ingeie u rongo na rorona ko u tarani huri ve vin lehe te tuei beno. Nge u lado tare ve vin lehi na gigilegi i Jisas vin veie. 
LUK.23.9	Siu i Herot mo hui Jisas gena leo u sao, nge i Jisas he duvi na leona tea gatagale. 
LUK.23.10	Ira muei rugurugu ko ira huhui talo Leo Hora noi Mosis ram dige vano ko ram tawei Jisas gena leo u sao. 
LUK.23.11	I Herot ko ira nona tangaloi vuro ram vagi sovugi Jisas ko ram leoleo hivo ginie. Ram luqegi Jisas gena luqe garea ko i Herot mo horae vano taligu lawe Baelat. 
LUK.23.12	Lo rani hi i Herot ko i Baelat rom voragi buluana; huri tomue ingere ru bulu esi.
LUK.23.13	I Baelat mo ware bubuginire muei rugurugu, ira tomtomuegi, ko ira sinobu, 
LUK.23.14	ko mo veve lawera vena, “Gimiu neu lei na tangaloi ngaha vomai laweau ko neu veve huri ve ingeie u keli na sinobu. Nge nau veilehe tangaha lolo nagomiu, ko nahe haqe na gineu esi tea ngerehi nem taweie ginie. 
LUK.23.15	Bataha i Herot vage he haqe na gineu esi tea lune, huri ingeie u horae vomai taligu lawe gide. A tangaloi ngaha he vai na gineu esi tea ve vin mate. 
LUK.23.16	Giniehi, nain telie, siu nam sireginie.” 
LUK.23.17	Lo vataha hinaga huri Halegagaliu i Baelat vin siregi na tangaloi vauveu gatagale lawera sinobu.
LUK.23.18	A sinobu doluegi ram waregi siaga vena, “Gon wehe! Gon siregi Barabas lawe gamai!” 
LUK.23.19	(I Barabas u toga lolo valei vauveu huri a sinobu lavasigi rau qalo mei kavman a Jerusalem, ko huri u wehi na tangaloi.)
LUK.23.20	I Baelat mo tarani vena siregi Jisas, siu mo veve siaga lawera sinobu taligu. 
LUK.23.21	Nge ingere ram waregi lawea vena, “Toto vehavehaginie! Toto vehavehaginie!”
LUK.23.22	I Baelat mo veve vagatoligi vena, “?Huri hava gineu? ?U vei na hava gineu esi? Na he haqe na gineu tea u veie u tatarise ve vin mate. Nain telie, siu nam sireginie.”
LUK.23.23	Nge ingere ram waregi siaga den tomue tau mo eno tamwere hi vena toto vehavehagi Jisas, mo dadari lune mo eno lo nora leo. 
LUK.23.24	Siu i Baelat mo vevegi Jisas mwerehi rau tarani. 
LUK.23.25	Ingeie u siregi Barabas hi rau taranie, ngehi u toga lolo valei vauveu huri u qalo mei kavman ko u wehi na tangaloi, ko mo siregi Jisas ve vin mate mwere ram tarani.
LUK.23.26	Ira soldia ram lai vohogi Jisas. Lune ram vano, ram haqe na tangaloi gatagale a henana i Saemon, dena vanue Saerini, mo vomai dena labute sulo togagi venue. Ram wiri bibi, ram tau na gai saroutu lune ko rau veie mo walie lo tagui Jisas. 
LUK.23.27	A sinobu sao ram huri Jisas. Lolo livugara a vavine lavasigi ram ngara ko ram tangi hurie. 
LUK.23.28	Nge i Jisas mo tudori hurire mo veve vena, “Ra vavine ta Jerusalem! Nen mese ngara hurieu, nge nen ngara huri gimiu sibomiu ko huri rere netumiu. 
LUK.23.29	Huri a taro vin vomai a sinobu rain veve vena, ‘Havuhevu meire vavine hi rahe bavabava lai tea, ko meire hi a matavono, ko meire hi rahe bete te huhu lawe na maresu!” 
LUK.23.30	Lo tarogi hi a sinobu rain veve lawe na vusi lalawua, ‘Nen soi sulumei!’ ko lawe na vusi wuwerigi, ‘Nen vunigi gamai!’ 
LUK.23.31	?Huri tare ve ram vai na gineu mwere ngaha lune a gai mo qaro, rain vei na hava gineu lune vin koru?”
LUK.23.32	Rau lei na tangaloi gairue vage, ingere a tangaloi galegaleasi, ve rain vei vagamatera mei Jisas. 
LUK.23.33	Lune ram vomai sulo ute u waregi ve “A Tanoi Vurugi Qetu”, ram toto vehavehagi Jisas lo gai saroutu aiehi, ko a tangaloi galegaleasi gairue hi, gatagale mo dule lo matuana, tuegi lo mawirine. 
LUK.23.34	I Jisas mo veve vena, “Mama, gon ladovohogi na bugure, huri na hava gineu ram vaie rahe ilo tea.”
LUK.23.34	Ingere ram tuli na tais ve rain leo haqe ve ran wahegi na luqana lawe hine. 
LUK.23.35	A sinobu ram labe kakarani ram matagi goroe, ko ira tomtomueginire duvi Israel ram sovue, ram veve vena “Nge u vagamwasoire wagineu, nge na vagamwasoie sibona, tare ve ingeie i Kraes, i leowahe noi God!”
LUK.23.36	Ira soldia vage ram sovue. Ram vomai lobena ko ram bete na waen gogona lawea, 
LUK.23.37	ram veve vena, “Gon vagamwasoigo sibomu, tare ve iniko i Ratahigi nora a duvi Israel!”
LUK.23.38	Ram tau lo ului qatune na revereve vena, “Nge ngaha i Ratahigi nora a duvi Israel.”
LUK.23.39	A tangaloi galegaleasi tuegi mo dule aie mo veve asiesiginie vena, “?Iniko hate Kraes? Gon vagamwasoigo sibomu ko igamaru vage!”
LUK.23.40	Nge tuegi mo surie mo veve vena, “?Wa go he matagu tea gi God? Huri gide doluegi dam gagarasi lo vavai leo vevegi leo vevegi gatagale. 
LUK.23.41	Gideru dorom gagarasi u vovohoi, huri durum lai na gaitawe huri na hava gineu duru veie. Nge ingeie he vai na gineu esi tea.” 
LUK.23.42	Ko mo veve lawe Jisas vena, “Jisas, goin lado haqeau, lune goin vomai lo tanoi ratahigi!”
LUK.23.43	I Jisas mo veve lawea vena, “A hogo, nam veve lawego vena: gaqarigi goin toga meieu a Baradais.”
LUK.23.44	Lo matainaho tu vovohoi a aho mo qenu ko a dodo mo tango goro na vanue doluegi mo dadari lo aho gaitolu, 
LUK.23.45	ko a turegi huri mataivale lo Sara Gogona mo madadare. 
LUK.23.46	Siu i Jisas mo ware gena dilo siaga vena, “Mama! Nam sakatagi na tamateku lo limemu!” Mo veve ngaha ko mo mabusurigi. 
LUK.23.47	I leogoro soldia vudolue mo leo a hava gineu rau vei, ko mo waregareagi God, mo veve vena, “A hogo, ingeie a tangaloi u vovohoi.”
LUK.23.48	Lune a sinobu ngerehi rau sone bubugi aie ve rain matagi goro ram lehi na hava gineu u rovo vomai, ingere doluegi ram mule sulo tanora, ram tutu na mabure gina hahagavi. 
LUK.23.49	Ira buluana noi Jisas meire vavine hi rau hurie dena vanue Kalili ram labe vagahao ve rain lehi na gineu ngerehi.
LUK.23.50+LUK.23.51	A tangaloi gatagale a henana i Josev, dena togagi venue ta Judia u waregi Arimatia. Ingeie a tangaloi u garea ko u vovohoi, ko mo toga rarai na mwasoana garaqa God mo ratahigi lolona. Ingeie a meba talo Kansel, nge ingeie he masinge tea mena nora leo ko a lalakogi. 
LUK.23.52	Mo vano lobei Baelat ko mo navuhie huri na betui Jisas. 
LUK.23.53	Mo rovo mo lai suri na betune, mo luqesie gina gavu mavute, ko mo mabue lolo malangai mateana u tei durue lolo vatu, ngehi rahe tau na tangaloi te lolona tau. 
LUK.23.54	Lo Rani vai vagatai, ko a rani mangaana mo kakarani vena tauvuigi.
LUK.23.55	A vavine ngerehi rau huri Jisas dena vanue Kalili rau vano mei Josev ko ram lehi na malanga ve rau teu na betui Jisas wuraha. 
LUK.23.56	Mo rovo ram mule sulo tanora ko ram vai rarai na gineu buhoru ko a vurei bonbon huri na betune.
LUK.23.56	Lo rani mangaana ram manga, mwerehi a Leo hora u veve.
LUK.24.1	Lolo robongi siaga lo Sande, a muei rani talo wik, a vavine ram vano lo malanga, ram wali na gineu buhoru ngerehi rau vei rarai. 
LUK.24.2	Ram haqea ve a vatu u telulu beno dena malanga, 
LUK.24.3	siu ingere ram vano ram ahu lolona, nge rahe haqe na betui Huqe Jisas tea. 
LUK.24.4	Ram labe aie ko rahe ilo te vurugegi. Siserigi a tangaloi gairue rom labe lobera, a luqara u varavara u liu. 
LUK.24.5	Ram matagu garagara ko ram hudu sulo tano. Siu a tangaloi gairue hi rom veve lawera vena, “?Huri havai nem hikesi na tangaloi mwaso lolo livugara tangaloi mate? 
LUK.24.6	Ingeie u maraga. Inge hatie tangaha. Nen ladohaqe a hava gineu ngehi u veve lawe gimiu lune ingeie u toga lolo venue Kalili 
LUK.24.7	ve vi eno ve rain siregi i Netui Tangaloi lawera galegaleasi, rain toto vehavehaginie lo gai saroutu ko ve nge vin maraga taligu lo tagui rani gaitolu.”
LUK.24.8	Ko a vavine ngerehi ram ladohaqe na nona leo, 
LUK.24.9	ram tudori dena malanga, ko ram veve na gineu doluegi hi lawera hangavulu domwagi gatagale ko lawera doluegi vage. 
LUK.24.10	A vavine ngerehi i Meri ta Makdala, Joana, ko i Meri retahi Jemis; ingere ko a vavine lavasigi meire ram veve na gineu ingere ngaha lawera gaihora. 
LUK.24.11	Nge ira gaihora ram lado ve a hava gineu a vavine rau veve a kalikeli, ko ingere rahe ladohogo tea ginire. 
LUK.24.12	Nge i Bita mo maraga ko mo toa mo vano sulo malanga, mo ate su lolona ko mo lehi na luqe ko hate gineu vage. Mo rovo mo mule lo tanona, mo awogi huri na hava gineu u vei.
LUK.24.13	Lo rani hi tau a rorongtagi gairue rom dige huri na togagi venue a henagi Emaus, a kilomita hangavulu domwagi gatagale den Jerusalem, 
LUK.24.14	ko ingere rom laqalaqa ginire huri na gineu doluegi ngerehi ve rau vei. 
LUK.24.15	Lune rom laqa ko ram vui garogi huri, i Jisas mo vomai ko mo dige meire. 
LUK.24.16	Rom lehe, nge rohe leo te vurugeginie. 
LUK.24.17	I Jisas mo veve lawera vena, “?A hava gineu ngehi nerom vui garogi huri, lune nerom dige?”
LUK.24.17	Ingere rom labe rorongo mena nago asi. 
LUK.24.18	Gatagale denire, a henana i Kleobas, mo huie vena, “?Wa iniko a tangaloi gatagale hogosie gom toga a Jerusalem, go he ilo na hava gineu tea ngerehi rau vei aie lo rani gaivihe rau vano beno?”
LUK.24.19	Ingeie mo hui vena, “?A hava gineu ingere?”
LUK.24.19	Rom duvi vena, “A gineu rau vei lawe i Jisas ta Nasaret. A tangaloi ngaha nge a tangaloi veve rarai, u huire lo nona lalakogi ko lo leona lo nagoi God ko lo nagora sinobu. 
LUK.24.20	Ira nomai muei rugurugu meire tomtomuegi rau sireginie vano ve vin vevegi vagamatea, ko rau toto vehavehaginie lo gai saroutu 
LUK.24.21	Nge igamai gau lado ve ingeie hi vin voli tuguhire a duvi Israel! Lo ului gineu ngerehi a rani gaitoligi ngaha lune a gineu hi u vei. 
LUK.24.22	Ko a vavine lavasigi dena nomai burigi rau vei gamai gam garigi, huri rau vano sulo malanga lolo robongi siaga, 
LUK.24.23	nge rahe haqe na betune tea. Rau vomai taligu ram veve ve rau hueri rau lehi na engsel. A engsel ngerehi rau veve lawera huri ve ingeie mo mwaso. 
LUK.24.24	A tangaloi lavasigi dena nomai burigi rau vano sulo malanga ko rau haqe vurugegi mwerehi a vavine rau veve, nge ra he lehe tea.”
LUK.24.25	Mo rovo i Jisas mo veve lawera vena, “Gimiru a reragi, neru sagaribi lawagi lo nomiru ladohogo lo gineu doluegi ngerehi a tangaloi veve rarai rau veve! 
LUK.24.26	?Wa he eno tea huri ve i Kraes vin gagarasi lo gineu ingere ngaha, siu vin ehu lolo nona gareana?” 
LUK.24.27	Ko i Jisas mo veve matamwasaragi lawera a hava gineu u veve huri sibona lolo Reve reve Gogona doluegi, mo tauvuigi mena bugu ngerehi noi Mosis ko a revereve nora tangaloi veve rarai doluegi.
LUK.24.28	Ram vomai kakarani lobei na togagi venue ngehi ram vano hurie, ko i Jisas mo vai mwere huri ve ingeie vin tutuvano, 
LUK.24.29	nge ingere rom hako bibie, rom veve vena, “Gon toga mei gamaru; a rani mo kakarani mo rovo ko mo tauvuigi mo dodo.” Siu mo vano ve vin toga meire. 
LUK.24.30	Lune mo toga meire lo tantanoi hinaga, mo lai na bereti ko mo veve gareagi God ko mo vise na bereti hi mo bete lawera. 
LUK.24.31	A matara mo tawaga ko rom ilo vurugeginie. Ne ingeie mo salasala dena matara. 
LUK.24.32	Rom veve veve ginire vena, “?Wa he mwere na avi tea mo gao lolo lolodaru lune mo gato mei gideru lo turegi ko mo veve matamwasaragi na Reve reve Gogona ngerehi lawe gideru?”
LUK.24.33	Rom maraga siserigi ko rom vano taligu a Jerusalem, rom haqe ra hangavulu domwagi gatagale rau toga bubugi meire rorongtagi lavasigi vage, 
LUK.24.34	ko ingere ram veve vena, “A Huqe u maraga hogo! I Saemon u lehe!”
LUK.24.35	Siu ingere gairue hi rom veve matamwasaragi lawera a hava gineu u vei lo turegi, ko huri ve ru leo vurugegi na Huqe lune ingeie mo vise vurivuri na bereti.
LUK.24.36	Lune ingere rom veve lawera, siserigi a Huqe mo labe lolo livugara ko mo veve lawera vena, “A tamwata lobemiu.”
LUK.24.37	Ram vutugegi ko ram matagu liu, ram lado huri ve rau lehi na tamate. 
LUK.24.38	Nge ingeie mo veve lawera vena, “?Nem romasi huri havai? ?A lado gairue mo vomai lolo domimiu huri havai? 
LUK.24.39	Nen lehi na limeku ko a karuku ko nen leo ve ineu ngaha. Nen tango vomai luku ko nen lehieu vage, huri a tamate hate vihigona ko hate huine, mwerehi nem lehieu.”
LUK.24.40	Mo veve ngaha ko mo haharagi na limana ko a karune lawera. 
LUK.24.41	Ingere rahe ladohogo tea lai mosigei huri ingere ram horo gina havuhevu ko ram awogi hurie. Siu ingeie mo huire vena, “?Tau igimiu neu hako te gineu ve nein geni tangaha?” 
LUK.24.42	Ram bete na mavusui ige manoga lawea, 
LUK.24.43	nge mo laie ko mo ganie lo nagora.
LUK.24.44	Mo rovo mo veve lawera vena, “A gineu ingere ngaha nau veve lawe gimiu lune nau toga mei gimiu ve mo eno huri ve vin vagahorongi na gineu doluegi rau reve hurieu lo Leo Hora noi Mosis, lo revereve nora tangaloi veve rarai, ko lolo Sam.”
LUK.24.45	Mo rovo mo tawaga lolo domire ve rain ilo vurugegi na Reve reve Gogona, 
LUK.24.46	ko mo veve lawera vena, “Nge ngaha a hava gineu u reve: huri ve i Kraes vin gagarasi ko vin maraga dena mateana lo rani gaitoligi, 
LUK.24.47	ko ve rain toretore lo henana huri na ladowenigi ko a ladovohogi bugu lawe na ureure doluegi, vin teuvuigi a Jerusalem. 
LUK.24.48	Igimiu a tangaloi nein haharagi na gineu ngere ngaha. 
LUK.24.49	Ko ineu siboku nain hora sulumiu a hava gineu i Tamaku u warataugi teu. Nge nen toga rarai lolo qatui venue vin dadari lune a huireana den eulu vin himei sulumiu.”
LUK.24.50	Siu mo tomueginire dena qatui venue ram vano kakarani Betani, aiehi mo horagi na limana ko mo vaigareaginire. 
LUK.24.51	Lune mo vaigareaginire, ingeie mo sireginire ko mo laie hage lo eulu. 
LUK.24.52	Ngere ram huduhudu goroe, ko ram mule taligu a Jerusalem gena havuhevu lawua, 
LUK.24.53	ko ram toga vataha bongi lolo Sara Gogona ko ram waregareagi God.
JHN.1.1	Tomue siu God mo bei teu na ure, a Leo u toga beno; ingeie u toga mei God, ko ingeie God. 
JHN.1.2	Lo qatagigi redu, a Leo hi u toga tamwere mei God. 
JHN.1.3	I God u vei na gineu doluegi gina Leo hi; hatie gineu lo ure ve i God he taure tea. 
JHN.1.4	A mwasoana hi u toga mei God, ko a mwasoana hi mo voragi na leleo lawe na sinobu doluegi 
JHN.1.5	A leleo hi mo leleo lolo dodogi, ko a dodogi he qoragi leie tea.
JHN.1.6	I God u hora na nona tangaloi vanai, a henana i Jon. 
JHN.1.7	Ingeie hi u vanai huri ve na laqagi matamwasaragi na leleo lawe na sinobu, siu ve a tangaloi doluegi rain rongo na huri na leleo ko ram ladohogo. 
JHN.1.8	Ingeie sibona hate leleo hi; ingeie mo vanai huri ve na laqagi matamwasaragi na leleo hi. 
JHN.1.9	A leleo hogo hi nge ngaha, a leleo hi mo vanai sulolo ure ko mo leleohagi na tangaloi doluegi.
JHN.1.10	A Leo u toga lolo ure. I God u vei na ure gina Leo hi, nge a tangaloi talo ure ra he iloe tea. 
JHN.1.11	Ingeie u vanai sulo vanuana sibona, nge a nona sinobu sibona ra he lai vurugeginie tea. 
JHN.1.12	Nge lalavasigi rau lei vurugeginie ko rau ladohogo lune; siu ingeie u sireginire ve rain voragi re netui God. 
JHN.1.13	Ingere ram voragi re netui God, hate mwere na vavine mo bava na maresu, sige huri na taraniana nona mwera, nge huri na taraniana noi God.
JHN.1.14	A Leo hi mo voragi tangaloi ko mo toga lolo livugada, u horo mangadi gena lologarea ko a hogo. Igamai gau lehi na nona gareana. A gareana hi mo vanai deni Netui Mama gatagale hogosie.
JHN.1.15	I Jon u laqagi matamwasaragi hurie. Ingeie mo ngaragi lue vena, “A tangaloi hi nge ngaha neu nam laqagi hurie tavohe hi ineu nam veve vena, ‘Ingeie mo vanai lo taguku, nge ingeie u lawua liueu, huri ingeie u toga tomue siu neu nam bei vora.’ ”
JHN.1.16	Huri ingeie u horo gina lologarea ko a hogo doluegi noi God, ko mo bete na tabeana lawe gide tangaloi mo hivo lalangi lune. 
JHN.1.17	I God u bete na Leo hora lui Mosis; nge a lologarea ko a hogo ru vanai lui Jisas Kraes. 
JHN.1.18	A tangaloi gatagale he lehi God tea vohogi. Nge i Netui Mama hogosie, ineie God, ko mo toga lo mwarasai Tamana, ingeie u haharaginie lawe gide.
JHN.1.19	Nge ngaha a leo hogo huri Jon lune ira tomtomuegi lo vanue Jerusalem rau horara tangaloi lalakogi ko ira Livaet lawea ve rain huie vena, “Iniko hine?” 
JHN.1.20	I Jon he susu tea ve vin duvi, ne mo veve lo ute lawua vena, “Ineu hatie Kraes.” 
JHN.1.21	Mo rovo ingere ram huie vena, “?Siu iniko ihine? ?Wa iniko Elaeja?”
JHN.1.21	I Jon mo duvi vena, “Hatie, ineu hatie.”
JHN.1.21	Ingere ram huie vena, “?Wa iniko a Tangaloi veve rarai hi?”
JHN.1.21	Ingeie mo duvi vena, “Hatie.”
JHN.1.22	Siu ingere ram veve vena, “?Iniko gon veve lawe gamai vei iniko ihine, ve gamai gain lei na duvi leogi vano taligu lawe na tangaloi ngerehi ram hora gamai. Iniko gon veve na hava gineu hurigo sibomu?”
JHN.1.23	I Jon mo duvi vena, “Ineu ngaha hi: ‘A diloi hine gatagale mo waregi lo vanue vurogi mo veve vena: Nen vai vovohoigi na matahalai Huqe!’ ” (Nge ngaha hi a tangaloi veve rarai i Aesaea u veve.)
JHN.1.24	Lavasigi dena tangaloi hi rau horara ingere a Varise. 
JHN.1.25	Ingere ram hui Jon ram veve vena, “?Tare ve iniko hatie Kraes, sige Elaeja, sige a Tangaloi veve rarai hi, iniko gom garuhigogonagi na tangaloi huri hava gineu?”
JHN.1.26	I Jon mo duvi vena, “Ineu nam garuhigogonagi na tangaloi gena wai; a tangaloi gatagale mo labe lolo livugemiu, nge igimiu ne he iloe tea. 
JHN.1.27	Ingeie mo vanai lo taguku, nge ineu na he tatarise tea ve nain riqe na garoi nona sandel.”
JHN.1.28	A gineu ingere ngaha doluegi ram rovo vanai lolo vanue Betani, lo tavului wai Jodan, aiehi Jon u garuhigogona ginire tangaloi.
JHN.1.29	Maraga robongi i Jon mo lehi Jisas mo vanai lobena ko mo veve vena: “Ne ngaha i Netui Sibsib bulei God, ngehi a rugurugu mo lai vohogi na galegaleasi nora tangaloi talo ure! 
JHN.1.30	A tangaloi hi ineu nam laqagi hurie, nau veve vena, ‘A tangaloi mo vanai lo taguku, ingeie u lawua denieu, huri ingeie u toga tomue siu ineu na bei vora.’ 
JHN.1.31	Ineu na he iloe tea ve ingeie ihine, nge ineu nam vanai nam garuhigogona ginire gina wai huri ve ineu nam haharaginie lawera duvi Israel, ve ingeie ihine.”
JHN.1.32	Ko i Jon u laqagi matamwasaragi taligu vena: “Ineu nau lehi na Vui mo himei den eulu mwere na rangamea ko mo toga lune. 
JHN.1.33	Ineu na he iloe tea ve ingeie ihine, nge i God hi u horau ve nain garuhigogona ginire gina wai, nge mo veve laweau vena, ‘Iniko goin lehi na Vui vin himei ko vin toga lo ului hine; ingeie hi vin garuhigogonagi na tangaloi gina Vui Gogona.’ 
JHN.1.34	Ineu nau lehi na gineu hi ko nam laqagi mata mwasaragi lawe gimiu ve ingeie i Netui God.”
JHN.1.35	Maraga robongi i Jon mo labe aiehi taligu mena nona rorongtagi gairue, 
JHN.1.36	mo lehi Jisas mo dige mo vano, me mo veve vena, “Nge ngaha i Netui Sibsib bulei God!” 
JHN.1.37	A rorongtagi gairue hi rom rongoe mo veve mwerehi ko rom Huri Jisas.
JHN.1.38	I Jisas mo tudori, mo lehire rom hurie, mo huire vena, “?Igimiru nerom tarani na hava gineu?”
JHN.1.38	Ingere rom duvi vena, “?Rabae, gom toga logo?” (A leo naha “Rabae” lo noda leo vena, “Huhui.”)
JHN.1.39	Ingeie mo duvi vena, “Nero vanai nero leo.” Siu ingere rom vano meie ko rom lehi na tanona ko rom toga meie lolo rani hi. Bataha a aho gaivesi lo matainaho vano.
JHN.1.40	A tangaloi gatagale denire hi ru rongo Jon ko rom vano mei Jisas a henana i Andru, i tuei Saemon Bita. 
JHN.1.41	Tomuegi redu i Andru mo haqe tuana i Saemon ko mo veve lawea vena, “Igamai gau haqe i Ratahigi Vurei!” (A leo ngaha a iloilogi lo leo nora duvi Israel ve, “i Ratahigi Vurei.” Lo leo nora ta Kris, a iloilogi huri ve, “i Kraes.”)
JHN.1.42	Mo rovo ingeie mo lai Saemon lawe Jisas. I Jisas mo lelehurie ko mo veve vena, “Iniko i Saemon, i netui Jon. A henamu vin ware ve i Kifas.” (Kifas a iloilogi vei Bita, nge a iloilogi lo noda leo ve a, ‘Vatu Toga.’)
JHN.1.43	Maraga lo rani tuegi i Jisas u tarani ve vin vano lo Kalili. Nge mo haqe Vilib ko mo veve lawea vena, “!Gon hurieu!” 
JHN.1.44	I Vilib ingeie dena vanue Betsaeda, a togagi venue hi Andru ko i Bita ru toga aie.
JHN.1.45	Siu i Vilib mo haqe Nataniel ko mo veve lawea vena, “Igamai gau haqe na tangaloi hi i Mosis u uli hurie lolo bugui Leo hora ko ira tangaloi veve rarai rau uli hurie. Ingeie i Jisas, netui Josev, dena vanue Nasaret.”
JHN.1.46	I Nataniel mo huie vena, “Wa gineu garea tea ve vin vanai dena vanue Nasaret?”
JHN.1.46	I Vilib mo duvi vena, “Gon vanai gom leo.”
JHN.1.47	I Jisas mo lehi Nataniel mo vanai lobena, ko mo veve hurie vena, “Leo, ingeie a tangaloi a duvi Israel hogo; hate kalikeli meie!”
JHN.1.48	I Nataniel mo huie vena, “Iniko gu iloau wuraha?”
JHN.1.48	I Jisas mo duvi vena, “Ineu nau lehigo tavohe hi gom toga lovavai duledule, tomue siu i Vilib mo veve lawego hurieu.”
JHN.1.49	I Nataniel mo duvi lawea vena, “Huhui, iniko i Netui God! Iniko a Ratahigi a duvi Israel!”
JHN.1.50	I Jisas mo veve vena, “Wa iniko gom ladohogo huri neu nau veve lawego ve nau lehigo tavohe hi gom toga lovavai duledule? Goin lehi na gineu rau lalawua liu denie ngaha!” 
JHN.1.51	I Jisas mo veve lawera vena, “A hogo, a hogo, nam veve lawe gimiu vena igimiu nein lehi na mahava vin waga ko ira engsel gogona noi God rain hage eulu ko rain himei vuine lo ului Netui Tangaloi!”
JHN.2.1	Lo tagui rani gairue a lagiana lolo togagi venue Kena, lo vanue Kalili. I ratahi Jisas mo toga aiehi, 
JHN.2.2	ko ram ware Jisas mena nona rorongtagi vage ve rain vano lolo lagiana.
JHN.2.3	Tavohe hi a waen huri na lagiana u rovo, i ratahi Jisas mo veve lawea vena, “A waen u rovo denire.”
JHN.2.4	I Jisas mo duvi lawea vena, “?Ide, Huri hava gineu gom tau na gineu ngaha laweau? A noku taro he vanai te tau.”
JHN.2.5	I ratahi Jisas mo veve lawera tangaloi tabanagi vena, “Igimiu nein vei na hava gineu hi ingeie vin veve lawe gimiu.”
JHN.2.6	Ingere a duvi Israel a lengara huri na qaqaga u sao, ko a laha vatu gaiono ram toga aiehi huri na gineu hi, vatahaginire rau lawua u tatarise ve u kakarani ve lita vudolue. 
JHN.2.7	I Jisas mo veve lawera vena, “Igimiu nen hogoni na laha ngerehi gena wai.” Ingere ram hogonire ram horo madiridiri, 
JHN.2.8	ko mo rovo nge mo veve lawera vena, “Siserigi ngaha igimiu nen utu na wai lavasigi ko nen laie vano lawe na tangaloi hi mo leogoro na hinaga.”
JHN.2.8	Ingere ram laie vano lawea, 
JHN.2.9	ko ingeie mo simi rongo na wai hi, u dori gina waen. Ingeie he ilo tea huri ve a waen hi u vanai logo (nge a tangaloi tabanagi hi rau utu na wai rau iloe); siu nge mo ware na tangaloi hi u legi, 
JHN.2.10	ko mo veve lawea vena, “Vataha tangaloi rau bete na matani waen tomue, ko lo tagugi a tangaloi rau inu lawua beno nge mo bete na waen he garea te lawuagi. Nge iniko gu wiribibi na matani waen mo dadari siserigi ngaha!”
JHN.2.11	I Jisas u vei na nona gigilegi tomuegi ngaha lolo togagi venue Kena lo vanue Kalili, ko mo haharagi na nona managi, ko a nona rorongtagi ram ladohogo ginie.
JHN.2.12	Lo tagugi ngaha, i Jisas ko i ratahine ko i retuana ko a nona rorongtagi ram vano sulo togagi venue Kabeniam, ko ingere ram toga aiehi a rani te gaivihe.
JHN.2.13	A taro mo kakarani huri na Hinagai Halegagaliu nora duvi Israel, siu i Jisas mo hage a Jerusalem. 
JHN.2.14	Nge mo haqe na tangaloi lolo Sara Gogona ram sogagi na bulugi, a sibsib ko a rangamea, ko a tangaloi ram lealeahi homu ram toga hivo lo nora tanoi homu. 
JHN.2.15	Nge mo vai na gaiteli lo garo ko mo vuro lue ngerehi doluegi dena Sara Gogona, mena sibsib ko a bulugi; nge mo talulugi dori na tanoi homu noi rahine ram lealeahi homu ko a nora homu ram gagaburegi; 
JHN.2.16	ko mo veve lawera hi ram sogagi na rangamea vena, “Nen lai vohogi na gineu ngerehi dena ute tangaha! Nen mese vai na valei Tamaku mo voragi na valei sosogagi!”
JHN.2.17	Lune a gineu ngaha mo vai ira rorongtagi ram ladohaqe ve a Reve reve Gogona mo veve vena, “A noku tabetabe huri na valemu, God, u mwere na avi lolo loloku mo gao vohogieu.”
JHN.2.18	Ira lawua nora duvi Israel ram duvi taligu lawea, ram huie vena, “?Iniko goin vei na hava gigilegi ve goin haharagi lawe gamai huri ve iniko gu tatarise ve goin vei na gineu ngaha?”
JHN.2.19	I Jisas mo duvi vena, “Nein tala vohogi na valei God ngaha ko lo rani gaitolu nain vutue taligu.”
JHN.2.20	Ira lawua nora duvi Israel ram huie vena, “Rau vutu na valei God ngaha u lei na higao ngavulu gaivesi domwagi gaiono. ?Wa iniko goin vutue taligu lo rani gaitolu?”
JHN.2.21	Nge a valei God hi i Jisas mo laqagi huri na betune. 
JHN.2.22	Giniehi, tavohe hi ingeie mo maraga taligu dena mateana, a nona rorongtagi ram ladohaqe ve ingeie u veve mwere ngaha; ko ingere ram ladohogo lo Reve reve Gogona ko lo leo hi i Jisas u veve.
JHN.2.23	Lune hi i Jisas u toga Jerusalem lo taro huri na hinagai Halegagaliu, a sinobu u sao rau ladohogoginie a vevenagi ingere rau lehi na vaigivui u sao u veire. 
JHN.2.24	I Jisas he vaie tea sibona ve rain ladohogoginie, a vevenagi ingeie u ilo vurugeginire. 
JHN.2.25	Hatie taranigi ve ihine vin veve lawea hurire a vevenagi ingeie sibona u ilo na havagineu hi mo eno lolo lolora tangaloi.
JHN.3.1	A tangaloi gatagale a henana i Nikodimas, ingeie talo burigi nora Varise, i lawua gorora nora duvi Israel. 
JHN.3.2	Lolo bongi gatagale ingeie u vano lobei Jisas mo veve lawea vena: “Huhui, igamai gam ilo huri ve iniko a huhui gu vonai den God. Huri a tangaloi vin he vai lei na gigilegi tea ingere ngaha iniko gom vaire, nge hogosie tare ve i God meie.”
JHN.3.3	I Jisas mo duvi lawea vena, “A hogo, a hogo, nam veve lawego vena, ihine tea vin he leo na mwasoana garaqa tea i God mo ratahigi lolona nge hogosie tare ve ingeie vin vora taligu.”
JHN.3.4	I Nikodimas mo hui Jisas vena, “A tangaloi vin vora taligu wuraha tavohe nge u sesea beno? A hogo, nge vin he ahu taligu lai tea sulolo taqangi ratahine ko siu mo bei vora vagatuegi!”
JHN.3.5	I Jisas mo duvi vena, “A hogo, a hogo, nam veve lawego vena, ihine tea vin he ahu lai tea sulolo mwasoana garaqa God mo ratahigi lolona, nge hogosie tare ve ingeie vin vora gena wai mena Vui. 
JHN.3.6	Ihine mo vora lo tangaloi, nge a tangaloi, ko ihine mo vora lo Vui, nge a vui. 
JHN.3.7	Gon mese awogi huri nam veve lawego, ‘Mo eno huri ve gimiu nein vora taligu.’ 
JHN.3.8	A langi mo here vanai logo mwerehi nge mo tarani; gom rongo na rorona, nge go he iloe tea ve mo vanai logo sige mo vano logo. Mwerehi vage vataha tangaloi ram vora gena Vui.”
JHN.3.9	I Nikodimas mo huie vena, “?A gineu ngaha vin vei lei wuraha?”
JHN.3.10	I Jisas mo duvi lawea vena: “?Wa iniko a huhui nora duvi Israel, ko go he ilo na gineu ngaha tea? 
JHN.3.11	A hogo, a hogo, nam veve lawego vena, igamai gam veve huri na hava gineu gau iloe, ko gam laqagi matamwasaragi huri na hava gineu gau leo, ne igimiu ne he rono na nomai leo tea. 
JHN.3.12	?Tare ve ne he ladohogo te gieu tavohe nam veve lawe gimiu huri na gineu talo ure ngaha, nein ladohogogieu wuraha tavohe nain veve lawe gimiu huri na gineu ta eulu? 
JHN.3.13	Ko ihine tea he hage tea lo eulu nge hogosie i Netui Tangaloi, ngehi u himei den eulu.”
JHN.3.14	Mwere i Mosis u tabe hagagi na nunui mwata rau veie gena bras lo gai lolo vanue vurugi, mwerehi vage vin tabe hagagi i Netui Tangaloi, 
JHN.3.15	huri ve vataha hine mo ladohogoginie vin hakovi na mwasoana radu. 
JHN.3.16	Huri i God u tabe na ure hageliu; giniehi ne mo siregi Netune gatagale hogosie, huri ve rahine doluegi rain ladohogoginie rain he mate tea ne rain hakovi na mwasoana radu. 
JHN.3.17	Huri God he hora Netune tea sulolo ure ve vin vevegi na tangaloi nge ve vin vagamwasoire.
JHN.3.18	Ihine tea mo ladohogo gi Netui God vin he veveginie lai tea; ihine tea he ladohogo tea u veveginie beno, huri ingeie he ladohogo tea lui Netui God gatagale hogosie. 
JHN.3.19	A vevegi inge ngaha a leleo u vanai beno sulolo ure, ne a tangaloi rau tarani na dodogi u liuhage dena leleo, huri ingere ram vai na gineu rau esi. 
JHN.3.20	Ko ihine tea mo vai na gineu esi mo leomasi na leleo ko he vanai tea lobei na leleo, huri nge he tarani na nona gineu esi tea ve vin haharaginire. 
JHN.3.21	Nge ihine ram vai na gineu hogo mo vanai sulo leleo, huri ve a leleo vin haharagi ve nge u vei na nona tabanagi mwere i God mo tarani.
JHN.3.22	Lo tagugi ngaha, i Jisas ko a nona rorongtagi rau vano lo loloi venue Judia. Ingeie mo toga meire aiehi, ko mo garuhigogona gina sinobu.
JHN.3.23	I Jon vage mo garuhigogona lo mahoi venue Aenon, he vagahao tea dena togagi venue Selim, huri aiehi a wai u sao. A sinobu ram vano lobena huri mo garuhigogona ginire. 
JHN.3.24	Huri ra he tau Jon tea mosigei lolo valei vauveu.
JHN.3.25	A rorongtagi noi Jon lavasigi ram tauvuigi ram vuigarogi mena tangaloi a duvi Israel gatagale huri lengai gagaru mo vai mwasaragi lo nagoi God. 
JHN.3.26	Siu ingere ram vano lobei Jon ko ram veve lawea vena, “Huhui, a tangaloi hi u toga meigo lo tavului wei Jodan, ngehi niko gu laqagi matamwasaragi hurie, nge mo garuhigogona siserigi ngaha, ko vataha na tangaloi ram vano lobena!”
JHN.3.27	I Jon mo duvi vena, “A tangaloi vin he hakovi na gineu tea tare ve God vin he betea te lawea. 
JHN.3.28	Igimiu sibomiu nein lado bubugi ve nau veve vena, ‘Ineu hatie Kraes, nge i God u horau tomueginie.’
JHN.3.29	A vavine mo rarai vena lagi a vavine noi taglagi, gahea. A buluana hi mo bului na taglagi, huri mo labe meie ko mo rorongtaginie. Ingeie mo havuhevu huri mo rongo na diloi taglagi. Lo matahala mwerehi tau, i nam havuhevu u liu. 
JHN.3.30	Ingeie vin lawua taligu, ineu nain mala hivo siuvuine.
JHN.3.31	Ingeie hi mo vanai den eulu u lawua liu na tangaloi doluegi; ingeie hi mo vanai dena ure ingeie talo ure ko mo laqagi huri na gineu talo ure. Ingeie hi mo vanai den eulu u lawua liu na tangaloi doluegi. 
JHN.3.32	Nge mo laqagi matamwasaragi huri na gineu ingeie u leo ko u rono, nge ihine tea gatagale he lai na nona leo tea. 
JHN.3.33	Ihine tea mo lai na nona leo mo haharaginie ve i God a hogo, 
JHN.3.34	a vevenagi a tangaloi ngehi i God u horae vanai mo laqagi na leo ingere hi a noi God; huri God mo bete na nona Vui lawea doluegi. 
JHN.3.35	I Mama mo tabe Netune ko u bete na gineu doluegi sulo limana. 
JHN.3.36	Ihine tea mo ladohogo lui Netui God vin hakovi na mwasoana radu; nge ihine tea mo rahagi Netui God vin he hakovi na mwasoana radu tea, nge a lologagasi noi God mo eno lune.”
JHN.4.1	Ira Varise ram rongo ve i Jisas u veire tangaloi ram voragi nona rorongtagi ko mo garuhigogona-ginire rau sao u liu dein Jon. 
JHN.4.2	Nge i Jisas sibona he garuhigogona-ginire tea, nge a nona rorongtagi rau garuhigogona-ginire.
JHN.4.3	Tavohe hi i Jisas mo rongo na gineu hi, nge mo siregi na vanue Judia ko mo vano taligu sulo vanue Kalili; 
JHN.4.4	lo turegi ingeie ve vin vano turu na vanue Samaria.
JHN.4.5	Nge mo vanai sulo togagi venue lolo vanue Samaria a henagi Saeka, nge he vagahao tea dena tano hi i Jekob u betea lawe netune Josev. 
JHN.4.6	A wel noi Jekob aiehi, ko i Jisas u dige u sorue lo turegi, mo toga lo matai wel hi. Lo matainaho tuvovohoi.
JHN.4.7	A vavine ta Samaria u vonai vena utu na wai, ko i Jisas mo veve lawea vena, “Gon bete te wai laweau nan inu.” 
JHN.4.8	Huri a nona rorongtagi rau vano lolo togagi venue ve ran voli na hinaga.
JHN.4.9	A vavine ta Samaria hi mo duvi vena, “Iniko a tangaloi ta Judia ko ineu ta Samaria. ?Huri hava gineu gom huieu huri na wai inuinu?” (Huri a tangaloi ta Judia ra he bulubulu garea tea meire ta Samaria.)
JHN.4.10	I Jisas mo duvi lawea vena, “Tare ve iniko gu ilo na hava gineu i God mo tarani ve vin bete lawego, ko ineu ihine hi nam huigo huri na wai inuinu, goin huieu ko ineu nain bete na wai lawego ngehi a wai mwaso.”
JHN.4.11	A vavine mo veve vena, “Huqe, iniko go he hakovi na lahai wei tea ko a wel hi u bue. ?Nge goin lei na wai mwaso hi logo?
JHN.4.12	I tamai i Jekob u bete na wel nge ngaha lawe gamai; ingeie meire netune ko a bulana kakarue doluegi rau inu denie. ?Wa iniko gu lawua den Jekob?” 
JHN.4.13	I Jisas mo duvi lawea vena: “Vataha hine vin inu dena wai nge ngaha vin madogu taligu; 
JHN.4.14	nge ihine tea vin inu na wai hi ve ineu nain bete lawea vin he madogu tea taligu vin tuei. Huri a wai ngehi neu nain bete lawea vin voragi waimeuri vin mevuevue lolo lolona, ko vin bete lawea na mwasoana radu.”
JHN.4.15	A vavine mo veve lawea vena, “Huqe, gon bete na wai hi laweau! Huri nain mese madogu taligu, sige nain mese vanai tangaha huri ve nain utu na wai.”
JHN.4.16	I Jisas mo veve lawea vena, “Gon vano gon ware tamai netumu, ko nero vanai tangaha.”
JHN.4.17	A vavine mo veve vena, “Ineu hatie tamai netuku.” I Jisas mo duvi vena: “Gu veve hogo tavohe gom veve huri ve iniko hatie tamai netumu. 
JHN.4.18	Huri iniko gu legi mena mwera gailime, ko a mwera ngehi gom toga meie siseri ngaha hatie tamai netumu. Gu veve hogo lo gineu hi.”
JHN.4.19	A vavine mo veve lawea vena, “Huqe, nam lehigo ve iniko a tangaloi veve rarai. 
JHN.4.20	I retamamai ta tuei ta Samaria rau huduhudu goro God lo vusi ngaha, nge igimiu ta Judia nem veve huri ve a vanue Jerusalem ngehi a ute ve dain huduhudu goro God aie.”
JHN.4.21	I Jisas mo veve lawea vena: “Vavine, gon ladohogogieu, a tarogi vin vanai tavohe hi rain he huduhudu goro Mama tea lo vusi ngaha sige lolo vanue Jerusalem. 
JHN.4.22	Igimiu ta Samaria ne he ilo te vurugegi ve ihine hi gimiu nem huduhudu goroe; igamai ta Judia gau ilo ve ihine hi gamai gam huduhudu goroe, huri a mwasoana mo vanai denire ta Judia. 
JHN.4.23	Nge a taro vin vanai, ko u vanai beno, tavohe hi ingere ram huduhudu goro hogo rain huduhudu goro Mama lo Vui ko lo hogo. Huri i Mama mo tarani na tangaloi mwerehi ve rain huduhudu goroe. 
JHN.4.24	I God a Vui, ko ihine hi mo huduhudu goroe, vin huduhudu goroe lo Vui ko lo hogo.”
JHN.4.25	A vavine mo veve lawea vena, “Ineu nam ilo huri ve i Mesaia, (ngehi Kraes,) vin vanai. Tavohe hi ingeie vin vanai ingeie vin veve na gineu doluegi lawe gide.”
JHN.4.26	I Jisas mo duvi vena, “Ineu ngaha hi Mesaia, nam laqa meigo.”
JHN.4.27	Lo tarogi hi a rorongtagi noi Jisas ram vanai taligu; ko ingere ram awogi huri ram haqea mo laqa mena vavine. Nge hatie gatagale denire ve na veve lawea vena, “?Gom tarani na hava gineu?” sige “?Huri hava gineu gom laqa mena vavine?”
JHN.4.28	Mo rovo, a vavine hi mo tau na nona lahai wei, mo vano sulolo togagi venue, ko mo veve lawera sinobu aie hi vena, 
JHN.4.29	“Nen vanai nen lehi na tangaloi u veve laweau huri na gineu doluegi hi nau veire. ?Bataha ingeie hi i Kraes?” 
JHN.4.30	Siu ingere ram siregi na togagi venue hi ko ram vano lobei Jisas.
JHN.4.31	Lo taro hi a nona rorongtagi ram veve lawe Jisas vena, “Huhui, gon gani te hinaga!”
JHN.4.32	Nge ingeie mo duvi lawera vena, “Ineu nam hakovi na hinaga ve nain geni ngehi gimiu ne he iloe tea.”
JHN.4.33	Siu a rorongtagi ram tauvuigi ram huihui ginire sibora vena, “?Sige a tangaloi tea u vanai mena hinaga lawea?”
JHN.4.34	I Jisas mo duvi vena, “A gaku hinaga ngehi ve nain vei na taraniana noi ihine hi u horau vanai ko nain vei vunuhi na nona tabanagi.
JHN.4.35	“Mwere a nomiu matagi leo vena, ‘A vule gaivesi vage ko mo rovo a taro matue.’ Ineu nam veve lawe gimiu, nen leo vano lo talu: a rivurivu rau metue beno huri lailei.
JHN.4.36	A tangaloi mo lai na mwasi rivurivu mo hakovi na gaitawe huri ko mo lai bubugi na mwasigi huri na mwasoana radu; siu huri a tangaloi rivurivu ko a tangaloi lailei roin havuhevu bubugi. 
JHN.4.37	Huri a matagi leogi a hogo vena, ‘A tangaloi gatagale mo rivu, ko a tangaloi tuegi mo lailei.’ 
JHN.4.38	Ineu nau hora gimiu ve nein lei na mwasi rivurivu lolo talu ngehi nehe tabana tea aie; ingere tangaloi wagineu rau tabana aie, ko igimiu nem lailei na nomiu suesuegi dena nona tabana.”
JHN.4.39	A tangaloi u sao ta Samaria lolo togagi venue hi ram ladohogo lui Jisas huri na leo a vavine u veve vena, “Ingeie u veve laweau huri na gineu doluegi hi nau veire.” 
JHN.4.40	Siu tavohe hi a tangaloi ta Samaria ram vanai lobena ingere ram huie ve vin toga meire; ko i Jisas u toga aiehi meire rani gairue.
JHN.4.41	A tangaloi u sao vage ram ladohogo a vevenagi a leo noi Jisas, 
JHN.4.42	ko ram veve lawe na vavine vena, “Igamai gam ladohogo siserigi ngaha, hatie huri na hava gineu hi gu veve, nge huri gamai sibomai gau rongoe, ko igamai gam ilo huri ve ingeie i Vagamwasoi na ure hogo.”
JHN.4.43	Lo tagui rani gairue hi, i Jisas mo mwalue ko mo vano lo vanue Kalili. 
JHN.4.44	(Huri Jisas sibona u veve matamwasaragi vena, “Ingere ra he ladomavagi na tangaloi veve rarai tea lolo vanuana sibona.”) 
JHN.4.45	Siu tavohe hi ingeie mo dadari lolo vanue Kalili a sinobu taiehi ram lai vurugeginie, huri ingere sibora rau vano huri na Hinagai Halegagaliu a Jerusalem ko rau lehi na gineu doluegi hi ingeie u veire lolo taro hi.
JHN.4.46	Siu i Jisas mo vano taligu sulo togagi venue Kena lolo vanue Kalili, aiehi ne u vei na wai mo dori gina waen. A tangaloi lawua gatagale nona ratahigi, netune a maresu mwera mo sege a Kabeniam. 
JHN.4.47	Ingeie mo rongo ve I Jisas u vanai dena vanue Judia sulo vanue Kalili, ko mo vano lobena ko mo huie huri ve na hivo a Kabeniam ko na vagamwasoi netune hi, huri mo kakarani ve na mate.
JHN.4.48	I Jisas mo veve lawea vena, “Igimiu ngehi ladohogo tea tare ve igimiu nein he lehi na tabana lawua tea talo managi.”
JHN.4.49	A tangaloi lawua hi mo duvi goroe vena, “Huqe, gon vanai meieu siseri tomue siu i netuku mo bei mate.”
JHN.4.50	I Jisas mo veve lawea vena, “Gon vano, i netumu mo mwaso!” A tangaloi hi mo ladohogo lo leo noi Jisas ko mo vano.
JHN.4.51	Mo mule mo vano taligu lo valena, a nona tangaloi tabanagi ram haqea lo turegi ram veve lawea vena, “I netumu u mwaso!” 
JHN.4.52	Siu nge mo huire ve lo hava aho hi i netune u mwaso, ko ingere ram veve vena, “A mahagite u sireginie nainoa lo aho gatagale lo matainaho tudori.”
JHN.4.53	Siu i tamana mo ladohaqe huri ve lo taro gatagale tau hi i Jisas u veve lawea vena, “I netumu mo mwaso.” Siu ingeie meire doluegi talo valena ram ladohogo.
JHN.4.54	Ngaha a gigilegi tuegi i Jisas u veie lo tagugi u vanai dena vanue Judia sulo vanue Kalili.
JHN.5.1	Lo tagugi ngaha, i Jisas mo hage a Jerusalem huri na Hinagai Halehagaliu. 
JHN.5.2	A Jerusalem a horoi wei mo eno kakarani lobei Matai Arai Sibsib, rau vutu na vale mo labe goro na horoi wei hi; a malumelu vale hi gailime; lo leo ta Hibru mo waregi na ute ngehi ve Betsaita. 
JHN.5.3	A buri sinobu lawua ram eno lo vavai malumelui vale hi, ngerehi ram sege, a matara rau dodo, ngerehi rau luku, ko ngerehi a beture rau mate. Ingere ram rarai na wai vena gilu, 
JHN.5.4	vevenagi gesegi a engsel nona Huqe mo hivo lolo horoi wei mo gilugi na wai. A tangaloi gatagale vin hivo lolo wai lo tagugi hi a wai u gilu vin maso dena hava segeana doluegi hi ram vaie. 
JHN.5.5	A tangaloi gatagale aiehi nge u sege a higaogi ngavulu gaitolu domwagi gaiwelu. 
JHN.5.6	I Jisas mo lehe mo eno aiehi, ko mo ilo huri ve a tangaloi hi u sege a tarogi u tuei lawuagi; siu nge mo veve lawea vena, “Wa iniko gom tarani ve gon mwaso?”
JHN.5.7	A tangaloi hi mo sege mo duvi vena, “Huqe, hate tangaloi buluieu ve na taueu lolo horoi wei tavohe hi a wai mo gilu; lo taro hi ineu nam vaileo ve nan hivo lolona, a tangaloi wagineu u hivo lolona beno tomue denieu.”
JHN.5.8	I Jisas mo veve lawea vena, “Gon maraga, gon wali na niemu, ko gon dige.” 
JHN.5.9	Siserigi a tangaloi hi u mwaso; nge mo wali na niana ko mo tavuigi mo dige. A rani hi u vei na gineu ngaha lune a Rani Mangaana. 
JHN.5.10	Siu ira lawua nora duvi Israel ram veve lawe na tangaloi hi u mwaso vena, “He garea tea ve goin weli na niemu lo Rani Mangaana, huri a leohora u gatogoro” 
JHN.5.11	Ingeie mo duvi lawera vena, “A tangaloi hi u vagamwasoieu u veve laweau vena ‘Gon wali na niemu ko gon dige.’ ” 
JHN.5.12	Ingere ram huie vena, “Ihine hi u veve lawego ve gon wali na niemu, gon dige.’ ” 
JHN.5.13	Nge a tangaloi hi u mwaso he iloe tea huri ve ingeie ihine, huri Jisas u siregi na ute hi beno, a vevenagi huri a buri sinobu rau sao ingere aiehi.
JHN.5.14	Lo tagugi hi, i Jisas mo haqea lolo Sara Gogona ko mo veve lawea vena, “Leo, gom mwaso taligu. Gon mese galegaleasi taligu, sige hatie a gineu esi liu vin vanai lumu.” 
JHN.5.15	Mo rovo, a tangaloi hi mo mwalue ko mo veve lawera lawua nora duvi Israel vena, “I Jisas hi ne u vagamwasoieu.” 
JHN.5.16	A vevenagi ngaha ira lawua nora duvi Israel ram tauvuigi ram vaivei Jisas, huri nge u vagamwasoi lo rani mangaana.
JHN.5.17	Siu i Jisas mo duvi lawera vena, “I Tamaku mo tabana tuqaravu, ko ineu vage nam tabana.” 
JHN.5.18	A leo ngaha mo vaire tangaloi lawua lolo duvi Israel ram tarani garagaragi ve rain wehi Jisas; hate huri ve nge u vei utuhi na Leo hora huri na rani mangaana hogosie, nge huri u veve ve i God i Tamana sibona vage, lo matahala mwerehi ingeie mo vaie sibona vena tatarise mei God.
JHN.5.19	Siu i Jisas mo duvi lawera vena: “A hogo, a hogo, nam veve lawe gimiu vena, i Netui he vai lei na gineu tea lo domine sibona; nge mo vai na gineu ngerehi hogosie mwere nge mo lehi Tamana mo vaire. A hava gineu hi i Mama mo vaie, i Netui vage mo vaie. 
JHN.5.20	Huri i Mama mo tabe i Netui ko mo haharagi na gineu doluegi lawea ingeie mo vaire sibona. Ko nge vin haharagi na gineu lawea rain lawua dena gineu ingere ngaha, ko igimiu nein awogi huri. 
JHN.5.21	Lo matahala mwerehi teu, ingere i Mama mo vai ragasire rau mate ko mo vagamwasoire, mwerehi vage i Netui mo vagamwasoi rahine hi mo tarani. 
JHN.5.22	Huri Mama he vevegi na tangaloi te gatagale. Ingeie u siregi na tanoi vevegi doluegi lawe Netune, 
JHN.5.23	huri ve a tangaloi doluegi rain ladomavagi i Netui mwere ram ladomavagi i Mama. Ihine he ladomavagi i Netui tea he ladomavagi i Mama tea ngehi u horae vanai.
JHN.5.24	“A hogo, a hogo, nam veve lawe gimiu vena, hine mo rongo na noku leo, ko mo ladohogo lui hine hi u horau vanai, mo hakovi na mwasoana radu. Ingeie vin he veveginie tea, nge ingeie u liliu beno dena mateana sulo mwasoana. 
JHN.5.25	A hogo, a hogo, nam veve lawe gimiu vena, a taro vin vanai ko u vanai beno, tavohe hi ira tamate rain rongo na diloi Netui God, ko ngerehi ram rongoe rain mwaso. 
JHN.5.26	Huri mwere i Mama sibona ingeie a vuin mwasoana, mwerehi vage nge mo vai Netune mo voragi na vuin mwasoana. 
JHN.5.27	Ko nge u siregi na tanoi vevegi lawea huri ingeie i Netui Tangaloi. 
JHN.5.28	Igimiu nen mese awogi huri ngaha; huri a taro vin vanai tavohe hi irahine doluegi lolo qaru rain rongo na dilona, 
JHN.5.29	ko ingere rain mwelue dena qaruhire: ngerehi rau vei na tabana garea rain maraga sulo mwasoana, ko ngerehi rau vei na galegaleasi rain maraga sulo vevegi.
JHN.5.30	“Ineu nain he vai na gineu tea lo noku huireana siboku; ineu nam vevegi lei hogosie mwere i Mama mo veve laweau, siu a noku vevegi u vovohoi, huri na he vaileo tea ve nan huri na noku taraniana, nge hogosie na taraniana noi hine hi u horau vanai. 
JHN.5.31	“Tare ve ineu nam laqagi na leo hurieu siboku, a noku leo hate hogo. 
JHN.5.32	Nge a tangaloi wagineu mo laqagi na leo hurieu, ko ineu nau rau ilo ve a hava gineu hi mo veve hurieu a hogo. 
JHN.5.33	Igimiu neu hora na nomiu tangaloi ram vano lobei Jon, ko ingeie u laqagi na hogo lawe gimiu. 
JHN.5.34	Na he veve tea ngaha huri ve nam tarani ve a tangaloi vin laqagi matamwasaragi hurieu; nge nam veve ngaha hogosie huri ve igimiu nein mwaso. 
JHN.5.35	I Jon u mwere na leleo; mo mui ko mo varavara, ko igimiu neu tarani ve nen havuhevu gina nona leleo lo mahogi qilodo. 
JHN.5.36	Nge a gineu wagineu mo laqagi hurieu u liu dena leo noi Jon u laqagi hurieu, ngehi a tabana ngerehi nam vaire, a tabana ngerehi i Mama u betera laweau ve nain veire, ram laqagi matamwasaragi hurieu ve i Mama u horau vonai igimiu nehe lehe tea sige nehe rongo na dilona tea. 
JHN.5.37	Ko i Mama u horau vanai, ingeie vage mo laqagi matamwasaragi hurieu. Igimiu ne he rongo na dilona tea vohogi, igimiu ne he lehi na tarabesine tea vohogi; 
JHN.5.38	ko igimiu ne he hakovi na nona leo tea lolo lolomiu, huri gimiu ne he ladohogo tea lui hine hi nge u horae vanai. 
JHN.5.39	Igimiu nem hikehike lo Reve reve Gogona huri nem lado huri ve nein haqe na mwasoana radu lolora. Ko a Reve reve Gogona ngaha nge tauhi mo ram laqagi na gineu hurieu! 
JHN.5.40	Tau igimiu ne he tarani tea ve nen vanai lobeku huri ve nein hakovi na mwasoana.
JHN.5.41	“Ineu na he hikesi na roroa tea dena tangaloi. 
JHN.5.42	Nge ineu nam ilo gimiu; nam ilo ve a tabeana noi God he toga tea lo lolomiu. 
JHN.5.43	Ineu nau vanai lo henai Tamaku, nge igimiu ne he lai vurugegieu tea; tare ve a tangaloi wagineu vin vanai lo henana sibona, igimiu nein lai vurugeginie. 
JHN.5.44	?Igimiu nem tarani ve na roroa den vatavatahagi gimiu gagatalegi, nge igimiu ne he tarani tea ve nein hikesi na roroa mo vanai den God gatagale; tare ve u mwerehi, igimiu nein ladohogo lai wuraha? 
JHN.5.45	Igimiu nen mese lado ve ineu nain vevegi vovohoi, gimiu lawe Tamaku. Nem lado talui Mosis, nge i Mosis hi vin vevegi vohogi gimiu. 
JHN.5.46	Tare ve igimiu neu ladohogo lui Mosis, garea, gimiu nen ladohogogieu vage, huri ingeie u reve hurieu. 
JHN.5.47	?Nge tare ve gimiu ne he lado tea hogo lo nona revereve, gimiu nein ladohogo lo noku leo wuraha?”
JHN.6.1	Lo tagugi ngaha, i Jisas mo vano lo tavului wai ta Kalili (sige ta Taibirias.) 
JHN.6.2	A buri sinobu lawua ram hurie, huri ram lehi na gigilegi ngerehi nge u veire lune nge mo vagamwasoire segesege. 
JHN.6.3	I Jisas mo hage lo vusi ko mo toga hivo aie meire nona rorongtagi. 
JHN.6.4	A taroi Hinagai Halegagaliu u kakarani. 
JHN.6.5	I Jisas mo leo dalibulu ko mo lehi na buri tangaloi lawua ram vanai lobena, siu mo veve lawe Vilib vena, “?Dain voli na hinaga logo vin tatarise ve dain vangani na sinobu ingere ngaha?” 
JHN.6.6	Nge mo veve ngaha huri ve mo vailehi Vilib lune; huri ingeie u ilo beno huri na hava gineu hi ingeie ve vin vei. 
JHN.6.7	I Vilib mo duvi lawea vena, “Tare ve dain voli na hinaga gena vatu teri vaga ngavulu gairue, vin he tatarise tea meire ve rain geni wuwerigi vatahara.” 
JHN.6.8	A nona rorongtagi tuegi vage, i Andru, i tuei Saemon Bita, mo veve lawea vena: 
JHN.6.9	“A mwalakelo gatagale nge tangaha mo hakovi na bereti gailime me a ige gairue. Nge a hinaga hi u biti vohogi he tatarise tea huri na sinobu sao ingere ngaha.” 
JHN.6.10	I Jisas mo veve lawera vena, “Nen veve lawe na sinobu ran toga hivo.” A duvu u sao aiehi. Siu a sinobu doluegi ram toga hivo; a mwera u teri vagalime doluegi. 
JHN.6.11	I Jisas mo lai na bereti, mo vevegareagi God hurie, me ko betea lawe na sinobu hi ram toga hivo. Nge mo vai mwerehi vage mena ige, ko ingere doluegi rau geni mwere ram tarani. 
JHN.6.12	Hi ingere doluegi rau guqe, i Jisas mo veve lawera nona rorongtagi vena, “Nen vile bulutegi na maututui bereti ngerehi ram eno, vate vai dam teregi na mautu utugi.” 
JHN.6.13	Siu ingere ram vile buluteginire, ko ram hogoni a gete hangavulu domwagi gairue rau medi gena mautu utui bereti gailime ngerehi ingere rau genie he rovo tea.
JHN.6.14	A sinobu ram lehi na gigilegi ngaha i Jisas u vei, ram veve vena, “A hogo, nge ngaha a tangaloi veve rarai ngehi ve vin vanai sulo ure!” 
JHN.6.15	I Jisas mo ilo huri ve ingere ram tarani ve ran vanai ko rain garoginie huri ve vin voragi na ratahigi; siu nge mo dige beragi denire taligu mo hage lo vusi gahea.
JHN.6.16	Lune mo vanai mo revirevi, a nona rorongtagi ram hivo sulo wai Kalili, 
JHN.6.17	ram kalo lo aka, ko ram vano lo tavului wei taligu vovohoi na togagi venue Kabeniam. Mo galolo, ko i Jisas he vano te mosigei lobera. 
JHN.6.18	Siserigi ngaha a langi huire mo here ko a wai mo reburebuge. 
JHN.6.19	A nona rorongtagi rau hue a kilomita gaivesi sige lime beno, siu ram lehi Jisas mo dige lo ului wei, mo vanai kakarani lobei na aka, ko ingere ram matagu u liu. 
JHN.6.20	I Jisas mo veve lawera vena, “Inge ngaha! Nen mese matagu!” 
JHN.6.21	Ram tarani ve rain leie sulolo aka, ko siserigi a aka mo hage varea lo tanogi hi ingere ram vano aie.
JHN.6.22	Maraga robongigi a buri sinobu ram toga lo tavului wei ram leo huri ve a aka gatagale hogosie u toga aiehi. Ingere ram ilo ve i Jisas he vano tea mena nona rorongtagi lo aka hi, nge ingere rau vano gahera denie. 
JHN.6.23	A aka lavasigi wagineu ram vanai dena togagi venue Taibirias, ram hage Varea kakarani lo tanogi hi a buri sinobu rau geni na bereti lo tagugi hi a Huqe u vevegareaginie. 
JHN.6.24	Lo taro hi a buri sinobu ram leo huri ve i Jisas mena nona rorongtagi ingere hatie aiehi, ram kalo lo aka ngerehi ko ram vano sulo togagi venue Kabeniam, ram leoharo Jisas.
JHN.6.25	Lo taro hi a sinobu ram haqe Jisas lo tavului wei ingere ram veve lawea vena, “?Huhui, gu vanai hano tagaha?” 
JHN.6.26	I Jisas mo duvi lawera vena: “A hogo, a hogo, nam veve lawe gimiu vena, igimiu nehe hikesieu tea a vevenagi ve neu ilo vurugegi na gigilegi ingere ngaha, nge hogosie huri neu geni na bereti neu guqe.” 
JHN.6.27	Igimiu nen mese tabana huri na hinaga hi mo eno he tuei tea mo asi; nge nen tabana huri na hinaga hi mo eno huri na mwasoana radu, i Netui tangaloi vin bete lawe gimiu, huri i Mama, ngehi God, u gigileginie mo haharagi ve nge mo leo mavaginie.” 
JHN.6.28	Mo rovo, ingere ram huie vena, “?Gamai gain vei lei na hava gineu huri ve gain vei na tabana i God mo tarani?” 
JHN.6.29	I Jisas mo duvi vena, “Nge ngaha a tabana hi God mo tarani: nen ladohogo lui hine hi nge u horae vanai.” 
JHN.6.30	Ingere ram huie vena, “?A hava gigilegi hi goin veie siu ve igamai gain lehe ko gain ladohogoginigo? ?Goin vei na hava tabana? 
JHN.6.31	I retamada ta tuei rau geni na mana lolo vanue vurogi, u tatarise mwere na Reve reve Gogona mo veve vena: ‘Ingeie u bete na bereti den eulu lawera ve rain geni.’ ” 
JHN.6.32	I Jisas mo veve lawera vena: “A hogo, a hogo, nam veve lawe gimiu vena, hatie ve i Mosis u bete na bereti lawe hatie den eulu; nge i Tamaku vin bete lawe gimiu na bereti hogo den eulu; 
JHN.6.33	Huri a bereti hi God mo betea ingeie hi a bereti mo himei den eulu ko mo bete na mwasoana lawe na tangaloi doluegi talo ure.” 
JHN.6.34	Siu ingere ram huie vena, “Huqe, gon bete na bereti ngaha lawe gamai gesegi.” 
JHN.6.35	I Jisas mo veve lawera vena, “neu a bereti mwasoana. Ineie hi mo vanai lobeku vin he mwaruruhi te vohogi, ko ihine hi mo ladohogogieu vin he madogu te vohogi. 
JHN.6.36	Nge nau veve beno lawe gimiu ve igimiu nem lehieu nge ne he ladohogo tea. 
JHN.6.37	Vataha hine i Tamaku mo bete laweau vin vanai lobeku. Ineu nain he tuli vohogi hine tea mo vanai lobeku, 
JHN.6.38	huri neu nau himei den eulu, hatie ve nain vei na noku taraniana siboku, nge ve nain vei na taraniana noi hine hi u horau vanai. 
JHN.6.39	Nge ngaha ingeie hi u horau vanai mo taranieu ve nan veie, ve ineu nain he vagasalagi hine gatagale tea denire hi ingeie u betera laweau, nge ve nain ragasire sulo mwasoana lo rani vagasigi. 
JHN.6.40	Huri nge ngaha i Tamaku mo tarani, ve vataha hine ram lehi i Netui ko ram ladohogoginie rain hakovi na mwasoana radu; ko ineu nain ragasire sulo mwasoana lo rani vagasigi.”
JHN.6.41	Ingere duvi Israel ram tauvuigi ram singo tutubuginie, huri nge mo veve vena, “Ineu a bereti hi u himei den eulu.” 
JHN.6.42	Ko ram veve vena: “?A tangaloi ngaha ngehi i Jisas i netui Josev. Igamai gau ilo tamana ko i ratahine. ?Nge mo veve siserigi ngaha ve ingeie u himei den eulu wuraha?” 
JHN.6.43	I Jisas mo duvi lawera vena: “Nen mese ngutungutugi gimiu sibomiu. 
JHN.6.44	A tangaloi gatagale vin he vanai lei tea lobeku tare ve i Mama ngehi u horau vanai vin he reveie tea laweau; nge a tangaloi hi i Mama u reveie laweau. Ineu nain vei vagamwasoie lo Rani vagasigi. 
JHN.6.45	A tangaloi veve rarai rau veve vena, ‘I God vin huhui na tangaloi doluegi.’ Vataha hine mo rongo na leo noi Mama ko mo hikehike denie mo vanai lobeku. 
JHN.6.46	Hate ve ihine tea u lehi i Mama; ingeie hi u vanai den God, ngehi hogosie u lehi i Mama.
JHN.6.47	“A hogo, a hogo, nam veve lawe gimiu vena, ingeie hi mo ladohogo mo hakovi na mwasoana radu. 
JHN.6.48	!Ineu a bereti mwasoana! 
JHN.6.49	I retamamiu ta tuei rau geni na mana lolo vanue vurogi, ko rau mate. 
JHN.6.50	Nge ngehi a bereti hi mo himei den eulu, ve ihine tea mo ganie vin he mate lai tea. 
JHN.6.51	Ineu a bereti maso u himei den eulu. Tare ve ihine tea vin geni na bereti ngaha nge vin mwaso vage tuei. Ko a bereti hi neu nain betea lawea ngehi a vihigoku, nain betea huri ve a tangaloi doluegi talo ure rain mwaso.”
JHN.6.52	A leo ngaha mo vaire a duvi Israel ram vuigarogi, ram veve vena, “A tangaloi ngaha vin bete na vihigona huri ve dain genie wuraha?” 
JHN.6.53	Siu i Jisas mo veve lawera vena: “A hogo, a hogo, nam veve lawe gimiu vena, tare ve igimiu nein he gani na vihigoi Netui tangaloi tea ko nein he inu na daine tea igimiu nein he hakovi na mwasoana tea lolo lolomiu.
JHN.6.54	Ihine tea mo gani na vihigoku ko mo inu na daiku mo hakovi na mwasoana radu, ko ineu nain ragasie sulo mwasoana lo Rani vagasigi. 
JHN.6.55	Huri a vihigoku a hinaga hogo, ko a daiku a inuinu hogo. 
JHN.6.56	Ihine tea mo gani na vihigoku ko mo inu na daiku mo mwaso lolo loloku ko ineu lolo lolona. 
JHN.6.57	I Mama hi mo mwaso u horau vanai, ko ineu nam mwaso a vevenagi i Mama. Mwerehi vage, ihine tea mo ganieu vin mwaso a vevenagi ineu. 
JHN.6.58	Nge ngaha a bereti hi u himei den eulu; hatie mwere na bereti hi i retamamiu ta tuei rau geni. Ingere rau mate, nge ihine tea mo gani na bereti ngaha vin mwaso vin tuei.” 
JHN.6.59	I Jisas mo huhui mwere ngaha lolo valei soneana a Kabeniam.
JHN.6.60	A rorongtagi u sao ram rongo na leo hi ko ram veve vena, “A leo huhui ngaha u gona. ?A tangaloi vin lei leie wuraha?” 
JHN.6.61	I Jisas u ilo lolo lolora sibona huri ve a nona rorongtagi ram singotutubu huri na leo ngaha; siu nge mo veve lawera vena: “?Wa leo ngaha mo vai taturegi gimiu? 
JHN.6.62	Wuraha, tare ve igimiu nein lehi i Netui Tangaloi vin hage taligu aiehi u toga tomue aie? 
JHN.6.63	A Vui mo bete na mwasoana, a vihigogi he bului lai tea. A leo ngerehi neu nau laqagi lawe gimiu ingere na Vui ko ingere na mwasoana. 
JHN.6.64	Nge igimiu lavasigi ne he ladohogo tea.” Huri i Jisas u ilo dena vuigi ve irahine hi rain he ladohogo tea, ko ihine vin rongo na leoi gana. 
JHN.6.65	Ko ingeie mo veve taligu vena, “Giniehi nau veve lawe gimiu ve ihine tea vin he vanai lei tea lobeku tare ve i Mama vin he sireginie tea lawea.”
JHN.6.66	Giniehi, a nona rorongtagi u sao ram tudori ko ra he vano te meie taligu. 
JHN.6.67	Siu i Jisas mo veve lawera hangavulu domwagi gairue vena, “?Ko igimiu, wa nem tarani ve nen siregieu vage?” 
JHN.6.68	I Saemon Bita mo duvie vena, “?Huqe, igamai ve gain vano lobei hine? Iniko a leoi mwasoana radu ram eno lobemu. 
JHN.6.69	Tau ngaha igamai gam ladohogo ko gam ilo ve iniko gu Gogona gu vanai den God.” 
JHN.6.70	I Jisas mo duvi lawera vena, “?Wa ineu na he leowahe gimiu hangavulu domwagi gairue hi tea? Tau a tangaloi gatagale den gimiu ingere a tamate!” 
JHN.6.71	Nge mo laqagi huri Judas, i netui Saemon Iskariot. Huri Judas, ineie gatagale dena rorongtagi hangavulu domwagi gairue, nge vin rongo na leoi gai Jisas.
JHN.7.1	Lo tagugi ngaha, i Jisas mo dige lategi lolo vanue Kalili; nge he tarani tea ve vin dige lategi lolo vanue Juda, huri ira lawua a duvi Israel aiehi ram tarani ve rain wehe. 
JHN.7.2	A taro gogona nora duvi Israel a Hinagai Vale Siusiu u kakarani, 
JHN.7.3	siu i retuei Jisas ram veve lawea vena: “Gon siregi na ute ngaha ko gon vano lolo vanue Judia, siu a nomu rorongtagi rain lehi na tabana ngerehi gom vaire. 
JHN.7.4	Ihine tea he vai vunigi tea na nona tabana, tare ve ne mo tarani ve a tangaloi rain ilo vurugeginie. Tare ve gom vai na gineu ingere ngaha, gon haharaginigo sibomu lawe na ure.” 
JHN.7.5	Huri i retuana vage ra he ladohogo te ginie. 
JHN.7.6	I Jisas mo veve lawera vena: “A noku taro vovohoi he vanai tea mosigei. Vataha tarogi u vovohoi mei gimiu. 
JHN.7.7	A tangaloi talo ure rain he leomasi gimiu lai tea, nge ram leomasieu, huri nam laqagi matamwasaragi hurire ve a nora togaana u esi. 
JHN.7.8	Igimiu nen vano lolo gaganie. Ineu nain he vano tea lolo gaganie ngaha, huri a noku taro he vanai tea mosigei.” 
JHN.7.9	Nge mo veve na gineu ngaha lawera, ko mo toga tau lolo vanue Kalili.
JHN.7.10	Lo tagugi hi i retuana rau vano lolo gaganie, i Jisas vage mo vano; nge he vano tea lo ute lawua, ingeie nge u vano vunigi. 
JHN.7.11	Ira lawua nora duvi Israel ram leo haroe lo matai hinaga. Ingere ram hui vena, “?Nge logo?” 
JHN.7.12	A buri sinobu ram ngutuginie u liu. Lavasigi ram veve vena, “Ingeie a tangaloi garea.” Ko lavasigi ram veve vena, “Hatie, nge mo vagalengagi na sinobu.” 
JHN.7.13	Nge ihine tea he laqagi tea hurie lo ute lawua, huri ram mataguginire ira lawua nora duvi Israel.
JHN.7.14	Lo livugei taro gogona i Jisas mo hage sulolo Sara Gogona ko mo tauvuigi mo huhui. 
JHN.7.15	Ira lawua nora duvi Israel ram awogi, ram veve vena, “A tangaloi ngaha u lei na nona lolorani logo, huri he sikulu tea?” 
JHN.7.16	Siu i Jisas mo duvi lawera vena: “A hava gineu hi nam huhui hatie noku, nge mo vanai den God, nge u horau vanai. 
JHN.7.17	Ihine tea mo tarani ve vin vei na hava gineu hi God mo tarani vin ilo ve a noku leo huhui mo vanai den God ko he vanai tea denieu siboku. 
JHN.7.18	A tangaloi mo laqagi na gineu lo nona huireana sibona, ingeie mo vaileo vena lai na roroa lawea sibona. Nge ihine mo tarani na roroa lawe hine hi u horae ingeie a hogo, ko hatie kalikeli meie. 
JHN.7.19	?Wa i Mosis he bete na Leohora tea lawe gimiu? Nge gatagale den gimiu he tabe na Leohora tea. ?Igimiu nem vaileo ve nen wehieu huri hava gineu?” 
JHN.7.20	A buri sinobu ram duvi vena, “Iniko a vui esi lumu! ?Ihine mo vaileo ve na wehigo?” 
JHN.7.21	I Jisas mo duvi vena: “Ineu nau vei na tabana lawua gatagale ko igimiu doluegi nem awogi hurie. 
JHN.7.22	Huri Mosis u veve lawe gimiu ve nein tevegigilegi re netumiu (nge hatie ve i Mosis u teuvuigi na lengagi ngaha nge i retamamiu ta tuei), igimiu nem tevegigilegi na maresu mwera lo rani mangaana. 
JHN.7.23	?Tare ve rain tevegigilegi na maresu mwera lo rani mangaana huri ve a Leo hora noi Mosis vin he mautu tea, huri hava gineu gimiu nem merogieu huri nau vei na tangaloi mo mwaso vurugegi lo rani mangaana? 
JHN.7.24	Nen mese vevegi huri na gineu tavala varea, nge nen vevegi huri na gineu vovohoi.”
JHN.7.25	A sinobu lavasigi ta Jerusalem ram veve vena, “?Wa tangaloi ngaha hatie ve ingeie hi ira lawua ram vaileo huri ve ran wehe? 
JHN.7.26	Nen leo! Ingeie mo laqa lo ute lawua ko ra he veve na gineu tea lawea! Bataha ira lawua rau ilo vurugegi ve ineie i Kraes. 
JHN.7.27	Lo taro hi i Kraes vin vanai, ihine tea vin he ilo tea ve ingeie mo vanai logo. Nge igide doluegi dau ilo na tangaloi naha ve mo vanai logo.”
JHN.7.28	I Jisas mo huhui lolo Sara Gogona, nge mo veve gena dilogi u lawua vena: “Io, neu ilo vurugegieu, ko nem ilo huri ve ineu nau vanai logo. Nge na he vanai tea lo domiku siboku. Hatie! Ihine mo toga u horau vanai, nau vanai logo denie. Igimiu ne he iloe tea, 
JHN.7.29	nge ineu nau iloe, huri neu nau vanai denie ko ingeie u horau vanai.” 
JHN.7.30	Giniehi, ingere ram vaileo ve ran wiribibie, nge ihine tea he tau na limana tea lune, huri a nona taro he vanai tea mosigei. 
JHN.7.31	Nge a tangaloi sao dena sinobu hi ram ladohogoginie, ko ram veve vena, “Lo taro hi i Kraes vin vanai, wai nge vin vei na tabana lawua rain liu na tangaloi ngaha u veire ngaha?”
JHN.7.32	Ira Varise rau rongo na buri sinobu ram ngutugi na gineu ingere ngaha hurie, siu ingere ko ira muei rugurugu ram hora na bolisman lavasigi ve ran wiribibi Jisas. 
JHN.7.33	I Jisas mo veve vena: “Ineu nain toga mei gimiu a mahogi qilodo vage, mo rovo nain vano lobena hi u horau vanai. 
JHN.7.34	Igimiu nein hikesieu, nge nein he haqeau tea; ko igimiu nein he vano lai tea lo ute hi neu nain toga aie.”
JHN.7.35	Ira lawua nora duvi Israel ram vui veveginire vena: “Nge vin vano logo siu ve igide dain haqea tea? Wai ingeie vin vano vin toga meire duvi Israel ram toga lategi lolo togagi venue nona ta Kris ko vin huhuire ta Kris? 
JHN.7.36	Nge mo veve vena, ‘Igimiu nein hikesieu, nge nein he haqeau tea, ko igimiu nein he vano lai tea lo ute hi neu nain toga aie.’ Nge mo vevea hi. A iloilogi wuraha?”
JHN.7.37	A rani vagasigi talo taro gogona ngehi u lawua liu. Lo rani hi i Jisas mo labe ko mo veve gena dilo lawua vena: “Ihine tea mo madogu na vanai lobeku ko na inu. 
JHN.7.38	Mwere na Reve reve Gogona mo veve vena, ‘Ihine mo ladohogogieu, a wai halehale rain hale dena lolona, a wai mwaso ngerehi.’ ” 
JHN.7.39	I Jisas mo veve ngaha huri na Vui a tangaloi rau ladohogoginie rain leie. Lo taro hi God he bete na Vui te mosigei, huri he vai roroagi Jisas te mosigei.
JHN.7.40	Lavasigi denire sinobu ram rongoe mo veve ngaha ko ram veve vena, “A hogo, ngeie hi a Tangaloi veve rarai hi!” 
JHN.7.41	Lavasigi ram veve vena, “Ingeie i Kraes!” Nge lavasigi ram veve vena, “I Kraes vin he vanai tea dena vanue Kalili! 
JHN.7.42	A Reve reve Gogona mo veve ve i Kraes vi vanai dena duvi Devet, ko vin vora lolo vanue Betlehem, a togagi venue i Devet u toga aie.” 
JHN.7.43	Siu a sinobu ram toga vilewahe hurie. 
JHN.7.44	A tangaloi lavasigi ram tarani ve ran wiribibie, nge ihine tea he tau na limana tea lune.
JHN.7.45	Mo rovo, Ira bolisman ram vano taligu lobera muei rugurugu meire Varise, ko ngerehi ram huire vena, “?Huri hava gineu ne he laie tea vanai?”
JHN.7.46	Ira bolisman hi ram duvi vena, “Ihine tea he laqa tea mwereie!”
JHN.7.47	Ira Varise hi ram huire vena, “?Wa nge u vagalengagi gimiu vage? 
JHN.7.48	!Nen leo! Hatie gatagale denire lawua sige denire Varise u ladohogo ginie. 
JHN.7.49	Nge a sinobu ngaha he ilo na Leo hora noi Mosis tea, siu a lologagasi noi God mo toga lure!”
JHN.7.50	I Nikodimas nge gatagale denire; nge u vano ve vin lehi Jisas tomue. Nge mo veve lawera vena, 
JHN.7.51	“A noda Leo hora mo veve ve dain he vevegi na tangaloi tea tomue siu da bei rongoe ko dam haqe vurugegi na hava gineu hi nge u veie.” 
JHN.7.52	Ingere ram duvi goroe vena, “?Wa iniko vage dena vanue Kalili? Gon valu na Reve reve Gogona ko goin leo ve a tangaloi ligoligogi vin he vanai tea dena vanue Kalili.”
JHN.8.1	Mo rovo, ingere doluegi ram mule sulo valera, nge i Jisas mo hage lo Vusi Oliv. 
JHN.8.2	Maraga robongigi, lolo robongi siaga, nge mo vano taligu sulo Sara Gogona. A sinobu doluegi ram vanai lobena, ko nge mo toga hivo ko mo tauvuigi mo huhuire. 
JHN.8.3	Ira huhui talo Leo hora noi Mosis meire Varise ram lai na vavine vanai rau haqea u vagasile mena mwera, ko ram vaie mo labe lo livugara doluegi. 
JHN.8.4	Ingere ram veve lawea vena, “Huhui, rau haqe na vavine ngaha u vagasile mena mwera. 
JHN.8.5	Lolo noda Leo hora i Mosis u hora huri ve a vavine mwere ngaha dain buguri vagamatea. ?Iniko goin veve na hava gineu hurie?”
JHN.8.6	Ingere ram veve na leo ngaha ve ran vai lehe, siu ve rai veve vovohie lai. Nge i Jisas mo hudu hivo vuine ko mo uliuli lo tano gena bisune.
JHN.8.7	Mwere ingere ram garogi ram hui na nora huihui, siu i Jisas mo lalangau mo veve lawera vena, “Ihine den gimiu he vai na galegaleasi tea na tuli na vatu tomue sulune.” 
JHN.8.8	Mo rovo, nge mo hudu hivo taligu ko mo uliuli lo tano. 
JHN.8.9	Ingere rau rono na leo ngaha, ram vano gagatagalegi denie, ingere sesea tomue. I Jisas mo toga gahea, mena vavine hi mo labe mosigei. 
JHN.8.10	I Jisas mo lalangau mo veve lawea vena, “?Vavine, ingere logo? ?Wa tangaloi gatagale he tino tea ve na veveginigo?” 
JHN.8.11	Ingeie mo duvi vena, “Huqe, hatie, hatie tangaloi.” Mo rovo, i Jisas mo veve lawea vena, “Garea, ineu nain he veveginigo tea vage. Gon vano, nge goin mese galegaleasi taligu.”
JHN.8.12	Mo rovo, i Jisas mo veve lawera taligu vena: “Ineu a leleo talo ure. Ihine tea mo hurieu vin hakovi na leleoi mwasoana ko vin he dige tea lo dodogi.” 
JHN.8.13	Siu ira Varise ram veve lawea vena, “Gom laqagi matamwasaragi hurigo sibomu ngaha; a leomu hatie hogo.”
JHN.8.14	I Jisas mo duvi lawera vena, “Hatie. Tare ve ineu nain laqagi matamwasaragi hurieu siboku, nge a leoku a hogo, huri ineu nau ilo ve nau vanai logo ko nain vano logo. Igimiu ne he ilo tea ve ineu nam vanai logo sige nain vano logo. 
JHN.8.15	Igimiu nem vevegi huri na domi tangaloi; ineu na he vevegi ihine tea. 
JHN.8.16	Nge tare ve nam vevegi, a noku vevegi a hogo, huri ineu hate gaheau; nge i Mama u horau vanai ingeie meieu. 
JHN.8.17	U reve lolo nomiu Leo hora ve a tangaloi gairue roin laqagi matamwasaragi na gineu hala gatagale, nora leo a hogo. 
JHN.8.18	Ineu nam laqagi matamwasaragi hurieu siboku, ko i Tamaku u horau vanai vage mo laqagi matamwasaragi hurieu.” 
JHN.8.19	Ingere ram huie vena, “I Tamamu nge logo?” I Jisas mo duvi vena, “Igimiu ne he iloau tea ko i Tamaku vage. Tare ve neu iloau neu ilo Tamaku vage.”
JHN.8.20	I Jisas mo veve na gineu ngere ngaha tavohe hi mo huhui lolo Sara Gogona, lo ute a tanoi tuli homu aie. Ko ihine he wiribibie tea, huri a nona taro he vanai tea mosigei.
JHN.8.21	I Jisas mo veve lawera taligu vena, “Ineu nain vano vohogi; ko igimiu nein leoharoau, nge nein mate lolo nomiu galegaleasi. Igimiu nein he vano lai tea lo ute hi neu nain vano aie.” 
JHN.8.22	Siu ira lawua nora duvi Israel ram veve vena, “Nge mo veve vena, ‘Igimiu nein he vano lai tea lo ute hi neu nain vano aie.’ ?Wa nge vin wehe sibona?” 
JHN.8.23	I Jisas mo duvi vena: “Igimiu nem vanai lovavagi, nge ineu nam vanai den eulu. Igimiu nem vanai dena ure ngaha, nge ineu na he vanai tea dena ure ngaha. 
JHN.8.24	A vevenagi hi neu nam veve lawe gimiu vena nein mate lolo nomiu galegaleasi. Huri igimiu nein mate lolo nomiu galegaleasi tare ve nein he ladohogo tea ve ‘Ineu nam toga.’ ” 
JHN.8.25	Siu ingere ram huie vena, “?Iniko ihine?” I Jisas mo duvi vena: “Ineu a gineu hi nam veve lawe gimiu dena vuigi. 
JHN.8.26	A gineu sao neu nain veve huri gimiu ko nain vevegi gimiu huri na gineu sao. Ingeie u horau vanai, nge a hogo, ko nam veve lawe na tangaloi talo ure a hava gineu hi neu nau rongo denie.”
JHN.8.27	Ingere ra he ilo tea ve ne mo laqa lawera huri i Mama. 
JHN.8.28	Siu i Jisas mo veve lawera vena: “Tavohe igimiu nein tabe hagagi Netui tangaloi siu nein ilo ve ‘Ineu nam toga’; ko nein ilo ve ineu na he vai na hava gineu tea lo domiku siboku, nge nam veve na gineu hogosie hi i Mama u huhuieu ginie. 
JHN.8.29	Ko ingeie u horau vanai mo toga meieu; nge he siregieu tea ve nan toga gaheau, huri ineu nam vai na hava gineu ngerehi gesegi nge mo leo mana ginire.” 
JHN.8.30	A tangaloi sao ram rongo Jisas mo veve na gineu ingere ngaha ram ladohogoginie.
JHN.8.31	Siu i Jisas mo veve lawera nora duvi Israel ram ladohogoginie vena, “Tare ve igimiu nem tabe na noku leo igimiu a noku rorongtagi hogo; 
JHN.8.32	ko igimiu nein ilo na hogo, ko a hogo vin vei gimiu nein meriqe.” 
JHN.8.33	Ingere ram duvi vena, “Igamai ira duvi Ebraham, ko igamai hatie tangaloi taban a vurogi lawe ihine tea wagineu meriqe. ?Siu huri hava gineu gom veve vena, ‘Igamai gain meriqe?’ ” 
JHN.8.34	I Jisas mo duvi lawera vena: “A hogo, a hogo, nam veve lawe gimiu vena, vataha tangaloi mo galegaleasi ingeie a tangaloi tabana vurogi lawe na galegaleasi. 
JHN.8.35	A tangaloi tabana vurogi he toga tea vena siaga nge a natugi vin toga vagi tuei ingeie hatie talolo vale gesegi; nge i netui nge mo toga gesegi lolo vale. 
JHN.8.36	Siu tare ve i Netui mo vai gimiu nem mariqe nein meriqe hogo. 
JHN.8.37	Ineu nau ilo ve igimiu a duvi Ebraham. Tau igimiu nem vaileo huri ve nen wehieu, huri a noku leo huhui he toga tea lumiu. 
JHN.8.38	Ineu nam laqagi huri na hava gineu hi i Tamaku u haharaginie laweau, nge igimiu nem vai na hava gineu hi i tamamiu u haharaginie lawe gimiu.”
JHN.8.39	Ingere ram duvi lawea vena, “I tamamai Ebraham.” I Jisas mo duvi vena, “Tare ve igimiu ira netui Ebraham hogo, gimiu nein vei na tabana ngerehi i Ebraham u veire. 
JHN.8.40	Ineu nau veve na hogo lawe gimiu ve ineu nau rongoe den God. Nge igimiu nem vaileo ve nein wehieu. I Ebraham he vai na gineu tea mwere naha vohogi! 
JHN.8.41	Igimiu nem vai na tabana hi i tamamiu mo vaie.” Ingere ram duvi vena, “Igamai hatie natui turegi. Igamai i Tamamai gatagale, ngehi i God.” 
JHN.8.42	I Jisas mo veve lawera vena: “Tare ve i God i Tamamiu hogo, nase vai gimiu nein tabeau; huri neu nau vanai den God ko nam toga tangaha. Ineu na he vanai tea lo domiku siboku, nge ingeie u horau vanai. 
JHN.8.43	?Huri hava gineu gimiu ne he ilo vurugegi na gineu tea hi nam veve? A vevenagi ne he masinge tea ve nein rorongtagi lei na noku leo, 
JHN.8.44	Igimiu ire netui tamamiu, i Vui esi, ko nem tarani ve nen huri na taraniana noi tamamiu. Ingeie i gineu ueue tangaloi dena vuigi. Ingeie he bulu tea lo hogo tea vohogi, a vevenagi a hogo hatie lolo lolona. Lo taro hi ineie mo veve na kalikeli ingeie mo vai na gineu mo huri na dorine, huri ingeie i gineu kalikeli ko i tamai kalikeli doluegi. 
JHN.8.45	Nge ineu nam veve na hogo, ko a vevenagi hi gimiu ne he ladohogo te gieu. 
JHN.8.46	?Ihine tea den gimiu vin tisu lue ve ineu a noku galegaleasi lure? ?Tare ve ineu nam veve na hogo, huri hava gineu gimiu ne he ladohogo te gieu? 
JHN.8.47	Ingeie hi mo vanai den God mo rorongtagi na leoi God. Nge igimiu ne he vanai tea den God, ko a vevenagi ngaha igimiu ne he rorongtaginie tea.”
JHN.8.48	Ira lawua nora duvi Israel ram duvi lawea vena: “?Wa igimai gahe veve hogo tea ve iniko ta Samaria ko a vui esi lumu?” 
JHN.8.49	I Jisas mo duvi vena, “A vui esi hatie luku, nge ineu nam ladomavagi i Tamaku ko igimiu ne he ladomavagieu tea. 
JHN.8.50	Ineu na he hikesi na tanoi ladomava tea laweau siboku. Nge ihine tea Gatagale mo hikesi na tanoi ladomava hi ko mo leo wahe ve vin voragi noku. I gineu gatagale mo toga mo hikesie ko mo veveginie. 
JHN.8.51	A hogo, a hogo, nam veve lawe gimiu vena, ihine mo tabe na noku leo vin he mate tea vin tuei.” 
JHN.8.52	Ira lawua nora duvi Israel ram veve lawea vena: “Siserigi ngaha gamai gau ilo ve a vui esi lumu! I Ebraham u mate, ko ira tangaloi ligoligogi rau mate, ko iniko gom veve vena, ‘Ihine mo tabe na noku leo vin he mate tea vin tuei.’ 
JHN.8.53	I tamamai Ebraham u mate. ?Wa iniko go he veve tea huri ve iniko gu lawua den tamamai i Ebraham nge u mate? Ko ira tangaloi ligoligogi rau mate vage. ?Gom lado ve iniko hine?” 
JHN.8.54	I Jisas mo duvi vena: “Tare ve ineu nain vei roroagieu siboku, a roroku vin vurogi. Ingeie hi mo vai roroagieu ngehi Tamaku ingeie hi gimiu nem veve huri ve a nomiu God. 
JHN.8.55	Igimiu nge he iloe tea, ko ineu nau iloe. Tare ve nam veve ve na he iloe tea, ineu a tangaloi kalikeli mwere igimiu. Nge ineu nau iloe, ko nam tabe na leona. 
JHN.8.56	I tamamiu Ebraham u rong garea huri u lehi na taroi noku vanaiana; ingeie u lehe ko u hevuhevu huri.” 
JHN.8.57	Siu ira lawua nora duvi Israel ram veve lawea vena, “Iniko a higaomu he ngavulu gailime tea. ?Wa iniko gu lehi Ebraham?” 
JHN.8.58	I Jisas mo duvi vena, “A hogo, a hogo, nam veve lawe gimiu vena, tomue den Ebraham u vora, ‘Ineu nam toga.’ ” 
JHN.8.59	Giniehi, ingere ram vile na vatu ve rain bugurie, nge i Jisas mo hili sibona ko mo mwalue dena Sara Gogona.
JHN.9.1	Lune i Jisas mo dige mo vano mo lehi na tangaloi gatagale u vora matadodo. 
JHN.9.2	A nona rorongtagi ram huie vena: “?Huhui, a galegaleasi noi hine ngaha u veie mo vora matadodo? ?A nona galegaleasi sibona sige noi tamana tona retahine?” 
JHN.9.3	I Jisas mo duvi vena: “Hate nona galegaleasi sibona sige noi tamana tona retahine ve u veie siu matana rom dodo ginie. Nge a matana ru dodo siu huri ve a tangaloi rain lehi na managi noi God vin tabana lune. 
JHN.9.4	Huri mo rani mosigei, igide da vai na tabanagi noi a hine hi u horau nge lune a bongi mo vanai a tangaloi vin he tabana lai tea. 
JHN.9.5	Lune tarogi ngaha ineu nam toga lolo ure, ineu a leleo talo ure.” 
JHN.9.6	Lo tagugi Jisas u veve na leo ngaha, mo lodo sulo tano ko mo vai na tano mo bibilu gina lodona; siu mo sasavi na Matai tangaloi hi ginie, 
JHN.9.7	ko mo veve lawea vena, “Gon vano gon solo na nagomu lolo Walui Wei Saeloam.” (A leo ngaha a iloilogi ve “Hora.”) Siu a tangaloi hi mo vano, mo solo na nagona, ko mo vanai taligu mo leo lai.
JHN.9.8	Siu irehuana, ko a sinobu hi gitomuegi navunevu, ira tangaloi talo vanuana mena sinobu hi rau lehe u nevunevu homu, ram huie vena, “?Wa tangaloi ngaha hate ngehi u toga mo navunevu homu tomue?” 
JHN.9.9	A tangaloi lavasigi ram veve vena, “Ingeie hi,” nge ingere lavasigi ram veve vena, “Hate ingeie, nge dam lehe ve u mwereie.” Siu a tangaloi hi mo veve sibona vena, “Ineu ngaha.” 
JHN.9.10	Ingere ram huie vena, “?Siu, a matamu ru leleo mwerehilogo?” 
JHN.9.11	Ingeie mo duvi vena, “A tangaloi gatagale a henana Jisas u vei na tano mo bibilu ko mo sasavi na mataku ginie, ko mo veve laweau vena, ‘Gon vano lo wai hi Saeloam, gon solo na nagomiu’ Siu ineu nam vano, siserigi nam solo na nagoku nam leo lai taligu.” 
JHN.9.12	Ingere ram huie vena, “?Ingeie logo?” A tangaloi hi mo duvi vena, “Ineu nau haroe.”
JHN.9.13	Siu, ram lai na tangaloi hi a matana ru dodo tomue vano lawera Varise. 
JHN.9.14	A rani hi Jisas u vei na tano mo bibilu lolona ko mo vagaleleogi na matai tangaloi hi lo Rani Mangaana. 
JHN.9.15	Mo rovo, ingere Varise ram hui na tangaloi hi taligu mwerehilogo hi a matana ru leleo. Ingeie mo veve lawera vena, “Ingeie u sasavi na mataku gina tano bibilu, nau solo na nagoku, ko siserigi ngaha nam leo lai.” 
JHN.9.16	Ingere Varise lavasigi ram veve vena, “A tangaloi ngehi u vei na gineu ngaha ingeie hate tangaloi noi God huri ingeie he ladomava tea gina na Rani Mangaana.” Nge ingere lavasigi ram veve vena, “Ve mwere ingeie a tangaloi galegaleasi, vin he vai lei na vaigivui tea mwere ngaha.” Ko a gineu ngaha u veire ram vilewahe.
JHN.9.17	Siu ira Varise ram hui na tangaloi hi taligu vena, “?Iniko gom veve ve ingeie u vei na matamu rom leleo, garea, gom veve mwerehilogo hurie?” Ingeie mo duvi vena, “Ingeie a tangaloi ligoligogi.” 
JHN.9.18	Nge ira lawua nora duvi Israel rahe ladohogo tea ve ingeie a matana u dodo tomue ko siserigi ngaha mo leo lai, mo dadari lune ram ware tamana tona retahine vanai, 
JHN.9.19	ko ram huire vena: “?Wa i netumiru naha? ?Wa nerom veve huri ve u vora matadodo? ?Garea, mwerehilogo huri ingeie mo leo lai siserigi ngaha?” 
JHN.9.20	I tamana tona retahine rom duvi vena: “Igamaru gorom ilo huri ve i netumeru ko gorom ilo huri ve u vora matadodo. 
JHN.9.21	Nge gamaru goro he ilo tea mwerehilogo hi huri siserigi naha mo leo lai, ko igamaru goro he ilo tea ve ihine ngehi u vei na matana rom leleo. Nen huie; ingeie u sesea beno. Ingeie vin duvi hurie sibona!” 
JHN.9.22	I tamana tona retahine ru veve mwere ngaha huri rom mataguginire tangaloi lalawua nora duvi Israel; huri ira lawua nora duvi Israel rau ladobubugi beno huri tare ve ihine tea vin veve huri ve i Jisas ingeie i Kraes rain teue suvarea dena valei soneana. 
JHN.9.23	A vevenagi ngaha i tamana tona retahine ru veve vena, “Ineie u sesea beno; nen huie!”
JHN.9.24	Siu ram ware na tangaloi hi vagatuegi u vora matadodo ko ram veve lawea vena, “Iniko gon waratau lo nagoi God ve a havagineu goin veve a hogo! Igamai gam ve a tangaloi ngaha hi u vagamwasoigo, ingeie ilo huri a tangaloi galegaleasi.” 
JHN.9.25	Nge mo duvi vena, “Ineu na he ilo tea tare ve ingeie a tangaloi galegaleasi sige hatie. A gineu gatagale hogosie hi nau iloe: ngehi a mataku u dodo, nge siserigi naha neu nam leolai.” 
JHN.9.26	Ingere ram huie vena, “?Nge u vei na hava gineu lawego? ?Ingeie u vei na matamu rom leleo mwerehilogo?” 
JHN.9.27	Ingeie mo duvi vena, “Ineu nau veve beno lawe gimiu, nge ne he rorongtagi tea. ?Nem tarani ve nen rongo taligu huri hava gineu? ?Bataha gimiu vage nem tarani ve nen voragi na nona rorongtagi?” 
JHN.9.28	?Ram veve asiesiginie ko ram veve vena: “Iniko a nona rorongtagi; nge igamai a rorongtagi noi Mosis. 
JHN.9.29	Gamai gau ilo huri ve God u laqa mei Mosis; nge a tangaloi ngaha, igamai gahe ilo tea ve mo vanai logo?” 
JHN.9.30	A tangaloi hi mo duvi vena: “A hava domiana mwere ngaha! Igimiu nehe ilo tea ve ingeie mo vanai logo, nge ingeie u vei na mataku rom leleo! 
JHN.9.31	Igide dam ilo huri ve God he rorongtaginire tangaloi galegaleasi tea; nge mo rorongtaginire sinobu ngerehi ram ladomavaginie ko ram vai na hava gineu hi ingeie me taranire. 
JHN.9.32	Lo tauvuigi ure mo dadari bagataha da he rongo te tau ve ihine tea u vei na matai tangaloi u vora matadodo ve na leleo; 
JHN.9.33	tare ve a tangaloi ngaha he vanai tea den God, ingeie vin he vai lei na gineu tea.” 
JHN.9.34	Ingere ram duvi lawea vena, “?Iniko gu vora ko gu sesea lolo galegaleasi mo dadari bagataha, ko gom vai leo huri ve gon huhui gamai?” Siu ingere ram tuli vohoginie dena valei soneana.
JHN.9.35	I Jisas mo rongo huri ve ingere rau tuli vohoginie dena valei soneana, mo haqe na tangaloi hi ko mo huire vena, “?Wa iniko gom ladohogo lui Netui Tangaloi?” 
JHN.9.36	A tangaloi hi mo duvi vena, “Huqe, gon veve laweau ve ingeie ihine, siu neu nain ladohogoginie!” 
JHN.9.37	I Jisas mo duvi lawea vena, “Iniko gu lehe beno, ko ingeie hi mo laqa meigo siserigi ngaha.” 
JHN.9.38	A tangaloi hi mo veve lawea vena, “Huqe, ineu nam ladohogo,” siu mo sisiqeu goro Jisas.
JHN.9.39	I Jisas mo veve vena, “Ineu nau himei sulo ure ngaha ve nain vevegi, huri ve a matadodo rain leo lai, ko ingere hi ram leo rain voragi matadodo.” 
JHN.9.40	1 Ingere Varise lavasigi ram toga aiehi meie, ram rongoe mo veve mwere ngaha ram huie vena, “?Wa iniko gom veve huri ve a matamai rau dodo vage?” 
JHN.9.41	I Jisas mo duvi vena, “Tare ve matamiu rau dodo, a tangaloi vin he vevegi lei gimiu tea ve gimiu ira galegaleasi; nge gimiu nem veve tamwere, huri ve nem leo lai, ngehi ligoligo huri ve a bugui galegaleasi mo eno lumiu.
JHN.10.1	“A hogo, a hogo, nam veve lawe gimiu vena, a tangaloi he ahu tea sulolo arai sibsib lo matai ara, nge mo kalo turu lo matahala wagineu tangaloi balubelu ko a tangaloi ue balu. 
JHN.10.2	Nge a tangaloi hi mo ahu lo matai ara inge hi a tangaloi leogoro sibsib. 
JHN.10.3	A tangaloi leogoro matai ara mo roa na matai ara lawea; a sibsib ram rongo na dilona lune nge mo ware na bulana sibsib gena henara, ko mo tomueginire suvarea. 
JHN.10.4	Lune ingeie mo laire suvarea, mo tomue ko a sibsib ram hurie, huri ingere rau ilo na dilona. 
JHN.10.5	Ingere rain he huri na tangaloi wagineu tea; nge rain toa vohogi denie, huri ingere rahe ilo na dilona tea.” 
JHN.10.6	I Jisas mo veve na gato tavalu ngaha lawera, ne ngere ra he ilo vurugegi na gineu tea hi ingeie mo veve lawera.
JHN.10.7	Siu i Jisas mo veve taligu vena: “A hogo, a hogo, nam veve lawe gimiu vena, ineu a matai arai huri na sibsib. 
JHN.10.8	A tangaloi doluegi rau vanai tomue denieu ingere a balubelu ko a ue balu; nge a sibsib rahe rorongtaginire tea. 
JHN.10.9	Ineu a matai ara. Ihine tea vinehu turu vanai luku vin mwaso; ineie vin ehu vanai ko vin mwelue vano, ko vin haqe na hinaga lobu. 
JHN.10.10	A tangaloi balubelu mo vanai hogosie huri vena balu, ko na ue vagamate, ko na vai vohogi. Ineu nau vonai huri ve igimiu nein lei na mwasoana, ko a mwasoana hi u horo mangadi.
JHN.10.11	“Ineu a leogoro sibsib garea. A leogoro sibsib u garea mo siregi na mwasoana huri na sibsib. 
JHN.10.12	A tangaloi mo tabanagi huri na gaivoli, ingeie hate leogoro sibsib ko hate bulana sibsib ngerehi, lune ingeie mo lehi na wiriuturu mo vanai, ingeie mo siserigi na sibsib, ko mo toa vohogi, siu a wiriu turu hi mo vena wiribibi na sibsib ko mo livu mata buriginire lategi. 
JHN.10.13	A tangaloi tabanagi hi mo toa vohogi huri ingeie mo tabana huri gai voli ko he lado tea huri na sibsib. 
JHN.10.14+JHN.10.15	Ineu a leogoro sibsib garea. Mwere i mama u iloau ko ineu nau ilo mama, mwerehi ineu nau ilo na buleku sibsib ko ingere rau iloau. Ko neu nam siregi na mwasoaku huri na sibsib. 
JHN.10.16	A sibsib wagineu vage tahi a buleku, nge ingere hatie lolo arai sibsib, ngaha, ineu nain leire vage; ingere rain rorongtagi na diloku ko ingere rain voragi burigi gatagale lo vavai leogoro sibsib gatagale.
JHN.10.17	“I Mama mo tabeau huri ineu nam siregi na mwasoaku, siu huri ve nain lei leie taligu. 
JHN.10.18	Ihine tea vin he lai vohogi na mwasoaku tea denieu. Nge ineu siregi na mwasoaku, ko mo eno laweau ve nain leie taligu. Nge ngaha a gineu i Tamaku u horau ve nain veie. Siu mo eno laweau ve nain sireginie, ko nam hakovi na managi huri ve nain leie taligu. Nge ngaha i Tamaku u horau ve nain veie.”
JHN.10.19	A leo ngaha mo vaire tangaloi lalawua nora duvi Israel ram vilewahe taligu. 
JHN.10.20	A tangaloi u sao denire ram veve vena, “Ingeie a vui esi lune! A qatune mo lenga? Igimiu nem rorongtaginie huri hava gineu?” 
JHN.10.21	Nge ingere tangaloi lavasigi ram veve vena, “A tangaloi a vui esi lune vin he laqa te lai mwere ngaha? A vui esi vin vei na matai tangaloi vin leleo taligu mwerehilogo?”
JHN.10.22	A tarogi mo vanai ve rain vei na Gaganie lawua huri na Vaigogonagi na valei God a Jerusalem u vei lolo rani hi. 
JHN.10.23	I Jisas mo dige lo Sara Gogona lo Malumelui Vale nei Solomon. 
JHN.10.24	Lune ira duvi Israel ram sonebubugi dalie ko ram huie vena, “?Iniko goin vei gamai gain lado tatu tetu hurigo vin dadari tagaha mwerehilogo? Tare ve iniko i Kraes, gon veve vovohoi lawe gamai.” 
JHN.10.25	I Jisas mo duvi lawera vena: “Nau veve lawe gimiu beno, nge igimiu nehe ladohogo te gieu. A vaiquivui nau veire lo henai Tamaku, ngehi mo haharagi ve ineu ihine. 
JHN.10.26	Nge igimiu nehe ladohogo tea huri igimiu hate buleku sibsib. 
JHN.10.27	A buleku sibsib ram rorongtagi na diloku. Ineu nau ilora ko ram hurieu. 
JHN.10.28	Ineu nam bete na mwasoana radu lawera, siu ingere rain he mate lai tea vin tuei; ko ihine vin he laileinai belu tea ginire denieu. 
JHN.10.29	A havagineu hi i Tamaku u bete laweau u lawua dena gineu doluegi ko ihine tea vei vin he haga laie tea dena tanoi leo goro noi Mama. 
JHN.10.30	Ineu Mama gamaru gatagale.”
JHN.10.31	Siu a sinobu ram vile na vatu taligu ve rain bugurie. 
JHN.10.32	I Jisas mo veve lawera vena, “Ineu nau vei na tabanagi garea u sao lo nagomiu ngehi i Tamaku u bete laweau ve nain veire. ?Gimiu nem tarani ve nan bugurieu huri na hava tabana tea denire ngaha?” 
JHN.10.33	Ingere ram duvi vena, “Igamai gahe tarani tea ve gain bugurigo huri na tabanagi garea, nge huri gom veve asiesigi God! Iniko a tangaloi hogosie, nge gom vai go huri ve gu tatarise mwerei God!” 
JHN.10.34	I Jisas mo duvi lawera vena: “U uli lo nomiu Leo hora huri ve i God u veve vena, ‘Igimiu ira god.’ 
JHN.10.35	Igide dam ilo ve a Reve reve Gogona mo veve hogo vin eno vagituei; ko God mo wareginire ve ira god, ngerehi u bete na nona leo lawera. 
JHN.10.36	Siu huri havagineu igimiu nem veve huri ve ineu nam veve leo rau esi vovohoi God, a vevenagi huri nau veve ve, ?Ineu Netui God? Ineu hi i God u leowaheau ko mo horau sulolo ure. 
JHN.10.37	Tare ve ineu na he vai na gineu tea ngerehi i Tamaku, mo tarani ve nain veire, siu igimiu nen mese ladohogogieu. 
JHN.10.38	Nge tare ve ineu nam vai na gineu ngerehi, nge ne he ladohogo te gieu, nen ladohogo lo havagineu ngerehi, nau veire huri ve gimiu nein ilo vurugegi ve i Tamaku mo toga lolo loloku, ko ineu lolo lolona.”
JHN.10.39	Siu ingere ram vai leo taligu ve ran wiribibie, nge ingeie mo mwasikele dena limara.
JHN.10.40	I Jisas mo vano taligu lo tavului wei Jodan sulo mahoi ute hi Jon u garuhigogona gi na sinobu tomue radu, aie, ko mo toga aie. 
JHN.10.41	A sinobu u sao ram vanai lobena. Ingere ram veve vena, “I Jon he vai na vaigivui tea, nge vataha na gineu ingeie u veve huri na tangaloi ngaha a hogo.” 
JHN.10.42	Ko a sinobu u sao aiehi ram ladohogoginie.
JHN.11.1	A tangaloi gatagale a henana Lasarus, ngehi u toga lolo togagi venue Betani, mo sege. A Betani a togagi venue hi Meri tona tuana i Mata rom toga aie. 
JHN.11.2	(I Meri ngaha hi u lingi na vurei bonbon talo karui Huqe, ko mo mangire gina vulune; ngehi i haqei Lasarus hi mo sege.) 
JHN.11.3	I haqena gairue rom hora na leo lawe Jisas vena, “Huqe, a nomu buluana ngehi gu tabea mo sege.” 
JHN.11.4	I Jisas mo rongo na leora, mo veve vena, “I Lasarus vin he mate tea gena segeana ngaha; nge a segeana ngaha u rovo vanai ve vin vei roroagi God, ko ve i Netui God vin lei na roroa ginie.”
JHN.11.5	I Jisas u tabe Mata tona tuana ko i Lasarus. 
JHN.11.6	Lune ingeie u rongo huri Lasarus mo sege, siu nge mo toga taligu bongi gairue vage. 
JHN.11.7	Siu, mo veve lawera rorongtagi vena, “Da vano taligu sulo vanue Judia.” 
JHN.11.8	A rorongtagi ram duvi lawea vena, “Huhui, ira lawua nora duvi Israel rau tarani ve rain bugurigo gina vatu nawahe ?Wa iniko gom tarani ve gon vano taligu aie?” 
JHN.11.9	I Jisas mo duvi vena: “?Wa beno hatie aoa hangavulu domwagi gairue lo rani gatagale? Siu tare ve a tangaloi mo dige lolo rani ingeie vin he taturegi tea, huri mo leo lai gena leleoi ure ngaha. 
JHN.11.10	Nge tare ve ingeie mo dige lolo bongi vin teturegi a vevenagi hatie nona leleo.” 
JHN.11.11	I Jisas mo veve ngaha, siu mo veve lo uli taligu vena, “A noda buluana i Lasarus mo maturu, nge ineu nain vano nain vagaradasie.” 
JHN.11.12	A rorongtagi ram duvi vena, “Huqe, tare ve nge mo maturu, vin garea taligu.” 
JHN.11.13	Nge i Jisas u ilo ve i Lasarus u mate; nge ingere ram lado huri ve ingeie u veve ve mo maturu vurugegi. 
JHN.11.14	Siu i Jisas mo veve vovohoi lawera vena, “I Lasarus u mate; 
JHN.11.15	nge nam rongarea a vevenagi igimiu huri ineu hatie lobena, siu huri igimiu nein ladohogo. Nge igide da vano lobena.” 
JHN.11.16	I Tomas (u waregi ve a Malava) mo veve lawera rorongtagi lavasigi vena, “Igide doluegi da vano vage huri ve dain mate bubugi meie!”
JHN.11.17	Lune i Jisas mo dadari, mo haqe a huri ve i Lasarus rau tuleginie rani gaivesi beno. 
JHN.11.18	A vanue Betani he vagahao tea dena Jerusalem bataha lategi kilomita gairue hogosie. 
JHN.11.19	Siu a tangaloi u sao a duvi Israel rau vanai lobei Mata tona Meri ve ran vai mesuriginire huri na mateana noi haqera.
JHN.11.20	Lune i Mata mo rongo huri ve i Jisas mo vanai, ko ingeie mo maraga mo vano vena lehe; nge i Meri mo toga lolo vale. 
JHN.11.21	I Mata mo veve lawe Jisas vena, “Huqe, ve iniko tangaloi, nase vai i haqeku vin he mate tea! 
JHN.11.22	Nge ineu nam ilo huri ve siserigi ngaha i God vin bete na hava gineu lawego hi goin nevu denie.” 
JHN.11.23	I Jisas mo veve lawea vena, “I haqemiru vin maraga sulo mwasoana taligu.” 
JHN.11.24	I Mata mo duvi lawea vena, “Ineu nam ilo huri ve ingeie vin maraga sulo mwasoana taligu lo Rani vagasigi.” 
JHN.11.25	I Jisas mo veve lawea vena: “Ineu a maraga taligu ko a mwasoana. Ihine tea mo ladohogogieu, tare ve u mate, ingeie vin maso; 
JHN.11.26	ko ihine tea mo mwaso ko mo ladohogogieu vin he mate lai tea ?Wa iniko gom ladohogo mwerehi?” 
JHN.11.27	Ingeie mo duvi vena, “Io, Huqe. Ineu nau ladohogo huri ve iniko I Kraes, i Netui God, ngehi ve vin vanai sulolo ure.”
JHN.11.28	Lune i Mata u laqa u rovo, mo vano taligu me mo ware beragi tuana Meri mo veve vena, “A Huhui nge tangaha, ingeie mo toga tangaha, mo taranigo.” 
JHN.11.29	Lune i Meri mo rongo na leo ngaha, mo maraga hage ko mo vano siseri vena lehe. 
JHN.11.30	(I Jisas he dadari te tau lolo togagi venue, nge mo toga tau lo ute hi Mata u lehe aie.) 
JHN.11.31	Ira duvi Israel ngerehi rau toga lolo vale mei Meri ko ram tangi meie, ram lehe mo maraga hage ko mo vano siseri. Siu ram hurie, ram lado huri ve mo vano sulo qaru, ve vin ngara aie.
JHN.11.32	I Meri mo dadari aiehi Jisas mo toga mo lehe ko mo soi hivo lolo karune, mo veve vena, “Huqe, ve iniko hano, nase vai haqeku he mate tea!” 
JHN.11.33	I Jisas mo lehe mo ngara, ko ira duvi Israel rau vanai meie ram ngara vage; a nona domiana mo vonosie ko mo mabu horagi lolo lolona. 
JHN.11.34	I Jisas mo huire vena, “?Igimiu neu tuleginie logo?” Ingere ram duvi vena, “Huqe, gon vanai gom leo.” 
JHN.11.35	I Jisas mo ngara. 
JHN.11.36	Siu ira duvi Israel ram veve vena, “Nen leo ingeie u tabea garagara ginie!” 
JHN.11.37	Nge ingere lavasigi ram veve vena, “Ineie u vei na matai tangaloi matadodo rom leleo. ?Wa ingeie vin he tugoro lai Lasarus tea dena mateana?”
JHN.11.38	Siu a domi Jisas mo vonosie taligu ko mo vano sulo qaru. Ngehi a malanga rau teu na vatu goro na matagi. 
JHN.11.39	I Jisas mo veve lawera vena, “Nen lai vohogi na vatu!” I Mata i haqei tangaloi hi u mate mo duvi vena, “Huqe, vin gehu esi. Gau tuleginie rani gaivesi beno!” 
JHN.11.40	I Jisas mo veve lawea vena, “?Wa ineu nahe veve tea lawego ve goin lehi na gineu roroa noi God tare ve gom ladohogogieu.” 
JHN.11.41	Siu ingere ram lai vohogi na vatu. I Jisas mo dada sueulu, mo veve vena: “Mama, nam vevegarea ginigo, huri iniko gu rong hurieu. 
JHN.11.42	Ineu nam ilo huri ve iniko gom rorongtagieu tamwere, nge ineu nam veve ngaha huri na sinobu ram labe dalieu ta ngaha, siu huri ve ingere rain ladohogo ve iniko gu horau vanai.” 
JHN.11.43	Lo tagugi hi u laqa u rovo, mo ware gena dilogi u lawua vena, “Lasarus, gon mwalue!” 
JHN.11.44	A tangaloi hi u mate mo mwalue, a limana mena karune rau vivire gena luqe, ko rau roroi na qatune gena luqe vage. I Jisas mo veve lawera vena, “Nen teri vohogi na luqe denie, nen sireginie na vano.”
JHN.11.45	Siu a tangaloi u sao a duvi Israel hi rau vanai ve rain siro Meri rau lehi na gineu hi Jisas u veie, ram ladohogo ginie.
JHN.11.46	Nge lavasigi denire rau tudori vano lobera Varise ko ram veve lawera huri na hava gineu hi Jisas u vei. 
JHN.11.47	Siu ira muei rugurugu meire Varise ram ware bubugi na Kansel, ram veve vena: “?Igide dai vei wuraha? Huri a tangaloi ngaha mo vai na vaigivui u sao. 
JHN.11.48	Tare ve gide dain siregi lawua ve vin na gineu ingere ngaha tamwere, a tangaloi doluegi rain ladohogo ginie, ko ira lawua ta Rom rain vanai rain vei vohogi na noda valei Tataro, ko a sinobu venuada.” 
JHN.11.49	A tangaloi gatagale denire, a henana i Kaiavas, ngehi a muei rugurugu lo mahoi higao hi, mo veve lawera vena, “?Igimiu a dalo, nehe ilo na gineu tea! 
JHN.11.50	?Wa igimiu nehe leo hogosie tea ve a tangaloi gatagale vin mate huri na sinobu, u garea taligu denie hi ve vin vei vohogi na sinobu venue doluegi.” 
JHN.11.51	(Nge ingeie he veve na leo tea ngaha hurie sibona, nge huri ingeie a muei rugurugu lo mahoi higao hi, ingeie mo ligogi na leo ve i Jisas vin mate huri na sinobu a duvi Israel, 
JHN.11.52	ko hate huri na sinobu a duvi Israel hogosie, nge vage ve vin lei tabulutegi na sinobu noi sulo tarabesigi gatagale, ngerehi rau vano tereteregi lategi.) 
JHN.11.53	Siu lo rani hi ira lawua nora duvi Israel ram tau na leo ve rain wehi Jisas. 
JHN.11.54	Huri na gineu hi, i Jisas he dige te lategi lo ute lawua lolo vanue Judia, nge mo siregi na vanue hi, mo vano lo togagi venue gatagale, a henagi Evrem, mo eno kakarani mena vanue vurogi. Aiehi mo toga meire nona rorongtagi.
JHN.11.55	A taro mo kakarani huri na Hinagai Halegagaliu nora duvi Israel. A sinobu u sao ram hage dena qatui venue ngerehi sulo togagi venue lawua Jerusalem, ve ran vai mwasaraginire sibora huri na taro i hinaga lawua hi. 
JHN.11.56	Ingere ram hikesi Jisas, siu lo taro hi ram labe lolo Sara Gogona, ram vui huihui ginire vena, “?Igimiu nem lado wuraha? Bataha ingeie vin vanai lolo gaganie, sige hatie?” 
JHN.11.57	Ira muei rugurugu meire Varise ram tau na leo ve ihine tea u ilo ve i Jisas mo toga logo vin veve sere, siu huri ve rain wiribibie.
JHN.12.1	A rani gaiono tomue siu mobei a Hinagai Halegagaliu, i Jisas mo vano lo vanue Betani, i Lasarus u toga aie, a tangaloi hi Jisas u ragasie dena mateana. 
JHN.12.2	Ingere rau vei rarai na gaganie revirevi hurie aiehi. Mata mo bete na hinaga, ko i Lasarus ingeie gatagale denire ram gagani bubugi mei Jisas. 
JHN.12.3	Siu i Meri mo lai na vurei bonbon a mautui kilo, gaivoligi u lawua garagara, mo lingie sulo karui Jisas, ko mo mangie gena vulune. A lulumui bonai vurei hi mo buhoru doluegi na lolo i vale. 
JHN.12.4	1 Judas Iskariot, ngehi gatagale denire rorongtagi noi Jisas, a tangaloi hi ve vin rongo na leoi gana, mo veve vena, 
JHN.12.5	“?Huri hava gineu a vurei bonbon hi ra he sogaginie tea huri na vatu teri vaga ngavulu gaitolu, siu ve rain bete na homu lawera mahogi?” 
JHN.12.6	Ingeie mo veve mwere ngaha, hatie huri ve nge mo lado hurire mahogi, nge huri ingeie a tangaloi balubelu; ingeie mo wali na tangai homu ko mo balu na homu lo mahogi lavasigi.
JHN.12.7	Nge i Jisas mo veve vena: “Gon sireginie na hakovi na vurei hi huri na rani vin tulegieu lolona. 
JHN.12.8	Huri ira mahogi ram toga gesegi mei gimiu, nge ineu nain he toga tea gesegi mei gimiu.”
JHN.12.9	Siu a sinobu sao a duvi Israel ram rongo ve i Jisas mo toga a Betani, siu ram vano aiehi; ram vano, hate huri Jisas hogosie, nge vage ve rain lehi Lasarus ngehi Jisas u ragasie dena mateana. 
JHN.12.10	Siu ira muei rugurugu ram tau na leo ve rain wehi Lasarus vage; 
JHN.12.11	A vevenagi huri Lasarus hi a duvi Israel u sao ram siregi na nora tomtomuegi, ko ram ladohogo Jisas.
JHN.12.12	Lo rani tuegi a sinobu lawua rau vanai huri na Hinagai Halegagaliu ram rongo ve i Jisas vin vanai lo vanue Jerusalem. 
JHN.12.13	Siu ram lai na raui metui ko ram vano ve rain lehe, ram ulo vena: “Waregarea! Vevegarea gi ihine mo vanai lo henai Huqe! Ngehi i Ratahigi nora duvi Israel!” 
JHN.12.14	I Jisas u haqe na dongki as ko mo toga lune, mwere hi Reve reve Gogona mo veve vena:
JHN.12.15	“Nen mese matagu, igimiu ta Jerusalem!
JHN.12.15	Leo, a nomiu Ratahigi mo vanai lobemiu,
JHN.12.15	mo toga lo natui dongki.”
JHN.12.16	A nona rorongtagi ra he ilo vurugegi na gineu ingere ngaha tea lo tarogi hi; nge tavohe hi i Jisas u maraga sulo varavarana ingere ram ladohaqe ve a Reve reve Gogona u veve mwere ngaha, ko ve ingere rau vei na gineu ingere ngaha lawea.
JHN.12.17	A sinobu rau toga mei Jisas, tavohehi ingeie u ware Lasarus mo mwalue dena qaru mo ragasie dena mateana, ram laqagi huri na hava gineu hi i Jisas u veie. 
JHN.12.18	A vevenagi hi a sinobu rau vanai ve rain lehe, huri ingere rau rongo ve ingeie u vei na vaigi vui ngaha. 
JHN.12.19	Siu ira Varise ram veve veveginire vena, “Nen leo, igide da he vai na gineu te gatagale veu vovohoi! Nen leo, a tangaloi doluegi lolo ure ram hurie!”
JHN.12.20	A tangaloi lavasigi ta Kris rau toga meire tangaloi ngerehi rau hage Jerusalem ve rain huduhudu goro lo taro Hinagai Hale gagaliu. 
JHN.12.21	Ingere ram vanai lobei Vilib (ingeie talo togagi venue Betsaeda lolo vanue Kalili) ram huie vena, “Buluana, igamai gam tarani ve gan lehi Jisas.” 
JHN.12.22	I Vilib mo vano ko mo veve lawe Andru, ko ingere gairue rom vano ko rom veve lawe Jisas. 
JHN.12.23	I Jisas mo duvire vena: “A taro mo vanai siserigi ngaha ve God vin vei roroagi i Netui Tangaloi. 
JHN.12.24	A hogo, nain veve lawe gimiu vena, tare ve a toli ko mo soi talo tano ko vin teu na toligi vin sao. Nge tare ve he mate tea, a toli hi nge gatagale tamwere hi. 
JHN.12.25	Ihine mo tabe na mwasoana sibona vin vei salaginie; ko ihine mo lado bulegi na mwasoana sibona lo ure naha vin hako bibie huri na mwasoana radu. 
JHN.12.26	Ihine tea mo tarani ve vin tabana laweau nge na hurieu, siu a noku tangaloi tabanagi vin toga meieu aiehi ineu nam toga. Tare ve ihine mo tabana laweau, i Tamaku vin ladomavaginie.”
JHN.12.27	“Siserigi ngaha u domiku mo vonosi garagaragieu, ko ineu? Nain veve wuraha? Wa ineu nain veve lai vena, ?Mama gon lai vohogi na taro ngaha denieu? Hatie! Ineu nau vanai hogosie huri na gineu ngaha, huri ve nain rongo gagarasi. 
JHN.12.28	Mama, gon vai roroagi na henamu!” Mo rovo, a dilogi mo vanai den eulu, mo veve vena, “Ineu nau vei roroaginie beno, ko nain vei roroaginie taligu.”
JHN.12.29	A sinobu ram labe aiehi ram rongo na dilogi hi ko ram veve vena, “A mantawa mo dere!” A tangaloi lavasigi ram veve vena, “A engsel u laqa lawea!” 
JHN.12.30	Nge i Jisas mo veve lawera vena: “A dilogi ngaha mo vanai, hate hurieu, nge huri gimiu. 
JHN.12.31	Siserigi ngaha a tarogi mo vanai ve God vin vevegi na ure ngaha; siserigi ngaha a tarogi mo vanai ve God vin tuli vohogi i lawua goro talo ure ngaha. 
JHN.12.32	Tavohe hi vin tabehagegieu dena tano, ineu nain reve na tangaloi doluegi vanai laweau.” 
JHN.12.33	(Ingeie mo haharagi lo leo ngaha ve a hava mateana hi nge vin mate ginie.) 
JHN.12.34	Siu a sinobu ram duvi lawea vena: “A nomai Leohora mo veve ve i Kraes vin toga vagituei. ?Nge huri hava gineu gom veve ve i, netui Tangaloi vin tabe hageginie? ?I Netui tangaloi ngaha ihine?” 
JHN.12.35	I Jisas mo duvi vena: “A leleo vin toga mei gimiu a tarogi vin he qaravu tea lawagi. Nen dige lategi lune a leleo mo toga mei gimiu, siu ve a dodogi vin he luluwegi gimiu tea; huri a tangaloi hi mo dige lolo dodogi nge he ilo tea ve ingeie mo vano logo. 
JHN.12.36	Lune a leleo mo toga tau mei gimiu, nein ladohogo ginie, siu ve igimiu nein voragi na netui leleo.”
JHN.12.36	Lo tagugi i Jisas u veve na gineu ngaha u rovo, ingeie mo vano mo hili denire. 
JHN.12.37	Hatie huri Jisas u vei na vaigivui u sao lo nagora sinobu, nge ingere rahe ladohogo tea ginie mosigei. 
JHN.12.38	Siu ve na vagahorongi na leo hi Aesaea a tangaloi ligoligogi u veve vena:
JHN.12.38	“?Huqe, ihine u ladohogo
JHN.12.38	lo roro hi gau veve?
JHN.12.38	?A Huqe u haharagi na
JHN.12.38	nona managi lawe hine?”
JHN.12.39	A vevenagi ngaha ingere ra he ladohogo lai tea, huri Aesaea u veve vage vena:
JHN.12.40	“I God u vei na matara, ram dodo,
JHN.12.40	ingeie u toqe goro na domire,
JHN.12.40	huri ve a matara rain he leo lai tea,
JHN.12.40	a domire rain he ilo lai tea,
JHN.12.40	ko ingere rain he tudori tea lobeku
JHN.12.40	huri ve ineu nain vagamwasoire.”
JHN.12.41	I Aesaea u veve ngaha huri ingeie u lehi na varavarai Jisas ko mo laqagi hurie.
JHN.12.42	Nge ingere rau sao ram ladohogogi Jisas, ko meire lavasigi denire lawua goro nora duvi Israel; nge huri ingere ram mataguginire Varise ra he veve sere tea huri na nora ladohogo lo ute lawua, vai teu ram tau vohoginire dena valei soneana. 
JHN.12.43	Ingere ram tarani na roroa denire tangaloi u liu dena roroa mo vanai den God.
JHN.12.44	I Jisas mo gato siaga vena: “Ihine mo ladohogieu, he ladohogo te gieu hogosie, nge mo ladohogo vage lune hi u horau vanai. 
JHN.12.45	Ko ihine tea lehieu mo lehe hi u horau vanai. 
JHN.12.46	Ineu nau vanai sulolo ure mwere na leleo, ve vataha ihine mo ladohogogieu vin he toga tea lolo dodogi. 
JHN.12.47	Ihine tea mo rongo na noku leo siu he ronghurie tabea tea, ineu nain he veveginie tea, huri ineu nau vanai, hate huri ve nain vevegi na ure, nge ve nain vagamwasoie. 
JHN.12.48	Ihine tea mo rahagieu ko he lai vurugegi na noku leo tea, a noku leo huhui vin veveginie. A leo ngehi ineu nau laqagi vin veveginie lo rani vagasigi. 
JHN.12.49	Io, huri a leo ngerehi nau laqagi he vanai tea denieu siboku, nge i Mama u horau ve nain veve na hava gineu, ko nain huhui na havai. 
JHN.12.50	Ko ineu nau ilo ve a nona Leo hora mo lai na mwasoana radu. Siu, a hava gineu hi nam veve, ngehi i Mama u horau ve nain veve.”
JHN.13.1	Tomue siu a taroi Hinagai Halegagaliu. I Jisas u ilo huri ve a tarona mo vanai hurie ve vin mwalue dena ure ngaha ko vin vano lobei Mama. Gesegi ingeie u tabe na nona sibona u hi ram toga lolo ure, ko vin tabera vin dadari lo vagasigi.
JHN.13.2	I Jisas mena nona rorongtagi ram toga lolo gaganie revirevi. I Vui esi u teu na ladolado beno lolo domi Judas Iskariot, i netui Saemon, ve vin rongo na leoi gai Jisas. 
JHN.13.3	I Jisas u ilo huri ve i Mama u bete na managi doluegi lawea; nge u ilo huri ve u vanai den God ko ve vin vano lobei God. 
JHN.13.4	Siu i Jisas mo maraga dena hinaga, mo tugu vohogi na luqana tuegi, ko mo taligi na gai mamangi lo tanoi wesine. 
JHN.13.5	Mo rovo mo didihi na wai sulolo laha ko mo tauvuigi mo solo na karure nona rorongtagi ko mo mangire gena gaimamangi ngehi u wesiginie. 
JHN.13.6	Ingeie mo vanai lobei Saemon Bita, ko i Bita mo veve lawea vena, “?Huqe, wa iniko goin solo na karuku vage?” 
JHN.13.7	I Jisas mo duvi vena, “Siserigi ngaha iniko go he ilo na hava gineu tea hi ineu nam vaie, nge goin iloe lo tagugi.” 
JHN.13.8	I Bita mo veve lawea vena, Hatie, iniko goin he solo na karuku tea vohogi.” I Jisas mo duvi lawea vena, “Tare ve nain he solo na karumu tea, iniko hatie noku rorongtagi taligu.” 
JHN.13.9	I Saemon Bita mo duvi vena, “Huqe, iniko gon mese solo na karuku hogosie, nge gon solo na limeku mena qatuku vage.” 
JHN.13.10	I Jisas mo veve vena: “Ihine u gagaru ingeie u mwasara beno, nge huri na karune hogosie. Igimiu doluegi neu mwasara, nge hatie ve igimiu doluegi” 
JHN.13.11	(Huri i Jisas u iloe beno huri ve ihine vin rongo na leoi gana; a vevenagi hi ingeie u veve vena, “Igimiu doluegi ne he mwasara tea.”)
JHN.13.12	Lo tagugi i Jisas u solo na karure rovo, nge mo luqegi na luqana tuegi taligu ko mo toga taligu. Ingeie mo hui vena, “Wa igimiu nem ilo vurugegi na hava gineu hi nam bei veie lawe gimiu? 
JHN.13.13	Igimiu nem wareau gi Huhui ko a Huqe, siu u garea huri nem veve mwerehi, huri ineu hogo. 
JHN.13.14	Ineu a nomiu Huqe ko a nomiu Huhui, ko ineu nau solo na karumiu. Giniehi, mo eno lawe gimiu ve nein solo na karumiu vatahagi gimiu. 
JHN.13.15	Ineu nau teu na taikeru lawe gimiu, siu huri ve nein vei na hava gineu hi ineu nau vei lawe gimiu. 
JHN.13.16	A hogo, a hogo, nam veve lawe gimiu vena, a tangaloi tabana he lawua liu na nona ratahigi tea; a gaihora he lawua liu hine tea hi mo huqegi goroe, a tangaloi digegi leo he lawua tea dein hine hi mo horae gaihora he lawua liu na a tangaloi tea ngehi u horae. 
JHN.13.17	Siserigi ngaha igimiu nem ilo na hogo hi; tare ve igimiu nem huri lune igimiu nein hevuhevu vin liu!
JHN.13.18	“Ineu na he laqagi tea huri gimiu doluegi; ineu nau ilo na tangaloi ngerehi neu nau leowahera. Nge ngaha vena vin vagahorongi na Reve reve Gogona ngehi mo veve vena, ‘A tangaloi hi u geni lo gaku hinaga u tudori mo tavului vuro meieu.’ 
JHN.13.19	Ineu nam veve lawe gimiu siserigi ngaha siu a gineu hi mo bei rovo vanai, huri ve lo tarogi vin rovo vanai gimiu nein ladohogo ve ‘Ineu hi toga.’ 
JHN.13.20	A hogo, a hogo, nam veve lawe gimiu vena, ihine tea mo lai vurugegi na tangaloi hi neu nam horae, mo lai vurugegieu vage; ko ihine mo lai vurugegieu, mo lai vurugeginie hi u horau vanai.”
JHN.13.21	I Jisas u veve na leo ngaha vunu, a nona domiana mo vonosie, ko mo laqagi luae vena: “A hogo, a hogo, nam veve lawe gimiu vena, gatagale den gimiu vin rongo na leoi gaku.” 
JHN.13.22	A rorongtagi ram vui lehilehire, ram rongo samwegi huri ve ingeie mo veve huri hine. 
JHN.13.23	A rorongtagi gatagale aiehi, ngehi i Jisas u tabea, mo toga kakarani lobei Jisas. 
JHN.13.24	Giniehi, i Saemon Bita mo langlangamata vano lawea ko mo veve vena, “Gon huie ihine hi mo laqagi hurie.” 
JHN.13.25	Siu a rorongtagi hi mo olo vano lobei Jisas, ko mo huie vena, “?Huqe, ihine hi gom vevea?” 
JHN.13.26	I Jisas mo duvi vena, “Ineu nain diri na bereti lolo lahai hinaga ko nain betea lawe hine; ineie a tangaloi hi nam vevea.” Siu ingeie mo lai na bereti mo dirie, ko mo betea lawe Judas, i netui Saemon Iskariot. 
JHN.13.27	Siserigi i Judas mo lai na bereti hi, i Setan mo ahu sulolo lolona. I Jisas mo veve lawea vena, “Iniko gon siseri ve gon vai na gineu hi ve goin veie!” 
JHN.13.28	(Ngerehi rau toga lo tanoi gaganie ra he ilo tea huri na hava gineu i Jisas mo veve lawea mwerehi. 
JHN.13.29	A vevenagi i Judas mo leogoro na tangai homu, lavasigi ram lado huri ve i Jisas mo veve lawea ve na vano na voli na hava gineu hi ingere ram tarani huri na gaganie, sige ve na bete te gineu lawera mahoi tangaloi.) 
JHN.13.30	I Judas mo lai na bereti ko mo mwalue mo vano siserigi. Vohe hi mo bongi.
JHN.13.31	Lo tagugi hi i Judas u vano beno, i Jisas mo veve vena: “Siserigi ngaha mo vai roroagi Netui Tangaloi ko mo vai roroagi God lune. 
JHN.13.32	Tare ve u vei roroagi God lune, u i God sibona vin vei roroagi Netui Tangaloi, ko ingeie vin veie vin siseri. 
JHN.13.33	Re netuku, ineu nain he toga tea mei gimiu ve vin qaravu. Igimiu nein hikesieu, nge ineu nam veve lawe gimiu siserigi ngaha mwerehi nau veve lawera duvi Israel beno vena, ‘Igimiu nein he vano lai tea lo ute hi neu nam vano aie.’ 
JHN.13.34	A Leo hora garaqa ineu nam bete lawe gimiu; igimiu nen vui tabetabe gimiu. Mwerehi ineu nau tabe gimiu, siu igimiu nein vui tabetabe gimiu. 
JHN.13.35	Tare ve igimiu nem vui tabetabe gimiu, mo rovo a tangaloi doluegi rain ilo huri ve igimiu ira noku rorongtagi.”
JHN.13.36	I Saemon Bita mo huie vena, “?Huqe, iniko goin vano logo?” I Jisas mo duvi vena, “Lo ute hi ineu nain vano aie, iniko goin he hurieu lai tea siserigi ngaha, nge goin hurieu lo tagugi.” 
JHN.13.37	I Bita mo hui vena, “?Huqe, huri hava gineu ineu nain he huri laigo tea siserigi ngaha? Ineu nam rarai huri ve nain mate hurigo!” 
JHN.13.38	I Jisas mo duvi vena: “?Wa iniko gom rarai hogo huri ve goin mate hurieu? A hogo, a hogo, nam veve lawego vena, a toa vin he tarere te tau, nge iniko goin tahau vagatolu.”
JHN.14.1	I Jisas mo veve lawera nona rorongtagi vena: “Igimiu nen mese vai na taqangimiu vena alealegi. Nen ladohogo lui God, ko nen ladohogo luku vage. 
JHN.14.2	A mahogi u sao lolo valei Tamaku, ko ineu nain vano nain vagatai na ute huri gimiu. Ve hate hogo mwerehi, nain he veve tea lawe gimiu mwere ngaha. 
JHN.14.3	Siu lo tagugi nain vano nain vagatai na ute huri gimiu, nain vanai lobemiu taligu ko nain lei gimiu sulobeku, siu huri gimiu nein toga lo ute hi neu nam toga aie. 
JHN.14.4	Igimiu neu ilo na matahala hi beno ngehi mo vano mo dadari lo ute hi ve ineu huri ineu nain vano aie. 
JHN.14.5	I Tomas mo veve lawea vena, “Huqe, igamai gahe ilo tea ve iniko goin vano logo. ?Igamai gain ilo na matahala mo vano aiehi mwerehilogo?” 
JHN.14.6	I Jisas mo duvi lawea vena: “Ineu a matahala, ineu a hogo, ko ineu a mwasoana; ihine vin he vano lai tea sulobei Mama nge luku hogosie. 
JHN.14.7	Tare ve igimiu neu iloau, nein ilo Tamaku vage; ko den hibagataha igimiu nem iloe, ko neu lehie.”
JHN.14.8	I Vilib mo veve lawea vena, “Huqe, gon haharagi i Mama lawe gamai; ngehi vin tatarise mei gamai.” 
JHN.14.9	I Jisas mo duvi vena: “Vilib, ineu nau toga mei gimiu a mahogi u qaravu, nge iniko go he iloau te mosigei? Ihine u lehieu u lehi i Mama. ?Huri hava gineu niko gom veve vena, ‘Gon haharagi i Mama lawe gamai’? 
JHN.14.10	Wa iniko go he ladohogo tea huri ve ineu nam toga lui Mama ko i Mama mo toga luku? A leo ingere ngaha nau veve lawe gimiu, rahe vanai tea denieu. I Mama, ngehi mo toga luku, mo vai na nona tabanagi sibona. 
JHN.14.11	Nen ladohogogieu huri neu nam toga lui Mama ko i Mama mo toga luku. Tare ve hatie, nen ladohogo a vevenagi huri na vaigivui ingere hi nau veire. 
JHN.14.12	A hogo, nam veve lawe gimiu vena, ihine tea mo ladohogo luku vin vei na tabanagi ngerehi ineu nau veire, ko ingeie vin vei na tabanagi rain lawua taligu dena tabanagi ngerehi ngaha, huri ineu nam vano lobei Mama. 
JHN.14.13	Ko ineu nain vei na hava gineu hi gimiu nein nevu huri lo henaku, siu huri ve i Netui vin vei roroagi i Mama. 
JHN.14.14	Tare ve igimiu nein nevuhieu huri na hava gineu tea lo henaku, ineu nain veie.”
JHN.14.15	“Tare ve igimiu nem tabeau, nein ronghuri na noku Leohora. 
JHN.14.16	Ineu nain nevu den Mama, ko ingeie vin bete na Buluiana wagineu lawe gimiu, ngehi vin toga mei gimiu vagi tuei. 
JHN.14.17	Ingeie hi a Vui mo serelue na hogo huri God, a tangaloi talo ure rain he lai leie tea, huri rain he lehie tea sige rain he iloe tea. Nge igimiu nem iloe, huri ingeie mo toga mei gimiu ko mo toga lolo lolomiu.
JHN.14.18	“Ineu nain he siregi gimiu tea ve nein toga gahe gimiu mwere maresu madue; ineu nain vanai taligu lobemiu. 
JHN.14.19	A mahogi biti vage a tangaloi talo ure rain he lehieu te taligu, nge igimiu nein lehieu; ko huri ineu nam mwaso, igimiu vage nein mwaso. 
JHN.14.20	Lo ranigi hi vin vonai, igimiu nein ilo huri ve ineu lui Tamaku, ko igimiu luku, ko ineu lolo lolomiu.
JHN.14.21	“Ihine tea mo lai vurugegi na noku Leohora ko mo ronghurire, ingeie hi mo tabeau. I Tamaku vin tabe ihine hi mo tabeau; ko ineu vage nain tabea ko nain haharagieu siboku lawea.” 
JHN.14.22	I Judas (hatie Judas Iskariot) mo veve lawea vena, “Huqe, huri hava gineu iniko goin haharaginigo sibomu lawe gamai nge hate lawe na tangaloi ngerehi talo ure?” 
JHN.14.23	I Jisas mo duvi lawea vena: “Ihine tea mo tabeau vin ronghuri na noku leo. I Tamaku vin tabea, ko i Tamaku ko ineu gori vanai lobena ko gori togagi venue meie. 
JHN.14.24	Ihine he tabeau tea he ronghuri na noku leo tea. A leo ngerehi gimiu neu rongo hatie noku, nge rau vanai den i Mama u horau vanai.
JHN.14.25	“Ineu nau veve na gineu ngerehi lawe gimiu lo tarogi ineu nau toga tau mei gimiu. 
JHN.14.26	I Buluiana ngehi, a Vui Gogona i Mama vin horae lo henaku, vin huhui gimiu gena gineu doluegi, ko vin vei gimiu nein ladohaqe na gineu doluegi ngerehi nau vevera lawe gimiu.
JHN.14.27	“A tamwata ineu nam siregi lawe gimiu; a noku tamwata nam bete lawe gimiu. Ineu na he bete te lawe gimiu mwere na tangaloi talo ure ram bete. Igimiu nen mese vai na domimiu vena romasi ko nen mese matagu. 
JHN.14.28	Igimiu neu rongo nau veve lawe gimiu vena, ‘Ineu nam vano, nge nain vanai lobemiu taligu.’ Tare ve igimiu neu tabeau, vin hevusi gimiu, huri ve neu nam vano lobei Mama, huri ingeie u lawua liueu. 
JHN.14.29	Ineu nau veve na gineu ngaha lawe gimiu siserigi ngaha mwerehi, tomue siu a gineu ngaha mo bei vei, siu lo tarogi ve vin eno lune igimiu nein ladohogo. 
JHN.14.30	Ineu nain he laqa tea vena qaravu lawe gimiu, huri a huqegi talolo ure ngaha, mo vanai. Ingeie he hakovi na huireana tea goroau. 
JHN.14.31	Nge ineu nam vai na gineu doluegi mwerehi i Mama u horau, huri ve a tangaloi talo ure rain ilo huri ve ineu nam tabe Tamaku.
JHN.14.31	“Nen vanai, da vano dena ute ngaha.”
JHN.15.1	“Ineu a vaen hogo, ko i Tamaku ingeie a tangaloi rivurivu 
JHN.15.2	Ingeie mo tai utu vovohogi na rangagi doluegi luku ngerehi ra he wai tea, ko mo qero vurugegi na rangagi doluegi ngerehi ram wai, siu huri ve rain wei vin liu den tomue. 
JHN.15.3	Igimiu neu mwasara beno gina leo huhui hi nau laqagi lawe gimiu. 
JHN.15.4	Igimiu nen toga luku, ko ineu nain toga lumiu. Tare ve igimiu nein he toga tea luku, igimiu nein he wai mwasigi lei tea, u mwere na rangagi hi he wai mwasigi lei tea tare ve he bulu tea lo vuigi.
JHN.15.5	“Ineu a vaen, igimiu a rangagi. Ihine tea mo toga luku, ko ineu nam toga lune, vin wei a mwasigi u sao; huri gimiu nein he vai lei na gineu tea ve ineu hate mei gimiu. 
JHN.15.6	Ihine hi he toga te luku vin tuli vohoginie, mwere na rangagi, ko vin koru. A rangagi ngerehi vin weli bubuginire ko vin tulire sulolo avi, ko rain gao vohogi. 
JHN.15.7	Tare ve igimiu nein toga luku, ko a noku leo vin toga lumiu, siu igimiu nein nevu huri na hava gineu tea nem tarani, siu igimiu nein leie. 
JHN.15.8	Tare ve igimiu nem wai mwasigi u sao ngehi mo haharagi ve igimiu ira noku rorongtagi ko ngehi mo lai na roroa lawe Tamate. 
JHN.15.9	Ineu nam tabe gimiu mwere i Mama mo tabeau; igimiu nen toga lolo noku tabetabe. 
JHN.15.10	Tare ve igimiu nem ronghuri na noku Leohora, igimiu nein toga lo noku tabetabe, mwerehi neu nau ronghuri na Leohora noi Tamaku ko nam toga lo nona tabetabe.
JHN.15.11	“Ineu nau veve lawe gimiu ngaha huri ve a noku havuhevu vin toga lumiu, ko a nomiu havuhevu vin horo mangadi. 
JHN.15.12	A noku Leohora: ingeie ngaha, huri ve igimiu nen vui tabetabe gimiu, mwerehi neu nau tabe gimiu. 
JHN.15.13	“Ihine vin he haharagi lei na tabetabe tea vena liu denie hi vena siregi na mwasoana huri ira nona buluana. 
JHN.15.14	Ko igimiu ira noku buluana, tare ve nem vai na hava gineu hi nam veve lawe gimiu. 
JHN.15.15	Ineu nain he ware gimiu te ve a tangaloi tabanagi taligu, huri a tangaloi tabanagi he ilo tea ve a hava gineu hi a nona huqegi mo vai. Nge ineu nau ware gimiu gi buluana, huri neu nau veve na gineu doluegi lawe gimiu ngehi nau rongo dein Tamaku. 
JHN.15.16	Igimiu ne he leo waheau tea, nge ineu nau leo wahe gimiu, ko nau teu gimiu ve nein vano ko nein wei a mwasigi, ngehi vin eno vin tuei. Ko i Mama vin bete na hava gineu lawe gimiu hi nein nevu huri lo henaku. 
JHN.15.17	Ngaha a hava gineu hi nau hora gimiu: ve nein vui tabetabe gimiu.”
JHN.15.18	“Tare ve a tangaloi talo ure ram buluesi gimiu, igimiu nein ladobibi huri ve ingere rau buluesi meieu tomue den gimiu. 
JHN.15.19	Tare ve igimiu a tangaloi talo ure, a tangaloi talo ure rain bulu garea mei gimiu mwere ve a nora buluana. Nge neu nau leowahe gimiu dena ure ngaha, siu igimiu hatie tangaloi talo ure; a vevenagi ngaha a tangaloi talo ure ram buluesi mei gimiu. 
JHN.15.20	Nen ladobibi na leo nau veve lawe gimiu vena: ‘A tangaloi tabanagi he lawua liu na nona huqegi tea.’ Tare ve ingere rau veiveieu, ingere rain veivei gimiu vage; tare ve ingere rau ronghuri na noku leo, ingere rain ronghuri na nomiu leo vage. 
JHN.15.21	Nge ingere rain vei na gineu doluegi ngerehi lawe gimiu huri gimiu ira noku tangaloi; huri ingere ra he iloe tea u horau vanai. 
JHN.15.22	Tare ve ineu na he vanai tea vena laqa meire, a galegaleasi vin he toga lure tea; nge siserigi ngaha ingere rain he kalihegi lei na nora galegaleasi tea. 
JHN.15.23	Ihine tea mo buluesi meieu Tamaku vage. 
JHN.15.24	Ingeie nau vei na tabanagi u sao lolo livugara ngehi a tangaloi wagineu he vaie tea mwerehi mosigei ve mwere nahe vai na tabanagi ingere ngaha tea, a bugui galegaleasi vin he eno tea lure. Nge siseri ngaha ingere rau lehi mo hava gineu hi nau vei ko ingere ram buluesi mei gamaru vunu, ineu ko i tamaku ngaha ingere rau lehieu ko rau mei Tamaku. 
JHN.15.25	Nge a gineu doluegi rain eno mwerehi, huri ve vin vagahorongi na leo u reve lo nora Leo hora vena, ‘Ingere ram buluesi meieu vurogi.’
JHN.15.26	“A Buluiana vin vanai, a Vui hi mo serelue na hogo huri God ko ingeie, mo vanai den Mama. Ineu nain horae dein Mama, ko ingeie vin laqagi matamwasaragi hurieu.
JHN.15.27	Ko igimiu vage nein laqagi matamwasaragi hurieu, huri gimiu neu toga, meieu lo tauvuigi redu.
JHN.16.1	“Ineu nau veve ngaha lawe gimiu huri ve nein mese hakosiregi na nomiu ladohogo. 
JHN.16.2	Ngere rain teu vohogi gimiu tavarea dena valei soneana. Ko a tarogi vin vanai lune ihine tea vin wehi gimiu vin lado huri ve mo vai na lalakogi lawe God. 
JHN.16.3	Ingere rain vei na gineu ingere ngaha lawe gimiu huri ingere rahe ilo Mama tea sige ineu. 
JHN.16.4	Nge ineu nau veve na gineu ingere ngaha lawe gimiu, huri ve a tarogi vin vanai hurire ve rain vei na gineu ingere ngaha, igimiu nein ladohaqe huri ve ineu nau veve lawe gimiu beno.”
JHN.16.4	“Ineu na he veve na gineu ingere ngaha tea lawe gimiu lo tauvuigi, huri ineu nau toga mei gimiu. 
JHN.16.5	Nge siserigi ngaha ineu nain vano lobei hine hi u horau vanai; nge ihine gatagale dein gimiu he huieu tea vena, ‘?Iniko gon vano logo?’ 
JHN.16.6	Nge huri ineu nau veve na gineu ingere ngaha lawe gimiu, ko a tanqimiu mo horo gina hahagavi. 
JHN.16.7	Nge ineu nam veve hogo lawe gimiu; u garea mei gimiu ve ineu nain vano, huri tare ve ineu nain he vano tea den gimiu, a Buluiana vin he vanai tea lobemiu. Nge tare ve ineu nain vano den gimiu, ineu nain horae lawe gimiu. 
JHN.16.8	Ko lune nge vin vanai vin haharagi lawe na sinobu talo ure huri ve ingeie ra u vagasile huri na galegaleasi, ko huri na hava gineu hi u vovohoi, ko huri na leo vevegi noi God. 
JHN.16.9	Ingere ram vagasile huri na galegaleasi, huri ingere ra he ladohogo te gieu; 
JHN.16.10	Ingere ram vagasile huri na havagineu hi u vovohoi, a vevenagi ineu nain vano lobei Mama, ko igimiu nein he lehieu tea taligu. 
JHN.16.11	Ingere ram vagasile huri na leo vevegi, huri God u vevegi na huqegi talolo ure ngaha beno.
JHN.16.12	“A gineu sao tau ve nain veve lawe gimiu, nge siserigi ngaha gimiu nein he laire tea huri rau gona mei gimiu. 
JHN.16.13	“Nge lune a Vui vanai, ingeie hi u serelue na hogo huri God vin vanai, ingeie vin tomuegi gimiu sulo hogo doluegi. Ingeie vin he laqa tea gena nona managi sibona, nge vin veve na hava gineu hi nge u rongo, ko vin laqagi huri na gineu ngerehi rain vanai. 
JHN.16.14	Ingeie vin ware roroagieu, huri nge vin lei na noku leo doluegi ko vin veve serera lawe gimiu. 
JHN.16.15	A gineu doluegi noi mama, ingere a noku giniehi, nau veve huri ve a Vui vin na hava gineu hi nain bete lawea ko vin vevea lawe gimiu.”
JHN.16.16	“A mahogi biti taligu, igimiu nein he lehieu tea; siu, a mahogi biti vage, igimiu nein lehieu.” 
JHN.16.17	Siu a nona rorongtagi lavasigi ram veve veveginire vena: “?A hava gineu hi mo vevea vena, ‘A mahogi biti taligu, igimiu nein he lehieu tea, ko mo rovo, a mahogi biti taligu, igimiu nein lehieu’? Siu mo veve vage vena, ‘Huri ineu nain vano lobei Mama.”’ 
JHN.16.18	Ingere ram hui vena, “?A hava gineu ngaha, a mahogi biti? Igide da he ilo tea ve ingeie mo laqagi huri na hava gineu!” 
JHN.16.19	I Jisas u ilo huri ve ingere ram tarani ve rain huie, siu ingeie mo veve lawera vena: “?Igimiu nem vui huihuigi gimiu huri na hava gineu nau vevea vena, ‘A mahogi biti, igimiu nein he lehieu tea, siu, a mahogi biti vage igimiu nein lehieu’? 
JHN.16.20	A hogo, a hogo, nam veve lawe gimiu vena, igimiu nein ngara ko nein tengi, nge a tangaloi talo ure rain rongarea; igimiu nein hahagavi, nge a nomiu hahagavi vin dori gina havuhevu. 
JHN.16.21	Lo tarogi hi a vavine a maresu mo ragasie ingeie mo hahagavi huri a taroi nona bavabava mo vanai; nge lune a maresu u vora beno nge mo galuvegi na nona gagarasi, huri nge mo rongarea gena maresu biti u vora sulolo ure. 
JHN.16.22	Igimiu mwerehi: siserigi ngaha nem hahagavi, nge ineu nain lehi gimiu taligu, ko a lolomiu vin horo gena havuhevu, siu ihine tea vin he lai vohogi na havuhevu hi tea den gimiu.
JHN.16.23	“Lo ranigi hi vin vanai, igimiu nein he navu na hava gineu tea denieu. A hogo, a hogo, nam veve lawe gimiu vena, i Mama vin bete na hava gineu lawe gimiu hi nein nevu hurie lo henaku. 
JHN.16.24	Mo dadari gaqarigi igimiu ne he navu huri na gineu tea lo henaku; igimiu nem navu ko igimiu nein lei, siu huri a nomiu havuhevu vin horo mangadi.”
JHN.16.25	“Ineu nau veve na gineu ingere ngaha lawe gimiu gena gato tavalu. Nge a tarogi vin vanai lune ineu nain he laqa tea lo gato tavalu taligu, nge ineu nain laqagi lue lawe gimiu lo leo vovohoi huri Mama. 
JHN.16.26	Lo tarogi hi vin vanai igimiu nein nevu den Mama lo henaku; ko ineu na he veve tea huri ve nain nevu denie lo henamiu, 
JHN.16.27	huri i Mama sibona mo tabe gimiu, a vevenagi gimiu neu tabeau ko neu ladohogo huri ve ineu nau vanai den God. 
JHN.16.28	Ineu nau vanai den Mama ko nam vanai sulolo ure; ko siserigi ngaha nam siregi na ure ko nam vano lobei Mama.” 
JHN.16.29	Siu a nona rorongtagi ram veve lawea vena: “Gon leo, siserigi ngaha iniko gom laqa vovohoi, ko go he laqa tea lo gato tavalu. 
JHN.16.30	Siserigi ngaha igamai gam ilo huri ve niko gu ilo na gineu doluegi; go he tarani ihine tea ve vin huigo huri hava gineu. Giniehi gam ladohogo huri ve iniko gu vanai den God.” 
JHN.16.31	I Jisas mo duvi gorora vena: “?Wa igimiu nem ladohogo siserigi ngaha? 
JHN.16.32	Nein leo, a tarogi mo vanai, u vanai beno, tavohe igimiu doluegi nein vano tereteregi, vataha na nomiu togagi venue, siu ineu nain toga gaheau vohogi. Nge ineu hate gaheau vohogi, huri i Mama mo toga meieu. 
JHN.16.33	Ineu nau veve na gineu ingere ngaha lawe gimiu, siu huri ve nein toga lo tamwata lo bubugiana meieu. A tangaloi talo ure rain vei gagarasigi gimiu. Nge igimiu nein muremure! Ineu nau qoragi na ure!”
JHN.17.1	Lo tagui leo ngaha i Jisas u veve mo rovo, nge mo dada sueulu, mo veve vena: “Mama, a tarogi u vanai beno. Iniko gon vai roroagi Netumu, huri ve i Netumu vin vei roroaginigo. 
JHN.17.2	Huri niko gu bete na managi lawea goro na tangaloi doluegi, huri ve na betera na mwasoana radu lawe na tangaloi doluegi ngerehi niko gu bete lawea. 
JHN.17.3	‘Ko a mwasoana radu a iloilogi: huri ve a tangaloi rain ilogo, ve niko i God hogo gatagale hogosie, ko ve rain ilo Jisas Kraes, ngehi iniko gu horae. 
JHN.17.4	Ineu nau vei roroaginigo lo ure ngaha; a tabanagi ngehi gu bete laweau ve nain veie u rovo. 
JHN.17.5	Siserigi ngaha, Mama, gon vai roroagieu, gena roroa nge tauhi u toga meieu ko meigo hi nau tomue siu gom bei teu na ure.
JHN.17.6	“Ineu nau haharaginigo lawe na tangaloi ngerehi niko gu bete laweau dena ure. Ingere a nomu, siu iniko gu betera laweau. Ko ingere rau ronghuri na nomu leo. 
JHN.17.7	Siserigi ngaha ingere ram ilo huri ve vataha gineu hi gu bete laweau ram vanai denigo. 
JHN.17.8	Huri ineu nau bete na leo huhui hi lawera niko gu bete laweau, ko ingere rau lei vurugeginie; ingere ram ilo hogo huri ve ineu nau vanai denigo, ko ingere ram ladohogo ve iniko gu horau vanai.
JHN.17.9	“Ineu nam tataro hurire. Ineu na he tataro tea huri na tangaloi doluegi talo ure, nge hurire hi gu betera laweau, huri ingere rau voragi nomu. 
JHN.17.10	A gineu doluegi ngerehi neu nam hako a nomu, ko a noku roroa mo haharagi lo ulure. 
JHN.17.11	“Ko siserigi ngaha ineu nam vanai lobemu; ineu nain he toga tea taligu lolo ure, nge ingere ram toga lolo ure. Mama gogona! Gon leogorora rain mwaso gena huireanai henamu, a henagi hi gu bete laweau, siu ingere rain voragi sinobu gatagale mwere igideru duru gatagale. 
JHN.17.12	Lo tarogi hi nau toga meire nau leogorora rain mwaso gena huireanai henamu, a henagi hi gu bete laweau. Ineu nau koko gorora dena gineu esi, ko ihine tea gatagale denire he sala tea, nge a tangaloi hogosie hi u eno beno huri ve vin sala tamwere, huri ve vin vagahorongi na Reve reve Gogona. 
JHN.17.13	Ko siserigi ngaha ineu nam vanai lobemu ko nam veve na gineu ingere ngaha lolo ure siu huri ve ingere rain hakovi na noku havuhevu ko huri ve a havuhevu hi vin horo mangadi lolo lolora. 
JHN.17.14	Ineu nau bete na nomu leo lawera ko a tangaloi talo ure ngaha ram leomasire, huri a leo ingere ngaha hatie talo ure ngaha, mwerehi ineu vage hatie talo ure ngaha. 
JHN.17.15	Ineu nahe navuhigo tea huri ve goin lei vohoginire dena ure ngaha, nge huri ve goin leogoro na mwasoara deni vui esi. 
JHN.17.16	Ingere hatie talo ure ngaha, mwerehi ineu hatie talo ure ngaha vage. 
JHN.17.17	Gon vagataire huri na nomu tabanagi lo nomu leohogo, huri a nomu leo huhui a hogo. 
JHN.17.18	Ineu nam horara sulolo ure mwerehi niko gu horau sulolo ure. 
JHN.17.19	Ko ineu nam beteau siboku lawego hurire, huri ve ingere vage, rain sireginire lawego lo hogo.
JHN.17.20	“Ineu nahe tataro tea hurire hogosie, nge vage huri na tangaloi ngerehi ram ladohogo luku a vevenagi nora leo. 
JHN.17.21	Ineu nam tataro huri ve ingere doluegi rain gatagale. !Mama! Ve ingere rain toga luderu, mwerehi niko gom toga luku ko ineu nam toga lumu. Ve ingere rain gatagale, siu ve a tangaloi talo ure rain ladohogo huri ve iniko gu horau vanai. 
JHN.17.22	Ineu nau bete na roroa hi lawera iniko gu bete laweau, siu ve ingere rain gatagale, mwere igideru duru gatagale: 
JHN.17.23	ineu lure ko iniko luku, siu ve ingere rain voragi gatagale vohogi, huri ve a tangaloi talo ure rain ilo huri ve iniko gu tabera mwerehi gu tabeau.
JHN.17.24	“!Mama! Iniko gu betera laweau, ko ineu nam taranire ve rain toga meieu aiehi neu nain toga, huri ve ingere rain lehi na noku roroa, a roroa hi gu bete laweau; huri iniko gu tabeau tomue siu gom bei teu na ure. 
JHN.17.25	!Mama hava na vovohoi! A tangaloi talo ure rahe ilogo tea, nge ineu nau ilogo, ko a tangaloi ingere ngaha ram ilo huri ve iniko gu horau vanai. 
JHN.17.26	Ineu nau veire ram ilogo ko nain haharagi taligu lawera ve a tabetabe hi iniko gu tabeau ginie vin toga lure, ko ineu nain toga lure vage.”
JHN.18.1	Lo tagugi hi i Jisas u tataro u rovo, ingeie mo vano meire nona rorongtagi ram gao na walui wei Kidron. A talu aiehi, ko i Jisas meire nona rorongtagi ram vano lolona. 
JHN.18.2	I Judas, a tangaloi hi u rongo na leoi gai Jisas, u ilo na mahogi hi, huri lo tarogi u sao Jisas meire nona rorongtagi ram kalo bubugi aiehi. 
JHN.18.3	I Judas mo vano lolo talu mena buri soldia meire bolisman denire muei rugurugu meire Varise, ram hakovi na here bulebule mena laet ko a lakoi vuro. 
JHN.18.4	I Jisas u ilo na gineu doluegi hi ve rain vei lawea, ko mo dige vano mo veve lawera vena, “?Ihine hi nem hikesie?” 
JHN.18.5	‘Ngere ram duvi lawea vena, “I Jisas ta Nasaret.” I Jisas mo veve vena, “Ineu ngaha.” I Judas vage, a tangaloi u rongo na leoi gana, mo labe aiehi meire. 
JHN.18.6	Lune i Jisas mo veve lawera vena, “Ineu naha,” ram susudori ram soi sulo tano. 
JHN.18.7	Siu i Jisas mo huire taligu vena, “?Ihine hi nem hikesie?” Ingere ram veve vena, “I Jisas ta Nasaret.” 
JHN.18.8	I Jisas mo duvi lawera vena, “Nau veve beno lawe gimiu huri ve ineu ngaha. Tare ve nem hikesieu, nen sireginire lavasigi ngaha ran vano.” 
JHN.18.9	(Nge mo veve mwere ngaha huri ve a leo hi u vevea vin eno lune hogo: “A tangaloi gatagale he sala tea, Mama, denire hi gu betera laweau.”) 
JHN.18.10	I Saemon Bita u hakovi na bue; nge mo dangea, mo tai vano lo tangaloi tabanagi noi rugurugu lawua, ko mo tai sue na qerona lo matue. A tangaloi hi a henana i Malkas. 
JHN.18.11	I Jisas mo veve lawe Bita vena, “Gon tau na nomu bue taligu lolo tantanogi. ?Tau gom lado ve nain he inu na lahai gagarasiana tea i Tamaku u bete laweau?”
JHN.18.12	A buri soldia mena nona tomtomuegi ko ira bolisman nora duvi Israel ram wiri bibi Jisas, ram vauhie, 
JHN.18.13	ko ram laie vano gitomue lawe Anas, huri ingeie qeligei Kaiavas, ngehi a rugurugu lawua lo higao hi. 
JHN.18.14	I Kaiavas hi u veve haharagi lawera duvi Israel huri ve u garea ve a tangaloi gatagale vin mate huri na sinobu.
JHN.18.15	I Saemon Bita ko a rorongtagi tuegi rom huri Jisas. A rugurugu lawua u ilo vurugegi na rorongtagi tuegi hi, ko nge mo vano mei Jisas sulolo ara noi rugurugu lawua hi. 
JHN.18.16	I Bita mo toga varea lo matai ara. A rorongtagi tuegi hi a rugurugu lawua u ilo vurugeginie mo mwalue vano, mo laqa lawe na taqalugu lo matai ara ko mo lai Bita sulolo ara. 
JHN.18.17	A taqalugu lo matai ara mo veve lawe Bita vena, “?Wa iniko hatie rorongtagi gatagale noi tangaloi ngaha?” I Bita mo duvi lawea vena, “Hatie, ineu hatie.”
JHN.18.18	A gamwadidi u lawua ko ingere tangaloi tabanagi meire bolisman ram hure na manonoi avi ko ram labe dalie ram madinu. I Bita mo vano ko mo labe meire mo madinu.
JHN.18.19	A rugurugu lawua mo hui Jisas huri na nona rorongtagi ko huri na nona leo huhui. 
JHN.18.20	I Jisas mo duvi lawea vena: “Gesegi nam laqa lo ute lawua lawe na sinobu doluegi; gesegi nam huhui lolo valei soneana ko lolo Sara Gogona, ingere duvi Israel ram sone bubugi aiehi. Nahe veve haro vunigi na gineu tea. 
JHN.18.21	?Huri hava gineu gom huieu? Gon hui na sinobu ingere hi rau rongoau huri hava gineu nau veve lawera; ingere rau ilo na hava gineu hi nau veve.” 
JHN.18.22	Lune i Jisas mo veve mwere ngaha, gatagale denire bolisman mo rabasie mo veve vena, “Gu huire mwere na hava gineu huri gom laqa mwerehi lawe na rugurugu lawua!” 
JHN.18.23	I Jisas mo duvi lawea vena: “Tare ve nau veve na gineu esi, gon veve lawera doluegi tangaha hurie. ?Nge tare ve nau veve na gineu garea, huri hava gineu gom tiqarieu?”
JHN.18.24	Siu i Anas mo hora i Jisas lawe Kaiavas i rugurugu lawua mena garo vauveu lo limana.
JHN.18.25	I Saemon Bita mo labe mo madinu. Siu ingere lavasigi ram veve lawea vena, “?Wa iniko hatie nona rorongtagi gatagale?” Nge i Bita mo tahae mo veve vena, “Hatie, ineu hatie.” 
JHN.18.26	A tangaloi tabanagi gatagale noi rugurugu lawua, ingeie hi i havai tangaloi hi i Bita u tei sue na qerona, mo huie vena, “?Wa na he lehigo tea meie lolo talu?” 
JHN.18.27	I Bita mo tahae taligu. Ko siserigi a toa mo tarere.
JHN.18.28	Ngere ram lai Jisas dena valei Kaiavas sulolo ara mo waregi vena Braetoriam, huri ve a valei Kavman, lolo robongi siaga. Ira lawua nora duvi Israel ra he ahu tea sulolo Braetoriam vai teu ram vagasolora ginie sibora, nge huri ve rain geni lei na hinagai Halegagaliu. 
JHN.18.29	Siu i Baelat mo mwalue suvarea lobera mo veve vena, “?Nem vaivei na tangaloi ngaha huri na hava gineu?” 
JHN.18.30	Ngere ram duvi vena, “Gain he laie tea tavanai lawego huri ve nge he galegaleasi tea.” 
JHN.18.31	I Baelat mo veve lawera vena, “Gimiu sibomiu nen laie ko nen veveginie na huri na nomiu tauleo.” Ira lawua nora duvi Israel ram duvi lawea vena, “Hate leo siregi huri ve gain vei vagamate ihine tea.” 
JHN.18.32	(U vei mwere ngaha huri ve a havagineu hi I Jisas u veve huri ve vin mate mwerehilogo vin eno lune.) 
JHN.18.33	I Baelat mo ahu taligu sulolo Braetoriam ko mo ware Jisas mo huie vena, “?Wa iniko i ratahigi nora duvi Israel?” 
JHN.18.34	I Jisas mo duvi vena, “?Wa a leo huihui ngaha mo vanai denigo sige a tangaloi wagineu rau veve lawego hurieu?” 
JHN.18.35	I Baelat mo duvi vena: “?Gom lado ve ineu a duvi Israel? ?Nge a nomu sinobu sibomu ko a nora muei rugurugu ngerehi rau betego vanai laweau? Gu vei na hava gineu?” 
JHN.18.36	I Jisas mo duvi vena, ?A noku tanoi ratahigi hatie talo ure ngaha, ve mwere a noku tanoi ratahigi talo ure ngaha, irahine hi ram hurieu ram qalo goroau nain he vano tea lo limara lawua goro nora duvi Israel. Hatie, a noku tanoi ratahigi mo eno lo ute wagineu.” 
JHN.18.37	Siu i Baelat mo ule vena, “?Wa iniko a ratahigi?” I Jisas mo duvi vena, “Iniko gom veve ve ineu a ratahigi. Ineu nau vora, ko nau vanai sulo ure huri na gineu gatagale ngaha, ngehi ve nain laqagi huri na hogo. Ihine tea talo hogo mo ronghurieu.”
JHN.18.38	I Baelat mo huie vena, “?A hogo a havagineu?” Siu i Baelat mo mwalue taligu suvarea lobera duvi Israel ko mo veve lawera vena: “Na he haqe na gineu tea huri ve nain vevegi vagamatea. 
JHN.18.39	Nge mo huri na nomiu doridori, gesegi nam siregi na tangaloi vauveu gatagale lawe gimiu lo taroi Halegagaliu. ?Nem tarani huri ve nan siregi tabetabegi na ratahigi nora duvi Israel lawe gimiu?” 
JHN.18.40	Ingere ram ulo vena, “Ingeie hatie, nge i Barabas!” (I Barabas nge a tangaloi balubelu.) 
JHN.19.1	Siu i Baelat mo lai beragi Jisas ve ran talie. 
JHN.19.2	Ira soldia ram virigi na garo kau mo voragi na qatulibo, ko ram tarie lo qatune; ram saru goro Jisas gina luqe memea dodoga huri ve a luqara ratahigi, 
JHN.19.3	‘ko ram vanai lobena ram veve vena, “Io, garea, i Ratahigi nora duvi Israel!” Ko ram hage ram rabasie.
JHN.19.4	I Baelat mo mwalue vano taligu ko mo veve lawera vena, “Leo, nain leie vanai tavanai tangaha lawe gimiu huri ve nein leo ve nahe haqe na gineu tea huri ve nain vevegi vagamatea.”
JHN.19.5	Siu i Jisas mo mwalue suvarea, mo tari na qatulibo hi a garo kau ko mo saru na luqe memea dodoga. I Baelat mo veve lawera vena, “Leo, a tangaloi hi nge ngaha.”
JHN.19.6	Lune a muei rugurugu meire bolisman ram lehie ram ulo vena, “Toto vehavehaginie! Toto vehavehaginie!”
JHN.19.6	I Baelat mo veve lawera vena, “Nen laie, nen toto vehavehaginie sibomiu, huri nahe haqe na gineu tea huri ve nain vevegi vagamatea.”
JHN.19.7	Ira lawua nora duvi Israel ram duvi lawea vena, “A nomai tauleo mo veve huri ve ingeie vin mate, huri mo vaie sibona huri ve ingeie i Netui God.”
JHN.19.8	Lune I Baelat mo rongo ram veve mwere ngaha, nge mo matagu mo vagevage. 
JHN.19.9	Nge mo vano taligu sulolo Braetoriam ko mo veve lawe. Jisas vena, “?Iniko gom vanai logo?” Nge i Jisas he duvi tea lawea. 
JHN.19.10	Siu i Baelat mo veve lawea vena, “?Wa iniko goin he laqa tea meieu? ?Wa go he ilo tea ve nam hakovi na huireana ve nain siregi tabetabe ginigo, ko vage nam huireana ve nain toto vehaveha ginigo?” 
JHN.19.11	I Jisas mo duvi lawea vena, “Iniko gohe hakovi na huireana tea goroau tare ve God he betea tea lawego. Siu a bugui galegaleasi mo eno lo tangaloi hi u leieu lawego u lawua liu.” 
JHN.19.12	Lune i Baelat mo rongo mwere ngaha inge mo vaileo vena haqe na matahala vena siregi tabetabegi Jisas. Nge ira duvi Israel ram ulo ram veve vena, ?Tare ve iniko goin siregi tabetabe ginie iniko hatie buluana noi Sisa, ihine tea mo vaie sibona ve ingeie a ratahigi, ingeie mo tavului vuro mei sisa.” 
JHN.19.13	Lune i Baelat mo rongo na leo ingere ngaha, nge mo lai Jisas suvarea, ko mo toga hivo lolo herei vevegi lo tantano u waregi ve “A vatu tano bona” (lo leo ta Hibru ve “Gabata.”)
JHN.19.14	U kakarani lawe na matainaho tu vovohoi lo rani tomue siu a Halegagaliu. I Baelat mo veve lawera duvi Israel vena, “Leo, a nomiu ratahigi nge ngaha!” 
JHN.19.15	Ngere ram ulo vena, “Lai vohoginie! Lai vohoginie! Toto vehaveha ginie!” I Baelat mo huire vena, “?Wa Igimiu nem tarani ve nan toto vehavehagi na nomiu ratahigi vehavehagi na nomiu ratahigi?” Ira muei rugurugu ram duvi vena, “A nomai ratahigi gatagale hogosie i Sisa!” 
JHN.19.16	Mo rovo i Baelat mo lai Jisas vano lawera huri ve ran toto vehave haginie.
JHN.19.16	Siu ram lai Jisas vano lo limara. 
JHN.19.17	Ingeie mo mwalue mo vano, mo wali na nona gai saroutu sibona ko mo vanai sulo ute u waregi ve “A tanoi Vurugi Qetu” (lo leo ta Hibru ve “Kolkota.”) 
JHN.19.18	Aiehi ram toto vehavehaginie, ko a tangaloi gairue vage meie, tuegi lo mwarasana tavulugi ko tuegi lo mwarasana tavulugi, ko i Jisas lo livugara. 
JHN.19.19	I Baelat u uli na leo ko mo taue lo gai saroutu. Mo valu mwere ngaha vena, “I Jisas ta Nasaret, i Ratahigi nora duvi Israel.” 
JHN.19.20	Ngere duvi Israel rau sao rau velu na gineu ngaha, huri a ute hi rau toto vehavehagi Jisas aie he vagahao tea dena togagi venue, ko u uli lo leo ta Hibru, Latin ko Krik. 
JHN.19.21	Siu ira muei rugurugu nora duvi Israel ram veve lawe Baelat vena, “Gon uli reve ve ‘I Ratahigi nora duvi Israel,’ nge ve ‘A tangaloi ngaha u veve sibona vena, Ineu i Ratahigi nora duvi Israel.’ ” 
JHN.19.22	I Baelat mo duvi vena, “A hava gineu nau uli, nau uli.”
JHN.19.23	Lo tagugi hi ira soldia rau toto vehavehagi Jisas, rau lei na luqana, ram waheginie hala gaivesi, a hala gatagale lawe na soldia gatagale. Ko ram lai na luqana lolona, u vavatuginie lo mavusui galego gatagale, hatie hariherigi lune. 
JHN.19.24	Ira soldia ram veve veveginire vena, “Da mese hevea; nge da tuli na taisi, dain leo huri ve ihine vin leie.” Mo vai mwere ngaha huri ve vin vagahorongi na Reve reve Gogona u veve vena:
JHN.19.24	“Ingere rau wahegi na luqeku vatavatahaginire,
JHN.19.24	ko rau tuli na taisi huri na gavuku.”
JHN.19.24	Siu ira soldia rau vei mwerehi.
JHN.19.25	A vavine ram labe kakarani lobei gai saroutu noi Jisas, i ratahine, i tuei ratahine, i Meri i gahorai Klobas, ko i Meri ta Makdala. 
JHN.19.26	I Jisas mo lehi ratahine ko a rorongtagi hi u tabea rom labe aiehi, siu nge mo veve lawe ratahine vena, “Vavine, i netumu nge ngaha.” 
JHN.19.27	Mo rovo nge mo veve lawe na rorongtagi vena, “Leo, i ratahimu nge ngaha.” Ko dena tarogi hi a rorongtagi mo laie ve vin toga lo valena.
JHN.19.28	Lo tagugi ngaha i Jisas u ilo ve a gineu doluegi rau rovo; ko huri ve vin vagahorongi Reve reve Gogona, nge mo veve vena, “Nam madogu.” 
JHN.19.29	A laha aiehi, u horo gena waen gagasi; ram duduni na qasa lolona, ram turuginie lo mavuro, ram sogaginie sulo singona. 
JHN.19.30	I Jisas mo lai na waen ko mo veve vena, “U rovo!” Siu nge mo taigi na qatune ko mo mate.
JHN.19.31	Mo rovo ira lawua nora duvi Israel ram navu dein Baelat vena horara tau na leo ve ran kore na karure, tangaloi ngerehi ko ran lai surire dena gai saroutu. Ram vai mwere ngaha huri a rani hi a rani tomuegi dena Rani Mangaana, ko rahe tarani tea ve a beture rain eno lo gai saroutu lo Rani Mangaana, huri a Rani Mangaana ngaha mo vanai u gogona. 
JHN.19.32	Siu ira soldia ram vanai ram kore na karui tangaloi tuegi siu ram kore vagasigi na karui tuana rau toto vehavehaginire mei Jisas. 
JHN.19.33	Nge lune ram vanai lobei Jisas, ram leo u mate beno, siu rahe kore na karure tea. 
JHN.19.34	Nge gatagale denire soldia mo menu na mwarasai Jisas gena nona sari ko siserigi a dai ko a wai rom hale. 
JHN.19.35	Ihine u lehi na gineu ngaha u vei, u laqagi hurie, siu huri ve igimiu vage nein ladohogo. Ve a havagineu hi u veve a hogo, ko ingeie mo ilo ve a hava gineu mo laqagi a hogo. 
JHN.19.36	U vei mwere ngaha huri ve vin vagahorongi na Reve reve Gogona u veve vena, “A huine gatagale vin he mavolo tea.” 
JHN.19.37	Ko a Reve reve Gogona tuegi vage mo veve vena, “A sinobu rain leo vano lui hine hi rau menue”
JHN.19.38	Lo tagugi ngaha, Josev ta Arimatia mo hui Baelat ve vin leilei na betui Jisas. I Josev hi a rorongtagi noi Jisas, nge u toga hiligi, huri mo mataguginire ira lawua nora duvi Israel. I Baelat mo siregi lawea, siu Josev mo vano mo lai vohogi na betune. 
JHN.19.39	I Nikodimas, ingeie hi u vanai tomue lobei Jisas lolo bongi, nge u vano mei Josev, mo lai na gineu buhoru gairue, a mir ko a alos mo rogeginire, bataha mavanagi a kilo vudolue. 
JHN.19.40	A tangaloi gairue hi rom lai na betui Jisas ko rom luqesie gina galego mavute mena gineu buhoru hi, huri na lengagi nora duvi Israel huri ram vagatai na tarabesi tangaloi u mate mo rarai huri tuletulegi. 
JHN.19.41	A talu lo mahogi hi rau toto vehavehagi Jisas aie ko lolo talu hi a malangai mateana garaqa, ngehi rahe tulegi na tangaloi tea lolona mosigei. 
JHN.19.42	A tangaloi rau tei Jisas lolo malanga hi a vevenagi u kakarani taiehi ko ira duvi Israel ram vaga rarai vena a Rani Mangaana na tauvuigi.
JHN.20.1	Lolo robongi siaga lo Sande, a muei rani talo wik, lune mo dodo mosigei, i Meri ta Makdala mo vano lo malanga mo leo ve a vatu u telulu beno dena malanga. 
JHN.20.2	Siu i Meri mo toa ko mo vanai lobei Saemon Bita tona rorongtagi tuegi i Jisas u tabea, ko mo veve lawera vena, “Ingere rau lei vohogi na Huqe dena malanga ko igide dahe ilo tea ve rau teue logo.” 
JHN.20.3	Siu i Bita ko a rorongtagi tuegi hi rom mwalue ko rom vano lo malanga. 
JHN.20.4	Ingere vugerue rom toa, nge a rorongtagi tuegi hi mo toa siaga liu den Bita ko mo dadari lo malanga tomue. 
JHN.20.5	Mo ate sulolona ko mo lehi na luqe mo eno, nge he ahu tea lolona. 
JHN.20.6	Siu i Saemon Bita mo vanai lo tagune ko mo ahu lolo malanga. Mo lehi na luqe mo eno aie 
JHN.20.7	ko a gaitalisi qetu rau viviginie dali na qatui Jisas, he eno tea mena luqe, nge u lulu buluteginie mo eno gahea lo tanona gahea. 
JHN.20.8	Mo rovo a rorongtagi tuegi hi u dadari lo malanga tomue, mo ahu vage lolona; mo leo ko mo ladohogo. 
JHN.20.9	(Huri ingere rohe ilo na Reve reve Gogona tea mosigei ngehi u veve ve ingeie vin maraga taligu dena mateana) 
JHN.20.10	Siu ra rorongtagi rom mule taligu sulo valera.
JHN.20.11	I Meri mo labe mo ngara varea dena lobei malanga. Lune mo ngara tau, mosigei, mo siuolo hivo ko mo leo sulolo malanga, 
JHN.20.12	ko mo lehi na engsel gairue, ru luqegi na luqe mavute, rom toga aiehi a betui Jisas u eno aie tomue, tuegi lo qatune, tuegi lo karune. 
JHN.20.13	Ingere ram huie vena, “?Vavine, gom ngara huri hava gineu?” I Meri mo duvi vena, “Rau lei vohogi na noku Huqe, ko na he iloe tea ve rau teue logo.” 
JHN.20.14	Lune i Meri mo veve mwere ngaha vunu, mo talele dori ko mo lehi Jisas mo labe aie; nge he iloe tea ve i Jisas. 
JHN.20.15	I Jisas mo huie vena, “?Vavine, gom ngara huri hava gineu? ?Ihine hi gom hikesie?” I Meri mo lado ve a tangaloi leogoro talu, siu mo veve lawea vena, “Tare ve iniko gu lei vohoginie, gon veve laweau ve gu teue logo, ko nain vano nain leie.” 
JHN.20.16	I Jisas mo veve lawea vena, “Meri!” I Meri mo talele dori vano vovohoie ko mo veve lawea lo leo ta Hibru vena, “!Raboni!” (lo noda leo ve “Huhui.”) 
JHN.20.17	I Jisas mo veve lawea vena, “Gon mese tango vano luku, huri na he hage tea mosigei lobei Mama. Nge gon vano lobei retueku ko gon veve lawera vena, ‘Nain hage taligu lobei Tamaku ko i Tamamiu, a noku God ko a nomiu God.”’ 
JHN.20.18	Siu Meri ta Makdala mo vano mo veve lawera rorongtagi ve u lehi na Huqe, ko u veve lawea mwere ngaha.
JHN.20.19	A taro u liliu beno lo Sande hi lolo revirevi, ko ira rorongtagi rau goro siagagi na mataivale hi ram toga bubugi aie, huri rau mataguginire ira lawua nora duvi Israel. Siu i Jisas mo vanai ko mo labe lolo livugara, mo veve vena, “A tamwata lobemiu.” 
JHN.20.20	Ingeie mo haharagi na limana ko a mwarasana lawera. Lune a rorongtagi ram lehe ram rongarea.
JHN.20.21	Siu i Jisas mo veve lawera taligu vena, “A tamwata lobemiu. Mwere i Mama u horau, siu ineu nam hora gimiu.” 
JHN.20.22	Lo tagugi hi u veve ngaha, nge mo mabuhegi sulure ko mo veve vena, “Nen lai na Vui Gogona. 
JHN.20.23	Lune nem ladovohogi na galegaleasi nora tangaloi, u ladovoho ginire beno; lune ne he ladovohogi na galegaleasi nora tangaloi tea, he ladovoho ginire tea.”
JHN.20.24	Nge i Tomas, ngehi gatagale denire rorongtagi (u waregi ve a Malava), nge hatie meire rorongtagi lune i Jisas u vanai. 
JHN.20.25	Siu ira rorongtagi lavasigi ram veve lawea vena, “Gamai gau lehi na Huqe.” I Tomas mo veve lawera vena, “Tare ve nahe lehi na matai duru tea lo limana, ko na he tau na bisuku tea lolo matai duru, ko na he tau na limeku tea lolo mwarasana, nain he ladohogo tea.”
JHN.20.26	Lo tagui wik gatagale ira rorongtagi ram toga bubugi lolo vale taligu, ko i Tomas nge meire. Rau goro siagagi na mataivale, nge i Jisas mo vanai ko mo labe lolo livugara, mo veve vena, “A tamwata lobemiu.” 
JHN.20.27	Mo rovo nge mo veve lawe Tomas vena, “Gon tau na bisumu tangaha, ko gon lehi na limeku; ko gon horagi na limemu, ko gon taue lolo mwarasaku. Gon mese lado gairue, nge gon ladohogo!” 
JHN.20.28	I Tomas mo duvi lawea vena, “!Noku Huqe a noku God!”
JHN.20.29	I Jisas mo veve lawea vena, “?Wa iniko gom ladohogo a vevenagi gom lehieu? Havuhevu mei rahine ram ladohogo nge ra he lehieu tea!”
JHN.20.30	I Jisas mo vai na managi wagineu u sao lo nagora rorongtagi rahe reve hivo tea lolo buk ngaha. 
JHN.20.31	U uli na gineu ingere ngaha huri ve nein ladohogo ve i Jisas nge i Kraes, i Netui God, ko huri ve gina ladohogo hi nein lei na mwasoana lo henana.
JHN.21.1	Lo tagugi ngaha, i Jisas mo haharaginie sibona vagatagale vage lawe na nona rorongtagi lo mwararai wei Taibirias. Mo haharaginie mwerehi. 
JHN.21.2	I Saemon Bita, i Tomas (u waregi ve a Malava), i Nataniel (ngehi talo togagi venue Kena lolo vanue Kalili), ira netui Sebedi, ko a rorongtagi gairue vage ingere bubugi doluegi. 
JHN.21.3	I Saemon Bita mo veve lawera vena, “Ineu nan vano nan siusiu.” Ingere ram veve lawea vena, “Igamai vage dain vano bulu.” Siu ram vano ram hivo sulolo aka; nge lolo bongi hi ingere rau siu rahe revei na havagineu tea vohogi. 
JHN.21.4	Lolo robongi siaga i Jisas mo labe lo mwararai wei, nge ira rorongtagi ra he ilo tea huri ve i Jisas. 
JHN.21.5	I Jisas mo huire vena, “?Ira buluana, wa neu reve te ige?” Ingere ram duvi vena, “Hatie vohogi.” 
JHN.21.6	Ingeie mo veve lawera vena, “Nen tuli na gabe sulo mwararai aka lo matue, ko igimiu nein weli lei na ige.” Siu ram tuli na gabe, ko ram reve samweginie taligu sulolo aka, huri ingere rau weli na matolui. 
JHN.21.7	A rorongtagi ngehi i Jisas u tabea mo veve lawe Bita vena, “A Huqe ngehi!” Lune Saemon Bita mo rongo huri ve a Huqe, ingeie mo taliteligi na luqana huri u tugu vohogi na luqana (huri ingeie u tino vurogi) ko mo qale sulolo wai. 
JHN.21.8	A rorongtagi lavasigi ram hamai suvarea lo aka, ram reve na gabe u horo gena ige. Ingere ra he vagahao tea dena vanue, bataha ngava ngavulu gailime. 
JHN.21.9	Lo tarogi hi ram rovo suvarea ram lehi na manonoi avi aie mena ige u hongi lune ko a bereti. 
JHN.21.10	I Jisas mo veve lawera vena, “Nen lai na ige lavasigi laweau ngerehi nem bei welire.” 
JHN.21.11	I Saemon Bita mo hivo lolo aka ko mo revei na gabe suvarea, u horo gena ige lalawua, a ige vudolue vagatagale avigi ngavulu gailime domwagi gaitolu; hatie huri ige u sao lawagi nge a gabe he madare tea. 
JHN.21.12	I Jisas mo veve lawera vena, “Nen vanai nen gagani.” Hatie ve gatagale denire rorongtagi vena hui lehe vena, “?Iniko ihine?” Huri ingere rau ilo huri ve ingeie a Huqe. 
JHN.21.13	Siu i Jisas mo vanai, mo lai na bereti, ko mo bete lawera; ko a ige vage.
JHN.21.14	I Jisas mo haharaginie sibona lawera rorongtagi vagatoligi ngaha tagugi ingeie u maraga dena mateana.
JHN.21.15	Lo tagugi ingere rau gagani u rovo beno, i Jisas mo veve lawe Saemon Bita vena, “?Saemon, netui Jon, wa iniko gom tabeau u liu denire naha?” Ingeie mo duvi vena, “Io, Huqe, gom ilo huri ve ineu nam tabego.” I Jisas mo veve lawea vena, “Gon vangani na buleku sibsib ngerehi.” 
JHN.21.16	I Jisas mo veve lawea vagatuegi vena, “?Saemon netui Jon, wa iniko gom tabeau?” Ingeie mo duvi vena, “Io, Huqe, gom ilo huri ve nam tabego.” I Jisas mo veve lawea vena, “Gon leogoro na buleku sibsib.”
JHN.21.17	I Jisas mo veve lawea vagatoligi vena, “?Saemon, netui Jon, wa iniko gom tabeau?” I Bita mo hahagavi huri i Jisas u veve lawea vagatoligi vena, “?Wa iniko gom tabeau?” Ko mo veve lawea vena, “Huqe, iniko gu ilo na gineu doluegi. Gom ilo huri ve ineu nam tabego.” I Jisas mo veve lawea vena: “Gom vangani na buleku sibsib. 
JHN.21.18	A hogo, a hogo, nam veve lawego vena, lo tarogi hi iniko gu mwalakelo, gu wesigi na wasimu ko gom vano logo mwere gu tarani; nge lo tarogi hi iniko goin tamaragai goin horagi na limemu ko a tangaloi wagineu vin veuhigo ko vin leigo sulogo hi go he tarani tea ve goin vano aie.” 
JHN.21.19	(I Jisas mo veve ngaha mo matamwasaragi huri ve i Bita vin mate mwerehilogo ko vin vei roroagi God ginie.) Mo rovo, i Jisas mo veve lawea vena, “Gon hurieu!”
JHN.21.20	I Bita mo kileu ko mo lehi na rorongtagi ngehi i Jisas u tabea mo hurire, ngehi u toga mo olo vano lobei Jisas lo taroi gaganie ko mo huie vena, “?Huqe, ihine vin rongo na leoi gamu?” 
JHN.21.21	Lune i Bita mo lehie, nge mo veve lawe Jisas vena, “?Huqe, wuraha huri na tangaloi ngaha?” 
JHN.21.22	I Jisas mo duvi vena, “?Tare ve ineu nam taranie ve vin toga vin dadari lune ineu nain vanai teligu, a nomu hava gineu lune? Iniko gon hurieu!” 
JHN.21.23	Siu a rorogi hi mo wahegi mo vano lawera reretehigi huri ve a rorongtagi ngaha vin he mate tea. Nge i Jisas he veve tea lawea huri ve ingeie vin he mate tea, nge mo veve vena, “Tare ve ineu nam taranie ve vin toga vin dadari lune ineu nain vanai teligu, a nomu hava gineu lune?”
JHN.21.24	Ngeie hi a rorongtagi u laqagi matamwasaragi huri na gineu ingere ngaha ko mo reveire; ko igamai gau ilo huri ve a hava gineu hi u laqagi a hogo.
JHN.21.25	A gineu sao lavasigi vage hi i Jisas u veire. Tare ve vin reveire doluegi, nam lado ve a ure doluegi vin he hako lai na buk ngerehi tea vin reveire.
ACT.1.1	Tueku Tiovilas.
ACT.1.1	Lo noku muei buk nau reve huri na gineu doluegi i Jisas u huhui ko u veire, u tevuigi lo mahogi hi i Jisas u tevuigi na nona tabanagi, 
ACT.1.2	mo dadari mo mule hage eulu. Tomue siu i God mobei leie hage taligu eulu u bete na leo huhui gina managi noi Vui Gogona lawe na tangaloi u leo wahera gi nona gai hora. 
ACT.1.3	Bongi ngavulu gaivesi lo tagugi nona mateana nge u serelue sibona vaga sao, mo mata-mwasaraginie hogo huri ve u mwaso taligu, ingere rau lehe, ko ingeie u laqagi lawera huri ve i God vin ratahigi gorora. 
ACT.1.4	Lune ingere ram vomai tabulutegi lobena, ingeie mo bete na Leo hora lawera vena. “Nei mese mwalue den Jerusalem, nei toga rarai na hogogi i Tamaku u warataugi huri ve vin betea lawe gimiu, ngehi nau laqagi lawe gimiu hurie. 
ACT.1.5	I Jon u garuhigogonagi gimiu gina wai, nge lo tagui bongi te gaivihe i God vin garuhigogonagi gimiu gina Vui Gogona.”
ACT.1.6	Lune ira gaihora ram vonai lobei Jisas ram huie vena. “?Huqe, wa goin bete na tanoi ratahigi noi God taligu lawera duvi Israel siseri naha?”
ACT.1.7	I Jisas mo veve lawera vena. “A tarogi ko a mahogi u vagatai beno gina managi noi Tamaku ko he eno tea lawe gimiu ve nei ilo ve rai veie tagaha. 
ACT.1.8	Nge igimiu nei horo gina managi lune a Vui Gogona vin himei lumiu, ko igimiu nei ngasagi na Roro Garea hurieu a Jerusalem, vin deli na vanue Judia ko Samaria ko vin deli na ure.”
ACT.1.9	Lo tagugi hi u laqa u rovo, ingeie mo hage taligu eulu, lune ingere ram lehe a dodo mo vuniginie dena matara. 
ACT.1.10	Lune ingeie u sala dena matara beno, ko ingere ram leo garagara suhage lo dodo, a tangaloi gairue ru luqegi na gavu u mevute rom labe kakarani lobera. 
ACT.1.11	Rom veve vena, “Igimiu tangaloi ta Kalili. ?Huri havagineu gimiu nem labe nem dada hage sulo dodo? I Jisas ngehi i God mo laie hage taligu eulu, vin himei taligu lo matahala gatagale mwerehi neu lehe mo hage taligu lo eulu.”
ACT.1.12	Siu ira gai hora ram mule taligu a Jerusalem den vusi Oliv, a mahogi hi u kakarani a Jerusalem, lategi nava vudolue vagavesi. 
ACT.1.13	Ingere ram dadari Jerusalem ram hage lolo qetu utui vale namawe ngehi ram toga aie gesegi, i Bita, i Jon, i Jemis, koi i Andru, i Vilib koi i Tomas, i Batolomiu koi i Matiu, i Jemis natui Alvius, i Saemon, a tangaloi hi talo burigi hi ram tarani ve ran tuli vohogi na tangaloi ta Rom, koi i Judas netui Jemis. 
ACT.1.14	Ram sone vatusao ram tataro bubugi meire vavine koi Meri retahi Jisas koi retuei Jisas vage ram bubugi meire.
ACT.1.15	A bongi u sao goro beno, a tangaloi rau lado hogo gi Jisas, ram sonebubugi rau sao lategi vudolue vagatagale avigi ngavulu gairue doluegi, siu i Bita mo labe mo laqa lawera. 
ACT.1.16	Ingeie mo veve lawera vena. “Retueku, u tuei beno, a Vui Gogona u laqagi lo singoi Devet, u veve sere huri na lalakogi noi Judas, a tangaloi hi u tomuegi na sinobu a duvi Israel ram wiribibi Jisas. A leo hi u eno lune beno, huri a leo ingere hi lolo Baebol rai teu mwasigi. 
ACT.1.17	I Judas nge lo burigi gatagale mei gamai, i Jisas u leo wahea ve vin tabana bubugi mei gamai.”
ACT.1.18	A tangaloi hi i Judas, u voli na mavusui tano gina homu u leie lo turegi he vovohoi tea hi u veie, ingeie u mate, a taqangine u tawaga a tinaena ram rurungudu. 
ACT.1.19	A sinobu doluegi hi ram toga Jerusalem ram rongo na rorogi, ko ram ware na tanogi hi lo nora leo sibora ve Akeldama, iloilogi huri ve a, “Tanoi Dei.”
ACT.1.20	I Bita mo veve vena, “Huri u reve lo buk Sam ve,
ACT.1.20	A valena na buebueli
ACT.1.20	a tangaloi na mese toga lolona.”
ACT.1.20	U reve vage vena,
ACT.1.20	Ihine tea na lai na tanona huri na tabanagi.
ACT.1.21+ACT.1.22	“Siu ihine tea vin bulu mei gamai huri vin ngasagi na maraga taligu noi Jisas a Huqe. Ingeie gatagale denire hi rau bubugi mei gamai lo tarogi i Jisas a Huqe u dige lategi mei gamai. Lo halagi tuegi vage a domianai leo hi u mwere ngaha vena. Ingeie gatagale denire hi rau huri gamai lo taro hi i Jon u garuhigogonagi Jisas, mo dadari lo rani hi i God mo lai vohoginie dei gide mo hage taligu eulu.”
ACT.1.23	Siu ram leo wahe na tangaloi gairue, i Josev a henana tuegi Basabas, a henana vage i Jastas, ko a tangaloi tuegi vage a henana i Mateas. 
ACT.1.24	Siu ram tataro vena, “Huqe, iniko gu ilo na taqangi tangaloi. Huqe gon tisu wahe lawe gamai ve gatagale denire gairue ngaha gu leo wahera 
ACT.1.25	vena lai na tanoi tabanagi ngaha nora gai hora, ngehi Judas u sireginie tau mo huri na mawirigi mo sala radu.” 
ACT.1.26	Siu ingere ram vai na matarongo mo huqe lui Mateas. Siu ram tau Mateas, ram valu bubugi na henana meire gaihora hangavulu domwagi gatagale.
ACT.2.1	Lune a bongi Bentekos mo dadari, lo taroi hinagai halegagaliu nora a duvi Israel, ingere hi rau ladohogo gi Jisas ram toga bubugi. 
ACT.2.2	Siserigi a rorogi mo vonai lo mahava, mwere na roroi langiue lawua mo here. Mo vano doluegi na loloi vale hi ingere ram toga lolona. 
ACT.2.3	Siserigi ingere ram lehi na gineu mwerena mui evi, a muigi hi mo gagaburegi mo bulusire doluegi. 
ACT.2.4	Ko ingere doluegi ram horo gina Vui Gogona, ko ram tauvuigi ram laqa gina leo wagiwegineu mwere a Vui Gogona mo vaire ram laqa mwerehi. 
ACT.2.5	A sinobu a duvi Israel hi ram toga Jerusalem, ingere a tangaloi tataro, ingere ram vonai den vataha qatui venue lolo ureure. 
ACT.2.6	Lune a tangaloi doluegi ram rongo na roro hi, a sinobu u sao ram vonai aiehi. Ko ingere doluegi ram awogi u liu huri na roro hi, huri a tangaloi ingere hi a Vui u hivo lure ram laqagi na leo wagiwegineu, nge vatavataha na tangaloi mo rongo hogosi na nora leo doluegi lo leona sibona. 
ACT.2.7	Siu ram awogi u liu, ko ram ruru, ram veve vena. !Ei ngaraha! A tangaloi ingere hi ram gato mwere hi, nge ingere ta Kalili hogosie. 
ACT.2.8	?Huri havai gide dam roba ram laqagi na leoda mwere hi? 
ACT.2.9+ACT.2.10+ACT.2.11	Igide a tangaloi talo qatui venue u sao, ta Batia, ta Midia ta Elam, ta Mesabotemia, ta Judia, ta Kapadosia, ta Bontas, ta Esia, ta ?Vrisia, ta Bamvilia, ta Ijib, ta Krit, ta Arebia, ko ta Libia kakarani vano Saerini, ko vage ta Rom. Gide lavasigi a duvi Israel vovohoi, ko lavasigi ingere tangaloi wegiwegineu gitomue, siu lo tagugi rabei lei na noda leo huhui. Tau igide doluegi, dam rongora ram laqagi na noda leo gagatagalegi, ram veve sere na tabana lawua hi i God u veie. 
ACT.2.12	Tau ingere ram garigi u liu, a domire mo sala, rahe iloe tea, ram vui huihuiginire vena. “!Ei ngaraha!? A havagineu ngaha?” 
ACT.2.13	Siu ingere lavasigi ram sovure hi a vui u hivo lure beno ram veve vena. “A tangaloi ngerehi rau inu na wai lenga.”
ACT.2.14	Siu i Bita mo labe meire gaihora hangavulu domwagi gatagale, mo laqa gina dilogi u lawua mo veve lawera sinobu hi vena. “!Retueku! Gimiu a duvi Israel, ko gimiu hi nem toga Jerusalem. Gimiu nen rorongtagieu, ko nen rorongtagi vurugegi na noku leo ingere ngaha nain matamwasara gina gineu ngaha lawe gimiu. 
ACT.2.15	A tangaloi ingere ngaha rahe inu te wai langa mwerehi gimiu nem veve, hatie. Siseri ngaha mo robongi, a aho mo bei kalo hi. 
ACT.2.16	A gineu ngaha gimiu nem lehe, nge hi a gineu i Joel a tangaloi ligoligogi u ligogi tuei vena,
ACT.2.17	‘I God u veve vena,
ACT.2.17	“Lo bongi vagasigi vin kakarani,
ACT.2.17	ineu nai bete na noku Vui
ACT.2.17	lawera tangaloi doluegi,
ACT.2.17	huri ingere rai lehi na nona huireana doluegi.
ACT.2.17	I renetumiu doluegi,
ACT.2.17	maresu mwera koa vavine,
ACT.2.17	rai serelue na leo ngerehi neu
ACT.2.17	nain vevea lawera.
ACT.2.17	Ko ira nomiu mwalakelo mwera,
ACT.2.17	rain hueri. Ko ire tamamiu ingere rain
ACT.2.17	boboregi na boborea teri.
ACT.2.18	Io, lo tarogi hi,
ACT.2.18	ineu nain bete na noku Vui
ACT.2.18	lawera vavai tangaloi hi ram rorongtagieu,
ACT.2.18	a mwera ko a vavine.
ACT.2.18	Huri ve ingere rain lei na nona huireana
ACT.2.18	siu ingere rain veve lue na leo doluegi
ACT.2.18	ngehi neu nain vevea lawera.
ACT.2.19	Ineu nain vei na gineu doluegi
ACT.2.19	a gineu garigiana ta eulu.
ACT.2.19	Ko nai vei na gigilegi huri na noku huireana
ACT.2.19	lolo ure ngaha vage.
ACT.2.19	A dai a avi koa kukugi vin vomai.
ACT.2.20	Tomuegi a aho vin dodo,
ACT.2.20	ko a vule vin gara mwere na dai.
ACT.2.20	Siu lo tagui noku rani hi,
ACT.2.20	ineu a Huqe, nge vin vomai.
ACT.2.20	Nge hi a rani hi u lawua,
ACT.2.20	ko u garea garagara.
ACT.2.21	Garea, lo tarogi hi,
ACT.2.21	tare a tangaloi mo wareau lo henaku,
ACT.2.21	ineu a Huqe ineu nai vagamwasoie.
ACT.2.22	“Gimiu a duvi Israel, nen rorongtagi na leo ingere ngaha. Jisas a tangaloi ta Nasaret ingeie hi hogosie God u horae. Jisas mo haharagi na gineu lolo vaigivui teri. Koa gigilegi mena gineu garigiana hi God u bete na huireana lawea u veire lo nagomiu.” 
ACT.2.23	Lune i God u teu na tangaloi hi lo limemiu, nge u veie mwerehi, mo huri na nona tarani, huri nge u ilo na gineu doluegi ve rain mwelue vomai. Tau gimiu nem maraga, nem hako meire tangaloi galegaleasi ram totoe lo gai saroutu mo mate. 
ACT.2.24	Nge i God u vagamwasoie taligu dena mateana, ko mo laie taligu dena huireana nona mateana, huri a mateana he vailei tea ve vin wiribibie. 
ACT.2.25	Huri i Devet u veve hurie vena, nau lehi na Huqe mo labe lo nagoku gesegi, ko lo matueku huri nain he ladoasi tea.
ACT.2.26	Nau lehi na Huqe mo labe
ACT.2.26	lo nagoku gesegi,
ACT.2.26	ko lo matueku huri nain he ladoasi tea.
ACT.2.26	Huri na gineu ngaha,
ACT.2.26	lo domiku ko lo noku leo,
ACT.2.26	gesegi neu nam rong garea u liu.
ACT.2.26	Ineu a tangaloi,
ACT.2.26	ko a noku domiana u huire gesegi,
ACT.2.27	huri gohe siregi vohogi na tamateku tea,
ACT.2.27	vena toga lo tanoi tamatera rau mate beno,
ACT.2.27	Ko gohe siregi na betuku tea,
ACT.2.27	vena mada ko na gahu,
ACT.2.27	huri ineu a nomu tangaloi tabanagi gogona.
ACT.2.28	Gu serelue na matahalai
ACT.2.28	mwasoaku beno, huri niko goin vei na
ACT.2.28	domiku vin hevuhevu u liu,
ACT.2.28	huri iniko goin toga meieu.
ACT.2.29	“Retueku, Neu nam tarani vena veve matamwasaragi lawe gimiu. I tubude hi ta tuei, a henana i Devet u mate beno. Rau tuleginie, a qaruhine mo eno lo tanoda, mo dadari gaqarigi. 
ACT.2.30	Ingeie a tangaloi veverarai gatagale, gimiu neu iloe beno ve i God u vei na waratau gatagale lawea. God u vei na waratau gatagale u siaga lawea, huri vea duvine gatagale vin Ratahigi taligu, mwere i Devet Ratahigi tuei. 
ACT.2.31	I Devet mo leo vea gineu gatagale vin mwelue, ko ingeie mo laqagi huri i vagamwasoi ingeie mo veve vena,
ACT.2.31	God he siregi na tamatena tea
ACT.2.31	vena toga lo tanora tangaloi rau mate
ACT.2.31	a tarabesine he mada tea vena gahu,
ACT.2.31	nge u mwaso taligu dena mateana.
ACT.2.32	God u ragasi Jisas dena mateana, ko ingeie mo mwaso taligu, ko igamai doluegi gam laqagi lue na gineu hi. 
ACT.2.33	I God u tabe hageginie huri ve vin toga lo matuana. I God tamada u bete na Vui Gogona lawera mwere u waratauginie tuei beno. Ko a gineu ngerehi gimiu nem lehire ko nem rongora, a tabana nona Vui Gogona hi i Jisas u betea lawe gamai. 
ACT.2.34	I Devet hi, he hage tea lo eulu nge ingeie hogosie mo veve na leo ngaha vena,
ACT.2.34	A Huqe God mo veve lawe na
ACT.2.34	noku Huqe vena
ACT.2.34	gon toga lo matueku,
ACT.2.35	vin dadari nain teu na nom tavului vuro,
ACT.2.35	rain voragi tanoi gai heheragi kerumu.”
ACT.2.36	“Giniehi, igide a duvi Israel doluegi, dain ilo vurugegi vea hogo a Huqe u lei Jisas hi neu toto vehavehaginie lo gai saroutu. Siserigi ngaha u veie mo voragi noda Huqe koi Ratahigi Vurei vage.”
ACT.2.37	Lune a sinobu sao ram rongo na leo hi, ram rongoe ve mo hogosire u liu. Siu ram hui Bita meire hora lavasigi vage, ram veve vena. “?Retueku, gamai gain vei wuraha?”
ACT.2.38	I Bita mo veve lawera, vena, “Vatavatahagi gimiu nen tudori dena nomiu galegaleasi, ko igimiu doluegi nen garuhigogona lo henai Jisas Kraes, huri God vin lei vohogi na bugumiu. Siu i God vin bete na Vui Gogona hi lawe gimiu. 
ACT.2.39	Huri a waratau noi God mo eno lawe gimiu mei renetumiu, ko lure hi ram toga vagahao tau. A waratau hi mo eno lure hi a Huqe a noda God mo warera vanai lobena.”
ACT.2.40	Ko i Bita mo veve sere na leo hogo hi lawera, ko mo veve na leo u sao huri vena reveire mo veve vena, “Gimiu nen mwalue dena tangaloi esi ingere hi ram toga lobemiu huri nein mwaso dena leo vevegi hi vin hogosire.” 
ACT.2.41	Siu ingere hi ram ladohogo gina nona leo ram lai na garuhigogona, ko lo rani hi, ingere u teri vagatolu ram bulu meire.
ACT.2.42	Vataha tarogi ingere hi ram rorongtagi na leo ingere hi ira gaihora rau huhuire ginie ko ram bulu lo nora burigi hi. Ram bului ram vise na bereti ko ram tataro. Ko gesegi ram huri mwamwavigi na doridori ingere hi. 
ACT.2.43	Lo taro hi i God mo vaire gaihora ram tabanagi na gineu garigiana u sao, ko a gigilegi u sao vage talo nona huireana, tau a tangaloi doluegi ram matagu lawagi gina gineu ingere hi. 
ACT.2.44	A sinobu hi ram ladohogogi Jisas, ram bubugi vurugegi lo burigi gatagale hogosie, siu ngere doluegi ram hilegi na nora hakogineu vatavatahaginire. 
ACT.2.45	Ko ram sogagi na nora vanue, ko a nora hakogineu, huri a nora doridori mwerehi, huri ve rain betegi na manegi, lawera mahoi tangaloi, vin tatarise huri na havagineu hi a mahoi tangaloi ram mahogi lune. 
ACT.2.46	Vataha rani, ingere hi ram bubugi mwere a burigi gatagale, lolo valei God. Ko ram toga ram gagani lolo valera, ko ram vise na bereti mwere hi i Jisas u veve. Siu ingere ram gagani ram rong garea. Ko ram havuhevu gesegi. 
ACT.2.47	Ko ingere ram toga ram waregareagi God, ko a tangaloi lavasigi ram lado mavaginire, vataha bongi a Huqe mo vagamwasoi na tangaloi lavasigi vage, ko mo vile bubuginire doluegi lo burigi hi ram saosao vage.
ACT.3.1	Lo rani gatagale, a taroi tataro, lo matainaho vano, i Bita koi Jon, rom vano lolo valei God. 
ACT.3.2	Aiehi a tangaloi gatagale he dige lai tea, lune u vora a karune u luku. Nge vataha rani ira nona buluana ram walie ram vanai meie, ram taue lo matai arai valei God, a henagi a mataiara kelakelana. Ko lune nge mo toga mo navunevu mane den rahine ram vano lolo vale gogona hi. 
ACT.3.3	Lune nge mo lehi Bita tona Jon rom dige ve ron vano lolo valei god, nge mo navunevu denire ve ron bete te gineu lawea. 
ACT.3.4	Bita koi Jon rom leo vano vovohoi na tangaloi hi, Bita mo veve vena, “Gon lehi gamaru.” 
ACT.3.5	Ko nge mo lehire, koi nge mo lado ve roin bete te gineu lawera. 
ACT.3.6	Ingeie Bita mo veve lawea vena. “Hatie gineu meieu ve nai bete lawego, nge a gineu gatagale hogosie a noku ve nai bete lawego. Lo henai Jisas Kraes ta Nasaret, nam veve lawego gon maraga gon dige.” 
ACT.3.7	Koi Bita mo duleie lo matuana vena labe. Nge siserigi a karune mena hariheri nana ram garea. 
ACT.3.8	Ko ingeie mo maraga siserigi mo labe, ko mo dige mo hurire ram vano lolo valei God. Mo dige mo rovorovo hageulu ko mo waregareagi God. 
ACT.3.9	A tangaloi doluegi ram lehe mo dige, ko mo waregareagi God. 
ACT.3.10	Lune ram leo hogosi na tangaloi hi ve ingeie hi gesegi mo toga mo navunevu lo matai vale hi a valei God, ingere ram awogi u liu hurie. Ko ingere doluegi ram awogi ko ram rurururugi gina gineu u vei lawe na tangaloi hi.
ACT.3.11	Lune a tangaloi ingere hi ram awogi garagara, ram toa ram vanai lobei ngaraha gaitolu hi lo malumelui valei God hi a henagi vea malumelui vale noi Solomon. Aiehi a tangaloi hi mo dule mo siaga lo limei Bita tona Jon. 
ACT.3.12	Lune i Bita mo lehi na tangaloi ngerehi, mo laqa meire, mo veve vena, “Ira duvi Israel, ?Huri havagineu igimiu nem awogi garagara huri na gineu ngaha? Huri havai gimiu nem labe nem lelehuri gamaru mwerehi? ?Bataha nem lado ve guru vagamwasoi na tangaloi ngaha mo dige gina nomaru huireana sibomaru, sige huri vei gamaru a tangaloi gogona, sige a havai? !Io hatie! 
ACT.3.13	God noi Ebraham noi Aesak ko noi Jekob, ko a God noi retubude, ingeie hi u vei na gineu ingere hi. U tabe kalo na henai nona tangaloi tabanagi, Jisas. I Jisas nge tau hi neu teue lo tanoi vevegi, nge gitomuegi i Baelat u veve beno ve vin siregi tabetabeginie, ingeie gimiu nem veve lo nagoi Baelat vena nehe taranie tea. 
ACT.3.14	Ingeie Jisas hi nge a tangaloi gogona, ko ingeie a tangaloi vovohoi, ingeie gimiu nehe taranie tea. Ingeie gimiu nem navu dei Baelat vena vai na nomiu tarani, na siregi tabetabegi na tangaloi uebalu. 
ACT.3.15	Lo doridorigi hi, gimiu neu wehi na tangaloi a Vui Maso, u mate nge lo tagugi hi, God mo vagamwasoie taligu dena mateana, ko igamai gam veve sere na gineu ngaha huri vea hogo. 
ACT.3.16	Ko a huireana talo henai Jisas hi, mo vai vagamwasoi na tangaloi ngaha, mwere nem lehe ko neu iloe beno. A gineu mo vai lawe na tangaloi ngaha a vevenagi igamai gam lado hogo lo henai Jisas. Huri gamai gam lado hogogi Jisas, giniehi, a karune mo garea nge mo dige, mwere igimiu doluegi nem lehe.” 
ACT.3.17	Io retueku. Ineu nau ilo vea gineu ingere ngaha neu veire gitomue lawe Jisas, ko ira lawua goro gimiu vage rau veire, ko igimiu doluegi nehe ilo vurugegi na havagineu tea neu veire. 
ACT.3.18	Nge ngaha hi a matahala i God u veve rarai gitomue, ram dadari. Lo leo ligoligogi den nona tangaloi ligoligogi rau dadari beno ve i ratahigi vurei vin rong gagarasi lo tarabesine.
ACT.3.19	!Siu igimiu nen ladowenigi nen tudori vano lobei God! Huri ingeie vin lado vohogi na bugumiu. 
ACT.3.20	Nein vei mwerehi huri God vin bete na huireana garaqa lawe gimiu lolo nomiu domiana. Ko nge vin hora Jisas su lobemiu, ingeie na nomiu Ratahigi Vurei, i God u leo wahea beno. 
ACT.3.21	Ingeie Jisas vin toga lo eulu vin dadari a gineu doluegi rain garaqa taligu, mwerei God u veve beno tuei lawera nona tangaloi veve rarai gogona. 
ACT.3.22	I Mosis u veve vena, “A Huqe a nomiu God vin hora na tangaloi serelue gatagale den duvimiu mwereieu, vin vanatu lobemiu. Nein ronghuri vurugegi na gineu doluegi hi nge vin vevera lawe gimiu.” 
ACT.3.23	Tare i rahine rahe rorongtagi na leo nona tangaloi veve rarai hi tea, god vin vuro vohoginire dena nona sinobu, ko a tangaloi ngerehi rain sala. 
ACT.3.24	Io a hogo. Ira tangaloi veve rarai lavasigi vage, u teuvuigi lui Samuel koi ingere hi vage rau vomai lo tagune, ingere doluegi rau veve rarai na leo, huri na rani ingere ngaha. 
ACT.3.25	A waratau noi God denire nona tangaloi serelue u warataugi huri gimiu, ko a ladobubugi i God u veie beno tuei mei retubumiu, a nomiu vage. A leo i God u teu lawe Ebraham vena, “Ineu nai vei gareagi na sinobu lolo ureure gena duvimu. 
ACT.3.26	Huri God vin leo wahe na nona tangaloi tabanagi, ko vin horae vonai lawe gimiu gitomue, huri vin veigareagi gimiu, huri vin vei gimiu nen tudori den nomiu galegaleasi.”
ACT.4.1	Bita koi Jon lune ingere rom laqa mosigei lawera sinobu, ira rugurugu ko a tomtomuegi nora bolis talo valei God, ko meire Sadusi ram vonai kakarani lobera. 
ACT.4.2	Ram lologagasi garagara gina gaihora gairue hi, huri ingere rom huhuire tangaloi huri vei Jisas u maraga dena mateana, giniehi, mo haharagi hurive a tangaloi rain mate siu rain maso taligu. 
ACT.4.3	Ram wiribibire, ram taure lolo valei vauveu, roin toga vin dadari lo rani tuegi huri a taro u vano beno. 
ACT.4.4	Nge a sinobu sao rau rongo na nora leo huhui ram lado hogo. A tovoi mwera hogosie hi rau lado hogo, u kakarani teri vagalime.
ACT.4.5	Lo rani tuegi, ira tangaloi lalawua a duvi Israel meire tamaragai ko ira huhui talo Leo hora noi Mosis, ram vomai bubugi Jerusalem. 
ACT.4.6	Ram bulu mei Anas hi ingeie a muei rugurugu ko i Kaeavas, Jon, Aleksanda, ko a tangaloi lavasigi vage ingere a duvi muei rugurugu ve ron vai na nora Kansel. 
ACT.4.7	Ram lai na gai hora gairue hi ram taure rom labe lolo livugara, ko ram huire vena, “?Neru vei na gineu ngaha wuraha? ?Nerom lalakogi lo huire na noi hine, sige neru lalakogi lo henai hine?” 
ACT.4.8	A Vui Gogona mo hivo lui Bita, ko mo duvi lawera mo veve vena, “Gimiu ira tomtomuegi ko ira tamaragai den duvi Israel. 
ACT.4.9	Gimiu nem hui gamaru vena, neru vei wuraha huri na lalakogi garea ngehi guru veie lawe na tangaloi lukuluku hi u esi mo mwaso. 
ACT.4.10	U garea ve gimiu ira lawuagoro doluegi nen ilo, ko a sinobu doluegi a duvi Israel rain ilo vurugegi vage. A tangaloi hi mo lehe a karune u garea beno, lo huireana talo henai Jisas Kraes ta Nasaret. Ngehi gitomue neu totoe lo gai saroutu, ko neu vei vagamatea, nge i God u vagamwasoie taligu dena mateana. 
ACT.4.11	I Jisas nge hi a Reve reve Gogona hurie vena, ‘A beru ngehi igimiu ira tangaloi hako vale neu tuli vohoginie beno, nge bagataha mo voragi beru hunei vale.’ 
ACT.4.12	Nge hatie tangaloi wagineu vage ve vin vagamwasoi gide. Huri lolo ure ngaha i God he bete na hea te wagineu vage ve dai maso lune.”
ACT.4.13	Ingere talo kansel lawua ram garigi garagara, huri Bita koi Jon rohe matagu tea, huri rau ilo vage huri ve ingere a tangaloi vurogi rohe iloilo tea lawuagi. Nge ingere ram leo hogosire ve gitomuegi ru bubugi mei Jisas. 
ACT.4.14	Ko ingere hate nora leo vohogi ve ran veve, huri ram lehi na tangaloi hi a karune u esi nge u garea taligu mo labe meire. 
ACT.4.15	Ko ingere ram veve lawera ve ran mwalue dena valei laqana hi. Ko a kansel lawua hogosie ram toga lolo vale ram laqalaqa ginire gahera. 
ACT.4.16	?Ram huire taligu vena, dain vei wuraha na garue? Ingere doluegi ta Jerusalem rau ilo beno huri na nora tabanagi lawua hi ru veie. Nge igide dai he vunigi laie tea. 
ACT.4.17	Nge u garea ve igide da tugoro na roro hi na mese mwalue taligu lawera tangaloi. Dai veve siaga lawera huri ingere rain mese huhui lo henai Jisas taligu.
ACT.4.18	Ko ingere ram warera sulolo vale taligu. Ko ram veve lawe Bita tona Jon vena. “Neri mese veve sere na henai Jisas, neri mese laqagi lawe na tangaloi ko neri mese huhuire taligu.” 
ACT.4.19	Ingeie Bita tona Jon rom duvire vena. “?Igimiu nein leo wahe sibomiu ve ngehilogo u vovohoi lo nagoi God, ve gori ronghuri gimiu sige gori ronghuri na leoi God? 
ACT.4.20	Huri i gamaru gori he siregi tea, nge gori veve sere na havagineu guru leo gina matamaru ko guru rongo gina qeromaru.” 
ACT.4.21	Ngaraha lo kansel lawua ram gato gorora taligu ko ram sireginire dena valei kot, nge hatie nora huireana ve rain teure lo tanoi vevegi, huri a tangaloi ram hau rorogi na henai God huri na gineu ngerehi rau vei. 
ACT.4.22	A tangaloi hi ru vei na vaigivui lune, a karune mo garea, a higaona u liu den ngavulu gaivesi.
ACT.4.23	Lune ram siregi Bita tona Jon rom mwalue, rom vano tuturedu lobei retuara. Ko rom veve serelue na havagineu doluegi lawera hi ira muei rugurugu ko ira tamaragai rau veve. 
ACT.4.24	Lune ingere ram rongo na leo ngerehi, ingere ram tataro lawe God ram veve vena, “Huqe, iniko gu teu na dodo a tano a tahi ko a gineu lolo ure doluegi. 
ACT.4.25	Lo huireana noi Vui Gogona a nomu i tubumiu Devet ingeie a nom tangaloi tabanagi, nge u veve serelue na leomu, u veve vena.
ACT.4.25	?Huri havai ira haroharo
ACT.4.25	ram lolo gagasi garagara?
ACT.4.25	?Huri havai ram tau na leo
ACT.4.25	ve ran vai na gineu esi, nge rahe vai lei tea?
ACT.4.26	Ira ratahigi lalawua talolo ure
ACT.4.26	i ram vai rarai ve ran vai na vuro,
ACT.4.26	ko ira lawua goro ram sonebubugi,
ACT.4.26	ko ve ran vai na bulubuluesi goro
ACT.4.26	na Huqe God,
ACT.4.26	mena nona Ratahigi Vurei.
ACT.4.27	A hogo i Herod ko i Bontius Baelat rum toga bubugi lolo qatui venue lawua meire haroharo koa sinobu a duvi Israel ram vai vei Jisas, hi a nomu tangaloi tabanagi gogona ngehi gu veie mo voragi Ratahigi Vurei. 
ACT.4.28	Ingere hi ram bubuginire ve ran vai na gineu ingere hi doluegi gu leo wahera beno, lo nom huireana ko a tanoi nom domiana ve na eno lune. 
ACT.4.29	Huqe, gon rongo na leo asi teri ingere ngaha, ram vaivei gamai ginie, ve gon hako mei gamai ira nom tangaloi tabanagi ve gan laqagi na leomu ve a domimiu na huire. 
ACT.4.30	Gam tiehigo ve gon horagi na limemu, ve gon vagamwasoi re ram sege, ko vage gon bete na nom gigilegi ko a vaigivui teri, ko ve gon vaire ran managi lo henai nom tangaloi tabanagi gogona i Jisas.” 
ACT.4.31	Lune ingere rau tataro u rovo, a vale hi rau sone bubugi lolona mo rurururugi. A Vui Gogona mo hivo mo vagahorongire ko mo vai siagagi na domire ram tau vuigi ram ngasagi na leoi God.
ACT.4.32	Ngere hi rau ladohogogi Jisas a nora domiana ko a leora gatagale hogosie. A tangaloi vin he veve tea ve a gineu a nona gahea. Nge ram siregi na nora hakogineu, ram beteginie vatavataha ginire. 
ACT.4.33	Ko gina huireana lawua ira gai hora ram veve serelue na maraga taligu nona Huqe jisas, ko God mo vaigarea ginire doluegi. 
ACT.4.34	Ingere talo burigi hi gatagale denire he qilodo tea lo gineu. Ingere hi a nora tano lure sige a valera ram sogaginire ram lai na gai voligi, 
ACT.4.35	ram bete lawera gai hora siu a gai hora ram bete lawe na tangaloi vatavatahagi nire u tatarise mena gineu hi ram qilodo lune.
ACT.4.36	A tangaloi gatagale a henana i Josev, nge a duvi livae, u vora lo vanue Saebras. Ira gaihora rau teu na henana tuegi vage vei Banabas, a iloilogi vena. “A tangaloi vai mwamwavigi na domire tangaloi.” 
ACT.4.37	Giniehi, u sogagi na mahoi tanona siu u bete na gaivoligi lawera gai hora.
ACT.5.1	Nge a tangaloi gatagale vage, a henana i Ananias i gahorana a henana i Savira. Nge u sogagi na mavusui nora tano vage, 
ACT.5.2	mo lai na duvi manegi gi nona sibona siu mo bete na duvigi lawera gaihora, nge i gahorana u iloe vage. 
ACT.5.3	I Bita mo veve lawea vena. “Ananaeas. ?Huri havagineu gom siregi Satan mo vai esiesigi na nom domiana mwerehi huri gu keli na Vui Gogona gom hakobibi na duvi manei tano hi?” 
ACT.5.4	?Gitomue a tano hi a nomu, siu gom sogaginie, lo tagugi hi a gaivoligi u voragi nomu? ?Huri havai gom domiginie mwerehi lolo lolomu huri gom vai na gineu hi? Huri gohe kali na tangaloi tea, nge gom kali God. 
ACT.5.5	Siserigi Ananaeas mo rongo na leo hi mo soi hivo lo tano mo mate. A tangaloi doluegi ram rongoe ram rurururu ram matagu liu. 
ACT.5.6	A mwalakelo ram vonai lolo valena, ram luqesie, ram walie vano, ram tuleginie.
ACT.5.7	Lategi aho gaitolu morovo, i gahorana mo soro vonai lolo vale, nge he ilo na havagineu tea u vei. 
ACT.5.8	I Bita mo veve lawe na vavine hi vena. “?Gon veve sere laweau, huri ve ingeie hi a tovoi gai voli doluegi iniko ko i tamai netumu neru leie lo nomiru tano?”
ACT.5.8	Mo daragi vena, “Io, nge hi a tovogi doluegi.”
ACT.5.9	Nge i Bita mo veve lawea vena, “?Huri havai iniko ko i tamai netumu nerum vai leo ve nero vai lehi na vui nona Huqe? A tangaloi rau tulegi tamai netumu ngerehi lo matai vale, ko rain weligo tavarea vage.” 
ACT.5.10	Siserigi nge mo soi hivo lo tano lolo karui Bita mo mate, a mwalakelo ram vonai ram leo u mate beno, ram walie tavarea, ram tuleginie lo mwararai tamai netune. 
ACT.5.11	A warelue doluegi noi Jisas koi ingere lavasigi vage ram rongoe mwerehi ram matagu u liu.
ACT.5.12	A gai hora rau vei na gigilegi ko a gineu awogi u sao lawera sinobu. Ra ladohogo doluegi ram sone bulutegi lo burigi lo malumelui ara noi Solomon. 
ACT.5.13	A sinobu doluegi ram lado mava ginire, nge a tangaloi ingere hi rahe lado hogo tea, ram matagu huri ve ran bulu meire. 
ACT.5.14	Ko a tangaloi ram bulu mo sao lo burigi hi. A mwera ko a vavine u sao ram lado hogo gina Huqe. 
ACT.5.15	Nge ngaha a duvi tabanagi nora gaihora hi rau veie, a tangaloi ram wali ira segesege sulo turegi lawua ram taure lo qea ram eno lo qanara huri ve i Bita vin dige utu aiehi a nunune vin soi lure rai mwaso. 
ACT.5.16	A buri sinobu ram vonai den qatui venue u sao dali bulu na vanue Jerusalem, ram lai ira segesege ko ira hine hi a vuiesi lure vage, ko ingere rau mwaso doluegi.
ACT.5.17	A rugurugu lawua, meire nona buluana ingere hi rau bulu lo burigi nora Sadusi, mo garasire u liu ginire gaihora; ko ram vaiveire, 
ACT.5.18	ram maraga, ram wiribibire gaihora, ram taure lolo valei vauveu. 
ACT.5.19	Siu lolo bongi hi a Engsel nona Huqe mo vonai, mo roa na matai valei vauveu, mo tomueginire ram mwalue taligu. Mo veve lawera vena, 
ACT.5.20	“Gimiu nen vano nen lolo valei God, nen veve sere na leo huri na leoi mwaso hi lawera sinobu.” 
ACT.5.21	Ko ira gaihora ram tabe na leo, lune mo leleo duruduru ram soro lolo vale Gogona ko ram tavuigi ram huhui.
ACT.5.21	A rugurugu lawua meire nona buluana ram ware bubugi ira tamaragai a duvi Israel, huri na laqana talo nora kansel lawua. Ko ram hora na leo mo vano lo valei vauveu huri ve ran laire gaihora vonai lobera. 
ACT.5.22	Lune a bolisman ram dadari rahe haqera gaihora ngerehi tea lolo valei vauveu, ram tudori ram vano taligu lobera tangaloi kansel lawua, ram veve sere lawera, 
ACT.5.23	“Lune gau dadari lo valei vauveu hi a matai ara u gorogoro siaga, a tangaloi leogoro matai ara ingere aiehi, ram toga ram leogoro na matai vale. Nge lune gam roa na matai vale, gahe haqe na tangaloi tea lolona.” 
ACT.5.24	Lune a tomtomuegi lawua goro na vale Gogona, ko a muei rugurugu ram rongoe, ram awogi garagara ve a havagineu hi u vei lawera gaihora.
ACT.5.25	Siu a tangaloi mo vonai lolo vale mo veve lawera vena “Nen rongo, a tangaloi ingere hi neu teure lolo valei vauveu siseri ngaha ingere lolo vale Gogona ram huhuire sinobu.” 
ACT.5.26	A tomtomuegi hi ram vano mena nona tangaloi, ram laire gai hora taligu. Rahe vai garasire tea a vevenagi hi ram matagu ginire sinobu huri vaiteu ram bugurire.
ACT.5.27	Ingere hi ram laire gaihora ram vonai ram soro lolo vale ram vaire ram labe lo nagora kansel. A muei rugurugu mo huire 
ACT.5.28	mo, veve vena, “?Wuraha hi? Gamai gau gato goro gimiu beno, ve gimiu nei mese huhui lo henai tangaloi ngaha taligu. ?Nge igimiu nem vai na havagi neu ngaha? Igimiu neu vei na vanue Jerusalem u horo beno gina nomiu leo huhui, vage nem veve hurive a tangaloi hi u mate a bugumei.”
ACT.5.29	I Bita mo duvi gorora lo henana meire hora lavasigi mo vena, “Gamai gain tabe God, hage liu den tangaloi. 
ACT.5.30	Igimiu neu wehi Jisas beno, gimiu neu durue lo gai saroutu, nge a God noi retubude, u veie mo mwaso taligu dena mateana. 
ACT.5.31	I God hi u ragasie hage beno mo toga lo matuana, mo voragi Ratahigi lawua, ko vagamwasoi gide. God mo vaie mwere hi huri ve vin dori lei na domide duvi Israel, ko vin lei vohogi lei na bugude. 
ACT.5.32	Gamai gam laqagi lue na gineu ngerehi. Hatie gamai sibomai, nge a Vui Gogona u bului gamai, nge hi a hogogi noi God lawera tangaloi hi rau rongo hurie.”
ACT.5.33	Lo tarogi a meba na kansel ram rongo na leo hi mo hogosire uliu, siu ram tarani ve rain vevegi nire hora huri ve rain ue vagamatera. 
ACT.5.34	Nge gatagale denire ingeie a Varise, a henana i Gamaliel, nge a huhui lawua, ingere rau lado mavaginie. Mo maraga mo labe lolo livugara kansel. Mo veve lawera ve ran laire hora ran mwalue meire varea. 
ACT.5.35	Siu ingeie mo laqa lawera kansel mo vena, “Gimiu a duvi Israel, nei leo goro, huri na gineu ngehi nem tarani ve nein veie lawe na tangaloi ingere hi. 
ACT.5.36	Lo taro hivo vuine beno a tangaloi gatagale i Tudas mo veve ve ingeie a tangaloi lawua gatagale. A tangaloi lategi vudolue vagavesi rau bulu meie. Nge a tangaloi rau ue vagamatea beno, rau livusi na nona tangaloi ram vano gagatalegi, a nona burigi hi u rovo. 
ACT.5.37	Lo tagugi hi, Judas ingeie ta Kalili mo maraga lo taroi valu velui tangaloi, ingeie vage u revei na sinobu sao rau hurie. Nge ingere rau uevagamatea beno vage ko ram livusi na nona tangaloi ram vano gagatalegi. 
ACT.5.38	Nge ngaha ineu nam veve lawe gimiu huri na tangaloi ngerehi. Gimiu nem sireginire, tare vea tabana ngaha a domiana nona tangaloi hogosie, vin mwasaru vurogi. 
ACT.5.39	Nge tare a gineu nge hi u vanai dei God igimiu nein he tugoro laie tea. Bataha igimiu nein leo haqe ve nem qalo mei God.”
ACT.5.40	Ingere ram warera hora ve ran soro lolo vale siu ran vivihire, siu ram gato siaga gorora hora ve rain mese laqagi na henai Jisas taligu, ko ram sireginire, ko ram vano.
ACT.5.41	Ko ira hora ram mwalue dena kansel, ram rong garea u liu huri God mo lehire ve ingere rau tatarise ve rain maemae lo nagora sinobu huri na henai Jisas. 
ACT.5.42	Siu vataha bongi lolo valei God, ko lolo valera sinobu, ram huhuire sinobu, ko ran veve serelue na roro, garea hi huri Jisas, ve ingeie i Ratahigi Vurei.
ACT.6.1	Lo tagugi hi a tovoi tangaloi tabana noi Jisas mo tau vuigi mo saosao. I ngaraha ira duvi Israel hi ram laqa lo leo ta Kris ram vuigarogi meire ira duvi Israel hi ram laqa lo leora sibora. Ingere hi ram laqa lo leo ta Kris ram veve vena, a maduara tangaloi rahe leo hurire tea ve na garea, lune ingere ram betegi na hakogineu lawera vataha bongi. 
ACT.6.2	Ko i ngaraha hangavulu domwagi gairue ram ware bulutegi na burigi hi ira tangaloi noi Jisas ve ran vonai bubugi. Ram laqa meire ram veve vena, “He vovohoi tea ve dain siregi vohogi na leoi God, ve da tabanagi lo gineu ingere hi. 
ACT.6.3	Io retueku, nein leo wahe na tangaloi gaibitu den gimiu hi rau garea lo nagora tangaloi. A tangaloi ingere hi ve a Vui Gogona u horo lolo lolora ko rau mataisao vage. Gamai gain teure huri ingere rain leogoro na lalakogi ingere hi. 
ACT.6.4	Huri igamai gain leogoro na tabanagi hi gesegi lo tataro ko huri gain laqagi lue na leoi God.”
ACT.6.5	Ko ingere doluegi talo burigi hi ram havuhevu u liu huri na leo hi ira gaihora rau laqagi lue lawera. Ko ingere ram leo wahe Stivin, a tangaloi hi a nona ladohogo u siaga ko a Vui Gogona mo horo lolo lolona. Ram leo wahe Vilib, Brokoras, Nikeno, Timon, Baemenas ko i Nikolas ingeie ta Antiok, ingeie tomue a tangaloi talolo dodogi, ko lo tagugi hi nge mo tudori mo hikehike lo leo huhui nora ira duvi Israel. 
ACT.6.6	A burigi hi ram lai na tangaloi ingere hi vonai ram taure lo nagoi ngaraha gaihora ram tataro meire ko ram tangovire.
ACT.6.7	Siu a leo noi God mo vano lawera tangaloi mo liuliu vage. Ko a burigi hi ira rorongtagi noi Jisas mo saosao vage lolo vanue Jerusalem. Ko a rugurugu u sao ram ladohogo gi Jisas. Ko ingere ram rongo huri na nona leo huhui.
ACT.6.8	I Stivin hi i God u bete na huireana lawea, ko u hako meie gina domi tabetabe u lawua. Ko u vei na gigilegi u sao gina huireana noi God ko a gineu garigiana u sao lo nagora tangaloi. 
ACT.6.9	Nge a tangaloi lavasigi ram vaiveie, ingere ram bubugi lo valei soneana nora ira duvi Israel u waregi ve a valei soneana nora tangaloi hi rau meriqe beno dena garo vau. Ingere a tangaloi ira duvi Israel rau vonai dena qatui venue lalawua gairue Saerini ko Aleksandria. Ko a tangaloi lavasigi vage a duvi Israel ram vomai dena Silisia ko Esia ram bubugi meire ko ingere ram vui garogi mei Stivin. 
ACT.6.10	Nge a Vui Gogona mo bete na lolorani ko a mataisao lawe Stivin, huri nge vin laqa ko ingere rain he duvi laie tea. 
ACT.6.11	Ko ingere ram voli na tangaloi ve rain laqa buluire, ram veve vena, “Gamai gau rongo na tangaloi hi u veve asiesigi Mosis ko i God vage.” 
ACT.6.12	Lo doridorigi hi, ingere ram tau gaivutugi na sinobu, ko ira tamaragai ko ira huhui talo Leo hora noi Mosis ram merogi Stivin. Ko ingere ram wiribibie ram laie mo vano lawe na Kansel. 
ACT.6.13	Ko ingere ram lai na tangaloi lavasigi ram vonai vena, ram veve leo kalikeli lo henai Stivin. Ingere ram veve vena, “Gesegi ingeie mo veve asiesigi na vale Gogona noi God, ko a Leo hora noi Mosis vage. 
ACT.6.14	Igamai gau rongoe u veve mwere ngaha vena, i Jisas ta Nasaret, ingeie vin tala gaburegi na vale Gogona noi God, siu ingeie vin teu leahi na noda togatoga ingere hi dau lei hougi dei Mosis.” 
ACT.6.15	A tangaloi lalawua doluegi hi ram toga lolo Kansel, ram leo garagaragi Stivin. Ram lehi na nagona mwerena nagoi engsel.
ACT.7.1	A muei rugurugu mo hui Stivin vena, “?Wa hogo mwerehi?”
ACT.7.2	I Stivin mo duvi vena, “!Retueku ko retamaku! !Nen rorongtagieu! I God roroa u sereluae lawe tubude Ebraham lo tarogi hi u toga Mesapotemia, tomue siu mobei vano mo toga Haran, 
ACT.7.3	ko mo veve vena, ‘Gon siregi renetumu ko a vanuemu ko gon vano huri na vanue nain haharaginie lawego.” 
ACT.7.4	Ko ingeie mo siregi na vanue Koldia ko mo vano mo toga Haran. Lo tagugi hi tamai Ebraham u mate beno i God mo horae mo vano lolo vanue nge hi igimiu nem toga lune bagataha. 
ACT.7.5	I God he bete na mavusui tano tea lawe Ebraham huri vea nona sibona, hatie vohogi, vea taqai keru gatagale, nge i God u varataugi huri ve vin betea lawea, huri ve vin voragi tanona ko huri ve vin voragi vanuana ko ira duvine atagu. Lo tarogi hi i God mo vai na waratau ngaha, i Ebraham hatei netune. 
ACT.7.6	I God u veve lawea mwere ngaha vena, “Duvimu rain toga lo vanue wagineu, rain voragi tangaloi tabana vurogi rain veiveire huri na higao vudolue vagavesi. 
ACT.7.7	Nge nain vevegi na sinobu huri ingere hi ram tabana vurogi, lo tagugi hi ingere rain mwelue dena vanue hi, ko rain hudugoroau lolo vanue ngaha.” 
ACT.7.8	Siu i God mo veve lawe Ebraham ve na tavuigi na doridorigi huri tevegigilegi huri ve a gigilegi nona waratau. Siu i Ebraham mo tevegigileginie sibona, siu mo tevegigilegi Aesak lo bongine gaiwelugi, i Aesak mo tevegigilegi Jekob, ko i Jekob mo tevegigilegi netune hangavulu domwagi gairue ngerehi i retubude.
ACT.7.9	“I retubude u garasire gi tehire Josev, ram sogaginie mo voragi tangaloi tabana vurogi lolo vanue Ijib, 
ACT.7.10	nge i God mo toga meie, ko mo mule tabetabegi dena nona gagarasi teri. Lune i Josev mo labe lo nagoi ratahigi i Vero, i God u bete na doridori garea lawea ko a mataisao. I Vero u teu Josev mo kavman goro na vanue Ijib, ko mo leogoro na valena vage. 
ACT.7.11	Siu a maro mo wehi na vanue Ijib doluegi, ko Kenan, mo vai na sinobu ram gagarasi uliu. I retubude rahe haqe lai na hinaga tea. 
ACT.7.12	Lune i Jekob mo rongo huri ve a hinaga mo eno lolo vanue Ijib, mo hora renetune hi, i retubude, ram hivo waga tomuegi aiehi. 
ACT.7.13	Ram hivo vagatuegi, i Josev mo haharaginie sibona lawe retuana, ko i Vero mo bei ilo retuei Josev. 
ACT.7.14	I Josev mo hora na leo lawe tamana Jekob, mo veve lawea vena ingeie mei renetune doluegi rain himei rain toga lolo vanue Ijib. Ingere ngavulu gaibitu domwagi gailime doluegi. 
ACT.7.15	Siu i Jekob mo hivo Ijib, ingeie ko i renetune hi i retubude, rau mate aiehi. 
ACT.7.16	Ram lai na tarabesire ram vano taligu Sekem ram tuleginire lolo vanue hi i Ebraham u volie dena duvi Hamoro, lo vanue Sekem, gina homu lawua.
ACT.7.17	“Lune a tarogi mo kakarani vea waratau noi God lawe Ebraham na woro, a duvi retubude Ijib u sao lawagi. 
ACT.7.18	Siu mo ribiribi lune, a ratahigi wagineu mo maraga, ingeie he ilo Josev tea, ko ingeie mo huqegi goro na vanue Ijib. 
ACT.7.19	Ingeie mo laqagi na duvi retubude ko mo vai asiesiginire, mo garoginire ve ran tau vovohogi neture hi a maresu mwera dena valera, huri ingere rain mate. 
ACT.7.20	Lo tarogi hi i Mosis mo vora, a maresugi u garea u liu. I tamana tona ratahine rom leo hurie u toga lolo valera huri na vule gaitolu. 
ACT.7.21	Lune ram tau vohoginie dena valera, a taqalugu i netui Vero mo haloe gi netune sibona. 
ACT.7.22	Ingeie mo hikehike huri na mataisao ta Ijib, mo voragi na tangaloi lawua lo leo ko a lalakogi.
ACT.7.23	“Lune i Mosis a higaona ngavulu gaivesi ingeie mo ladoutu vena siro rehavana a duvi Israel. 
ACT.7.24	Ingeie mo lehe gatagale a tangaloi ta Ijib mo qalo meie, siu mo vano mo buluie mo ue vagamate na nati Ijib hi. 
ACT.7.25	Ingeie mo lado ve i retuana rain ilo vurugegi huri vei God vin veire rain mwelue dena nora gagarasi lo limana, nge ingere rahe ilo tea vurugegi. 
ACT.7.26	Lo ranigi wagineu ingeie mo lehi na tangaloi a duvi Israel gairue ram qalo, ko ingeie mo surire ve rose qaloqalo ginire, mo veve lawera vena, “Nero rorongtagieu, i gimiru a reretehigi. ?Huri havai nerom qaloqalo gi gimiru?” 
ACT.7.27	Nge i ngehi u wehi tuana mo susuni beragi Mosis, mo veve lawea vena, “?Ihine u teugo ve goin huqegi goro gamai? 
ACT.7.28	?Wa gom tarani ve goin wehieu, mwerehi gu wehi na nati Ijib nainoa?” 
ACT.7.29	Lune i Mosis mo rongoe mwerehi mo toa den vanue Ijib ko mo vano mo toga lolo vanuara ta Midian. Siu i netune a maresu mwera gairue ru vora aiehi.
ACT.7.30	Lo tagui higao ngavulu gaivesi, a engsel mo serelue lawe Mosis mo lehi na mui evi mo gao lo gaivui biti lo vanue vurogi, kakarani lobei vusi Saenai. 
ACT.7.31	I Mosis mo vutugegi esi gina gineu hi u lehe, ko mo vano kakarani vena leo vurugeginie. Ingeie mo rongo na diloi God. 
ACT.7.32	Mo veve vena, “Ineu a God noi Ebraham, i Aesak koi Jekob.” I Mosis mo matagu ko mo ruru ko he tarani tea vena lehe. 
ACT.7.33	A Huqe mo veve lawea vena, “Gon taga na nom butu, huri a mahogi ngehi gom labe aie a tano gogona. 
ACT.7.34	Nam lehi na noku sinobu ram gagarasi garagara lolo vanue Ijib. Ineu nam rongo na dilora ram rave, ko ineu nam himei vena vagamwasoire. Iniko go vanai, nain horago goin hivo Ijib.”
ACT.7.35	I Mosis hi a duvi Israel rahe taranie tea ram huie vena, “?Ihine u teugo ve goin huqegi goro gamai ko goin vevegi gamai?” Ingeie hi, i God u horae ve vin huqegi gorora ko ve vin vagamwasoire, ko a buluigi vage ngehi a engsel u serelue lawea lo avi u gao lo gaivui biti. 
ACT.7.36	I Mosis u vei na vaigivui ko a gineu garigiana u sao lolo vanue Ijib, siu u tomuegi na sinobu ram mwalue den Ijib. Ko u vei na vaigivui ko a gineu garigiana u sao lo Tahi Memea, ko lo vanue vurogi huri na higao ngavulu gaivesi. 
ACT.7.37	I Mosis ingeie tauhi u veve lawe na sinobu a duvi Israel ve, “I God vin hora na tangaloi ligoligogi gatagale dena duvimiu vin vanatu lobemiu, mwerehi mo horau.” 
ACT.7.38	I Mosis hi u toga mei retubude hi i God u wareluara lo tarogi hi a engsel mo laqa meie dena eulu lo vusi Saenai, ingeie u lei na leoi mwasoana mo betea lawe gide.
ACT.7.39	Nge i retubude rahe rong hurie tea, ram susuni vohoginie, ingere ram tarani ve ram hivo taligu lolo vanue Ijib. 
ACT.7.40	Ingere ram veve lawe Eron vena, “Iniko gon tau tea noda god huri ve rain tomuegi gide. I Mosis hi u lei gide dena vanue Ijib, siseri ngaha igide dahe ilo tea ve a havagineu u veie.” 
ACT.7.41	Lo tagugi hi ram vai na nunui natui bulugi, ram rugurugu lawea, ram vai na hinaga lawua ram vai gogonagi na tanoi limara sibora. 
ACT.7.42	I God mo tu dori ginire, mo vaire ve ran hudugoro na visiu lo mahava, mwerehi u reve lo buk nora tangaloi ligoligogi, mo veve vena,
ACT.7.42	‘Ira duvi Israel,
ACT.7.42	nem wehi na boe nem rugurugu ginire
ACT.7.42	huri higao ngavulu gaivesi
ACT.7.42	lolo vanue vurogi hatie laweau.
ACT.7.43	Nem wali na vale siusiu,
ACT.7.43	a valei Molok a nomiu god,
ACT.7.43	ko a nunui visiu a henana i Revan
ACT.7.43	ngehi a nomiu god,
ACT.7.43	ingere hi a nunugi neu bolora nem
ACT.7.43	huduhudu gorora.
ACT.7.43	Siu nain hora vohogi gimiu nein
ACT.7.43	vano nein toga vagahao
ACT.7.43	lo togagi vanue Babilon.’
ACT.7.44	“I retubude rau toga mena vale siusiu noi God lolo vanue vurogi. I Mosis u vei na vale siusiu hi mwerehi i God u veve lawea, a mwagugi mo hurie mwerehi u haharaginie. 
ACT.7.45	Lo tagugi hi i retubude rau lei na vale siusiu hi den retamara ram huri Josua ko ram lai na vanue ngaha denire sinobu hi rau toga lolo vanue Kenan. Lo taro hi, i God mo livusi na tangaloi dena vanue Kenan, a sinobugi ram toa lo nagoi retubude. Ko a vale siusiu hi mo toga meire mo dadari lo tarogi hi i Devet mo ratahigi. 
ACT.7.46	I God mo lologarea gi Devet, ko i Devet mo veve vena, ‘Gon siregi laweau ve nain vutu na valemu iniko a God noi Jekob.’ 
ACT.7.47	Nge i Devet hatie, nge i Solomon vin vutue.
ACT.7.48	Nge i God u hahale garagara he toga tea lolo vale hi a tangaloi rau hako, mwerehi a tangaloi ligoligogi mo veve 
ACT.7.49	ve i God u veve vena,
ACT.7.49	“Eulu a noku tanoi togatoga ratahigi
ACT.7.49	ko a tanoi noku bibiletagi lo ure.
ACT.7.49	Goin vutu na hava vale laweau?
ACT.7.49	?Ineu nai mebusurigi logo?
ACT.7.50	?Wa ineu nahe vai na gineu ingere
ACT.7.50	ngaha tea siboku?”
ACT.7.51	Siu i Stivin mo veve lawera vena, “!Igimiu nem vaivei nomiu! A taqangimiu mo horo gina dodogi, a qeromiu rau vono huri nehe rongo na leoi God tea. Igimiu nem mwerei retubumiu. Gesegi igimiu nem qalo mena Vui Gogona. 
ACT.7.52	?Wa tangaloi ligoligogi ingere hilogo hi nehe wehire tea? Rau wehi na hora noi God u sao ingere rau vevesere huri na nona tangaloi tabanagi vovohoi ve vin vonai. Nge igimiu neu veiveie ko nem wehe. 
ACT.7.53	Igimiu ingere hi neu lei na tauleo noi God, nge hi u lei hougi mo himei dena engsel, nge igimiu nehe tabera tea vohogi.”
ACT.7.54	Lune a kansel ram rorongtagi Stivin ingere ram lologagasi ko ram gasigesigi livora. 
ACT.7.55	Nge i Stivin mo horo gina Vui Gogona mo dada siu hage eulu mo lehi na varavarai God, ko i Jisas mo labe lo matuei God. 
ACT.7.56	Ko mo veve vena, “!Nen leo! Nam lehi na eulu mo waga ko i Netui Tangaloi mo labe lo matuei God.”
ACT.7.57	Ingere ram ulo gina dilogi u lawua ko ram toqe goro qerora gina limara. Ko ingere ram toa bubugi vano goroe. 
ACT.7.58	Ram wiribibie ram reveie tavarea dena togagi venue lawua ko ram buguri vagamatea gina vatu. A tangaloi ture leo ingere hi rau vei na gineu hi rau teu na luqara lo limei mwalakelo gatagale a henana i Sol. 
ACT.7.59	Ingere ram bugurie tau mosigei, ko ingeie mo ware na Huqe mo veve vena, “Huqe Jisas, gon lai na tamateku.” 
ACT.7.60	Ingeie mo sisiqeu mo ulo gina dilogi u lawua mo veve vena, “!Huqe! Gon mese soso lawera huri nora galegaleasi.” Ingeie mo veve mwere ngaha vunu, ingeie mo mate.
ACT.8.1	Ko i Sol u daragi vage huri ve rani ue vagamatea. 
ACT.8.1	Siu mo tauvuigi lo rani hi vovohoi, i Sol meire ram maraga, ram vaivei na warelue ta Jerusalem. Ram vai asiesigi ram livusi na tangaloi noi Jisas ram toa ram vano ram toga lategi lolo vanue Judia ko Samaria. Ira gaihora hogosie ram toga a Jerusalem. 
ACT.8.2	A tangaloi lavasigi rau ladohogo gi God ram vano ram lai Stivin, ram tuleginie. Ram tangi uliu hurie.
ACT.8.3	Nge i Sol mo vaivei na warelue vena vai vohoginire. Mo vano vataha na vale, vena lai vohoginire hi ram ladohogogi Jisas, a mwera ko a vavine, ko mo taure lolo valei vauveu.
ACT.8.4	A sinobu hi ram ladohogogi Jisas, ram vano lategi ram vano doluegi na vanue, ram veve sere na Roro Garea huri Vagamwasoi. 
ACT.8.5	I Vilib mo hivo lolo togagi vanue lawua gatagale a Samaria, mo veve serelue na leo noi Vagamwasoi lawe na sinobu lolo vanue hi. 
ACT.8.6	Ingere doluegi ram rorongtagi vurugegi Vilib lune ram rongo na leona, ko ram lehi na vaigivui noi God hi mo tabana ginie. 
ACT.8.7	A tamate ram mwalue dena sinobu u sao, nge lo tarogi ram mwalue, ram ulo gina dilogi u lawua. Ko a sinobu a tarabesire duvigi rau mate, ko a karure rau esi nge ingeie mo vaire ram garea taligu. 
ACT.8.8	Ko ingere ta Samaria ram rong garea uliu.
ACT.8.9	Lolo qatui vanue hi a tangaloi uviuvi managi gatagale a henana i Saemon u tuei beno, nge mo vai na sinobu ta Samaria ram awogi garagara huri na uviuvi managi hi ingeie mo tabanaginie. Mo veve sere ve ingeie a tangaloi lawua. 
ACT.8.10	Ko ingere talo vanue hi, mo tauvuigi lo tangaloi vurogi mo dadari lo tangaloi hi rau lalawua, ingere doluegi ram rorongtaginie, ram veve vena “A tangaloi hi a huireana noi God, ingere ram warea ve, ‘I Huireana Lawua.’ ” 
ACT.8.11	Ingere doluegi ram rorongtagi vurugeginie huri u tuei beno, ingeie mo vaire ram rurururu lo nona uviuvimanagi. 
ACT.8.12	Siu siseri ngaha ingere ram ladohogo gina leo noi Vilib, ngehi nge mo veve sere na Roro Garea lo henai Jisas Kraes, ko a doridorigi hi i God mo voragi Ratahigi goro na nona tangaloi. Lo tarogi hi a mwera ko a vavine doluegi ram ladohogo, ko ram lai na garuhigogona. 
ACT.8.13	Ko i Saemon vage ingeie mo ladohogo. Lo tarogi ingeie mo lai na garuhigogona, siu vataha tarogi ingeie kakarani lobei Vilib. Ko ingeie mo awogi garagara huri na vaigivui ko a gigilegi talo huireana noi God ngerehi i Vilib mo tabanaginie.
ACT.8.14	Lune ira gaihora a Jerusalem ram rongo na rorogi huri ve a sinobu ta Samaria rau ladohogo gina leo noi God beno, siu ingere ram hora Bita tona Jon, ve ron vano lobera. 
ACT.8.15	Lune ingere rom vano dadari lobera, ingere rom tataro hurire hi rau ladohogo beno, ve ran lai na Vui Gogona. 
ACT.8.16	Huri gitomuegi, ingere rau lei na garuhigogona lo henai Kraes a noda Huqe hogosie, nge a Vui Gogona he hivo tea mosigei lure. 
ACT.8.17	Siu i Bita tona Jon, rom tangovire, ko ingere ram bei lei na Vui Gogona.
ACT.8.18	Lune i Saemon mo lehi na gaihora gairue hi rom tangovire lo qature, i God mo bete na Vui Gogona lawera. Ingeie mo lai na mane mo vonai meie lawe garue hi, 
ACT.8.19	mo veve vena, “Nam harigi gimiru nero bete na huireana hi laweau vage, huri ineu nam tarani ve nain mebu na limeku lo qatui hine tea ingeie vin lei na Vui Gogona.”
ACT.8.20	I Bita mo gato siaga lawea, mo veve vena, “?Gom lado ve goin voli lei na hogogi noi God gina mane? Iniko mena nom mane vi tuli vohoginigo sulolo avi redu. 
ACT.8.21	Iniko gohe tatarise tea me nomai tabanagi. A vevenagi a taqangimu he vovohoi tea lo nagoi God. 
ACT.8.22	Goin ladowenigi dena nomu domiana hi rau esi. Ko goin tataro lawe na Huqe huri vin ladovohogi na nom domiana asi ngerehi. 
ACT.8.23	Huri ineu nam leo hogosigo a gineu u garagarasigo ko gom toga radu lolo galegaleasi.”
ACT.8.24	I Saemon mo veve lawe Bita tona Jon vena, “Nam tiehi gimiru, nero tataro lawe na Huqe hurieu, siu huri a gineu ngerehi nerom vevera rain mese hogosieu.”
ACT.8.25	Ko ingere rom matamwasaragi na gineu ngerehi i Jisas u veire, rom waregi sere na leo nona Huqe, siu rom mule taligu a Jerusalem. Lune ingere rom vano lo turegi rom toretore gina Roro Garea lo togagi venue u sao a Samaria.
ACT.8.26	Siu a engsel nona Huqe mo veve lawe Vilib vena, “Gon maraga ko gon vano suvegibeo lo duvi turegi hi mo himei den Jerusalem mo hivo lolo vanue Kasa.” A turegi hi mo huri lolo vanue vurogi. 
ACT.8.27	Ko i Vilib mo maraga mo vano, mo haqe na tangaloi ta Itiopia, rau votae, mo mule. Ingeie a tangaloi lawua mo leogoro na mane nona vavine ratahigi sige a Kades lo vanue Itiopia u hage Jerusalem mo hudu goro God. 
ACT.8.28	Siu ngaha mo mule taligu lo bulana kat. Lune hi mo toa, ingeie mo valu na buk nona tangaloi ligoligogi i Aesaea. 
ACT.8.29	Ko a Vui Gogona mo veve lawe Vilib vena, “Gon vano kakarani lobei na kat hi.” 
ACT.8.30	Siu i Vilib mo toa mo vano lobena mo rongoe mo valu na buk hi a nona tangaloi ligoligogi i Aesaea, mo huie mo veve vena, “?Wa gu ilo na leo hi gum value?”
ACT.8.31	A tangaloi lawua hi mo duvi lawea vena, “?Ineu nai iloe wuraha sige ve a tangaloi tea na mata-mwasaraginie laweau.” Siu mo ware Vilib mo kalo meie lo bulana kat. 
ACT.8.32	A leo lo revereve gogona hi mo valure mwere ngaha mo veve vena
ACT.8.32	“Ingeie mwere na sibsib ngehi
ACT.8.32	ram laie ve ran ue vagamatea.
ACT.8.32	Ingeie u mwere na natui sibsib hi
ACT.8.32	ram bala na vulune he ngara tea.
ACT.8.32	Ingeie he veve na mavusui
ACT.8.32	leo tea vohogi.
ACT.8.33	Rau vaga maemae ginie
ACT.8.33	rau vei bulaginie.
ACT.8.33	A duvine vin hatie,
ACT.8.33	huri u mate utu qetune lolo ure.”
ACT.8.34	A tangaloi lawua hi mo veve lawe Vilib vena, “?Gon veve laweau, a tangaloi ligoligogi ngaha mo veve huri hine? ?Hurie sibona, sige huri hine tea wagineu?” 
ACT.8.35	Siu i Vilib mo laqagi mata-mwasaraginie, mo tauvuigi lo Reve reve Gogona hi, mo laqagi na Roro Garea huri Jisas. 
ACT.8.36	Lune rom toa mo vano lo turegi rom dadari lo mahoi venue hi a wai aie, a tangaloi lawua hi mo laqa mei Vilib mo vena, “A wai nge ngaha. Sige a havagineu vin vei goroau tau nai he lailei na garuhigogona tea.” 
ACT.8.37	I Vilib mo veve lawea vena, “Tare ve gom ladohogo siaga lui Jisas, goin leilei na garuhigogona.” Ingeie mo duvi lawea vena, “Nam ladohogo huri ve i Jisas Kraes i Netui God.”
ACT.8.38	Ko a tangaloi mo wiribibi na bulana kat mo toga, siu ingere vunu tona Vilib rom masuri rom hivo lolo wai, ko i Vilib mo garuhigogona-ginie. 
ACT.8.39	Lune ingere rom mwalue dena wai hi taligu, a Vui Gogona nona Huqe mo lai vohogi Vilib denie. A tangaloi he lehe tea taligu. Siu ingeie mo mule lo turegine taligu gina havuhevu u liu. 
ACT.8.40	I Vilib mo vutugegi mo leo haqe ve ingeie lo vanue Asdod, siu ingeie mo vano lo qatui venue doluegi mo toretore gina Roro Garea noi Jisas, mo vano mo dadari Sisaria.
ACT.9.1	Lo taro hi i Sol mo laqa siaga, ko mo waratau ve vin ue vagamatera tangaloi tabanagi nona Huqe. Ingeie mo vano lobera Muei Rugurugu, 
ACT.9.2	mo navu denire vena revei na leo hurie ko vin teue lo vataha valei soneana nora duvi Israel lo qatui venue lawua a Damaskas. Lo revereve hi vea leo siregi lawe Sol huri ve, tare mo haqe na mwera sige a vavine hi ram huri na Huqe, vin wiribibire, ko vin leire rain vonai taligu a Jerusalem.
ACT.9.3	Lune i Sol mo vano kakarani lobei qatui venue lawua a Damaskas, ko siserigi mo vile vonai dena mahava sulune ko mo vara dalie. 
ACT.9.4	Mo soi hivo lo tano, ko mo rongo na dilo mo veve vena, “!Sol! !Sol! ?Huri havai gom vaiveieu mwerehi?”
ACT.9.5	Ingeie mo hui vena, “?Huqe, iniko hine?”
ACT.9.5	A dilo hi mo veve vena, “Ineu Jisas gom vaiveieu. 
ACT.9.6	Ne gon maraga gon vano lo qatui venue hi, goin haqe na tangaloi gatagale aiehi, vin veve lawego huri na havai hi goin lalakogi lune.”
ACT.9.7	A tangaloi hi rau huri Sol ram labe qae, rahe gato tea vohogi rau rongo na dilo, nge rahe lehi na tangaloi tea vohogi. 
ACT.9.8	Lune i Sol mo maraga mo rada nge he leo lai na gineu tea. Siu ram duleie ram vano meie lolo qatui venue a Damaskas. 
ACT.9.9	A matana u dodo a rani gaitolu he leo lai tea, he gagani tea ko he inu na gineu tea vohogi.
ACT.9.10	A tangaloi tabanagi gatagale noi Jisas lolo qatui venue Damaskas a henana i Ananaeas. Ingeie u hueri mo lehi na Huqe mo laqa meie mo veve vena, “Ananaeas.”
ACT.9.10	Ingeie mo duvi vena, “Huqe, Ineu ngaha.”
ACT.9.11+ACT.9.12	A Huqe mo veve lawea vena, “Gon maraga gon vano lo turegi hi a henagi vea Turegi Vovohoi. Ko gon vano lo valei Judas, goin hui na tangaloi gatagale ta Tasas a henana i Sol. Ananaeas, i Sol u hueri mo lehigo ve gu vano lolo vale, ko gu tangovie gina limemu, ko mo leo taligu. Siu siseri ngaha ingeie mo tataro.”
ACT.9.13	Ananaeas, mo duvi lawea vena, “A tangaloi u sao ram veve laweau huri na dori tangaloi hi, mo vai asiesigi na nom tangaloi tabanagi lo vanue Jerusalem. 
ACT.9.14	Siu ingeie mo vonai tangaha lo vanue Damaskas, ira muei rugurugu rau bete na huireana lawea ve na wiribibi rahine doluegi hi ram tataro lo henamu.”
ACT.9.15	A Huqe mo veve lawea vena, “Gon vano, huri nau leo wahea beno ve vin voragi noku tangaloi tabanagi. Huri ingeie vin veve sere na roro hurieu lawera tangaloi ta lolo dodogi, ko lawera ratahigi, ko lawera sinobu duvi Israel vage. 
ACT.9.16	Ko ineu siboku nain matamwasaragi lawea huri na gineu gagarasi doluegi hi rain hogosi na tarabesine, huri na henaku.”
ACT.9.17	Siu i Ananaeas mo ahu vano lolo vale hi, mo tau na limana lui Sol ko mo veve vena, “Tueku Sol, i Jisas a noda Huqe u horau, i Jisas hi, ingeie sibona u sereluae lawego lo turegi, lune gu vanai huri na vanue ngaha. Ingeie hi mo horau vea matamu na garea taligu, ko vea Vui Gogona na horo lolo lolomu.” 
ACT.9.18	Ko siserigi, a gineu mwerena gari ige mo soi dena matai Sol, siu ingeie mo leo lai taligu, ko mo maraga mo lai na garuhi gogona. 
ACT.9.19	Lune nge mo gagani ko mo huire taligu.
ACT.9.19	Siu i Sol mo toga taligu rani te gai vihe lo vanue Damaskas meire tangaloi tabanagi noi Jisas. 
ACT.9.20	Ko lo taro hi, ingeie mo tauvuigi mo vano lolo valei tataro noi ngaraha duvi Israel, ko mo tavuigi mo toretore vena, i Jisas i netui God.
ACT.9.21	A sinobu ram rongoe, ram awogi garagara huri, ram veve vena, “!Ei! A tangaloi hi lo vanue Jerusalem, ingeie hi mo wehi na tangaloi ram ladohogo lo henai Jisas. Ko ingeie mo vonai tangaha huri na lalakogi mwere tau hi, vena wiribibi na tangaloi ngerehi, ve na laire vano lawera muei rugurugu. ?Nge siseri ngaha a havai mo vaie?”
ACT.9.22	Nge a leoi Sol mo huire mo vagevage, mo haharagi matamasaraginie huri ve i Jisas ingeie i Ratahigi Vurei. Siu ira duvi a duvi Israel hi ram toga Damaskas rahe duvi laie tea.
ACT.9.23	Lo tagui reni u sao beno, i ngaraha a duvi Israel hi ram vonai bubugi, ram tau na leo ve rain ue vagamate Sol. 
ACT.9.24	Ko ingeie mo ilo na nora tau leo hi ram tarani ve rai veie. Bongi ko a rani ingere ram matagi goro na matai arai togagi venue lawuahi ve rain ue vagamatea. 
ACT.9.25	Nge lolo bongi gatagale a tangaloi noi Sol ram laie, ram taue lolo gete lawua, ram sireginie lo garo mo hivo tavala varea lo tagui arai vanue lawua hi.
ACT.9.26	I Sol mo vano a Jerusalem, mo vai leo ve na bulu mena buri tangaloi noi Jisas. Ko ingere rahe ladohogo tea ginie vohogi, ve ingeie a tangaloi gatagale noi Jisas, ram matagu uliu ginie. 
ACT.9.27	Siu i Banabas mo vonai mo laie mo vano meie lobera gaihora. Ko mo mata-mwasaraginie lawera huri i Sol u lehi na Huqe lo turegi, ko a Huqe u gato meie. Ko vage mo veve lawera huri na leo huire noi sol lawera Damaskas lo henai Jisas. 
ACT.9.28	Siu i Sol mo toga meire, ko ram vano lategi lolo vanue Jerusalem, ko mo toretore lo henai noda Huqe, nge a domine u huire nge he matagu tea. 
ACT.9.29	Ingeie mo laqa meire duvi Israel hi ram gato lo leo ta Kris, ko ram vuigarogi bulu lo leogi. Siu ingere ram tarani ve rain ue vagamatea. 
ACT.9.30	Lune i retuana ram rongo na roro hi, ram lai Sol mo hivo Sisaria, ram horae mo vano Tasas.
ACT.9.31	Siu lo taro hi, a warelue doluegi vataha ute lo vanue Judia, ko Kalili, ko Samaria ram toga tamwata. Ko a Vui Gogona mo buluire, mo vai na warelue mo huihuire vage. A tangaloi ram ladohogo mo saosao vage, ko ingere ram ladomava gina Huqe u liu.
ACT.9.32	I Bita mo dige lategi lolo vanue, nge lo mahoi venue gatagale mo vano lobera sinobu noi God lo vanue Lida. 
ACT.9.33	Lolo vanue hi ingeie u haqe na tangaloi gatagale, a duvi tarabesine u mate higao gaiwelu beno, he dige lai tea, nge mo eno hogosie lolo niana. A henana i Aeneas. 
ACT.9.34	I Bita mo laqa meie mo veve vena, “Aeneas, siseri hi i Jisas Kraes vin vagamwasoigo a tarabesimu vin garea taligu. Gon maraga gon lulu na qanamu.” Ne siserigi, i Aeneas mo maraga. 
ACT.9.35	A sinobu doluegi hi ram toga lo qatui venue Lida ko a tavola lawua hi Seron ram lehe, ram tu dori ram huri na Huqe.
ACT.9.36	Lo vanue Joba, aiehi a vavine gatagale a henana i Tabita, ingeie u ladohogo gi Jisas. A henana lo leo ta Kris, i Dokas, a iloilogi huri vea dia, a henai kakarue turu gatagale. A vavine hi, gesegi ingeie mo siregi na nona taro huri mo vai na lalakogi garea, ko mo buluire mahoi tangaloi. 
ACT.9.37	Lo taro hi ingeie u sege mo mate. Ram garuhie ko ram taue lolo qetu utui vale tuegi namawe. 
ACT.9.38	A vanue Joba he vagahao tea dena vanue Lida. Lune a sinobu noi Jisas ram toga lo vanue Joba ram rongo ve i Bita mo toga lo vanue Lida, ram hora na tangaloi gairue rom vano lobena mena leo vena, “Gam hariginigo, gon vanai siseri lobemai.” 
ACT.9.39	Siu i Bita mo hakohako nona mo maraga mo hurire. Lune ingeie mo dadari lobera, ram laie mo hage lolo qetu utui vale namawe. Ira vavine madue ram labe dalie, ko ram ngara. Ram haharagi na luqe lawea ngerehi i Dokas u bulure lune ingeie mo mwaso tau. 
ACT.9.40	Ko i Bita mo horara ram mwalue su varea, ko ingeie mo sisiqeu hivo mo tataro. Ko ingeie mo kileu dori mo lehi na vavine hi mo veve vena, “!Tabita, gon maraga!” Lune ingeie mo lehi Bita mo maraga mo toga. 
ACT.9.41	Siu i Bita mo haga vano mo duleie hage mo labe. Siu mo warera hi rau ladohogo, ko ira vavine madue, ko mo haharaginie lawera huri veu mwaso taligu. 
ACT.9.42	Ko a rorogi mo vano doluegi na vanue Joba, siu a sinobu u sao ram ladohogo gina Huqe. 
ACT.9.43	Nge lo tagugi hi, i Bita u toga lo vanue Joba a ranigi u sao, u toga lobei Saemon, a tangaloi basabasao gineu lo vinui kakarue.
ACT.10.1	A tangaloi gatagale lo vanue Sisaria, a henana i Konilias. Ingeie a leogoroi tangaloi vuro vudolue ta Rom, ingere a burigi ta Itali. 
ACT.10.2	Ingeie a tangaloi ladohogo. Ingeie mei renetune ko ira hine hi vage ram toga lolo valena ram tataro lawe God, ko ingeie mo bului mo bete mane lawera mahoi tangaloi a duvi Israel. Ko mo tataro lawe God gesegi. 
ACT.10.3	Lo rani gatagale, lo matainaho vano a taroi tataro, ingeie u hueri mo leo vurugegi na engsel mo veve lawea vena, “Konilias.”
ACT.10.4	I Konilias mo matagu uliu, ingeie mo leo garagaragi na engsel mo veve vena, “?A havagineu ngaha?”
ACT.10.4	A engsel mo duvi lawea vena, “I God u rongo na nomu tataro beno, ko u lehi na nom lalakogi garea ko he galuve ginigo tea. 
ACT.10.5	Siu iniko gon hora na tangaloi na vano lo vanue Joba vena ware na tangaloi gatagale na vonai hano. A tangaloi hi a henana i Saemon Bita. 
ACT.10.6	Ingeie mo toga lobena tangaloi a henana i Saemon tuegi hi mo basao na gineu lo vinui kakarue, mo toga kakarani lobei tehi.” 
ACT.10.7	A engsel hi mo vano denie, siu i Konilias mo ware na nona tangaloi tabanagi gairue, ko mo ware na nona tangaloi vuro gatagale vage, ingeie a tangaloi u ladohogo gi God. 
ACT.10.8	Mo veve na gineu hi lawera mo horara ram vano lo vanue Joba.
ACT.10.9	Lo rani tuegi lo matainaho tu vovohoi ram vonai kakarani lo qatui venue Joba. Nge lo tarogi hi i Bita u hage namawe lo ului vale ve na tataro. 
ACT.10.10	Siu ingeie mo mwaruruhi, mo rongoe huri ve na gagani nge lo tarogi hi ram vai rarai na hinaga huri ve vin geni, ingeie mo hueri. 
ACT.10.11	Ingeie mo lehi na mahava mo waga, a gineu mo hivo vuine lo tano u mwerena gete lawua, a hugugi gaivesi, mo himei lolo ure. 
ACT.10.12	Lolo gete hi, a gineu mwaso u sao lolona, a kakarue, a gineu hi ram taka, ko a halai menu vatahae. 
ACT.10.13	Ingeie mo rongo na dilo mo gato meie mo veve vena, “Bita! Gon ue ko gon gani.”
ACT.10.14	Siu i Bita mo veve vena, “Hatie vohogi, Huqe. Ineu nahe gani te gineu hi rahe tatarise tea huri geni, sige rau sokora lo nagomu.”
ACT.10.15	Ingeie mo rongo na dilo mo gato meie taligu vagatuegi mo veve vena, “Goin mese domigi ve a gineu ingere ngaha rau sokora ngehi ineu i God nam veve huri ve rau mwasara.” 
ACT.10.16	A leo hi u vonai vagatolu, siu a gete hi mo hage taligu lo mahava.
ACT.10.17	I Bita mo hikesi na iloiloi nona hueri hi u lehe, lo taro hi a tangaloi ngerehi i Konilias mo horara ram vano ram hui na valei Saemon, nge ingere rau labe be lo matai ara. 
ACT.10.18	Ram hui siaga ram veve vena, “!Ei! ?A tangaloi hi a henana i Saemon Bita ingeie tangaha sige hatie?”
ACT.10.19	I Bita mo ladolado lo nona hueri mosigei, a Vui Gogona mo veve vena, “!Gom rongo! A tangaloi gaitolu ram hikesigo. 
ACT.10.20	Gon maraga, gon hivo vuine, ko goin mese lado gairue huri ve goin hurire, huri ineu nau horara ram vonai.”
ACT.10.21	Siu i Bita mo masuri mo hivo vuine mo veve lawe na tangaloi ingere hi mo veve vena, “Ineu ngaha hi nem hikesieu. ?Bataha nem hikesieu te huri havai?”
ACT.10.22	Siu ingere ram duvi vena, “A tangaloi tomtomuegi talolo vuro i Konilias, mo hora gamai. Ingeie a tangaloi vovohoi u lado mavagi God. A tangaloi a duvi Israel rau lado mavaginie garagara. A engsel gatagale mo gato meie mo veve vena, ‘Gon ware Saemon Bita vano lo valemu ko goin rongo te havagineu vin veve.’ ” 
ACT.10.23	I Bita mo ware na tangaloi ngerehi talolo vale, siu mo bongi ingere ram maturu aiehi.
ACT.10.23	Siu lolo robongi i Bita mo maraga mo hurire. I retuana lavasigi ta Joba ram hurie vage. 
ACT.10.24	Lo rani tuegi ingeie mo dadari lo vanue Sisaria, i Konilias mei rehavana ko ira buluine hi u warera vonai ram toga tarea. 
ACT.10.25	Lo taro hi i Bita mo vena ahu lolo vale, i Konilias mo mwalue mo siuolo ginie, mo soi hivo goro na nagona gina lado mava ginie. 
ACT.10.26	Siu i Bita mo duleie mo maraga, mo veve lawea vena, “Gon labe, huri ineu a tangaloi vage.” 
ACT.10.27	I Bita mo laqa mei Konilias mosigei, ingere vunu rom ahu lolo vale, i Bita mo lehi na tangaloi u sao rau kalo bubugi beno.
ACT.10.28	I Bita mo veve lawera vena, “Igimiu neu iloe u mata-mwasaraginie lo leo huhui nora duvi Israel he tatarise tea ve rain siro sige rain bulu mena tangaloi tavala varea. Nge i God u haharagi laweau huri ve nain mese domigi na tangaloi ve he mwasara tea sige u sokora lo nagona. 
ACT.10.29	Siu igimiu nem hora hurieu nam vonai. Siu ineu nahe veve teve hatie lo leogi nge nam maraga nam dige nam vonai. ?Ineu nam hui gimiu, wuraha huri nem hora haroau?”
ACT.10.30	Siu i Konilias mo veve vena, “A rani gaitolu goro beno lo matainaho tubegi mwere siserigi ngaha, ineu nau tataro lolo valeku, ko a tangaloi u luqegi na luqe u varavara, mo labe goro na nagoku, 
ACT.10.31	mo veve vena, ‘!Konilias! I God u rongo na nomu tataro, mo ladobibi na nomu lalakogi garea hi gom hako mena tangaloi. 
ACT.10.32	Siu iniko gon hora te tangaloi ran vano lo qatui venue Joba ve ran ware na tangaloi a henana i Saemon Bita. Ingeie mo toga lo valei Saemon tuegi hi mo basao na gineu lo vinui kakarue, ingeie mo toga kakarani lobei tehi.’ 
ACT.10.33	Giniehi ineu nam hora na leo lawego mo siseri, siu ngaha gu vonai beno u garea. Siserigi ngaha igamai doluegi gam toga tangaha lo nagoi God, igamai gam toga raraigo huri ve gan rongo te havagineu hi a Huqe mo horago huri ve goin veve.’
ACT.10.34	Siu i Bita mo tauvuigi mo laqa mo veve vena, “Hibagataha ineu nam ilo vurugegi huri ve a hogo i God mo vai na gineu lawe na tangaloi doluegi rau tatarise.” 
ACT.10.35	Ihine tea mo matagu ginie, mo vai na gineu u bagoto, nge hate huri tare ve ingeie a duvi Israel sige ingeie a tangaloi tavala varea nge i God u lei vurugeginie.
ACT.10.36	“Igimiu neu ilo na leo ngaha hi u betea lawera tangaloi duvi Israel, ingeie u veve huri na Roro Garea huri na leohora hi mo vomai turu Jisas Kraes, ingeie a Huqegi nora tangaloi doluegi. 
ACT.10.37	Igimiu neu ilo na gineu lawua hi u vei beno. Gitomuegi i Jon u toretore huri na garuhigogona, siu lo tagugi hi a gineu lawua hi u teuvuigi lo vanue Kalili, mo vano turu na vanue Judia doluegi.” 
ACT.10.38	Siu igimiu neu ilo huri ve i Jisas ingeie ta Nasaret hi i God u vurei gina Vui Gogona ko gina huireana. Huri i God mo toga meie, u dige vataha na ute, u vei na gineu rau garea, vage ingeie u vagamwasoire hi rau toga lo vavai huireana noi Satan.
ACT.10.39	“I gamai gau laqagi na leo huri na gineu doluegi hi rau vei vataha na togagi venue nora duvi Israel, vage lolo qatui venue lawua Jerusalem. A tangaloi rau toto vehavehaginie lo gai saroutu mo mate. 
ACT.10.40+ACT.10.41	Siu lo rani gaitoligi i God mo ragasie dena mateana. Mo haharaginie lawe gimiu hi u leowahe gimiu beno huri ve igimiu nein waregi sere na nona leo. I God he haharaginie tea lawe na tangaloi doluegi, nge ingeie u haharaginie lawe gamai hogosie, nge lo tagugi hi u maraga taligu dena mateana igamai gau gagani ko gau inuinu bubugi meie. 
ACT.10.42	Siu i Jisas u hora gamai huri ve gain digegi na Roro Garea lawe na tangaloi, igamai gau laqagi huri ve i God u leowahe Jisas ve vin vilegi na doridorire tangaloi hi ram mwaso ko meire rau mate. 
ACT.10.43	Siu a tangaloi veverarai doluegi hi rau veve rarai hurie vena, ve ihine tea mo ladohogo lui Jisas, i God vin lado vohogi na nona galegaleasi gina huireana lo henai Jisas.”
ACT.10.44	Lune i Bita mo laqa mo sigei, a Vui Gogona mo hivo lure hi rau rongo na leona. 
ACT.10.45	A tangaloi a duvi Israel hi rau ladohogo lui Jisas ngerehi rau huri Bita dena qatui venue Joba ram garigi garagara huri God mo lingi na nona hogogi hi a Vui Gogona sulo tangaloi hatie duvi Israel. 
ACT.10.46	Huri rau rongora ram laqa gina leo wagiwegineu ram lailei hagagi God. I Bita mo laqa 
ACT.10.47	mo veve vena, “A tangaloi ngerehi rau lei na Vui Gogona mwerei gide dau leie. A tangaloi vin he vai lei tea ve na tugorora ve rain mese lai na garuhigogona gina wai.” 
ACT.10.48	Mwerehi ingeie mo veve lawera ve ran lai na garuhigogona lo henai Jisas Kraes. Siu ram navu denie ve ran toga bulu te mahogi qilodo.
ACT.11.1	Ira gaihora ko ira reretehigi doluegi lolo vanue Judia, ram rongo na roro huri ve ira haroharo vage ram ladohogo gina leo noi God. 
ACT.11.2	Lune i Bita mo hage a Jerusalem, a sinobu ngerehi ram tarani ve ran teve gigileginire, haroharo, ram veveginie. 
ACT.11.3	Ram veve vena, “?Huri havagineu iniko gom toga meire hi rahe tevegigilegi tea, ko gom gagani bubugi meire?”
ACT.11.4	Ko i Bita mo veve sere na gineu doluegi lawera hi rau vei lo tauvuigi mo dadari lo vagasigi. 
ACT.11.5	Mo veve vena, “Ineu nau tataro lo vanue Joba, nau hueri nam lehi na gineu mo himei den eulu mwere na gete lawua a hugugi gaivesi, mo dadari kakarani lobeku.” 
ACT.11.6	Ko ineu nam leo hivo lolona nam lehi na kakarue ram tino lolo togagi venue mena kakarue talolo labute, a mwata ko a gineu mwaso lavasigi mwerehi, ko a manu talolo labute. 
ACT.11.7	Siu nam rongo na dilo mo veve lawea u vena, ‘Bita, gon maraga, gon ue ko gon gani.’ 
ACT.11.8	Nge ineu nam veve vena, ‘Hatie vohogi, Huqe! Huri ineu a hinaga rau sokora sige a valiveligi lune rahe ahu na wuwaku tea vohogi.’ 
ACT.11.9	Ko ineu nam rongo na dilo hi mo vonai dena eulu taligu mo veve vena, ‘A gineu ingere hi i God u vei mwasaraginire goin mese veve huri ve rau sokora.’ 
ACT.11.10	A leo hi u vonai vagatolu, siu a gineu ngerehi doluegi ram hage taligu lo eulu.
ACT.11.11	“Ko siserigi a tangaloi gaitolu ram vonai lo vale hi gam toga aie. A tangaloi gatagale ta Sisaria a henana i Konilias mo hora na tangaloi gaitolu hi ram vonai ve ran laieu gain vano taligu bulu. 
ACT.11.12	Ko a Vui Gogona mo veve laweau vena, ‘Gon mese ladogairue huri ve goin vano mweire.’ Ire tuada gaiono hi vage ram hurieu. Ko lune gam dadari Sisaria, gamai doluegi hi gam soro vano lolo valei tangaloi hi Konilias. 
ACT.11.13	Ko ingeie mo vevesere lawe gamai, huri ve ingeie u lehi na engsel gatagale u soro lolo valena mo veve lawea vena, ‘Gon hora na leo na vano Joba gon ware na tangaloi hi a henana i Saemon Bita.’ 
ACT.11.14	Ingeie vin veve na leo lawego ngehi ve iniko ko i renetumu nei mwaso ginie.”
ACT.11.15	“Ko lune ineu nam tauvuigi nam laqa, a Vui Gogona mo himei lure u tatarise vurugegi mwerehi u himei lude tomue. 
ACT.11.16	Ko ineu nam ladohaqe na leo noi noda Huqe tomue, ngehi u veve vena, ‘Jon u vei na garuhigogona gina wai, nge vin he ribi tea, i God vin garuhigogonagi gimiu gina Vui Gogona.’ 
ACT.11.17	Ngehi u matamwasara vurugegi huri ve i God u bete na hogogi lawera haroharo, mwerehi u bete lawe gide lune dau ladohogogi Jisas Kraes noda Huqe. !Huri ve ineu a hava tangaloi ve nai tugoro na tabana noi God!”
ACT.11.18	Lune ingere ram rongo na leo hi, rahe laqa lune tea taligu, ram waregareagi God ram veve vena, “nge ngaha i God u vei na matahala mo bete na mahogi lawera haroharo tavala varea denire Israel. Huri ve ingere rain ladowenigi dena nora galegaleasi ko rain mwaso.”
ACT.11.19	Lo taro hi ram wehi Stivin, a sinobu ngerehi rau ladohogo lui Jisas, lavasigi ram toa dena vai bulabula hi ram vano ram dadari Vonisia, Saebras, ko Antiok. Ram veve sere na rorogi lawera a duvi Israel hogosie. 
ACT.11.20	A sinobu lavasigi hi rau ladohogo, ingere ta Saebras ko Saerini ram vano Antiok ko ram veve sere na rorogi lawera haroharo vage. Ram veve sere na Roro Garea lawera huri na Huqe Jisas. 
ACT.11.21	Ko a managi noi noda Huqe mo toga meire, ko a tangaloi u sao ram ladohogo gena leohora, ko ram tudori ram huri na noda Huqe.
ACT.11.22	Koa rorogi huri na gineu ngaha mo dadari mena warelue noi Jisas a Jerusalem, siu ram hora Banabas mo vano a Antiok. 
ACT.11.23	Lune ingeie mo dadari, mo leo huri ve i God u bului vurugegi na sinobu, ingeie u rong garea ko mo ragasi na domine, ko mo garoginire ve ingere rain labe siaga lo Huqe gina lolo lolora doluegi. 
ACT.11.24	I Banabas ingeie a tangaloi garea, ko ingeie u horo gina Vui Gogona ko a ladohogo, giniehi a sinobu u sao ram huri na Huqe.
ACT.11.25	Siu i Banabas mo vano a Tasas, ko mo hikesi Sol. 
ACT.11.26	Lune nge, mo haqea mo laie rom vonai taligu a Antiok, ko ingere rom toga meire sinobu talo warelue lo vanue hi huri na higao dolue ko rom huhui na sinobu lawua lo vanue hi. Lo vanue hi Antiok a tangaloi tavalavarea ram tau na hea ngaha kristin a iloilogi huri ve a tangaloi ram huri Jisas.
ACT.11.27	Lo taro hi a tangaloi veve rarai lavasigi ram mwalue den Jerusalem ram hivo Antiok. 
ACT.11.28	Gatagale denire a henana i Akabas, mo labe hage mo veve sere gina huireana nona Vui Gogona, huri ve vin he ribi tea vin maro doluegi na ureure. U vei lo taro hi i Klodias nge a huqegi nora ta Rom. 
ACT.11.29	Siu a rorongtagi noi Jisas ram ladolado huri ve rain hora na vatu vatavatahaginire huri ve rain bete lai gai vihe vin hivo buluire ladohogo lui Jisas lo vanue Judia. 
ACT.11.30	Siu ingere ram vai mwerehi, ko ingere ram mabu na vatu hi lo limei Banabas tona Sol, huri ve ingere roin betea lawera tamaragai talolo warelue ta aiehi.
ACT.12.1	Lo taro hi a ratahigi lawua i Herod mo tauvuigi mo vaivei na tangaloi noi Jisas lavasigi. 
ACT.12.2	Mo lai Jemis tuei Jon, ram tai vagamatea gena buei vuro. 
ACT.12.3	Lune mo leo ve a sinobu a duvi Israel ram havuhevu lune nge mo hora ve rain wiribibi Bita lo taroi gaganie lawua ngehi ram gani na bereti ngehi hatie isi lolona. 
ACT.12.4	Lune ram wiribibi Bita siu ram taue lolo valei veuveu. Ingeie Herod mo tau na burigi gaivesi ve rain leo goroe, a tangaloi vuro gaivesi lo burigi gatagale. I Herod mo domigi ve a taroi Hinagai Halegagaliu ngaha vin rovo nge vin lei Bita vin veilehe lo nagora tangaloi. 
ACT.12.5	Lune i Bita mo toga lolo valei veuveu, nge a sinobu talolo warelue ram tataro siaga gesegi hurie.
ACT.12.6	Lolo bongi i Herod mo domigi ve vin lei Bita tavarea lo nagora tangaloi, i Bita mo maturu lo livugara leogoro gairue. Rau veu bibie gina garo vatu gairue, a gai leogorogi tuegi vage mo leogoro na matai valei veuveu. 
ACT.12.7	Siserigi a engsel nona Huqe lo eulu mo labe tahi mo varavara lolo valei veuveu hi. A engsel hi mo gilugi Bita lo siqana mo ragasie mo veve vena, “Gon maraga! Siseri!” Ko a seni hi ram soi vohogi dena limana vagatagale. 
ACT.12.8	Siu a engsel hi mo veve vena, “Gon wasigi na wasimu, ko gon saru na nomu butu.” I Bita mo vai mwerehi. Siu a engsel hi mo veve lawea vena, “Gon luqeluqe vunu gon hurieu.” 
ACT.12.9	I Bita mo hurie mo mwalue dena valei veuveu. Ingeie he ilo tea ve a engsel mo vaie hi a hogo, ingeie mo lado ve a hueri. 
ACT.12.10	Rom liu na leogoroi matai ara muegi, ko a leogoroi matai ara tuegi, ko rom dadari vagasigi lo matai ara vatu ngehi mo waga sulolo togagi venue lawua. A matai ara u tavalanga lawera sibona ko ingere rom mwalue. Rom dige mo hivo lo turegi lawua, ko siserigi a engsel mo siregi Bita.
ACT.12.11	Siu i Bita mobei leo hogosi na gineu hi u vei lawea, ko mo veve vena, “Siseri ngaha nam ilo vurugegi ve a hogo. A Huqe u hora na nona engsel mo lai luau dena limei Herod, ko dena gineu sao ngerehi a sinobu a duvi Israel rau lado rarai ve rain veire.”
ACT.12.12	Ko i Bita mo leo vurugegi na gineu hi, siu ingeie mo vano lo tanoi Meri, i ratahi Jon Mak. A sinobu u sao rau sone bubugi ram tataro aiehi. 
ACT.12.13	Ko i Bita mo dingdingi lo matai vale varea, a taqalugu a henana i Roda mo vomai vena roa na matai vale. 
ACT.12.14	Ingeie mo rong hogosi na diloi Bita ko mo havuhevu mo toa mo vano taligu, he roa na matai vale tea, ingeie mo veve sere huri ve i Bita mo labe varea.
ACT.12.15	Ko ingere ram veve lawea vena, “Iniko gom lenga!” Ko ingeie mo garogi huri ve a hogo.” Siu ingere ram duvi vena, “ngehi a tamatena.”
ACT.12.16	He ribi tea i Bita mo dingdingi taligu. Ingere ram roa na matai vale ko lune ingere ram lehe ram garigi garagara. 
ACT.12.17	Siu ingeie mo toqetoqe bibire gina limana huri ve ran toga rorongo, ko mo mata-mwasaraginie lawera ve a Huqe u veie mo mwalue dena valei veuveu mwere hilogo. Siu mo veve lawera vena, “Nein veve sere lawe Jemis ko i retueku doluegi huri na roro ngaha.” Ingeie mo veve mwere ngaha, siu mo siregi mo vano lo vanue dolue.
ACT.12.18	Lolo robongi siaga a tangaloi vuro ram rong lelengaginie, huri ve a havagineu u vei Bita. 
ACT.12.19	Siu i Herod mo hora na leo ve ran hikesie, nge ingere rahe haqea tea. Ingeie mo lai na tangaloi vuro lo kot ko ingeie mo ue vagamatera. Lo tagugi hi i Herod mo hivo den Judia ko mo toga huri mahoi bongi lo vanue Sisaria.
ACT.12.20	I Herod u mero garagara gina sinobu ta Taea ko Saedon, siu ingere ram vano tabulutegi ve ran lehe. Gitomuegi ingere rau lei Blastas mo bulu meire, ingeie hi u leogoro na valei Herod. Siu ingere ram vano lobena ram navu na tauleo denie, a vevenagi a sinobu lolo vanue hi ram lai na gara hinaga dena vanuei ratahigi hi.
ACT.12.21	Siu i Herod mo leo wahe na rani gatagale mo lai na luqei ratahigi mo luqeginie, siu mo toga lo tanoi togatoga ratahigi ko mo laqa lawe na sinobu. 
ACT.12.22	A sinobu ram ulo vena, “A tangaloi he laqa tea, nge a god.” 
ACT.12.23	Ko siserigi a engsel noi God mo wehi Herod mo soi, a vevenagi he ladomava tea gi God. Siu a siloti ram ganie mo mate.
ACT.12.24	Siu a leo noi God mo mwaso ko mo gao lategi. 
ACT.12.25	Siu i Banabas tona Sol a taroi nora sirosiro u rovo rom vano taligu den Jerusalem, rom lai Jon Mak mo hurire.
ACT.13.1	Lo warelue a Antiok, a tangaloi veve rarai meire huhui aiehi ko i Banabas tona Simion ngehi ram warea ve i Maeto, ko i Lusias nge ta Saerini, ko i Manaen ngehi rau haweginie mei Herod a ratahigi, ko i Sol. 
ACT.13.2	Lo taro gatagale ingere ram gologolo ko ram tabana lawe na Huqe, a Vui Gogona mo veve lawea vena, “Neu nam tarani ve igimiu nen tau Banabas ko i Sol, ve ron vai na tabana hi nau warera hurie.” 
ACT.13.3	Siu ingere ram gologolo ko ram tataro, ram tangovire gina limara ram horara rom vano.
ACT.13.4	Ko a Vui Gogona mo hora Banabas ko i Sol ram hivo lo vanue Selusia, rom kalo lo aka ram vano lo vanue Saebras. 
ACT.13.5	Lune ingere rom dadari, rom hage varea a Salamis, rom veve sere na leo noi God, lolo valei tataro nora duvi Israel. Ko i Jon Mak mo bulu mweire ko mo buluire lo nora tabana.
ACT.13.6	Ko ingere ram vano utu lo tavulugi a Bavos. Aiehi, ingere ram haqe na tangaloi uviuvi managi gatagale. Ingeie hi a duvi Israel mo veve ve, ingeie a tangaloi veverarai, a henana i Bajisas. 
ACT.13.7	Ingeie a buluana noi Sejas Bolas a kavman lawua talo vanue hi Saebras. A kavman lawua hi ingeie a tangaloi mataisao garagara. Mo ware Banabas tona Sol vomai lobena huri mo tarani ve na rongo na leoi God. 
ACT.13.8	Siu a tangaloi uviuvi managi hi, ingeie hi a henana vage lo leo ta Kris vei Elimas, u tugoro garue hi mo vaie huri ve a kavman lawua hi ve na mese ladohogo. 
ACT.13.9	Siu i Sol hi a henana tuegi i Bol, mo wuwanga gina Vui Gogona, mo leo vovohoi na tangaloi uviuvi managi hi, 
ACT.13.10	mo veve vena, “Iniko a nati Tamate. Iniko gom vai goro na gineu doluegi hi rau garea, ko gu horo gina kalikeli siu gesegi gum vai leo ve gon dori na leo garea nona Huqe talo kalikeli.” 
ACT.13.11	Nge siserigi hi a limei God vin tango lumu, a matamu vin dodo, goin he lehi na leleoi reni tea vin mala ribi. “Siserigi i Elimas a matana mo vivivivi ko mo dodo maeto mo tatu lategi mo hikesi na tangaloi ve ran dule lo limana ran tomueginie. 
ACT.13.12	Ko lune a kavman lawua mo lehi na gineu mo vai mwerehi, mo ladohogo. Ingeie mo awogi garagara huri na leo huhui nona Huqe.
ACT.13.13	I Bol mena nona buluana ram lai na aka lo vanue Bavos ram vano Beka a qatui venue lawua a Bamvilia. I Jon Mak mo sireginire aiehi, mo vano taligu a Jerusalem. 
ACT.13.14	I Bol tona Banabas rom siregi na vanue Beka, rom dadari a Antiok lo vanue Bisidia, ko lo Rani Mangaana rom vano lolo valei soneana nora duvi Israel rom toga aiehi. 
ACT.13.15	A tangaloi gatagale mo valu na Leo hora noi Mosis, ko a revereve nora tangaloi veve rarai mo rovo, siu a tangaloi lalawua talolo valei soneana ram hora na leo lawe Bol tona Banabas vena, “Retuemai, tare a nomiru leo tea, gam tarani ve nero laqagi nero vagamwamwavigi na sinobu tea gina leo garea.”
ACT.13.16	I Bol mo labe hage mo horagi na limana mo surire ve ran toga rorongo, siu ingeie mo veve vena, “Igimiu a sinobu a duvi Israel, ko igimiu hi nem hudu goro na nomai God a duvi Israel, igimiu doluegi nen rorongtagieu.” 
ACT.13.17	A nomai God hi, u leowahe re tubumai, mo vaire ram saosao lo tarogi rau togagi halavano a Ijib. Ko i God u leire dena vanue Ijib gina nona huireana u lawua. 
ACT.13.18	A higao lategi ngavulu gaivesi lune ingere lo vanue vurogi ram singotutubu lawagi ingeie God he sireginire tea. 
ACT.13.19	Siu ingeie mo livu vohogi na garoi tangaloi gaibitu hi rau toga lolo vanue Kenan, ko ingeie mo bete na vanue lawe retubumai, gi vanuara. 
ACT.13.20	Siu u eno mo dadari higao vudolue vagavesi avigi ngavulu gailime.
ACT.13.20	“Lo tagugi hi, i God mo tau na tomtomegi lawera, ram tomueginire mo dadari lo taroi Samuel a tangaloi veve rarai. 
ACT.13.21	Ko ingere ram navu na ratahigi, i God mo bete Sol i netui Kis den duvi Benjemen, huri ve vin voragi nora ratahigi, vin ratahigi gorora higao ngavulu gaivesi. 
ACT.13.22	Lune i God mo lai vohoginie, ingeie mo tau Devet mo voragi nora ratahigi. Ko i God mo laqagi hurie mwere ngaha vena, ‘Nau haqe Devet i netui Sese, ngehi a tangaloi nau taranie, ingeie vin vei na gineu doluegi mwerehi nam tarani.’ 
ACT.13.23	Ko u tatarise mwere i God u warataugi beno, ingeie u tabe kalo na tangaloi gatagale den duvi Devet, a henana i Jisas huri ve vin vagamwasoi na sinobu a duvi Israel. 
ACT.13.24	Nge lune i Jisas he vonai te mo sigei, a tangaloi a henana i Jon mo toretore lawe na sinobu a duvi Israel, mo veve vena, ‘Nen tudori den nomiu galegaleasi, gimiu doluegi nen garuhigogona.’ 
ACT.13.25	Siu mo kakarani ve i Jon a nona tabanagi na rovo mo veve vena, ‘?Igimiu nem lado ve ineu ihine? Ineu hatie ngehi igimiu nem raraie. Igimiu nein lehe. Ingeie hi mo vonai lo taguku ineu nahe tatarise tea ve nain riqe na garoi nona butu.’
ACT.13.26	“Retueku. Igimiu hi ira duvi Ebraham, ko igimiu a sinobu wagineu vage hi nem hudu goro na nomai God, i God u hora na leoi mwasoana ngaha lawe gide.” 
ACT.13.27	A sinobu hi rau toga Jerusalem mena nora tomtomegi rahe ilo tea ve ingeie i vagamwasoi, ko rahe ilo tea vurugegi na leo nora tangaloi veve rarai ram value vataha rani mangaana. Giniehi, a leo nora tangaloi veve rarai mo eno lune huri ram vevegi Jisas ve vin mate. 
ACT.13.28	A tangaloi rahe haqe na gineu tea vohogi ve vin mate hurie, siu ingere ram navu den Baelat vena vai vagamatea. 
ACT.13.29	Lune ingere rau vei tui na gineu doluegi hi a revereve gogona u veve hurie, ram lai surie dena gai saroutu ram tuleginie lolo malanga vatu. 
ACT.13.30	Nge i God u vagamwasoie dena mateana. 
ACT.13.31	A tangaloi rau huri Jisas tomue dena vanue Kalili mo dadari Jerusalem. Lune ingeie mo maraga taligu dena mateana mo sereluae sibona lawera ram lehe a ranigi u sao. Siseri ngaha ingere ram laqagi hurie lo nagora sinobu a duvi Israel.
ACT.13.32	“Ko igamaru go rom toga hano huri ve gori veve sere na Roro Garea lawe gimiu. A havagineu hi i God u warataugi teu lawe ratubude tuei, huri ve vin vei, 
ACT.13.33	nge bagataha u vei lawe gide hi ira duvire, u ragasi Jisas dena mateana mwere hi u reve lo Sam tavalugi gairue,
ACT.13.33	‘Iniko i netuku,
ACT.13.33	bagataha ineu nam voragi tamamu vohogi.’
ACT.13.34	I God u veve beno ve vin ragasie dena mateana, vin he mate tea taligu ve a tarabesine vin mada mwere hi u veve lo revereve gogona vena,
ACT.13.34	‘Ineu nai bete na vaigarea gogona lawego
ACT.13.34	hi nau warataugi teu lawe Devet.
ACT.13.35	Siu mwerehi vohogi u veve lo Sam mahogi wagineu vage vena, ‘Goin he siregi na tarabesi nom tangaloi gogona tea ve na mada.’ 
ACT.13.36	Lo taro i Devet mo mwaso tau, u vei na gineu doluegi hi i God mo tarani. Lo tagugi hi nge mo mate, ingere ram tuleginie mei retubune. Ko a tarabesine u mada beno. 
ACT.13.37	Siu i Jisas hi i God u ragasie dena mateana, a tarabesine he mada tea.
ACT.13.38	“Retueku. Igimiu doluegi nein ilo vurugegi huri guru matamwasaragi na leo hi lawe gimiu ve a nomiu galegaleasi vin lado vohogi lui Jisas. 
ACT.13.39	Gimiu nein ilo vurugegi ve i Jisas hogosie vin vei leire hi rau ladohogo ginie rain toga mwagumwegu dena nora galegaleasi. Nge a leohora noi Mosis vin he vai gimiu tea ve nein toga mwagumwegu dena nomiu galegaleasi. 
ACT.13.40	Siu igimiu nein leo huri vurugegi, vaiteu a leo nora tangaloi veve rarai ram hogosi gimiu, ngehi mo veve vena,
ACT.13.41	‘Igimiu ngaha neu mavaginie nem
ACT.13.41	vai asiesiginie, nein leo huri.
ACT.13.41	Neu vei bulaginie igimiu nein mate.
ACT.13.41	Huri a tabana hi ineu nam vaie
ACT.13.41	lo tarogi ngaha,
ACT.13.41	vei ihine tea gatagale vin mata-mwasaraginie
ACT.13.41	lawe gimiu nein he ladohogo tea lune.’ ”
ACT.13.42	Siu i Bol tona Banabas rum mwalue dena valei soneana, a sinobu ram navu denire vena, “Gam harigi gimiru huri ve lo Rani Mangaana taligu neri vomai, neri veve sere na leo tea vage lawe gamai.” 
ACT.13.43	Lune a tangaloi ram mulemule, u sao ram huri Bol tona Banabas ingere lavasigi a duvi Israel, lavasigi ingere a haroharo hi rau vovohoi ram ladohogogi God ram huri na leo huhui nora sinobu a duvi Israel.
ACT.13.43	A gaihora gairue hi rom laqa meire rom vaga mwamwavigi na domire ve rain toga vin siaga lo domi tabetabe lawua noi God.
ACT.13.44	Lo Rani Mangaana taligu, a sinobu ram sone bubugi u kakarani vei ingere doluegi lo qatui venue hi, ram rongo na leo noi noda Huqe. 
ACT.13.45	Lune ingere a duvi Israel ram lehi na sinobu ngerehi, mo garasire garagara ram veve asiesigi Bol ram qalo goro na leona vage. 
ACT.13.46	Nge i Bol tona Banabas rom laqa mo huihuire vage rom veve vena, “U tatarise ve igimiu nei rongo na leoi God tomue. Nge igimiu nem rahaginie, siu igimiu nem lado ve ngehe tatarise tea mena mwasoana hi vin he rovo lai tea. Siu hate huri i gamaru gori siregi gimiu, gori vano lobera haroharo. 
ACT.13.47	Huri a leo waratau, ‘Nau teugo ve goin voragi na leleo lawera haroharo denire sinobu a duvi Israel, goin veve sere na matahalai mwasoana lawe na ureure doluegi.’ ”
ACT.13.48	Lune ira haroharo ram rongo na leo hi, ram rongo garea u liu, ram waregarea gina leo noi noda Huqe. Nge ingere hi i God u leo wahera beno huri ve rain lei na mwasoana hi vin he rovolai tea, ingere hi rau ladohogo ginie. 
ACT.13.49	Siu a leo nona Huqe mo vano doluegi na togagi venue lolo vanue hi.
ACT.13.50	Siu a sinobu a duvi Israel ram tau keli lui Bol tona Banabas ram veve lawe na tangaloi lalawua lo qatui venue hi, mena vavine haroharo vage, ingere hi ram ladohogogi God ram vaire a lolora mo gagasi. Ram tau vuigi ram vai bulabulagi Bol tona Banabas, ram livu vohoginire dena vanuara. 
ACT.13.51	Ko ingere rom heheragi vohogi na qie dena karure gorora, mo haharagi lawera sinobu talo togagi venue hi, ve ingere rau rahagi na Roro Garea noi Jisas. Siu ingere rom vano lo qatui venue hi Ikoniam. 
ACT.13.52	Ko a sinobu hi rau ladohogogi Jisas lo vanue Antiok ram havuhevu u liu, ko ram horo gina Vui Gogona.
ACT.14.1	A gineu u vei mwerehi vage lo vanue Ikoniam. I Bol tona Banabas rom vano lolo valei soneana nora a duvi Israel rom laqa lo matahala mwerehi, a sinobu a duvi Israel ko ira haroharo u sao ram ladohogo. 
ACT.14.2	Nge a sinobu a duvi Israel ngerehi rahe ladohogo tea ram vaire haroharo ram romasi, ram dori na domire mo asi vovohoi na reretehigi. 
ACT.14.3	A gaihora gairue hi ru toga aiehi u ribi. Ingere rom laqagi siagagi huri na Huqe, mo gigilegi huri ve a nora leo huri na nona tabetabe a hogo huri mo bete na managi lawera ve ron vai na vaigivui ko a gineu garigiana.
ACT.14.4	A sinobu talo togagi venue lawua hi ram vile wahe, lavasigi ram hurire ira duvi Israel, lavasigi ram hurire gaihora. 
ACT.14.5	Siu ira haroharo ko ingere a duvi Israel, ram bubugi me nora tomtomegi, ram laqagi huri ve rain wehi na gaihora gairue hi, ko rain buguri vagamatera. 
ACT.14.6	Lune a gaihora gairue hi rom ilo huri na domiana hi, rom toa rom vano Listra ko Debe, a togagi venue lalawua gairue hi lolo vanue Likonia, ko rom dige lategi lolo vanue hi. 
ACT.14.7	Ko ingere rom toretore gina Roro Garea aiehi.
ACT.14.8	A tangaloi u toga lo vanue Listra a karune u luku u vora meie, ko ingeie he dige lai tea, 
ACT.14.9	mo toga tahi mo rorongtagi na leo noi Bol. I Bol mo leo huri ve ingeie mo ladohogo ve vin mwaso. Siu ingeie mo leo garagaraginie, 
ACT.14.10	ko mo veve gina dilogi u lawua vena, “Gon labe toratoragi na karumu.”
ACT.14.11	Lune a sinobu ram lehi na gineu hi Bol u veie, ingere ram tauvuigi ram ulo gina dilogi lo nora leo ta Likonia vena, “A noda God ru voragi tangaloi ko rom himei lobeda.” 
ACT.14.12	Ingere ram suri na henai Banabas vei Sus, ngehi a huqegi lawe na nora god lavasigi. Nge huri Bol mo toretoregi na leo, ram suri na henana vei Hemis, ve ingeie a tangaloi mo digegi na leo noi nora god. 
ACT.14.13	A tangaloi rugurugu lawe na god Sus, a nona tanoi rugurugu mo eno lo tagui venue hi, mo lai na bulugi ko a vire vinuvinu tavanai lo matai arai qatui venue hi. Ingeie meire sinobu ram tarani ve ran rugurugu lawe na gaihora gairue hi.
ACT.14.14	Lune i Banabas ko i Bol rom rongo huri na havagineu hi ram tarani ve rain veie. Ingere rom dare na luqara ko rom toa mo vano lolo livugara sinobu, rom ulo, 
ACT.14.15	rom veve vena, “?Ngaraha, nem vai mwere ngaha huri havai? I gamaru a tangaloi a tarabesigi mwerei gimiu. I gamaru guru vomai hano huri gorom veve sere na Roro Garea lawe gimiu, gorom tarani ve goro dori na domimiu ve nen tudori dena god lavasigi ngerehi hatie nora huireana lure. Gorom tarani ve nein leo vano lui God hi mo mwaso vagi tuei ingeie hogosie. 
ACT.14.16	Lo taro tuei u siregi lawe na sinobu ram vano mwerehi ram tarani. 
ACT.14.17	Siu ingeie mo mata-mwasaraginie sibona lo gineu garea teri hi mo vaire, ingeie mo bete na uhe dena mahava ko a rivurivu lo higaora, ingeie mo bete na hinaga lawe gimiu ko ingeie mo vaga horongi na taqangimiu gina havuhevu.” 
ACT.14.18	Huri a leo ingere ngaha ram vano, nge u kakarani ve a gaihora gairue hi roin he vailei tea ve roin tugoro na sinobu huri ve rain rugurugu lawera.
ACT.14.19	A tangaloi lavasigi a duvi Israel ram vonai den Antiok lo togagi venue Bisidia ko den Ikoniam, ram lai na sinobu ram hurire, ram buguri Bol ko ram reve vohoginie dena togagi venue lawua hi, ram lado ve u mate. 
ACT.14.20	Nge ingere hi rau ladohogo ram lulu goroe, ingeie mo maraga mo vano taligu lolo qatui venue hi. Lo rani tuegi ingeie ko i Banabas rom vano lo vanue Debe.
ACT.14.21	I Bol ko i Banabas rom toretoregi na Roro Garea lo vanue Debe ko ru reve lai na tangaloi rorongtagi u sao ram huri Jisas. Siu ingere rom vano taligu lo vanue Listra, rom vano Ikoniam, siu rom vano Antiok lo vanue Bisidia. 
ACT.14.22	Ingere rom vai siagagi na domire hi rau ladohogo ko rom vaga mwamwaviginire ve rain labe siaga lo nora ladohogo. Ingere rom huhuire rom veve vena, “Igide dain vano turu na gineu esi u sao siu dabei ehu lolo mwasoana garaqa God mo ratahigi lolona.” 
ACT.14.23	Ingere rom taure tamaragai ve rain bului na tabana lolo warelue vataha na ute hi ingere ru vano aie, ko ingere rom tataro siu rom sireginire vano lawe na Huqe hi rau ladohogo ginie.
ACT.14.24	Lo tagugi hi ingere ru vano turu na mahomahoi venue Bisidia, ingere rom vonai Bamvilia. 
ACT.14.25	Ingere rom toretoregi na leoi God lo vanue Beka siu rom hivo Atalia. 
ACT.14.26	Siu ingere rom huri na aka rom mule taligu Antiok lo vanue Siria. A mahogi hi rau tataro ginire tomue aie vei God vin kokogorora lo nora tabanagi doluegi hi rom bei vei vunuhire.
ACT.14.27	Lune rom dadari Antiok rom ware bulutegi na tangaloi hi rau ladohogo beno ko rom veve sere lawera huri na gineu i God u veie lawera, ko huri u waga na turegi lawera tangaloi talolo dodogi ve ran ladohogo. 
ACT.14.28	Ingere ru toga u ribi meire rorongtagi noi Jisas.
ACT.15.1	A tangaloi lavasigi rau mwelue den Judia ram vano Antiok, ko ram tauvuigi ram huhui retuada, ram veve vena, “Tare ve igimiu nge he tevegigilegi tea, mwere a Leo noi Mosis u veve, mwerehi i God vin he vagamwasoi gimiu tea.” 
ACT.15.2	Bol ko i Banabas ram vui reve lo leo hi ko ram garo lune, siu lo tagugi hi, i ngaraha lo warelue talo vanue Antiok ram leo wahe Bol tona Banabas ko a tangaloi lavasigi ta Antiok rain vano Jerusalem, ve ran lehi ngaraha gaihora ko ira tamaragai talo warelue huri na leo hi.
ACT.15.3	Ira buluana talo warelue ram horara ram vano Vonisia ko Samaria ram veve sere lawera huri ve a sinobu talolo dodogi rau tudori ram huri God. A leo hi mo vai retuada lo vanue hi ram rong garea u liu. 
ACT.15.4	Lune ram dadari Jerusalem, ira sinobu, ira gaihora, ko ira tamaragai talo warelue ram lai vurugeginire. Ko i Bol meire ram veve sere lawera vei God u lalakogi meire lo havagineu hi rau veire. 
ACT.15.5	Nge a tangaloi lavasigi rau ladohogogi Jisas ingere a Varise, ingere hi ram veve vena, “A tangaloi talolo dodogi hi rau ladohogogi Jisas, u tatarise huri ve rain lei na tevegigilegi. Vage u tatarise huri ve igimiu nein veve lawera rain huri na Leo hora noi Mosis.”
ACT.15.6	Ira gaihora ko ira tamaragai talo warelue ram sone bubugi ram ladolado huri na leo hi rau vei. 
ACT.15.7	Siu ingere rau laqa lune u ribi, i Bita mo maraga hage mo veve vena, “Retueku, igimiu nein ilo vurugegi huri ve i God u leo waheau tuei beno huri ve nain toretoregi na Roro Garea lawera tangaloi talolo dodogi huri ve rain rongo, ko rain ladohogo. 
ACT.15.8	I God u ilo na domire tangaloi doluegi, mo haharagi na nona havuhevu, huri mo bete na Vui Gogona lawera sinobu talolo dodogi mwere, hi u bete lawe gide. 
ACT.15.9	He dori na gineu tea vohogi lawe gide ko lawera, ingeie mo ladovohogi na bugure a vevenagi rau ladohogo. 
ACT.15.10	Nge huri havai igimiu nem tarani ve nen vai lehi God? Huri havai igimiu nem tarani ve nen tau na gaiweli mava ngaha lawera ve na mavasire? Huri i retubude ko igide dahe wali leie tea. 
ACT.15.11	Nge dam ladohogo vei Jisas a noda Huqe u vagamwasoi gide gina nona tabetabe, ingeie vin vei lawera mwerehi vage.”
ACT.15.12	Ko ingere doluegi ram rorogo, ko ram rorongtagi Banabas tona Bol, ingere rom veve sere na gigilegi hi u vei lo huireana noi God. Ko a gineu garigiana i God u lalakogi lune turure, ru veie beno lo nagora tangaloi talolo dodogi.
ACT.15.13	Lune ingere ru laqa u rovo, siu i Jemis mo laqa vagasigi. Mo veve vena, “Retueku. Nei rorongtagieu. 
ACT.15.14	I Saemon u mwatamwasaragi lawe gide, vei God u vonai beno lobera tangaloi talolo dodogi, ingeie u lei lue na sinobu lavasigi denire, huri rain hakobibi na henana. 
ACT.15.15	A leo nona tangaloi veve rarai u tatarise vohogi mena leo hi lo revereve gogona, ngehi a Huqe mo veve vena,
ACT.15.16	Lo tagugi hi ineu nain vonai taligu,
ACT.15.16	nain tabe kalo na valei Devet hi u soi.
ACT.15.16	Ineu nain vutu leahi na vale hi u matala,
ACT.15.16	nain tabea taligu.
ACT.15.17	A tangaloi doluegi lolo, ureure,
ACT.15.17	ingere hi a tangaloi talolo dodogi hi nau
ACT.15.17	warera gi ira noku,
ACT.15.17	ingere rain huri haroau ineu a Huqe God.
ACT.15.18	Ngehi a leo noi Huqe God
ACT.15.18	u mwata-mwasaraginie tuei beno.”
ACT.15.19	Siu i Jemis mo veve vena, “A domiku nge ngaha. He garea tea ve dai vei na tangaloi talolo dodogi ve rain romasi huri ingere rau tudori beno vonai lobei God. 
ACT.15.20	Igide dai uli na leo dai veve lawera ve a hinaga hi rahe tatarise tea huri a tangaloi rau rugurugu ginie lawe na nunui-tarabesi gineu, ingere rain mese ganie. Rain mese vagasile mena vavine, rain mese gai na gineu hi rau ligo vagamatera, sige a dai. 
ACT.15.21	Huri a sinobu a duvi Israel rau velu huri na Leo Hora noi Mosis tuei beno lolo valei soneana lawera vataha na rani mangaana.”
ACT.15.22	Siu ira gaihora meire tamaragai, ko a warelue doluegi, ingere doluegi rau domiginie ve rain hora te tangaloi dena nora burigi ko ve rain horara rain vano Antiok mei Bol tona Banabas. Ingere rau leowahe na tangaloi gairue denire hi rau ladohogo, i Judas a henana tuegi hi Banabas ko i Saelas. A tangaloi gairue hi rau ladomava ginire garagara.
ACT.15.23	Ko ingere ram hora na leo mwere ngaha vena, “Igamai ira gaihora ko ira tamaragai, ira havamiu, igamai gam hora na nomai rong garea lawe gimiu hi neu vora lolo dodogi nem toga lolo vanue Antiok, Siria ko Silisia. 
ACT.15.24	Siu igamai gau rongo huri ve a tangaloi lavasigi rau mwelue dena nomai burigi ram vai asiesigi gimiu nem rongesi lo leora hi rau veve. Nge igamai gahe haharara tea ve rain vei mwerehi. 
ACT.15.25	Siu igamai gau sone bubugi ve gain leo wahe na tangaloi tea ko gain horara lawe gimiu. Rain vanatu meire noda buluana gairue hi i Banabas tona Bol, 
ACT.15.26	ko ingere rau siregi na mwasoana huri na tabanagi noi noda Huqe i Jisas Kraes. 
ACT.15.27	Igamai gam hora Judas ko i Saelas lawe gimiu huri ve rain lei na leo ngaha igamai gau ulie vovohoi lawe gimiu, huri ve ingere rain veve serea taligu lo singora lawe gimiu. 
ACT.15.28	Siu a domiana nona Vui Gogona ko a nomai domiana vage ve rain he tau na leo te wagineu lo ulumiu mwere nge na gaiweli mava ve vin mavasi gimiu. Siu a tau leo ingere ngaha u tatarise huri ve igamai gain rivure. 
ACT.15.29	Igimiu nei mese gani na hinaga hi rau rugurugu ginie lawe na nunui-tarabesi gineu, nei mese gani na dai, nein mese gani na kakarue hi rau ligo vagamatea, nein mese vagasile mena vavine. Tare ve igimiu nein he vai na gineu ingere ngaha tea, igimiu nein toga tabetabegi. A nomai leo lawe gimiu u rovo tangaha.”
ACT.15.30	Siu ingere ram horara vano Antiok, aiehi ingere ram vile bulutegi na buri tangaloi rau ladohogo beno ram bete na leta hi lawera. 
ACT.15.31	Lune a sinobu ram valu na leo hi ingere ram havuhevu u liu huri mo vai siagagi na domire. 
ACT.15.32	Siu i Judas tona Saelas ingere a tangaloi ligoligogi, ingere ru laqalaqa meire u qaravu, ru bete na leoi ragahui ko a huireana lawera. 
ACT.15.33	Ingere ru toga a mahogi he qaravu tea, siu ingere rau ladohogo ram sireginire rom mule taligu lo tamwata lobera hi rau horara. 
ACT.15.34	Nge i Saelas u domiginie ve vin toga aiehi. 
ACT.15.35	Siu i Bol tona Banabas ru toga lo vanue Antiok, ko ingere ru huhui bubugi mena tangaloi u sao vage, ko ingere ram toretoregi na leo nona Huqe.
ACT.15.36	Lo tagugi hi i Bol mo veve lawe Banabas vena, “Igideru doro vano taligu ko doro siro na reretehigi lolo qatui venue ingere hi duru toretoregi na leo nona Huqe, ko i gideru doro leo ve ingere ram toga mwerehilogo. 
ACT.15.37	Siu i Banabas mo tarani ve na lai Jon Mak vei ingere bulu. 
ACT.15.38	Nge i Bol mo lado ve he garea tea ve rain leie, a vevenagi ingeie he toga tea meire ve na dadari lo qereqerei nora tabanagi, ko ingeie u tudori mo sireginire lo vanue Bamvilia. 
ACT.15.39	Siu ingere rom vui garogi garagara, ko ingere rom vile wahe, i Banabas mo lai Mak ko ingere rom vano lo aka lo vanue Saebras. 
ACT.15.40	Nge i Bol mo lai Saelas mo hurie ko ira reretehigi ram tataro lawe na Huqe God huri ve vin leo hurire gina nona dom tabetabe lawua, siu ingere rom vano denire. 
ACT.15.41	Siu ingere rom dige lategi lolo vanue Siria ko Silisia, rom vaga mwamwavigi na warelue aiehi.
ACT.16.1	Bol mo vano Debi ko Listra. A tangaloi a henana i Timoti mo toga aie hi, i ratahine, u ilo God vage; ingeie a duvi Israel, nge i tamana ta Kris. 
ACT.16.2	A reretehigi doluegi ta Listra ko Ikoniam ram veve vei Timoti a tangaloi garea. 
ACT.16.3	I Bol mo tarani vena lai Timoti ve ron vano bulu siu ingeie mo teve gigileginie. Ingeie u veie mwere hi vevenagi a duvi Israel ram toga aie hi rau ilo huri ve i Timoti i tamana ta Kris. 
ACT.16.4	Lune ingere ram vano lategi lolo togagi venue lalawua ram veve na tau leo lawera tangaloi rau ilo God beno, ira hala meire tamaragai rau vagatai a Jerusalem, ko ram veve lawera ve rain tabe na tau leo ingere hi. 
ACT.16.5	Giniehi, a sinobu a nora ladohogo mo siaga ko u sao vage ram bulu meire.
ACT.16.6	I Bol tona Saelas ko i Timoti ram vano turu na vanue Vrisia ko Kalesia, vevenagi a Vui Gogona he siregi te lawera ve rain ngasagi na Roro Garea lo vanue Esia. 
ACT.16.7	Ngere ram dige lolo vanue Maesia, ingere ram tarani ve rain vano lolo vanue Bitinia, nge a Vui noi Jisas he siregi tea ve rain vano aie. 
ACT.16.8	Siu ingere ram vano lolo vanue Maesia ko ram hivo Troas. 
ACT.16.9	I Bol u hueri lolo bongi mo lehi na tangaloi ta Masedonia mo labe mo warea mo veve vena, “Gon vanai Masedonia gon bului gamai!” 
ACT.16.10	Siserigi lo tagugi hi Bol u hueri, gamai gam vai vagatai ve gain vano Masedonia, vevenagi igamai gam lado vei God mo ware gamai ve gan ngasagi na Roro Garea lawe na sinobu ta aie hi.
ACT.16.11	Igamai gau vanai lo aka dena vanue Troas ko gam vano tuturedu lo vanue Samotres ko lo bongi tuegi gam vano Neabolis. 
ACT.16.12	Aiehi gamai gam dige gam vano lolo livugei venue Vilibae, a togagi venue lawua garagara lo qatui venue gatagale Masedonia, mo toga lo limei ratahigi ta Rom. Igamai gau toga bongigi u sao lolo togagi venue lawua garagara hi. 
ACT.16.13	Lo Bongi Mabusurigi igamai gam mwalue dena togagi venue hi gam vano lo mwararai wei, igamai gam lado ve a tanoi tataro nora duvi Israel. Igamai gam toga hivo gam laqa meire vavine hi rau sone aie hi. 
ACT.16.14	Gatagale denire vavine hi mo rorongtagi gamai i Lidia, ingeie ta Tuatira, ingeie a tangaloi sosogagi galego memea rau raka mwere na luqara ratahigi. A vavine hi mo hudugoro God, ko a huqe mo waga na domine vena rorongtagi na havagineu i Bol mo tarani vena veve, ko ingeie mo rongoe mo ladohogo. 
ACT.16.15	Siu ingeie ko i renetune ko a nona tangaloi tabanagi ram garuhigogona. Siu ingeie mo ware gamai mo veve vena, “Nen vanai da toga lo valeku, tare igimiu neu ilo huri ve nau ladohogo gina noda Huqe hogo.” Ko ingeie mo bibiri gamai ve gan vano.
ACT.16.16	Lo bongi gatagale, igamai gam vano lo tanoi tataro, gam haqe na taqalugu a tangaloi tabanagi a vui esi mo toga lune, a vui esi hi mo matamwasaragi na gineu ve rain vei te tarogi. A nona masi ram lai na mane lalawua lo leona. 
ACT.16.17	Ingeie mo huri Bol ko igamai, mo ulo mo veve vena, “A tangaloi ingere ngaha a tangaloi tabanagi noi God hi u Hahale Garagara! Ingere ram veve sere lawe gimiu huri ve nei mwaso mwere hi logo!” 
ACT.16.18	Ingeie u veie a bongigi u sao mwere hi, siu i Bol mo vanai mo rongoe a lolona he garea te ginie. Siu mo tudori, mo veve lawe na vui esi hi mo toga lune mo veve vena, “Lo henai Jisas Kraes, ineu nam veve lawego gon mwalue den taqalugu hi.” Ko siserigi, a vui esi mo mwalue denie mo vano.
ACT.16.19	Lune a masi nona vavine hi ram lehe mwere hi, a tangaloi ingere hi ram iloe ve ngaha u rovo dain he lai na mane tea lo vavine hi, ingere ram romasi. Siu ingere ram wiribibi Bol tona Saelas ram laire mo vano lo tanoi vevegi lo mahoi ute lawua hi ram sosogagi ko ram voli aie. 
ACT.16.20	Ram laire mo vano lo nagora tangaloi vevegi gairue ta Rom, ram veve lawera vena, “A tangaloi ingere ngaha, ingere a duvi Israel, rom vai na gineu he garea tea lolo nomai qatui venue lawua. 
ACT.16.21	Rom vai na gineu rahe garea tea, rom veve ve igide dain huri na leo huhui wagineu, nge a leo huhui hi rahe tatarise tea mei gide hi dam toga lo vavai vilagi ta Rom.”
ACT.16.22	Siu a tangaloi vage u sao ram vonai ram bulu meire ram vevegi garue hi.
ACT.16.22	A tangaloi vevegi hi rum hora na tangaloi vuro ve ran tugu na luqara ko ran vivihire. 
ACT.16.23	Lune rau wehi Bol tona Saelas hi u rovo ram taure talolo valei veuveu. Siu rom veve lawe na tangaloi leo gorora hi ram toga vau, ve vin leo goro vurugeginire. 
ACT.16.24	Lune a tangaloi leogoro mo rongo na leo hi, mo laire mo vano lolo vale. Mo vau siagagi na karure tamena welehi lawua.
ACT.16.25	Lategi lolo livugei bongi i Bol tona Saelas rum tataro ko rom huri rorogi God. Ingere lavasigi hi ram toga vau ram rorongtaginire. 
ACT.16.26	He ribi tea a ruru lawua mo vanai, mo rurugi na valei veuveu hi mo rurungudu, a matai vale hi ram wuwanga, siu a garo vatu hi rau veuhire tangaloi vauveu hi ginie rau meutu utu denire. 
ACT.16.27	A tangaloi leo gorora hi ram toga vau mo rada mo lehi na matai vale rau wuwanga beno. Mo lado ve a tangaloi hi rau toga lo goro vau rau toa vohogi beno. Siu mo lai na nona buei vuro mo vena qange vaga matea ginie. 
ACT.16.28	Nge i Bol mo ware siaga vena, “Ei! Go vate wehigo sibomu. Igamai doluegi tangaha.” 
ACT.16.29	A tangaloi leogorora hi ram toga vau, mo ware siaga ve tangaloi tea na vanai mena leleo lawea. Siu ingeie mo toa mo vano lolo vale. Mo matagu liu ko mo ruru, mo soi hivo lobei karui Bol tona Saelas. 
ACT.16.30	Siu mo laire ram mwalue varea, mo huire vena “!Ei, garue! ?Ineu nain vei wuraha huri i God vin vagamwasoieu?” 
ACT.16.31	Rom veve lawea vena, “Gon ladohogo lui Jisas hi a nomai Huqe, huri i God vin vagamwasoigo ko ira hine doluegi hi ram toga lolo valemu.” 
ACT.16.32	Ingere rom veve sere na leoi noda Huqe lawea, ko lawe rahine hi ram toga lolo valena vage. 
ACT.16.33	Nge lolo bongi hi tau mosigei, a tangaloi leogorora hi ram toga vau, mo laire hi mo solo vurugegi na matai ara. Lo tagugi hi ingeie, ira netune ko a tangaloi doluegi hi ram toga lolo valena ram garuhigogona. 
ACT.16.34	Siu mo lai Bol tona Saelas ram hage lolo valena ko mo bete hinaga lawera. Ingeie ko ingere doluegi hi lolo valena ram rong garea u liu huri ram ladohogo lui God.
ACT.16.35	Maraga robongi: a tangaloi vevegi gairue hi rom veve lawera tangaloi vuro vena, “Nen vano nen siregi na tangaloi gairue hi ron mwalue dena valei vauveu.”
ACT.16.36	Siu a tangaloi leogorora hi ram toga vau, mo veve lawe Bol vena, “A tangaloi vevegi gairue hi rom veve lawe gamai ve gan siregi gimiru nero mwalue dena valei vauveu siserigi ngaha i gimiru nero mwalue, nero vano, siu a domimiru vin toga masuri.”
ACT.16.37	Nge I Bol mo veve lawera tangaloi vuro vena, “?Ei, nge wuraha? I gamaru gorom toga lo vavai vilagi ta Rom. Siu a tangaloi vevegi gairue hi rohe haqe na gineu tea ve guru veie u esi. Nge ru vivihi gamaru lo nagora tangaloi beno. Rom tuli gamaru talolo valei veuveu. Ko siseri ngaha rom tarani ve ron lailei rorongogi gamaru tavarea. !Ngehi hatie! Ingere roin vanai tangaha rom lai gamaru tavarea sibora.”
ACT.16.38	Siu a tangaloi vuro ram vano ram veve na leo ingere hi lawe na tangaloi vevegi gairue hi, nge lune ingere rom ilo huri i Bol tona Saelas rom toga lo vavai vilagi ta Rom, ingere rom matagu garagara. 
ACT.16.39	Siu ingere rom vano rom veve nora hahagavi lawe Bol tona Saelas, siu rom tomuegi ginire rom mwalue dena valei veuveu. Siu a tangaloi vevegi gairue hi rom navu denire huri ve ron mwalue den togagi venue hi. 
ACT.16.40	Siu i Bol tona Saelas rom mwalue dena valei veuveu, ingere rom vano lo valei Lidia. Aie hi, rom haqe retuada ko i rehaqeda, ko rom laqalaqa meire ve ron vagamwamwavigi na domire, siu lo tarogi hi ingere rom mwalue rom vano.
ACT.17.1	Bol tona Saelas, rom dige rom vano turu na togagi venue lalawua gairue Amvibolis ko Abolonia, siu rom vano rom dadari lo qatui venue lawua Tesalonaeka. A valei soneana nora duvi Israel mo eno aie hi. 
ACT.17.2	Ko i Bol mo vano lo valei soneana mwere hi mo vai gesegi vena huduhudu goro, mo soro lolo valei soneana hi ko ingeie u toga lo qatui venue hi a wik gaitolu, siu lolo Rani Mangaana gaitolu hi, ko i Bol meire tangaloi u sao ram vui garogi lo Reve reve Gogona. 
ACT.17.3	Nge mo veve sere lawera, ve a Reve reve Gogona u veve beno tomue ve i Ratahigi Vurei vin rongo gagarasi ko vin mate. Siu vin maraga taligu dena mateana. Ko vin matamwasaragi varugegi na Reve reve Gogona hi, i Bol mo veve vena, “I Jisas hineu nam mata-mwasaraginie lawe gimiu, ingeie hi i Ratahigi Vurei.” 
ACT.17.4	Lavasigi denire ram rongo hogosi na leoi Bol ve u garea, siu ingere ram bulu mei Bol tona Saelas. A sinobu ta Kris u sao ram huduhudu goro God gina lado mava, ko a vavine u sao ingere a tomtomuegi nora vavine, ingere vage ram bulu mei Bol tona Saelas.
ACT.17.5	Siu ingere a duvi Israel ram leo ve a tangaloi u sao ram bulu mei Bol tona Saelas, a lolora mo gagasi. Ram ware buluteginire tangaloi ingere hi ram digedige vurogi lo turegi lawua ram tau na leo huri na bulubuluesi lawera huri na lalakogi hi. Ram vai na tangaloi lo qatui venue hi a lolora mo gagasi, ram tala na valei Jeson ram vai leo ve ran haqe Bol tona Saelas huri ve ran laire tavarea lawera sinobu. 
ACT.17.6	Lune ingere rahe haqera tea, ram wiribibi Jeson meire tangaloi ladohogo lavasigi vage, ram reveire ram vano meire lo nagora tangaloi lalawua talo vanue hi. Ram ulo gina dilogi u lawua vena, “A tangaloi gairue hi, i Bol tona Saelas ingere rom toga rom vai na gineu esi vataha na ute. Ko siserigi ngaha ingere ru dadari beno lolo noda togagi venue lawua hano. 
ACT.17.7	Siu i Jeson mo laire hi, ram vano lo valena. Nge a tangaloi gairue hi ru vei utu na tamwata noi Sisa, a muei noda ratahigi. Ngere rom veve huri ve a ratahigi wagineu mo toga a henana i Jisas.” 
ACT.17.8	Lune ira duvi Israel ram veve na leo ingere ngaha ram vai na sinobu doluegi ko a muei tangaloi talolo vanue hi, ram vuigarogi mo lawua. 
ACT.17.9	Ko a nora muei tangaloi hi ram garogi Jeson meire lavasigi vage, ram bete na mane lawera mwere hi a muei tangaloi hi ram taranie. Ngehi mo haharagi huri ve i Jeson meire rain toga rorongo. Siu lo tagugi hi a muei tangaloi hi ram sireginire ram vano.
ACT.17.10	Lo tarogi u dodo beno, a tangaloi ladohogo talo vanue hi ram hora Bol tona Saelas, rom hage lo qatui venue gatagale, Berea. Lune ingere rom hage dadari lo vanue hi, rom vano lolo valei soneana. 
ACT.17.11	Lo vanue hi, a sinobu a domire u matawahi u liu denire ta Tesalonaeka. Ram tarani garagara ve ran rongo na leora ko vataha bongi, ram valu vurugegi na Reve reve Gogona huri ve rai ilo vurugegi ve i Bol mo veve na gineu ingere ngaha a hogo sige hatie. 
ACT.17.12	Siu a tangaloi u sao ram ladohogo gi Jisas. Ko a vavine ta Kris u sao, ingere hi ram tomueginire vavine, ko a mwera ta Kris u sao vage ram ladohogo ginie. 
ACT.17.13	Nge lune ingere a duvi Israel lo vanue Tesalonaeka ram rongo ve i Bol mo veve sere na leo noi God lo vanue Berea vage, ram hage lo vanue hi, ram vai na sinobu talo vanue Berea ram maraga gorora, ram vaiveire. 
ACT.17.14	Ko siserigi ira tangaloi ladohogo ram hora Bol mo hivo lo tahi, nge i Saelas tona Timoti, rom toga mo sigei lo vanue Berea. 
ACT.17.15	A tangaloi hi rau lei Bol rau hurie lo aka ram vano lo qatui venue lawua Atens. Siu ram mule taligu lo vanue Berea mena Leo hora den Bol huri ve i Saelas tona Timoti roin vanai vin siseri, huri roin bulu meie taligu.
ACT.17.16	Lune i Bol mo toga rarai Saelas tona Timoti lo qatui venue lawua Atens u rongesi u liu huri mo lehi na vanue hi mo horo gina nora nunui tarabesi gineu hi ram bolo sibora. 
ACT.17.17	Siu giniehi, lolo valei soneana mo laqa siaga meire duvi Israel, ko vage meire tangaloi wagiwegineu hi ram huduhudu goro God. Ko vage mo vano vataha rani lo sarai volivoli mo laqa meire tangaloi haro hi ram vomai aie. 
ACT.17.18	A tangaloi lavasigi hi ta Kris ingere a huhui rau matai sao liu lo halai nora leo. Ingere hi vage ram laqalaqa meie. Lavasigi denire ram veve vena, “A tangaloi hi mo laqa haro. ?Mo veve na havagineu?”
ACT.17.18	A tangaloi lavasigi ram veve vena, “Igamai gam rongoe huri ve mo laqagi huri na god talo vanue wagineu.” Ram veve mwerehi huri i Bol mo laqagi huri Jisas, ko a nona maraga taligu. 
ACT.17.19	Siu ingere ram lai Bol, ram vano meie lo nagora kansel hi, ram wareginire vei ingere a Ereobakas. Ram veve vena, “Igamai gam tarani ve gan ilo vurugegi na leo huhui garaqa hi gom laqaginire. 
ACT.17.20	A gineu lavasigi ingere hi gom vevera, igamai gam rongora rau wegineu vohogi. Tau igamai gam tarani ve gan ilo na iloiloi nom leo ingere hi.” 
ACT.17.21	Ram veve mwerehi huri ngehi a doridorire tangaloi talo qatui venue hi Atens meire hala vano hi ram toga aie. Ingere gesegi ram tarani ve ran toga bubugi huri ve ran rongo na leo garaqa, ko ve ran laqalaqa vurugegi lo gineu mwere hi.
ACT.17.22	I Bol mo labe lo nagora kansel mo veve vena, “Ranetui Atens, ineu nau lehi na doridorimiu huri ve nem huduhudu goro na god u sao. 
ACT.17.23	Huri nam dige lategi lolo qatui vanuemiu lawua hi, nam lehi na nunui tarabesi gineu u sao hi nem huduhudu gorora. Nam haqe na voda vage a uliuli mo eno lune mo veve vena, ‘Lawe na huqe hi dahe lehe tea.’ Io, nehe lehe tea nge nen huduhudu goroe ko nen lado mava ginie. Siu siseri ngaha ineu nai matamwasara ginie lawe gimiu. 
ACT.17.24	A huqe hi ingeie u teu na ure ko a gineu doluegi lolona. Ingeie a Huqe ta eulu ko lo vavagi, ingeie he toga tea lolo valei tataro hi a tangaloi rau hako gena limara. 
ACT.17.25	Ingeie he mahogi tea huri na gineu gatagale, ve igide tangaloi dai betea lawea, huri ingeie u vei gide doluegi dam mwaso ko mo bete na gineu lawe gide doluegi. 
ACT.17.26	U teu vuigi lo tangaloi gatagale hogosie, siu mo tau na tangaloi doluegi lolo ureure. Ingeie sibona u vagatai na taro gitomue beno u tatarise, mena mahoi ute hi ve rai toga aie. 
ACT.17.27	U veie mwere hi huri ve igide doluegi dai vei leo ve dai hikesie. Nge i God he vagahao tea dei gide gatagale. 
ACT.17.28	Huri a tangaloi gatagale mo veve vena,
ACT.17.28	‘Huri dai bulu mei God hogosie,
ACT.17.28	dain mwaso, dam dige lategi,
ACT.17.28	ko dam vai na gineu doluegi.’
ACT.17.28	Huri a nomiu tangaloi tauteu hi rau veve beno,
ACT.17.28	‘Igide vage i rerenetune.’
ACT.17.29	Igide ira netui God, dain he veve tea ve ingeie u mwere na gineu hi a tangaloi ram kea ginie gina limara lo kol, a silva, sige a vatu. !I God hatie gineu mwere ve a tangaloi vin keaginie gina limana, sige gina nona mataisao! !Hatie! 
ACT.17.30	Lo taro hi tuei, a tangaloi rahe ilo God tea, ingeie u leo gagaliu na taro hi. Nge siseri ngaha, i God mo veve lawe gide doluegi ve da tau vohogi na noda domiana hi rau esi, siu da vano sulo mwaso. 
ACT.17.31	I God u leo wahe na rani gatagale beno huri ve vin veveginire tangaloi doluegi talo ure. Vin veveginire lo matahala u vovohoi. I God u leo wahe na tangaloi hi beno. Ko u haharigi beno huri ve vin mwere hi, huri u ragasi na tangaloi hi dena mateana.”
ACT.17.32	Siu a tangaloi ram rongo huri ve i Bol mo veve huri ve i God u ragasi na tangaloi gatagale dena mateana, a tangaloi lavasigi ram mana ginie. Nge a tangaloi lavasigi ram veve vena, “Gamai gam tarani ve gan rongo na leomu taligu huri na gineu hi.” 
ACT.17.33	Siu i Bol mo mwalue mo dige denire. 
ACT.17.34	Siu a tangaloi lavasigi ram bulu meie, ram ladohogogi Jisas. A tangaloi ingere hi gatagale denire a henana i Daionisias ingeie dena burigi lo Kansel talo Ereobakas ko a vavine gatagale a henana i Damaris, ko a tangaloi lavasigi vage.
ACT.18.1	Lo tagui gineu ingere hi, i Bol mo vano lo vanue Atens, mo vano lo qatui venue Koren. 
ACT.18.2	Aiehi ingeie mo haqe na tangaloi gatagale a duvi Israel, a henana i Aqila. Ingeie a vora ta Bontas, siu mo vano mo toga lo vanua Itali lo qatui venue lawua hi Rom. Lo tagugi hi a ratahigi lawua aie hi i Klodias mo tau na leo ve a duvi Israel rain maraga dena qatui venue hi Rom. Siu i Aqila tona gahorana i Brisila, rom siregi dena qatui venue lawua hi, rom vano rom dadari Koren. Ru toga he ribi tea i Bol mo dadari, mo vano mo lehire, 
ACT.18.3	ko mo toga lobera mo bulu meire lo nora tabanagi, huri ingeie vage a nona tabana mwere hi. Ingere ram samavu na teniti, a vevenagi i Bol mo lai na gana hinaga lo tabana hi. 
ACT.18.4	Nge gesegi lo rani Mangaana, i Bol mo laqa lo valei soneana nora duvi Israel lawera duvi Israel ko ingere ta Kris, vena lai lei na domire ran ladohogo lui Jisas.
ACT.18.5	Lune i Saelas tona Timoti rom siregi Masedonia, rom vano rom dadari lo qatui venue hi. Lo taro hi i Bol u siregi na tabanagi ngehi u samavu na teniti. Nge vataha tarogi hi mo veve sere na leo garea, mo matamwasaragi vurugegi lawera duvi Israel huri ve i Jisas hi ingeie i Ratahigi Vurei. 
ACT.18.6	Ko ingere ram vaiveie, ram veve asiesiginie. Bol mo teragi na qiei luqana lo nagora, mo haharagi lawera ve ingere ram veve asiesigi God. Nge mo veve vena, “Tare ve nem sala, ngehi a domimiu sibomiu. Neu nam rovo. Mo tauvuigi bagataha, ineu nai vano nai veve sere na noku leo lawera tangaloi tavala varea den duvi Israel.” 
ACT.18.7	Siu ingeie mo vano denire mo toga lolo valei tangaloi gatagale a henana i Titias Jastas. Ingeie a tangaloi tavala varea den duvi Israel ingeie mo hudugoro God. A valena mo labe kakarani lobei valei soneana nora duvi Israel. 
ACT.18.8	A leo goroi valei soneana hi a henana i Krispas mo ladohogo mei renetune doluegi. A tangaloi u sao vage lo qatui venue hi Koren ram rongo na leo noi Bol ram ladohogo ko ram lai na garuhigogona.
ACT.18.9	Lolo bongi gatagale i Bol mo hueri. Mo lehi na Huqe ve mo laqa meie mo veve vena “Gon mese matagu, goin laqa tamwere hi goin mese siregi, 
ACT.18.10	huri ineu meigo. Ihine te gatagale vin he vai asiesi ginigo tea, huri a tangaloi u sao ram toga lo qatui venue lawua ngaha a noku tangaloi.” 
ACT.18.11	Siu i Bol mo toga aie hi a higao gatagale mautugi mo huhuire tangaloi gena leo noi God.
ACT.18.12	Lo taro hi ingere ta Rom ram tau Kalio mo voragi kavman lawua nora ta Kris. Siu a duvi Israel ram sone bubugi ram wiribibi Bol ram laie ram vano meie lo kot. 
ACT.18.13	Ngere ram veve vena, “A tangaloi ngaha mo vai ve na revei na tangaloi ve rau hudu hudugoro God lo matahala he tatarise tea mena leohora.”
ACT.18.14	Siu i Bol mo maraga vena laqa, nge i Kalio mo veve lawera vena, “Igimiu ira duvi Israel, nein rorongtagi. Tare ve a gineu ngaha he tatarise tea, sige a gineu he garea tea, mo vai utuhi na tauleo, gimiu neu ilo beno, ve ineu nain rorongtagi gimiu. 
ACT.18.15	Nge huri nge ngaha a garoana hogosie lo leo lo hea ko a gineu talo nomiu tau leo, mo eno lumiu hogosie ve nein vurugeginie sibomiu. Ineu nahe havuhevu tea ve nai vevegi na gineu mwere hi.” 
ACT.18.16	Nge mo livusire tavarea dena tanoi vevegi. 
ACT.18.17	Lune ram mwalue varea dena valei vevegi, A tangaloi hi ram wiribibi Sostinis, a tangaloi leo goroi valei soneana, ram wehe lo nagoi tanoi vevegi. Nge i Kalio he lado te huri vohogi.
ACT.18.18	I Bol u toga a ranigi u sao lo qatui venue Koren mei rehavana, siu mo sireginire mo vano lo qatui venue Kekaria. Gitomue i Bol u teu na waratau siaga mei God, siu aie hi, vena haharagi na vagasigi nona waratau, ingeie mo bala na vulune taligu. Siu i Bol mo lai na aka gatagale vena vanai teligu Siria. I Brisila tona Aqila ram vano bulu. 
ACT.18.19	Ram dadari lo qatui venue Evesas, aie hi Bol mo siregi Brisila koi Aqila. Ingeie mo vano lolo valei soneana ko mo laqalaqa meire a duvi Israel. 
ACT.18.20	A sinobu ram navuhie vena toga meire na mala qaravu, nge ingeie he masinge tea mwerehi. 
ACT.18.21	Nge lo taro hi mo veve lawera vena, “Tare ve i God mo lado mwere hi, bataha nai vanai nai lehi gimiu taligu.” Siu nge mo lai na aka wagineu, mo vano den qatui venue Evesas, nge mo siregi Brisila tona Aqila ingere rom toga aie hi.
ACT.18.22	Lune i Bol mo dadari lo qatui venue Sisaria, mo hage varea. Mo dige mo hage ve na lehire tangaloi talo warelue lo qatui venue Jerusalem. Nge lo tagugi hi nge mo hivo taligu lo vanue Antiok. 
ACT.18.23	Ingeie u toga u mala ribi aie hi, siu mo dige taligu. Mo dige turu mo vano lo vanue Kalesia ko Vrijia, ve na vai siagaginire tangaloi noi Jisas ve ram huire taligu.
ACT.18.24	Aie hi a duvi Israel gatagale mo vanai den Evesas, a henana i Apolos. U vora lo vanue Aleksandria, ingeie a tangaloi garea lo leo, u ilo vurugegi na revereve gogona. 
ACT.18.25	Rau huhuie u rovo lo turegi huri na Huqe. Ingeie gesegi mo rongo garea huri mo toretore ko mo huhui na tangaloi gena leo hogo noi Jisas. Nge ingeie u lei na garuhigogona mwere hi i Jon garuhigogona u veie tuei. 
ACT.18.26	Nge mo toretore lolo valei soneana nora duvi Israel, nge he matagu te vohogi. I Brisila tona Aqila rom rongoe, rom laie ram vano lo valera rom matamwasaragi na Turegi noi God mo tutuvano lawea. 
ACT.18.27	Lo tagugi hi i Apolos mo lado ve na vano lo vanue Kris. Siu i retuada lo vanue Evesas ram buluie, ram uli na leta mo vano lawera tangaloi noi Jisas. Ram veve lawera ve rain lei tabetabegi Apolos talolo valera. Lune nge mo dadari Kris, mo bului vurugeginire hi i God u buluire beno gena nona havuhevu, aie hi ram ladohogo gi Jisas. 
ACT.18.28	Gena nona leo huire mo qoraginire duvi Israel lo nagora sinobu mo haharagi na Reve reve Gogona lawera huri ve i Jisas ingeie i Ratahigi Vurei.
ACT.19.1	Lune i Apolos mo toga lo qatui venue Koren, lo taro hi i Bol mo huri na turegi hi mo vano lo vusi mo hivo turu lo qatui venue Evesas. Mo haqe na tangaloi noi Jisas lavasigi aiehi. 
ACT.19.2	Nge mo huire vena, “?Igimiu neu lei na Vui Gogona lune hi nem ladohogo lui Jisas sige hatie?”
ACT.19.2	Ingere ram duvie vena, “Igamai gahe rongo na Vui Gogona tea vohogi.”
ACT.19.3	Siu i Bol mo huire taligu vena, “?Nge igimiu neu lei na hava garuhigogona?”
ACT.19.3	Ram duvi vena, “Gau lei na garuhigogona ngehi i Jon mo vaie.”
ACT.19.4	I Bol mo veve vena, “A garuhigogona noi Jon hurire hi ram tudori den nora galegaleasi. Siu mo veve lawera duvi Israel ve rain ladohogo lune hi vin vomai lo tagune. Ingeie hi i Jisas.”
ACT.19.5	Lune ram rongo na leo hi, ram lai na garuhigogona lo henai Huqe Jisas. 
ACT.19.6	Lune i Bol mo tangovire a Vui Gogona mo hivo lure, ram laqa lo leo wagiwegineu, ram waregi sere na leo ngehi i God u bete lawera. 
ACT.19.7	Ingere doluegi lategi hangavulu domwagi gairue.
ACT.19.8	I Bol mo vano lolo valei tataro nora duvi Israel, mo laqa garagara meire tangaloi u sao a vule gaitolu nge he matagu tea. Mo laqa meire mo tarani garagara vena vaire ran ilo vurugegi ve i God mo ratahigi gorora, siu u tatarise ve rain ladomava ginie. 
ACT.19.9	Nge ingere lavasigi a qature rau siaga rahe ladohogo tea, ingere ram veve asiesigi na Matahala nona Huqe lolo nagora burigi doluegi. I Bol mo sireginire nge mo laire hi rau ladohogo lui Jisas ram vano bulu. Vataha rani ram vano bubugi ram laqalaqa lolo valei hikehike noi Tiranas. 
ACT.19.10	Siu i Bol u vei na tabana hi a higao gairue, aiehi a tangaloi u sao ram toga lo vanue Esia, ingere a duvi Israel ko a tangaloi wagiwegineu vage, ram rongo na leo nona Huqe.
ACT.19.11	I God mo vai na vaigivui rau wegiwegineu turu Bol. 
ACT.19.12	Lune a tangaloi ram lai na hakisivi koa luqe ingere hi i Bol u luqe ginire beno, ram vano ram taue lo tangaloi hi ram sege ram mwaso, ko a tamate vage ram vano denire. 
ACT.19.13	A tangaloi lavasigi a duvi Israel ram vano lategi vataha na ute, ve ran livu vohogi na tamate. Ingere hi vage ram vai leo ve ran lalakogi lo henai Jisas, a noda Huqe. Ram veve lawe na vui esi vena, “Nam hora gimiu lo henai Jisas ngehi i Bol mo veve serea.” 
ACT.19.14	Ingere hi ram vai mwere hi, ingere gaibitu, ingere a reretehigi i tamara a muei rugurugu den duvi Israel a henana i Skeva. 
ACT.19.15	Nge a tamate hi mo veve lawera vena, “I Jisas hi nau iloe, i Bol vage nau iloe, nge igimiu nahe ilo gimiu te vohogi.” 
ACT.19.16	A tangaloi hi a vui esi u toga lune mo maraga mo wehire, ram longalongai dei mo dare vovohogi luqara ram toa vohogi dena valena. 
ACT.19.17	Lune a duvi Israel ko a tangaloi wagiwegineu vage hi ram toga lo qatui venue Evesas, ram rongo na roro huri na gineu hi, ram matagu liu. Ram ladomavagi na henai Huqe hi i Jisas u liu. 
ACT.19.18	A tangaloi u sao hi rau ladohogo beno lui Jisas ram maraga, ram veve sere lo nagora sinobu huri ve tomue rau lalakogi lo aruana ko a uviuvi managi. 
ACT.19.19	Tomue a tangaloi u sao hi rau hako aruana ko a uviuvi managi ram vile bulutegi na nora buk ram horara lo nagora sinobu. Siu tangaloi ram vile bubugi na tovoi manegi u dadari a teri vatu vudolue vagarue avigi ngavulu-gailime. 
ACT.19.20	Lo huireana lawua mwere ngaha a leo nona Huqe mo mawahe mo vagevage mo vano vataha na ute, mo mwaso mo huire vataha na tarogi.
ACT.19.21	Lo tagui gineu ingere ngaha rau vei, Bol mo domigi na nona ladolado ve na vano taligu lo vanue Jerusalem, huri ve tomue vin vano turu Masedonia ko Kris. Bol mo veve vena, “Nai vano aie hi siu lo tagugi hi nai vano nai lehi na qatui vanue lawua Rom vage.” 
ACT.19.22	Siu mo hora na nona gaihora gairue, i Timoti tona Erastas ve ron vano Masedonia nge ingeie mo toga tau mosigei lo vanue Esia.
ACT.19.23	Lo taro hi a garoana lawua lo qatui venue Evesas huri na matahalai Huqe. 
ACT.19.24	Lo taro hi a tangaloi gatagale a henana i Demetrius ingeie a tangaloi mo tabana lo silva. Lo vanue hi a tangaloi u sao ram huduhudu goro na nunui vavine i Atemis. Siu i Demetrius hi mo bolo na nunui vale wuwerigi lo silva rau mwere na vale gogona nona nunui tarabesi gineu hi. Ingeie meire nona tangaloi tabanagi ram sogaginire.
ACT.19.25	I Demetrius mo ware na sone bubugi, ram kalo bubugi meire nona tangaloi ko ingere lavasigi hi ram tabana lo tabana hala gatagale mwereire, ko mo vevelawera vena, “Ngaraha,igimiu neu ilo ve dam vai na mane lawua dena noda tabanagi ngaha. 
ACT.19.26	Nge igimiu nem rongo na leoi tangaloi ngaha, i Bol, nem lehi na gineu hi mo vaie. Ingeie mo veve huri ve a god hi a tangaloi ram gihire gina limara hatie god hogo vohogi. Siu hatie hano lo vanue Evesas hogosie, nge lo vanue lavasigi vage mo dali na vanue Esia, u revei na tangaloi u sao beno ram leahi na domire. 
ACT.19.27	Siseri ngaha a tangaloi doluegi rain teu vuigi rain veve asiesigi na noda tabana. Rain teuvuigi rain siregi na tanoi lado mava lo valei tataro nona god hi i Artemis, ingere hi ram huduhudu goroe lo vanue Esia ko dali na ureure. Dain geluvegi na noda god lawua hi.” 
ACT.19.28	Lune ira tangaloi tabanagi hi ram rongo na leo hi ram mero ram tauvuigi ram ulo vena, “Atemis ta Evesas, ingeie a god lawua.” 
ACT.19.29	A romasi hi mo lawua lolo togagi venue lawua hi Evesas. Siu ingere talo burigi hi ram wiribibi na tangaloi gairue ta Masedonia hi ru huri Bol, i Kaius tona Aristakus. Siu a sinobu doluegi ram reveire ram toaginire mo vano lo tantano lawua hi a nora sone bubugi talo togagi venue lawua hi mo vai aie. 
ACT.19.30	I Bol mo tarani ve na vano na laqa meire sinobu, nge ira hine hi rau ladohogo lui Kraes rahe siregi tea. 
ACT.19.31	Vage, a tomtomuegi lavasigi ta Esia ingere a buluana noi Bol. Ram hora na leo lawea ram navu denie ve vin he ahu tea lolo vale lawua hi. 
ACT.19.32	A sinobu lavasigi ram ngaragi na gineu gatagale, nge lavasigi ram veve na gineu wagineu, nge a sinobu u sao hi rau haroe ve ram veve na havai. Siu ingere lavasigi rau haroe ve rau vanai tahi huri havagineu. 
ACT.19.33	A tomtomuegi lavasigi den duvi Israel ram susuni na tangaloi gatagale a henana i Aleksanda mo vano lo nagora sinobu. Lavasigi ram veve havagineu lawea ve ingeie na veve. Huri ram lado ve ingeie hi u teuvuigi na gineu hi. Mo toqetoqe bibire gina limana ve ran rorogo, siu mo vai leo vena matamwasaragi lawera ve a gineu ngaha a vuigi he eno te lune. 
ACT.19.34	Siu a sinobu hi ram leo huri ve ingeie a duvi Israel, ingere ram ulo, ram veve vena, “Atemis ta Evesas, ingeie a god lawua.” Ingere rau ulogi na gineu gatagale ngaha huri na mahoi aho gairue. 
ACT.19.35	Nge a muei tangaloi lawua gatagale ta Evesas mo vanai mo suri na sinobu ve ran rorogo, mo veve vena, “Ngaraha ta Evesas, igimiu doluegi neu ilo ve a qatui venue Evesas mo leo huri na valei tataro noi god lawua hi Atemis. A sinobu doluegi talolo ureure rau ilo vage vei gide dam leo huri na vatu gogona noi Atemis, hi u soi den eulu. 
ACT.19.36	A tangaloi gatagale vin he veve lai tea ve a gineu ngaha hatie hogo lune. Siu nam suri gimiu ve nen rorogo. Nen rorogo nem ladolado tomue siu nebei vei na gineu. 
ACT.19.37	Neu lei na tangaloi ingere ngaha tavanai tangaha, nge ingere rahe veve asiesigi na noda god tea. Sige rahe balu na havagineu tea den nona valei tataro. 
ACT.19.38	Tare ve i Demetrius mena nona tangaloi tabana ve a nora leo tea vano vovohoi na tangaloi ingere hi a tanoi kot mo eno ko a tangaloi vevegi ram tino aie hi. U garea ve rain lei na nora leo asi hi vin vano ram veve serera lo nagora aie hi. 
ACT.19.39	Nge tare ve nem lado ve a gineugi u lawua taligu denie hi, u garea ve nein leilei na leo asi hi vin vano lolo kansel nora tangaloi talolo qatui venue ngaha, ko a kansel hi vin vevegi vovohoi ginie. 
ACT.19.40	Huri u matamwasara ve rain ware gide lo kot huri na lalakogi hi u vei bagataha, rain veve asiesigi gide ve igide hi dau tevuigi na garoana lawua lo nagora tangaloi. Hatie gai duvigi mei gide, a vevenagi a sonebubugi gaqarigi hatie leohigi ve u vovohoi.” 
ACT.19.41	Lune ingeie u veve na gineu ingere ngaha u rovo, mo hora na sinobu ram mule.
ACT.20.1	Lo tagugi a rorona hi mo hivo, siu i Bol mo ware tabulutegi nire ladohogo mo laqa lawera huri vena vai mesuri ginire ko mo tuletulegi lawera, siu mo sireginire mo vano lo vanue Masedonia. 
ACT.20.2	Mo vano turu na qatui venue u sao ko mo vai siagaginire sinobu gina leo vai mesuri u sao. Siu mo vano lo vanue Akaea. 
ACT.20.3	Mo toga aiehi a vule gaitolu. Mo vagataie huri na matahalana ve vin vano lo vanue Siria. Nge ingeie mo rongo ve ira duvi Israel rau teu na leoi gana, siu nge mo lado vena vano turu na vanue Masedonia taligu. 
ACT.20.4	I Sopata i netui Biras a nati Berea mo hurie. I Aristakas ko i Sekandas ingere dena qatui venue Tesalonaeka, i Kaeas talo vanue Debe, i Timoti ko a tangaloi gairue vage ta Esia i Tikikas ko i Trovimas, ingere doluegi hi ram hurie vage. 
ACT.20.5	Rau vano tomue ram toga rarai gamai lo vanue Troas. 
ACT.20.6	Gau vano lo aka dena vanue Vilibae lo tagui gaganie nora duvi Israel a henagi a hinagai bereti ngehi hatie isi lolona, a rani gailime goro gam bulu meire lo vanue Troas, gau toga aiehi a wik gatagale.
ACT.20.7	Lo sarere
ACT.20.8	A laeti u sao lolo mahoi vale hi gau sone bubugi aie. 
ACT.20.9	A mwalakelo gatagale a henana i Iutikas u toga lo matailengi. I Bol mo laqa mo sigei, i Iutikas a matana mo huegi mo maturu u meturu geluve mo soi lo ulu vale lalangi gaitoligi mo dumi lo tano. Lune ram ragasie dena tano nge u mate beno. 
ACT.20.10	Siu i Bol mo hivo lo tano mo soi hivo mo rago bibi nwalakelo hi mo veve lawera vena, “Ne mese romasi huri ingeie u mwaso taligu.” 
ACT.20.11	Siu ingeie mo hage taligu namawe lobera, mo vise vurivuri na bereti gogona ram ganie siu rabei gagani bubugi. Mo laqa taligu meire u ribi mo dadari a matainaho mo kalo, siu mo sireginire. 
ACT.20.12	Ram lai na mwalakelo hi ram mule, ram rong garea u liu huri u mwaso taligu.
ACT.20.13	I Bol mo veve lawera ve ingeie vin dige vin huri vanue vin dadari lo vanue Asos, nge igamai gai vano lo aka gain leie aiehi. Gamai gam lai na aka gam vano tomue lo vanue Asos, ingeie mo vanai atagu. 
ACT.20.14	I Bol mo haqe gamai lo qatui venue Asos, mo kalo mei gamai lo aka gam vano lo qatui venue Maetiliu. 
ACT.20.15	Gam siregi na qatui venue hi maraga robongigi gam dadari lo vanue Kios. Maraga robongi taligu gam vano lo vanue Samos, siu lo rani tuegi gam vano gam dadari lo qatui venue Maelitas. 
ACT.20.16	I Bol mo tarani ve a aka na toa kakarani lobei venue Eveses, nge he hage te varea aiehi. Huri he tarani tea ve vin susuni na nona taro lo vanue Esia. Nge mo tarani vena vano siseri lo vanue Jerusalem, huri tare a taro mo qaravu teu mo tarani vena dadari aiehi huri na bongi Pentekos.
ACT.20.17	I Bol u hora na leo dena qatui venue Maelitas vano lo qatui venue Evesas, mo warera tamaragai talo warelue ve rain vanai lobena. 
ACT.20.18	Ram vanai mo veve lawera vena “Neu ilo na doridoriku beno nau vaie gesegi lune nau toga lobemiu, lo tarogi nau vanai turu hano tomue lo vanue Esia. 
ACT.20.19	Ineu nam vai na tabana ingere naha a vevenagi ineu a tangaloi tabanagi noi noda Huqe, a domiku u tei toga, gesegi a noku tinengi mo hale huri gimiu. A asiana mo hogosieu gesegi, i ira duvi Israel ram vai leo ve ran vai asiesigieu. 
ACT.20.20	Neu ilo vurugegi lune nam vevesere na Roro Garea nam huhui gimiu lolo valemiu, sige lo nagora tangaloi, nahe vunigi na havagi neu tea hi ve vin bului gimiu. Nau veve sere na gineu doluegi. 
ACT.20.21	Nau veve siaga lawera duvi Israel ko a tangaloi wagiwegineu huri ve ran tudori dena nora galegaleasi ran huri God ko ran lado hogo gina noda Huqe Jisas. 
ACT.20.22	Ngaha nain vano a Jerusalem a vevenagi nam ronghuri na Vui Gogona, nge nau haroe ve a havagineu vin vei laweau aiehi. 
ACT.20.23	Siu ngaha nau ilo vurugegi beno huri ve lo vataha na qatui venue nau vano aie, a Vui Gogona u haharagi laweau ve nai dadari aie hi rain teueu lolo valei veuveu ko nain haqe na gineu esi rain hogosieu u sao. 
ACT.20.24	Siu ineu nahe lado te huri na mwasoaku. Nge ineu nam tarani ve nai vano tuturedu lo noku tabana nge hi a Huqe i Jisas u betea laweau, huri ve nai matamwasaragi na Roro Garea ko a lengai tabetabe lawua noi God.
ACT.20.25	“Nam dige lategi lolo livugemiu doluegi hi God mo ratahigi goro gimiu. Siu siseri ngaha nau ilo ve den gimiu te gatagale vin he lehieu tea taligu. 
ACT.20.26	Nau matamwasaragi beno lawe gimiu hi bagataha, nge tare te gatagale den gimiu mo sala ngehi hatie buguku. 
ACT.20.27	Huri ineu nahe wiribibi na gineu te gatagale den gimiu, nge nau veve sere na gineu doluegi hi God mo tarani. 
ACT.20.28	Nen leo huri vurugegi gimiu sibomiu ko a tangaloi ingere hi a Vui Gogona u teure beno lo limemiu ve nen leo hurire. Nen leo hurire tangaloi warelue noi God, mwere na tangaloi leo goroi sibsib mo leo goro na bulana sibsib sibona. Huri i God u voli tuguhi na tangaloi ingere hi beno gina dai Netune sibona. 
ACT.20.29	Nau ilo vurugegi beno ve lune nai vano den gimiu, a tangaloi ingere hi rau mwere na wiriu turu rai vanai lolo livugemiu rain livu geburegi gimiu mwere na sibsib. 
ACT.20.30	A tarogi vin vanai a tangaloi lavasigi den gimiu sibomiu rain keli huri ve rain tomuegi ira ladohogo lui Jisas, ve rain hurire sulo nora kalikeli. 
ACT.20.31	Ngehi nein leo huri vin garea. Siu vage, nein lado haqe lolo higao gaitolu, rani ko a bongi ineu nau huhui gimiu doluegi mena noku tinengi.
ACT.20.32	“Bagataha nam tau, gimiu lo limei God ve na vai gareagi gimiu gina nona leoi tabetabe u lawua vin wiribibi gimiu. A leo hi vin vei siagagi gimiu huri vin hui huire vage gina nona gareana u sao hi u vagatai tau huri na nona tangaloi doluegi. 
ACT.20.33	Neu nahe tarani tea silva nona tangaloi sige a kol sige a luqe. 
ACT.20.34	Igimiu sibomiu neu ilo vurugegi huri ve ineu nam tabana gena limeku ngaha, huri na havagineu ineu mei retueku, ingere hi gam qilodo lune. 
ACT.20.35	Ineu nam haharagi na halai tabana huire ingere ngaha lawe gimiu beno, huri ve dain buluire kekenagi, dain ladohaqe na leoi noda Huqe Jisas sibona u veve vena, ‘A havuhevu lawua lawe rahine hi ram betebete den rahine hi ram lai na hogogi vurogi.’ ”
ACT.20.36	Lune i Bol u laqa u rovo nge mo sisiqeu hivo mo tataro meire. 
ACT.20.37	Ngere doluegi ram ragobibie ram ngara ram sungunie ko ram sireginie. 
ACT.20.38	Ram hagavie u liu a vevenagi mo veve vena, rain he lehe tea taligi. Ngere ram hurie ram hivo ram taue lo aka.
ACT.21.1	Gam tuletulegi meire siu gam sireginire. Gam vano utu, gam dadari lo vanue Kos. Maraga robongi gam vano gam dadari lo vanue Rota, siu gam siregi aiehi gam vano gam goso hage lo qatui venue Batara. 
ACT.21.2	Gam haqe na aka vage aiehi mo rarai ve na vano lo vanue Vonesia, gam kalo lune gam toa gam vano taligu. 
ACT.21.3	Gam toa mo vano gam lehi na vanue Saebras, gam toa liliu mo hivo vovohoi na vanue Ijib ve gan vano lo vanue Siria. Gam goso hage varea aiehi lo qatui venue Taea huri a aka mo tau na lakolako aiehi ko igamai gam hage varea. 
ACT.21.4	Gam haqe na rorongtagi noi Jisas ram toga aiehi, gam toga bulu a wik gatagale, a Vui Gogona mo hora na rorongtagi ingere hi ve rain vano rain veve lawe Bol ve vin mese vano lo qatui venue lawua hi Jerusalem. 
ACT.21.5	Gau toga meire u tatarise beno siu gam maraga gam vano teligu. Siu ingere doluegi mei horara tora reneture talo qatui venue hi ram huri gamai, igamai doluegi gam hivo lolo one lo tahi aiehi gam sisiqeu hivo lolo one gam tataro, 
ACT.21.6	igamai doluegi gam tuletulegi. Siu igamai hogosie gam hivo lo aka taligu, nge ingere ram mule taligu.
ACT.21.7	Gam toa mo huri na turegimei taligu hi gau liliu denie gam vano lo qatui venue Toleme. Gam hage varea, gam haqe retuada aiehi gam toga meire a rani gatagale. 
ACT.21.8	Maraga robongi gam siregi na qatui venue hi gam vano lo qatui venue Sisaria. Aiehi gam vano lo valei tangaloi wahewahegi na Roro Garea hi i Vilib, gam toga lobena ingeie denire gaibitu hi tomue rau buluire hora. 
ACT.21.9	I netune a maresu vavine gaivesi rahe lagi te mosigei, gesegi ram waregi sere na leo noi God. 
ACT.21.10	Gau toga aiehi he qaravu tea, nge a tangaloi veve rarai gatagale a henana i Akabas mo dadari ingeie dena vanue Judia. 
ACT.21.11	Mo vonai lobemai mo lai na wasi Bol, mo vau na karune ko a limana gina wasi hi. Ko mo veve vena, “Nge ngaha a leo nona Vui Gogona. A tomtomuegi nora duvi Israel a Jerusalem ingere rain lei na wasi tangaloi hi rain veu bibie, rain teue lo limara tangaloi tavala varea den duvi Israel.”
ACT.21.12	Lune igamai gam rongo a leo hi, igamai ko a sinobu talolo togagi venue hi, gam veve siaga lawe Bol ve vin he vano tea Jerusalem. 
ACT.21.13	Siu i Bol mo duvire mo veve vena, “?Huri havai nem vai na lalakogi mwere hi, nem ngara mwere hi, nem vai asiesigi na domiku. Ineu nau mesinge ve rai veuhieu mwere hi. Nge hatie hogosie hi. Nge ineu nau mese nge vage ve nai mate a Jerusalem, huri na henai Jisas, a noda Huqe.”
ACT.21.14	Siu igamai gahe suri laie tea. Gamai gam toga hivo gam veve vena, “A domiana nona Huqe na eno lune mwere hi.”
ACT.21.15	Gau toga aiehi u mala qaravu, siu gam vagatai na nomai lakolako gam vano a Jerusalem. 
ACT.21.16	A rorongtagi noi Jisas lavasigi ta Sisaria ram huri gamai vage, ram lai gamai gam vano lo valena tangaloi gatagale ta Saebras, ingeie a rorongtagi noi Jisas u tuei beno a henana i Nason. Gam vano gam maturu lo valena.
ACT.21.17	Lune gam dadari lo qatui venue lawua hi a Jerusalem, ira ladohogo aiehi ram havuhevu u liu huri ram lehi gamai. 
ACT.21.18	Maraga robongigi gam vano tomai Bol ve na lehi Jemis ko ira tamaragai talo warelue ingere aiehi vage. 
ACT.21.19	I Bol mo lai vurugeginire, ko mo veve sere na gineu doluegi ngehi i God u veie lawera tangaloi tavala varea den duvi Israel turu na nona tabanagi. 
ACT.21.20	Lune ingere ram rongo na leo noi Bol, ram ware gareagi God. Siu ram veve lawea vena, “Tuemai. Iniko gu ilo vurugeginire duvi Israel hi hano ve u teri rau lado hogo gi Jisas, siu ingere doluegi ram hako siagagi na Leo Hora noi Mosis. 
ACT.21.21	Ngere rau rongo na roromu beno, huri ve gu huhuire duvi Israel hi ram toga lo vanuara tangaloi tavala varea ve ran mese huri na Leo Hora noi Mosis. Siu ve gu veve lawera vage, ve rain mese tevegigilegi reneture ko rain mese huri na togatoga nora duvi Israel. 
ACT.21.22	Ngaha rain rongo ve gu dadari beno tangaha. ?Siu dain vei wuraha? 
ACT.21.23	Goin vei mwere hi gamai gain veve lawego. A tangaloi gaivesi ram toga hano, rau vei na waratau siaga mei God. 
ACT.21.24	Mavugo, goin leire ko goin bulu meire lo nora tataro huri ingere rain mwasara lo nagoi God. Siu u garea ve goin voli na kakarue rain wehire i gi nora rugurugu huri hudu goro God ginie. Huri ingere rain mwasara dena nora waratau siaga hi lo nagoi God, rain bala vohogi na vulure, rain hiri vohoginie dena qature. Gena gigilegi hi, a tangaloi rain iloe ve a leo hi a tangaloi ram laqaginie hurigo hatie hogo, nge iniko gom hako bibi na Leo Hora noi Mosis mo sigei. 
ACT.21.25	Igamai gau hora na leo beno lawera tangaloi tavala varea den duvi Israel hi rau lado hogo lui Jisas, gau veve sere na leomai lawera ve rain mese gani na hinaga hi rau ruguruguginie lawe na god wagineu. Rain mese gani na dai, rain mese gani mo kakarue hi a tangaloi rau kumure, ngehi a daigi mo eno mosigei lolo vihigora. Vage ve rain mese vai vagasile mena vavine.”
ACT.21.26	I Bol mo lai na tangaloi gaivesi hi ram vano. Maraga robongi mo bulu meire, ram tataro huri ve ran mwasara lo nagoi God. Siu Bol mo soro lolo sara Gogona, a sarai valei God huri vena veve sere lawera rugurugu, huri ve a rani gaivihe vage mo eno huri na lalakogi hi huri na tangaloi gaivesi hi rain mwasara lo nagoi God. Huri ira rugurugu hi rain wehi na kakarue gaivesi, gagatagalegi vataha na tangaloi gaivesi hi, huri vin haharagi ve a nora taro u rovo.
ACT.21.27	U kakarani ve a rani gaibitu hi na rovo, ira duvi Israel lavasigi ram vanai dena vanue Esia, ram lehi Bol lolo sara Gogona a sarai God. Ram maraga ram vai na sinobu ram lolo gagasi ram wiribibi Bol. 
ACT.21.28	Ram laqa siaga ram veve vena, “!Ei! !Gimiu a duvi Israel! !Siseri! !Ne bului! A tangaloi ngaha hi nge u vano vataha na mahomahoi ute mo huhui na tangaloi ve ran lado vurogi gi gide a duvi Israel. Mo veve lawera vage ve rain mese huri na Leo Hora noi Mosis, ko a vale gogona noi God ngaha vage. Siu vage u lei na tangaloi tavala varea den duvi Israel talolo sara Gogona, mo sokori na ute Gogona ngaha.” 
ACT.21.29	Ingere ram veve mwere hi huri rau lehi na tangaloi ta Evesas gatagale i Trovimas tona Bol ru dige bubugi lo turegi lo qatui venue lawua hi. Siu ram lado ve i Bol u lei na tangaloi hi rum vano lolo sara Gogona
ACT.21.30	A leo mo toa lategi lolo qatui venue lawua hi, a tangaloi ram toa tabulutegi, ram wiribibi Bol ram reveie tavarea dena arai Vale Gogona noi God. Siu ram gorogoro na mataiara doluegi. 
ACT.21.31	A tangaloi ingere hi ram tarani ve rain uevagamate Bol, nge a leo mo dadari lawe na muei tangaloi vuro ta Rom, huri ve a sinobu lo vanue Jerusalem rain vai na vuro lawua. 
ACT.21.32	Siserigi a muei tangaloi vuro hi mo laire leogoro tangaloi vuro mwere nora tangaloi, ram toa mo hivo siseri lobera tangaloi ingere hi. Lune ingere ram lehi na muei tangaloi vuro hi meire nona tangaloi vuro, rahe wehi Bol tea, ram sireginie. 
ACT.21.33	A muei tangaloi vuro mo vano kakarani lobei Bol, mo wiribibie, mo veve lawera tangaloi vuro ve rain vauhie gina seni gairue. Siu mo huire vena, “?Hava tangaloi ngaha? ?U vei na havai?” 
ACT.21.34	A sinobu hi ram gato siaga, lavasigi ram veve na leo wagineu lavasigi ram veve na leo wagineu. A muei tangaloi vuro hi he haqe na leo vovohoi tea ve wuraha. Siu mo veve lawera nona tangaloi ram laie ram hage meie lolo valera. 
ACT.21.35	I Bol mo dige mo hage kakarani lobei kalokaloi vale hi, nge a tangaloi vuro hi rahe hage lai tea. Siu ingere ram hau Bol, ram walie ram horaginie tanamawe, ram hage meie, a vevenagi a sinobu hi ram mero lawagi. 
ACT.21.36	Ingere hi ram hurie atagu ram waregi siaga, ram veve vena “!Nen ue vagamatea!”
ACT.21.37	A tangaloi vuro ingere hi rau lei Bol ve ran vano meie lolo valera, i Bol mo veve lawe na muei tangaloi vuro hi vena, “Gon siregieu na laqa te biti meigo.”
ACT.21.37	A muei tangaloi vuro hi mo veve vena “!Ei! ?Iniko gu ilo na leo nora ta Kris?” 
ACT.21.38	“?Nam lado ve iniko a tangaloi ta Ijib, huri tomue gu maraga gum vai vei na ratahigi lawua, gu lei na tangaloi hi rau ueue tangaloi u teri vagavesi nem vano lo vanue vurogi?”
ACT.21.39	I Bol mo duvi mo veve vena, “Ineu a duvi Israel. Nau vora lo qatui venue Tasas lo vanue Silisia, giniehi, ineu a nati aiehi lo qatui venue lawua hi. Garea, gon siregieu nan laqa mena sinobu ingere hi.”
ACT.21.40	A muei tangaloi vuro hi mo sireginie, siu i Bol mo labe lo kalokaloi vale hi mo horagi na limana mo sivesive haginire ve ran toga rorongo. Lune ram rorogo i Bol mo laqa meire lo leo Hibru, a leo nora duvi Israel.
ACT.22.1	I Bol mo veve vena, “Retueku ko ire tamaku, igimiu nen rorongtagieu nain veve mata-mwasaragieu lo nagomiu.” 
ACT.22.2	Lune ingere ram rongoe mo laqa lawera lo leora vovohoi, ingere ram tarataqao. I Bol mo laqa mo vano tuturedu.
ACT.22.3	Mo veve vena, “Ineu a duvi Israel, nau vora lo qatui vanue Tasas lo vanue Silisia, siu nau sesea hano lo qatui vanue Jerusalem lo vavai huhui lawua a henana i Kamaliel. Ingeie u huhui vurugeginie gina leoi tamwata noi retubude, siuineu a domiku huire lo tabanagi noi God mwerei gimiu hi nem labe gaqarigi. 
ACT.22.4	Tomue nau veivei na tangaloi hi ram huri na Matahalai Jisas. Ko nau ue vagamatera. Nam wiribibi na mwera ko a vavine u sao nam tulire talolo valei veuveu. 
ACT.22.5	Siu a Muei Rugurugu ko a tangaloi lalawua doluegi talolo Kansel rain veve vovohoi huri ve ineu nam veve hogo. Ineu nau lei na leo denire rau uli lawe retuada a duvi Israel hi ram toga lo qatui venue Damaskas. Siu nau vano aiehi vena wiribibi na sinobu ingere hi nain veuhire gina seni nain leire taligu vano Jerusalem ve rain vereginire.
ACT.22.6	Lune ineu nam vano mo kakarani mena qatui venue Damaskas, lategi lo matainaho tu vovohoi, a vile mo vile vonai dena mahava mo leleo dalieu. 
ACT.22.7	Siu nam soi hivo lo tano, ko nam rongo na dilo mo veve laweau vena, “!Sol, Sol! ?Huri havagineu gom vaiveieu?” 
ACT.22.8	Nam duvi vena, “?Huqe iniko hine?” Ingeie mo duvi vena, “Ineu Jisas ta Nasaret hi gom vaiveieu.” 
ACT.22.9	Siu a tangaloi ngere hi igamai bulu rau lehi na leleo, nge rahe rongo na diloi tangaloi hi tea mo laqa meieu. 
ACT.22.10	Siu ineu nam hui vena, “?Ineu nain vei mwere hilogo Huqe?” Ko a Huqe mo veve laweau vena, “Gon maraga ko gon vano lolo vanue Damaskas a tangaloi vin veve na leo lawego aiehi, huri na gineu doluegi hi i God u domigi vagatai hurigo huri ve goin veire.” 
ACT.22.11	A mataku mo dodo gina leleoi vile, siu ira buluiku ram dule lo limeku ram laieu mo vano lo vanue Damaskas.
ACT.22.12	Lolo togagi venue lawua hi a tangaloi lawua gatagale a henana i Ananaeas, ingeie a tangaloi vovohoi u lado mavagi God ko u tabe na noda Tamwata. A duvi Israel doluegi hi ram toga lolo vanue Damaskas rau lado mavaginie. 
ACT.22.13	Siu ingeie mo vonai lobeku, mo vonai mo labe kakarani lobeku, mo veve vena, “Tueku Sol, gon leo taligu.” Siserigi ineu nam leo taligu ko nam lehie. 
ACT.22.14	Siu ingeie mo veve vena, “A God noi retubude u leo wahego ve goin ilo na nona tarani doluegi, ve goin lehi na nona Tangaloi Vovohoi, ko ve goin rongo na leona dena singona sibona. 
ACT.22.15	Siu iniko goin veve sere na gineu gu rongo ko gu leo hurie, goin veve sere lawe na tangaloi doluegi. 
ACT.22.16	Ko siserigi ngaha goin mese toga rorongo. Gon maraga gon lai na garuhigogona, goin tataro lawe na Huqe, ko a bugumu rain meriqe.”
ACT.22.17	Lune ineu nam vanai taligu a Jerusalem, nam tataro lolo sara Gogona a sarai valei God, nam hueri, 
ACT.22.18	nam lehi na noku Huqe. Ingeie mo veve laweau vena, “Gon siseri, gon vano den vanue Jerusalem, huri a sinobu lolo vanue hi rain he rorongtagi na leomu hi tea ve goin veve sere hurieu.” 
ACT.22.19	Nam duvi lawea vena, “Huqe, ingere rau ilo vurugegi ve ineu nau vano lolo valei soneana u sao ko nam wiribibire, ko nam wehire hi ram ladohogo lo henamu. 
ACT.22.20	Siu a tangaloi ram buguri vagamate Stivin, a daine mo hale huri hi mo veve sere na leo hurigo, lo taro hi ineu vage nau labe meire. Lolo domiku, ineu nau rong garea u liu huri rau buguri vagamatea, siu ineu hi nau leogoro na luqara tangaloi hi rau ue vagamatea. 
ACT.22.21	Siu a Huqe mo veve laweau vena, ‘Go vano, nain horago goin vano vagahao lobera tangaloi tavala varea den duvi Israel.’ ”
ACT.22.22	Lune a sinobu ram rorongtagi Bol mo laqagi na nona leo mo dadari tahi, ingere ram tauvuigi ram ulo gina dilogi u lawua vena “!Lai vohogi na tangaloi hi! !Uevagamatea! !He tatarise tea ve ingeie vin mwaso!” 
ACT.22.23	Ingere ram ulo gina dilogi u gagadiri, ingere ram ilegi na luqara lategi, ko ingere ram gaburegi na qie tahage lo mahava. 
ACT.22.24	Siu a muei tangaloi vuro ta Rom mo hora na nona tangaloi ram lai Bol mo vano lo valera, ko mo horara ve ran wehi Bol huri ve ran haqea ve a duvi Israel ram ulo gagadiri ram qalo meie huri na havai. 
ACT.22.25	Lune ingere rau veu bibie mo rarai hurive rain vivihie, i Bol mo veve lawe na nora leogoro tangaloi vuro u labe tahi, mo veve lawea vena, “?Wa leo siregi lawego huri ve goin vivihi na nati Rom tare ve gohe haqe na asigi tea nge hi huri ve ingeie u veie?”
ACT.22.26	Lune a leogoro tangaloi vuro hi mo rongoe, mo vano lobei na muei tangaloi vuro hi ko ingeie mo huie vena, “?Iniko gom vai na havai? !A tangaloi ngaha i ingeie ta Rom!”
ACT.22.27	Siu a muei tangaloi vuro hi mo vano lobei Bol ko mo huie vena, “!Ei! Iniko gon veve laweau ?Wa iniko a nati Rom?” I Bol mo duvi lawea vena, Io.”
ACT.22.28	Siu a muei tangaloi vuro hi mo veve vena, “!Ei! ?U vei mwerehilogo? Ineu nau voli mane lawua siu nabei voragi nati Rom.”
ACT.22.28	I Bol mo duvi lawea vena, “Nge ineu nau leie lo noku voraana.”
ACT.22.29	Ko siserigi a tangaloi hi rau tarani ve rain hui Bol gina huihui ram susu taligu denie, ko a muei tangaloi vuro hi mo matagu huri mo ilo vurugegi huri ve i Bol ingeie a nati Rom ko huri ingeie u veuhie gina seni.
ACT.22.30	Ko a muei tangaloi vuro hi mo tarani vena haqe vurugegi na gineu hi a duvi Israel ram vaivei Bol hurie, siu lo rani tuegi ingeie mo riqe vohogi na seni deni Bol ko mo tau na leo lawera rugurugu lalawua ko a kansel lawua doluegi ve rain toga bubugi. Siu mo lai Bol vanai mo taue mo labe lolo livugara.
ACT.23.1	I Bol mo leo loloi nagora burigi talo Kansel ko mo veve lawera vena, “Retueku. U teuvuigi tuei mo dadari gaqarigi, lo mwasoaku ineu nahe rongo haqea tea ve nau vei na gineu esi lo nagoi God.” 
ACT.23.2	Siu i Ananias a muei rugurugu mo rongoe, mo veve lawera tangaloi hi rau labe kakarani lobei Bol, ve ran raba goro wuwana. 
ACT.23.3	I Bol mo veve lawe na muei rugurugu hi vena, “!I God vin rabago vage! !Iniko gu mwere na qetuqetu hi rau besie gina qie lase! Gum toga ta hi gom vevegieu, mo huri na Leo hora noi Mosis. Nge gom hora ve ran rabau, ngehi gu vei utu na Leo hora beno.” 
ACT.23.4	A tangaloi hi ram labe kakarani lobei Bol, ram huie vena, “?Wa gom ilo ve gom veve asiesigi na muei rugurugu noi God?”
ACT.23.5	I Bol mo duvi vena, “!A! Nahe ilo tea ve ingeie a muei rugurugu. A Reve reve Gogona u suri gide mo veve vena, ‘Gom mese veve asiesigi na nomiu tomtomuegi.’ ”
ACT.23.6	I Bol mo leo ve a burigi hi talo Kansel lavasigi a Sadusi ko lavasigi ingere a Varise, mo waregi siaga vena, “Retueku, ineu a Varise i tamaku a Varise. Nge ingere hi ram tarani ve ran vai lehieu bagataha, a vevenagi nam ladohogo ve ira hine rau mate beno rain maraga taligu sulo mwaso.”
ACT.23.7	Lune i Bol mo veve mwere hi, ira Varise ko ira Sadusi ram vuigarogi, a burigi talo Kansel hi ram tauvuigi ram vilewahe. 
ACT.23.8	Ira Sadusi rahe ladohogo tea gina engsel sige a vui ko sige ira hine hi rau mate beno ve rain maraga taligu sulo mwaso, nge ira Varise rau ladohogo gina gineu ingere hi doluegi ve a hogo. 
ACT.23.9	Giniehi, a roroana mo lawua mo vagevage. Siu a huhui lavasigi talo leohora noi Mosis, ingere a Varise, ram maraga, ram waregi siaga, vena, “Gahe haqe na asiana te lo tangaloi ngaha. Bataha a vui sige a engsel u laqa meie.”
ACT.23.10	A garoana hi mo lawua mo vagevage ko a muei tangaloi vuro hi mo matagu, vate vaiteu ram lai Bol ram reve suasuae, siu mo veve lawera nona tangaloi vuro ve ran soro lolo buri tangaloi ingere hi ran lai Bol, ran vano meie taligu sulolo valera. 
ACT.23.11	Siu lolo bongi hi teu a noda Huqe mo labe lobei Bol, mo veve lawea vena, “Goin mese matagu, gu laqagi lawe na tangaloi lavasigi hurieu beno a Jerusalem, siu ngaha goin laqagi hurieu vage lo vanue Rom.”
ACT.23.12+ACT.23.13	Maraga robongigi a burigi gatagale a duvi Israel ingere ngavulu gaivesi mo domwa ram sone bubugi, ram tau na nora waratau siaga ve rain he gani te hinaga ko rain he inu na wai tea vin dadari lune rain wehi Bol. 
ACT.23.14	Siu lavasigi denire ram vano lobera rugurugu lalawua ko ira tamaragai a duvi Israel ko ram veve vena, “Gamai gau waratau lawe God ve gain he gagani tea vin dadari gain wehi Bol. 
ACT.23.15	Siu igimiu ko ingere hi doluegi talo Kansel nein vano lobena muei tangaloi vuro nora ta Rom ko nein kelie ve nem tarani ve nen ilo vurugegi na gineu ingere hi i Bol mo veire, siu igimiu nem tarani ve nen huie huri. Nein nevuhie ve vin leie vanai lo nagomiu. Siu huri igamai gain rarai huri gain wehe lo duvi turegi.”
ACT.23.16	Lune i aloai Bol mo rongo huri na nora tau leo hi, mo vano lo valera tangaloi vuro ko mo veve serea lawe Bol. 
ACT.23.17	Siu i Bol mo veve lawe na leogoroi tangaloi vuro gatagale hi vena, “Lai na mwalakelo ngaha vano lawe na muei tangaloi vuro. Mo tarani ve na veve sere na gineu lawea.” 
ACT.23.18	A leogoroi tangaloi vuro hi mo lai na mwalakelo hi vano lawe na nora muei tangaloi vuro ko mo veve vena, “A tangaloi vauveu hi a henana i Bol mo veve laweau ve nan lai na mwalakelo ngaha vanai lawego, huri ingeie mo tarani ve na veve na gineu lawego.”
ACT.23.19	A muei tangaloi vuro hi mo duleie na mwalakelo hi rom vano gahera ko mo huie vena, “Gom tarani ve gon veve na havagineu laweau?”
ACT.23.20	A mwalakelo hi mo duvi vena, “A tangaloi lalawua den duvi Israel ram tau na nora leo ve rain nevu denigo ve goin lei Bol vin hivo lo nagoi nora Kansel mavugo. Ram tarani ve rain keligo ve iniko goin lado ve ingere rain huie gina huihui tea. 
ACT.23.21	Nge nam navu siaga denigo ve goin mese vaie mwere hi ram tarani. A tangaloi u liu dena ngavulu gaivesi ram rarai, ram hili lo turegi huri ve rain wehi Bol. A tangaloi ingere hi rau vei na waratau siaga beno, huri ve ingere rain he gagani tea ko rain he inu tea gineu vin dadari ingere rain ue vagamate Bol. Siu ingere ram rarai ve rain rongo ve iniko goin veve te mwere hi logo.”
ACT.23.22	A muei tangaloi vuro hi mo suri na mwalakelo hi ve, “Goin mese veve lawe hine tea wagineu huri na havagineu hi gu veve laweau.” Siu mo horae mo vano.
ACT.23.23	A muei tangaloi vuro hi mo ware na nona leogoroi tangaloi vuro gairue vanai lobena ko mo veve lawera vena, “Igimiru nero vano nero vagararai na tangaloi vuro vudolue vagavesi avigi ngavulu gaibitu huri ve ran rarai huri ve rain vano lo vanue Sisaria. Neri vagatai na tangaloi vuro vudolue vagarue hi rain dige lo tano, ngavulu gaibitu rain toa lo hos, siu vudolue vagarue ingere hi ram wali sari. Ingere rain rarai huri rain dige lo aho gaisiwo lolo bongi. 
ACT.23.24	Neri bete te hos vin sao huri Bol vin toa lure, siu neri leo huri garagaraginie vin dadari lobei Vilikis, a muei Kavman lo vavai ratahigi ta Rom.” 
ACT.23.25	A muei tangaloi vuro hi mo revei na leta mo veve vena, 
ACT.23.26	“Ineu Klodias Lisias, nam uli na leta ngaha mo vanatu lawego, Vilikis. Iniko a tangaloi lawua hogo. Ineu nam veve noku rani garea lawego. 
ACT.23.27	A tangaloi ngaha, a sinobu lavasigi den duvi Israel rau wiribibie u kakarani ve rain ue vagamatea, nge nam haqea ve ingeie a nati Rom, nam lai na noku tangaloi vuro gam vano, gam reve vohoginie denire. 
ACT.23.28	Nam tarani ve na haqe na havagineu hi ram qalo meie huri, siu nam laie mo vano lo nora Kansel. 
ACT.23.29	Nge nam haqea ve he vai na gineu esi tea huri ve vin mate, sige rain teue lolo valei veuveu huri. Nge nam haqea ve ram veve ginie mo huri na nora tamwata sibora. 
ACT.23.30	A tangaloi gatagale mo veve laweau ve ira duvi Israel lavasigi ram vai rarai ve rain wehi Bol, giniehi nam hora siseriginie vanatu lawego. Nam veve lawe na tangaloi ingere hi rau veve na leo huire vovohoie ve rain vanai rain veve serera lo nagomu. A noku leo mo rovo tangaha.”
ACT.23.31	A tangaloi vuro ingere hi ram huri na leo noi nora muei tangaloi vuro, ko lolo bongi hi ram lai Bol mo vano lo qatui venue Antibatris. 
ACT.23.32	Lo rani tuegi ira tangaloi vuro hi ram toa lo hos ram vano tuturedu meie, nge ingere lavasigi ram mule taligu sulo nora togagi venue. 
ACT.23.33	Lune ram dadari Sisaria, ram bete na leta hi lawe na muei Kavman hi i Vilikis, ko ram tau Bol lo limana. 
ACT.23.34	I muei kavman hi mo valu na leta hi, siu mo hui Bol vena, “?Iniko a nati logo?” Lune mo rongoe ve mo vanai dena vanue Silisia, 
ACT.23.35	siu a muei kavman hi mo veve vena, “Ineu nain rorongtagi na nom leo lune a sinobu ingere hi rain vanai rain veve na nora leo asi ingere hi vovohigo.” Siu mo veve lawera nona tangaloi vuro ve ran wiribibi Bol vena toga vau lolo nona muei vale lawua hi, nge hi a ratahigi hi i Herod u vutue tuei.
ACT.24.1	Lo tagui reni gailime, i muei rugurugu hi Ananaeas meire tomtomuegi ira duvi Israel lavasigi ko a nora muei tangaloi leo a henana i Tetalas ram hivo lo vanue Sisaria lobei na muei Kavman hi i Vilikis ve ran veve lue na nora leo vevegi hi vano vovohoi Bol. 
ACT.24.2	Ram ware Bol mo vanai sulolo vale, i Tetalas mo tauvuigi mo veve na nora leo vovohoi Bol lawe Vilikis. Mo veve vena, “Vilikis, iniko a tangaloi lawua hogo. Gu leo goro na noda sinobu ram toga tamwata huri na taro u qaravu beno, ko a gineu esi u sao lolo qatui venuada ram toga tamwata. A vevenagi a nomu garohuri, gu leahi na gineu u sao lolo vanuemai ram vai na mwasoamai mo garea. 
ACT.24.3	Igamai doluegi gam havuhevu gesegi huri na havagineu hi gu vaie. Nge igamai gam veve nomai rong garea garagara lawego. 
ACT.24.4	Nge nahe lado tea ve nai revei na nom taro vin qaravu. Nge nam navu denigo gina lolo garea ve goin rorongtagieu mahogi te qilodo. 
ACT.24.5	A tangaloi ngaha ingeie a tangaloi esi, gesegi mo tauvui na gineu esi. Ingeie a vui romasi mo tau gaivutugi na nomai sinobu a duvi Israel doluegi na ureure. Ingeie vage a tomtomuegi nora burigi gatagale nge hi ram huri na tangaloi ta Nasaret hi. 
ACT.24.6	A gineu vage mo vai leo ve na vai sokoragi na valei God, nge igamai gam wiribibie. Nge igamai gam tarani ve gain veveginie vin huri na nomai tamwata sibomai 
ACT.24.7	Nge a muei tangaloi vuro hi i Lisias mo soro lolo lalakogi ngaha gina huireana, ingeie ko a nona tangaloi ram lai vohoginie dena limemai taligu. 
ACT.24.8	Ko mo veve ve a tangaloi hi ram hakovi na leo vevegi vovohoi na tangaloi ngaha rain vanai rain veve sere lawego. Tare ve gom huie, iniko goin rongo lo singona vovohoi ve a gineu ingere hi gam vevera a hogo.” 
ACT.24.9	A duvi Israel hi ram daragi vage ve a leo hi Tetalas u vevera a hogo.
ACT.24.10	I muei kavman hi mo vai na gigilegi huri ve i Bol na laqa, siu ingeie mo tavuigi, mo laqa, mo veve vena, “Ineu nau ilo huri gu vevegi na sinobu tangaha lolo vanuemai a higao u sao, ko ineu nam havuhevu huri nai duvi na leo gagarasi vovohoieu lo nagomu.” 
ACT.24.11	Lo tagui reni hangavulu domwagi gairue ineu nau hage Jerusalem huri tataro. Siu goin leo haqea sibomu ve a leo ngaha a hogo. 
ACT.24.12	Ira duvi Israel hi ram vaiveieu, rahe lehieu tea ve nau garo mena tangaloi tea lolo Sara Gogona, a sarai valei God, ko rahe lehieu tea ve nan tauvuigi na romasi lawe na tangaloi lolo valei soneana, sige lategi lo qatui venue lawua ngaha, hatie vage. 
ACT.24.13	Hatie turegigi vage ve rain haharaginie lawego huri ve a leo ingere ngaha ram vevera vovohoieu a hogo. 
ACT.24.14	Nge ineu nam veve sere lawego, huri ve a hogo ineu nam huduhudu goro na God noi retubumei, lo Matahala noi Jisas, nge hi ingere ram veve ve he vovohoi tea. Ko nam ladohogo vage gina gineu doluegi mo eno lo Leo Hora noi Mosis ko ira tangaloi Ligoligogi. 
ACT.24.15	A noku tanoi lado rarai gatagale hogosie lui God mwereire hi ram lado, huri vea sinobu ingere hi rau garea sige rau esi rain maraga taligu dena mateana. 
ACT.24.16	Siu gesegi nam vai leo garagara huri ve a noku togaana na vovohoi nam rongo lo tarabesiku huri ve nahe vagasile tea goro na nagoi God sige goro na nagora tangaloi. 
ACT.24.17	Nau vano dena vanue Jerusalem huri na higao sao. Siu nam mule taligu aie hi huri ve na bete na mane huri buluire mahoi tangaloi lo vanueku ko ve na vai na noku rugurugu. 
ACT.24.18	Lune nam vai na gineu hi mosigei, ingere ram haqeau lolo Sara Gogona. Lo tarogi hi ineu nau vei mwasaragieu beno lo nagoi God. A tangaloi he sao tea lo tarogi hi ko hatie garoana vage.
ACT.24.19	Ira duvi Israel lavasigi hi ram vanai dena vanue Esia ingere ta hi lo taro hi, ko tare ve a gineu tea ram lado ve rain veve vovohoieu, u tatarise ve ingere hi rain tino tangaha lo nagomu. 
ACT.24.20	Gon huire hi ingere tangaha, tare ve rau haqe na gineu esi tea luku lune nau labe lo nagoi nora Kansel lo vanue Jerusalem. 
ACT.24.21	Nge ineu nau veve na gineu gatagale hogosie. Lo tarogi nau labe lo nagora nam veve siaga vena, “Gimiu nem vevegieu bagataha, huri ineu nam ladohogo huri ve a tangaloi hi rau mate rain maraga taligu dena mateana sulo mwaso.”
ACT.24.22	I Vilikis hi, nge a tangaloi gatagale mwere u ilo vurugegi na matahala hi noi Jisas, siu ingeie mo tugoro na laqana hi, mo veve vena, “Lo tarogi a muei tangaloi vuro hi Lisias vin dadari tangaha, garea, ineu nabei vevegi vovohoigi na leo ingere hi lawe gimiu.” 
ACT.24.23	I Vilikis mo veve lawe na nona tangaloi vuro hi ve vin leo goro vurugegi Bol, nge vin mese gorogoroe ko vin mese tugorora nona buluana hi ram tarani ve ran buluie.
ACT.24.24	A rani te gaivihe goro i Vilikis koi horana Drusila ingeie a vavine duvi Israel. Siu i Vilikis mo veve lawera ve ran lai Bol na vanai. Lune i Bol mo dadari siu i Vilikis mo rorongtaginie mo laqagi na nona ladohogo lui Jisas Kraes. 
ACT.24.25	Nge i Vilikis mo matagu u liu, lune i Bol mo laqagi lawera huri na halai togaana vovohoi, ko a doridorigi hi ve a tangaloi vin tugoro garagaragi na nona taratarani esi sibona, ko vage huri na rani hi ve i God vin veveginire tangaloi. Siu i Vilikis mo veve lawe Bol vena, “Siseri hi u tatarise beno, nge iniko gon mwalue. Tare ve mo tarogi meieu garea nain warego taligu.” 
ACT.24.26	Lo tarogi hi teu i Vilikis mo lado ve i Bol vin bete te mane lawea, siu mo sireginie. Giniehi, ingeie mo hora haro Bol gesegi, vena vanai ron laqa bulu. 
ACT.24.27	Nge lo tagui higao gairue, i Bosias Vestas mo voragi muei kavman. I Vilikis mo rovo dena tanogi hi, nge mo siregi Bol mo toga ta mwere hi lolo valei vauveu, huri mo tarani ve na vaivei garea lawera duvi Israel.
ACT.25.1	I Vestas u dadari lolo vanue hi, siu a rani gaitolu goro mo siregi lo qatui venue lawua hi Sisaria, mo vano lo vanue Jerusalem. 
ACT.25.2	Aie hi, ira rugurugu lalawua ko ira tomtomuegi nora duvi Israel, ram laqagi na nora leo ingere hi vano vovohoi Bol. Ram navu siaga dein Vestas, 
ACT.25.3	huri ve na vaivei garea lawera na horagi Bol na hage Jerusalem, huri rau vei rarai beno ve rain ue vagamate Bol lo duvi turegi. 
ACT.25.4	Nge i Vestas mo veve lawera vena, “I Bol mo toga vau lo vanue Sisaria, nge ineu vin he ribi tea nain hivo aiehi. 
ACT.25.5	Tare ve u vei na gineu he vovohoi tea, garea ira nomiu tomtomuegi rain hurieu gain hivo bulu ko rain bete na nora leo vevegi vovohoie aie hi.”
ACT.25.6	I Vestas u toga Jerusalem a rani gaiwelu sige hangavulu vage, siu mobei hivo Sisaria. Siu maraga robongigi mo lai na tantanona ko mo ware Bol ve ran laie na vanai lo tanoi vevegi. 
ACT.25.7	Lune i Bol mo soro vanai, ira tomtomuegi nora duvi Israel hi rau vanai den Jerusalem, ram labe dalie. Ram veve na leo huire u sao vovohoie, nge lolo nora leo hi he haharagi tea ve a leo ingere hi a hogo. 
ACT.25.8	I Bol mo laqa mo veve vena, “Ineu nahe vai utuhi na nomai tamwata tea igamai a duvi Israel. Nahe vai na gineu esi tea vovohoi na valei God ko vovohoi na ratahigi lawua hi i Sisa.”
ACT.25.9	Nge i Vestas mo tarani ve na vai na vaivei garea lawera duvi Israel hi, siu mo hui Bol vena, “?Gom masinge ve gon vano a Jerusalem, ko nain vei lehigo lo leo vevegi ingere ngaha aie hi?”
ACT.25.10	I Bol mo duvi vena, “Siserigi ngaha, ineu nam labe lo tanoi vevegi a noi Sisa. Ko u tatarise huri ve goin vei lehieu tangaha. Iniko gu ilo vurugegi vage ve ineu nahe vai na gineu esi tea vovohoire duvi Israel. 
ACT.25.11	Ve mwere hi nau vei na gineu esi ve nai mate hurie, mwere hi nain he navu tea ve nain toa dena mateana. Siu tare ve a leo ingere hi ram vevera vovohoieu hate hogo, hate tangaloi ve vin vei lei vena taueu lo limara. Nge ineu nam navu siaga ve nain vano nain veve lue na gineu ingere ngaha lo nagoi ratahigi lawua hi ta Rom, i Sisa.”
ACT.25.12	I Vestas mo laqa meire gaihakona, siu lo tagugi mo duvi lawe Bol vena, “Gom navu ve goin vano goin labe lo nagoi Sisa, siu u garea goin vano lobei Sisa.”
ACT.25.13	A rani te gaivihe goro, a ratahigi biti i Akriba mei haqena i Benis, rum vanai Sisaria ve ron sirosiro gina lado mava ko a lai vurugegi lawe Vestas. 
ACT.25.14	Ram toga bongi gaivihe te goro, i Vestas mo veve sere na gineu hi huri Bol lawe Akriba, mo veve vena, “A tangaloi gatagale mo toga tangaha, i Vilikis u wiribibie lolo valei veuveu. 
ACT.25.15	Ko lo tarogi nau vano a Jerusalem, ira rugurugu lalawua ko ira tomtomuegi den duvi Israel ram veve asiesiginie ve u vei na gineu rahe garea tea, siu ram veve laweau ve nan vevegi vohoginie ve vin mate. 
ACT.25.16	Nam veve lawera vena, igamai ta Rom hatie nomai doridori mwere hi ve gain siregi na tangaloi vurogi talo limei rahine hi ram vaiveie. Nge gitomue vin vano vin labe lo nagora huri vin duvi na leo asi ingere hi rau vano vovohoie. 
ACT.25.17	Lune ira duvi Israel hi ram dadari aiehi, nahe ribigi na tarogi tea, nge maraga robongigi nam vano tuturedu lo tanoi vevegi nam toga aie hi, nam hora na leo huri Bol mo vanai. 
ACT.25.18	Lune ira nona tavului vuro ram labe nge rahe veve teve ingeie u vei na gineu esi, mwere hi ineu nam lado ve ingere rain veve, nge hatie. 
ACT.25.19	Nge ingere ram laqagi huri na nora lengai hudu-hudugoro, ko huri na tangaloi hi a henana i Jisas. I Jisas hi u mate nge i Bol mo veve ve ingeie u mwaso taligu. 
ACT.25.20	Nge ineu nahe ilo tea vurugegi huri na gineu ingere hi, siu nam hui Bol vena, ‘?Gom lado ve u garea goin vano a Jerusalem lo tanoi vevegi aie hi?’ 
ACT.25.21	Nge i Bol he tarani tea ve ineu nain veveginie, nge mo navu siaga denieu ve nain horae vin vano Rom, huri i Sisa nge vin lehi na leo vevegi hi hurie. Giniehi, ineu nam wiribibie lolo valei veuveu vin dadari nain horae vano lawe Sisa.”
ACT.25.22	I Akriba mo veve lawe Vestas vena, “Ineu nam tarani ve nan rongo na tangaloi hi vage.” I Vestas mo veve vena, “U garea, mavugo gom rongoe.”
ACT.25.23	Maraga robongigi a tangaloi vuro lalawua ko ira tomtomuegi doluegi talolo togagi venue lawua hi ram lai vurugegi Akriba tona Benis ram haharagi na tanoi lando mava lawua lawera lune rum soro lolo valei vevegi hi. I Vestas mo hora na nona tangaloi vuro ve ran lai Bol na vanai lolo vale. 
ACT.25.24	I Vestas mo veve vena, “Ratahigi Akriba, ko igimiu doluegi hi neu vanai bubugi hi tangaha. A tangaloi ngaha mo labe lo nagomiu, ira duvi Israel hi tangaha ko ingere hi ram toga Jerusalem vage, ram laqa meieu tamwere hurie. Gesegi ram veve siaga laweau huri ve, ‘He vovohoi tea ve gon wiribibi na mwasoai tangaloi ngaha.’ 
ACT.25.25	Nge ineu nahe haqe na asiana tea lune ve u veie huri ve nain vevegi vagamatea huri. Siu vage ingeie mo navu siagagi denieu ve na vano Rom ko na veve na gineu hi vage hurie lo nagoi Sisa, siu ineu nam lado utu vage ve nain horaginie vin vano. 
ACT.25.26	Nge ineu nahe haqe na leo tea ve u vovohoi ve nain uli nain veve mata-mwasaraginie lawe Sisa. Giniehi nam laie vanai lo nagomiu, hageliu iniko Ratahigi Akriba. Nam lado ve iniko goin huie te gina huihui ko nain haqe na leo vovohoi tea hurie, huri nain ulie. 
ACT.25.27	Nam lado ve he vovohoi tea ve dain hora na tangaloi vauveu lawe Sisa, tare ve a leo vevegi vovohoie rahe matamwasara tea.”
ACT.26.1	I Akriba mo veve lawe Bol vena, “Garea, nam siregi lawego ve gon veve sere te gineu hurigo sibomu.” Siu i Bol horagi na limana huri ve ingere rain toga rorongo ran rorongtaginie. Ingeie mo duvi na leo ingere hi a tangaloi rau vevera vano vovohoie.
ACT.26.2	Mo veve vena, “Ratahigi Akriba. Ineu nam leo ve a tangaroa garea laweau hi bagataha, huri ve nain duvi lei na gaku leo ingere hi ira duvi Israel ram vaiveieu ginie lo nagomu. 
ACT.26.3	A leo hogo ngaha, huri iniko gu ilo vurugegi na noda togatoga igide a duvi Israel. Giniehi, nam navu denigo ve goin rongo ribi meieu huri goin rorongtagi na noku leo.
ACT.26.4	Ira a duvi Israel rau ilo vurugegi na doridoriku lo mwasoaku u teuvuigi lo taro hi nam maresu teu, nau toga lo vanueku, siu mo dadari lune hi nam toga lo vanue Jerusalem. 
ACT.26.5	Ingere rau ilo vurugegi, huri lune ineu a maresu nau bulu mena noda burigi hi a Varise ram toga lo leo u huire garagara. Io ineu vage a Varise. Io nge tare ve ira duvi Israel ram havuhevu huri ve rain ture na noku leo, ingere rain veve ve a leoku ingere ngaha a hogo. 
ACT.26.6	Siu siseri ngaha ineu nam labe tangaha, ve goin rongo wahewahe na noku leo, huri ineu nam tau na noku domiana mo labe lo waratau hi i God u veie lawe retubude tuei. 
ACT.26.7	A waratau ngaha ingeie tau hi ira duvide hangavulu domwagi gairue, rau hudu goro God lolo rani ko lolo bongi, rau lado tare ve rain leie. Ratahigi Akriba, ineu nam lado tare na waratau hi vage, nge ira duvi Israel, ram vaiveieu huri. 
ACT.26.8	!Ngaraha! ?Huri havai mo siaga lawagi mei gimiu ve nen lado hogo ve i God vin vei lei na tangaloi hi u mate beno vin mwaso taligu?
ACT.26.9	“Nge lo taro hi tomue, ineu nau leo lai ve nai vei na gineu vin tugoro na henai tangaloi ta Nasaret hi, i Jisas. 
ACT.26.10	Nge hi a doridoriku hi nau veie lo vanue Jerusalem. Nam vano nam lai na leo denire rugurugu lalawua, siu nau teu na tangaloi noi God u sao lo valei veuveu. Lune ram veveginire ve rain mate, ineu vage nam daragi ve nain ue vagamatera. 
ACT.26.11	Vatu saosao nam dali lategi nam vano lolo valei soneana, nam vivihire, nam vaileo ve nan dori na domire, ve ran veve asiesigi Jisas. Nam meroginire garagara nam livusire gesegi, ram toa ram vano lo vanue wagiwegineu vagahao, nge nahe sireginire tea, nam hurire tau mosigei.”
ACT.26.12	I Bol mo veve vena, “Lo taro gatagale ineu nam vano Damaskas ve nan vai na doridori hi taligu. Ira rugurugu lalawua ram bete na leo siregi laweau, ko ram veve siaga laweau ve nain vei mwerehi. 
ACT.26.13	Ratahigi Akriba, lo matainaho tu vovohoi ineu lo turegi aie hi nam lehi na leleo lawua lo mahava, mo leleo mo vanai vovohoieu ko ira hine hi gau vano bulu. A leleo hi u leleo u liu na leleoi aho. 
ACT.26.14	Igamai doluegi gam soi talo tano. Siu nam rongo na dilo lo leora duvi Israel mo veve vena, ‘!Sol! !Sol! ?Huri havai gom vaiveieu mwerehi? A doridori hi mo vai asiesi ginigo sibomu. Go mwere na bulugi hi i tagibulana mo serie gina gai u hogohogora, ingeie mo vara sosori na hogoi gai hi, nge a gai hi mo turu garasie u liu.’ 
ACT.26.15	Nam huie vena, ‘?Huqe, iniko hine?’ Siu a Huqe hi mo veve vena, ‘Ineu Jisas hi gom vaiveieu.’ 
ACT.26.16	Nge gon maraga gon labe. Ineu nau serelue lawego huri ve nain leo wahego ve gon voragi noku tangaloi tabanagi. Huri goin veve sere lawera tangaloi wagiwegineu, a gineu hi gu lehire luku hi bagataha, ko a gineu vage hi nain haharaginire lawego lo taro mo vonai mo sigei. 
ACT.26.17	Ineu nain lei vohoginigo dena limara duvi Israel, ko dena limara tangaloi wagineu vage, nge nain horago goin vano goin veve sereau lawera. 
ACT.26.18	Goin waga na matara ve rain dori na domire, rain bela dena dodogi sulo leleo, ko ve rain mwelue dena huireana noi Setan, ko ran vanai sulolo huireana noi God. Siu i God vin lei vohogi na bugure huri ram lado hogogieu. Siu vin leire rain dadari lo tantanora, meire tangaloi hi i God u leo wahera beno.”
ACT.26.19	I Bol mo veve taligu vena, “Ratahigi Akriba. Ineu nau vei na gineu ngerehi i God u haharaginire laweau, lolo hueri hi. 
ACT.26.20	Ineu nau teu vuigi nam toretore lo vanue Damaskas, siu lo tagugi hi nam tore lo vanue Jerusalem, ko lategi lolo vanuara duvi Israel, ko vage lategi lolo vanuara tangaloi hi ingere duvigi tavala varea den duvi Israel vage. Nam veve sere lawera tangaloi ve ran tudori dena nora galegaleasi, ko ran lado hogo lui God. Ko ve ran vai na doridori hi ve na haharagi ve ingere rau ladowenigi beno dena nora galegaleasi. 
ACT.26.21	Ko huri na gineu hi, lo tarogi nam toga lolo Sara Gogona, a sarai valei God a Jerusalem, ira duvi Israel ram maraga, ram wiribibieu, ko ram vai leo ve ran ue vagamateau. 
ACT.26.22	Nge i God mo hako meieu gesegi, giniehi mo vanai mo dadari bagataha ineu nam veve sere Jisas lo nagora tangaloi lalawua, ko vage lawera tangaloi haro. A leo hi nam laqaginie, a leogi nge tau hi ira tangaloi ligoligogi ko i Mosis rau veve serea beno tuei, ve vin vei mwerehi. 
ACT.26.23	Ingere rau veve sere vei Ratahigi Vurei hi, vin rongo gagarasi lo tarabesine vin dadari lune vin mate. Nge lo tagugi hi, ingeie a muegi huri ve vin mwaso taligu. Lo doridorigi ingeie vin haharagi na leleo gatagale hogosie lawera duvi Israel ko lawera tangaloi wagiwegineu vage, ve a leleo hi a turegi noi God vin vagamwasoire doluegi.”
ACT.26.24	Lune i Bol mo veve sere na nona leo hi mwere hi, i Vestas mo gato siaga lawea vena, “!Bol! !Gom lenga! A nom iloilo mo vagalenga ginigo. Siseri ngaha a qatumu u rera beno.”
ACT.26.25	Nge i Bol mo veve lawea vena, “Huqe. Iniko a tangaloi lawua, nge ineu nahe lenga tea. A leo ingere hi nam vevera rau vovohoi, ko a hogo. 
ACT.26.26	Ineu nain laqa vano vovohoi na ratahigi hi, nahe maemae tea, huri ba nau ilo ve u ilo na gineu ingere ngaha beno. Nau ilo vurugegi ve ingeie he saloie tea gatagale, huri a hogo, a lalakogi ngaha hatie gineu ve vin eno hiligi lo mahoi ute gatagale hogosie. 
ACT.26.27	Ratahigi Akriba. ?Mwere hi logo? ?Wa iniko gu lado hogo gina leora tangaloi ligoligogi? Ineu nau ilo vurugegi ve gu lado hogo ginire.”
ACT.26.28	Siu i Akriba mo veve lawe Bol vena, “?Gom lado ve lo mahogi qilodo ngaha goin reveieu nai vanai nai voragi tangaloi noi Kraes?”
ACT.26.29	Nge i Bol mo veve vena, “Bataha lo mahogi qilodo hogosie sige lo mahogi vin qaravu, nge ineu nam tataro lawe God hatie hurigo hogosie, nge huri gimiu doluegi hi nem rorongtagi na noku leo hi bagataha. Nam tarani garagara ve igimiu doluegi hi nein voragi tangaloi noi Kraes mwereieu. A seni hi rau veuhieu ginie, nam rao ve ran vauhi gimiu ginie vage.”
ACT.26.30	Siu a ratahigi hi mena muei kavman ko i Benis ko a tangaloi lavasigi vage aie hi ram maraga, 
ACT.26.31	ram mwalue, ram vui veve veveginire vena, “A tangaloi ngaha he vai na gineu tea ve u tatarise ve vin mate, sige vin toga vau hurie.” 
ACT.26.32	Siu i Ratahigi Akriba mo veve lawe Vestas vena, “Ve mwere hi a tangaloi ngaha he veve tea ve vin lei na nona lalakogi ngaha vano lawe Sisa, na sevai igide dain sireginie vin mwelue tabetabegi.”
ACT.27.1	Lune rau teu na leo u rovo ve gain vano Itali, ram tau Bol ko a tangaloi lavasigi vage lolo valei veuveu lo limei leogoro nona tangaloi vuro gatagale a henana i Julias. Ingeie a tangaloi leogoroi tangaloi vuro vudolue, ingere talo burigi hi ram waregi ve a “Burigi noi Sisa.” 
ACT.27.2	A aka gatagale u maraga lo vanue Adramitiam mo vanai, siu ngaha mo rarai ve na vano taligu lolo vanue ingere hi Esia. Igamai gam hivo lo aka hi, gam maraga. A tangaloi gatagale ta Masedonia u vanai mei gamai vage, a henana i Aristakas ingeie talo togagi venue lawua hi Tesalonaeka. 
ACT.27.3	Maraga robongi gam vano dadari lo vanue Saedon. I Julias mo hagavi Bol, mo sireginie mo hage varea lobera nona buluana aie hi, ve ingere ran leo huri vurugeginie. 
ACT.27.4	Igamai gam maraga dena vanue hi taligu ve gan vano nge a langi mo susuni gamai, gam maraga gam vano dorihegi lo tagui venue hi Saebras, a tahi u mesuri aie hi. 
ACT.27.5	Gam toa varea lolo tahi lawua sulawe na vanue Silisia ko Bamvilia siu gam vanai gam dadari lo vanue Lisia lo qatui venue Maera. 
ACT.27.6	Aiehi, a leogoroi tangaloi vuro hi mo haqe na aka gatagale mo maraga Aleksandria, mo vano huri na vanue Itali. Ingeie mo tau gamai sulo aka hi.
ACT.27.7	Gam toa taligu, gau toa a rani u sao huri a aka hi mo toa rorongo, a langi mo susuni na aka gam haqea u huire huri ve gan hage varea lo vanue Nidas. Nge aie hi a langi u huire mo tugoro gamai, gahe hage lai tea varea. Siu hatie gam toa gam vano lo vanue Krit. Gam toa liliu na singogi a henagi Salmone. Gam toa mo huri na tagui venue hi, 
ACT.27.8	gam toa mo huri na mwararai venue hi varea, nge gam haqea u huire tau. Nge gam vanai gam dadari lo ute gatagale a henagi a Halea Garea, u kakarani lo qatui venue hi Lasea.
ACT.27.9	Huri gau toa lategi lolo tahi a ranigi u sao beno, a taroi walawalau lo aka u rovo beno, huri mo kakarani a taroi langiue. A rani lawua nora duvi Israel hi a henagi “A Rani huri Vai Vovohoigi na Tangaloi dena nona Galegaleasi” u vano beno. I Bol mo vai lado taligu ginire, mo veve vena, 
ACT.27.10	“Retueku. Ineu nam leo ve bataha a asiana lawua vin hogosi gide lo turegide. Bataha u kakarani vohogi vage ve dain vagasalagi na lakolako, mena aka ngaha ko bataha igide vage dain sala.” 
ACT.27.11	Nge a leogoroi tangaloi vuro hi mo rorongtagi na kapten talo aka hi ko mo rorongtagi na tangaloi hi a nona akagi. Nge he rorongtagi na leoi Bol tea. 
ACT.27.12	A halea hi hatie halea garea ve a aka rain hili aie lo taroi gamwadidi, huri a taro hi a taroi langiue. Giniehi, u sao denire ram tarani ve gan maraga dena halea hi, gan vano huri na halea wagineu hi a henagi Vinikis, tare ve ram vai lei. Ngehi a halea wagineu vage lo vanue Krit, mo tino vovohoi na langi gairue hi a gadue mena waibilage. Ngehi a aka vin mwaso lai aie lo taroi gamwadidi.
ACT.27.13	A langi mwasaru mo mwalue he lawua lawagi tea. Siu ingere ram lehe ve u tatarise me nora tarani, ram leo ve bataha rain vei lei. Ingere ram revei na vatu ligo, ko ram revei na gabani ko igamai gam mwalue. Gam toa kakarani varea lo mwararai vanue lawua hi Krit. 
ACT.27.14	Nge he ribi tea, a langi lawua mo maraga nge na langiue. A langi hi ram wareginie ve a siritano, mo himei lo vanue hi, 
ACT.27.15	mo hako bibi na aka hi a qatui aka he eno tea vovohoi na langi. Siu hatie gam siregi na aka hi mo eno mwere hi, nge mo tuli gamai hogosie mo vano. 
ACT.27.16	Gam toa kakarani lobei vanue biti hi Kaoda, gam hili mahogi qilodo aie hi, mo bete na taro lawe gamai huri gam revei na botu ta hage namawe huri gam vau bibi vurugeginie. Nge a tangaloi tabana talo aka hi ram gagarasi u liu, 
ACT.27.17	huri ram reveie tanamawe. Siu ram taligi na garo lalawua mo hivo lo vavai aka hi, ram vau siaga ginie huri mo hako bibi na aka hi. Ram matagu, huri hage varea lo vanue hi Libia, a tahi he bue tea, ram lado matagu ve vai teu a aka hi mo roro lolo one aie hi. Giniehi, ram torosi na gabani mo hivo, ram siregi a langi hogosie mo susunie mo vano. 
ACT.27.18	A langi lawua hi mo huire tau, maraga robongigi gam tuli na lakolako lavasigi lolo aka hi talolo tahi. 
ACT.27.19	Lo rani gaitoligi ram tuli na lakolakoi aka hi lavasigi vage talolo tahi. 
ACT.27.20	A rani u sao gahe lehi na aho tea, ko lolo bongi vage gahe lehi na visiu tea. A langi hi mo huire rorongo tamwere hi he hivo tea. Siu igamai gam lado ve igamai vage gain he mwaso tea.
ACT.27.21	Lo taro hi igamai doluegi gahe gagani tea huri na rani u sao. Siu i Bol mo labe hage lo nagomai doluegi, mo veve vena, “Retueku. Ve mwere neu rorongtagi na leoku gitomue ve da mese maraga dena vanue Krit, bataha u garea. Bataha a gineu rain he sala tea mwere ngaha. 
ACT.27.22	Nge siseri ngaha nein mese matagu. Igide doluegi dain he mate tea, nge a aka ngaha hogosie vin dono.” 
ACT.27.23	Ineu a tangaloi noi God nam huduhudu goroe. Lolo bongi, a nona engsel gatagale u vanai lobeku, mo veve vena, 
ACT.27.24	“Bol goin mese matagu. Goin vano tuturedu goin labe lo nagoi Sisa, lo vanue Rom. Huri God ingeie u garea meigo u liu, ingeie mo havuhevu huri ve a tangaloi ingere hi ram toga lo tanora.” 
ACT.27.25	I Bol mo veve taligu vena, “Ratueku. Nein mese matagu gena gineu ingere ngaha. Ineu nam lado hogogi God ve a gineu doluegi hi rain vei mwere hi a engsel u vevera laweau. 
ACT.27.26	Nge gitomuegi a langi ngaha vin susuni na akada ngaha tavarea lo vanue gatagale.”
ACT.27.27	A langi lawua hi u wehi gamai u dadari rani hangavulu domwagi gaivesi, mo tuli na aka hi lategi mei gamai mo sigei lolo tahi lawua hi a henagi Mediterenian. Nge lo rani hangavulu domwagi gaivesigi hi lolo livugei bongi, a bosiguru ram lado ve bataha gam hage kakarani varea te logo. 
ACT.27.28	Ram tuli na garo a gaidume, ram haqe ve a ngava ngavulu gairue. Ram toa qilodo ram tulie taligu, ram haqea ve lategi a ngava hangavulu domwagi gailime hogosie. 
ACT.27.29	Ram matagu ve vaiteu a aka hi mo tawaga lolo vatu, siu ram tuli na vatu ligo gaivesi lo boroi aka hi. Nge ram tataro ve na rani na siseri. 
ACT.27.30	A bosiguru talo aka hi ram vai leo ve ran toa dena aka. Ram suri na botui aka hi talolo tahi ram kalire ve ran tuli na vatu ligo vage lo qatui aka hi. 
ACT.27.31	Nge i Bol mo veve lawe na leogoroi tangaloi vuro hi ko ira nona tangaloi vuro vena, “A tangaloi ingere hi rain tino rorongo tamwere hi lo aka. Tare ve hatie mwere hi i God vin he vagamwasoi gimiu tea. 
ACT.27.32	Ira tangaloi vuro hi ram rongoe mwere hi ram tai rotohi na garoi botu hi mo soi talolo tahi mo sala.
ACT.27.33	Mo kakarani ve na rani leleo, i Bol mo veve siaga lawera vena nen gagani. Mo veve vena, “Huri a rani hangavulu domwagi gaivesi beno gimiu nem romasi nehe gani na gineu tea vohogi. 
ACT.27.34	Nam veve siaga lawe gimiu ve nein geni na hinaga. Nein geni huri nein mwaso. Igimiu nein mwaso tabetabegi. A vulumiu gatagale vin he sala lai tea. 
ACT.27.35	I Bol mo veve mwere hi siu mo lai na bereti mo veve gareagi God lo nagora siu mo vise utuhie mo gani. 
ACT.27.36	Ingere doluegi ram rong garea, rahe matagu tea ingere ram gagani. 
ACT.27.37	Gamai lo aka hi vudolue vagarue avigi ngavulu gaibitu domwagi gaiono. 
ACT.27.38	Gau geni gau guqe u rovo. Siu gam tuli na bagi raisi talolo tahi huri a aka mo mamarae.
ACT.27.39	Maraga robongi, ira bosiguru ram lehi na vanue. Rahe ilo tea ve a hava vanue, nge ram lehi na halea ko a one. Ram ladoutu ve ran walaugi na aka na hage lolo one tare ve ram vai lei. 
ACT.27.40	Siu ram tai utu utuhi na garoi vatu ligo hi lo boroi aka hi ram sereginire talolo tahi. Siu ram toro na garoi vohei walaue, ram revei na gabani hi mo eno tomue vohei na langi mo here, mo walaugi na aka, gam toa ve gam hage varea. 
ACT.27.41	A aka mo toa mo hage lo mahogi he garea tea, mo roro lolo one, nge igamai lolo buegi tau mosigei. A qatui aka hi u wata u siaga lolo one he gilu lai tea, siu a navo lalawua ram vuri na boroi aka hi. 
ACT.27.42	A tangaloi vuro ingere hi ram tau na leo ve rain wehi na tangaloi vauveu ingere hi doluegi, ve vai teu ram garu ram hage varea ram toa vohogi. 
ACT.27.43	Nge a leogoroi tangaloi vuro mo tarani ve vin vagamwasoi Bol, siu hatie mo tugorora ve rain mese vai mwere hi. Siu mo veve lawera tangaloi hi rau ilo na garugeru ve ran qale talolo tahi ran garu na hage varea. 
ACT.27.44	Siu mo veve lawera lavasigi vage ve ran hurire, ran garu lo tawagawagai aka sige a mavusui gaigi tea hi a navo u vurire, ran hage varea, gau vei mwere hi igamai doluegi gau hage varea gam mwaso.
ACT.28.1	Tavohehi gam hage varea, gam havuhevu ko gam rongo ram ve a vanue hi a henagi a Molta. 
ACT.28.2	Ira tangaloi ta aiehi ram lai vurugegi gamai. Lo taro tavohe hi mo uhe ko a ute ram gamwadidi liu. Ram huru na avi lawua huri gam madinuginie, siu ram leo huri gamai. 
ACT.28.3	Bol mo wali na gai rau vusi mwerehi nge, mo tulire talolo avi hi. A mwata mo mwalue lolona vevenagi ba u mwamwavi lawuagi, mo gasi Bol lo limana. 
ACT.28.4	Ira tangaloi ram lehi na mwata hi mo dule lo limei Bol, ram veve vena, nem lehe. Bataha a tangaloi hi nge a tangaloi veve tangaloi. U qoragi na tahi lawua hi beno, nge a nona muremure vin he vaie tea ve na mwaso. Ba tavohehi a mwata mo gasi na tangaloi mwerehi, a tangaloi hi vin mate. 
ACT.28.5	I Bol mo teragi na limana, a mwata hi mo soi tavuine talo avi, nge he vai asiesiginie tea. Ira tangaloi ta Molta hi ram rarai Bol ve a limana na Vuge, Sige ingeie na soi tavuine sige nge na mate vagatagale. 
ACT.28.6	Rau tino u rimbi nge a gineu he vai tea ve ran lehe. A domire mo dori taligu, ram veve vena, “ngehi a muremure.”
ACT.28.7	A ute hi he vagahao tea dena tanona ratahigi talolo vanue Molta, henana Bublias. U vei garea lawe gamai, mo lai gamai gam vano lo valena. Lo rani gai toligi mo hikesi gamai huri vevenagi i 
ACT.28.8	tamana mo sege mo eno lolo nie. Mo mahagi, ko mo vanogi na dai. Bol mo ahu lolo vale mo tau na limana lune mo tataro meie mo mwaso taligu. 
ACT.28.9	Lo tagugi hi, a segeana mo vai na tangaloi vage lo vanue hi, ram vomai, i Bol mo vaire ram mwaso taligu. 
ACT.28.10	A tangaloi ngerehi rau bete na hogohogo sao lawe gamai. Tavohe hi gamai gam maraga dena ute hi, ram tau vurugegi na gineu lo sivi, ngerehi hurive gai hako lo turegi.
ACT.28.11	Gau toga vule gaitolu lo vanue hi. A sivi gatagale mo toga aiehi, u maraga Aleksandria mo vomai. Mo toga hiligi taiehi dena taroi gamwadidi. Igamai gau vano lo aka a henagi i ‘God Gairue’. A aka u toga lo vanue hi lo taroi gamwadidi. 
ACT.28.12	Gam vano lo ute hi, Saerakus, gam tino aiehi rani gaitolu. 
ACT.28.13	Gam siregi gam toa gam dadari lo vanue, Rejiam. Lo rani tuegi a langi mo here. Gam siregi, lo rani gaivesi gam vano turu lo vanue Butedi. 
ACT.28.14	Gam haqe retuana aiehi, ram navu deni gamai ve gan tino meire wik gatagale. Lo tagugi gam vano turu gam dadari Rom.
ACT.28.15	Retuanda ta Rom, ram rongo na roro huri gamai, ram maraga dena vanue hi, ram vomai ram haqe gamai lo turegi. Ram toga lo ute hinge i Abias u teu na valei nona mageti aie ko lo tanoi valei gaganie gaitolu rau labe aiehi. Tarogi i Bol mo lehire, mo veve harigiana lawe God huri, ko a domine mo huire mo vagevage. 
ACT.28.16	Tarogi gam vomai turu Rom, kavman mo siregi na vale gatagale lawe Bol. Siu mo tau na soldia gatagale mo leo goro e vurugegi.
ACT.28.17	Lo tagui rani gaitolu, i Bol mo ware tabulutegi na ratahigi lawua ta israel huri na laqa bubugi. Tavohe hi rau vomai bubugi u rovo, mo veve lawera vena “Retueku, ineu nahe vai na gineu esi te gatagale lawe na sinobu talo tanoda. Sige a gineu esi talo lo noda togatoga ngehi a noda sesea rau leie mo himei, nge ingere ta Jerusalem ram wiribibieu, ram betea lawera tangaloi ta Rom. 
ACT.28.18	Tangaloi ta Rom, rau huieu gena huihui u sao ko ram siregieu nam vano, a vevenagi rahe haqe na gineu tea ve nai mate hurie. 
ACT.28.19	Nge ira duvi Israel ram veve leo asi vovohoieu tau mo sigei. Giniehi, ineu nam navo ve nain vanai nain veve na gineu hi mo eno luku lo nagoi Sisa. Nge neu hatie noku leo ve nai veve vomai lawera tangaloi talo tanoku. 
ACT.28.20	Vevenagi nam ware gimiu, nam lehi gimiu, nam laqa mei gimiu. Huri ram vahuieu lo seni hi, nge huri a huqe, gide tangaloi a duvi Israel dam tau na domide mo vano lune.”
ACT.28.21	Ram veve lawera vena gamai gahe haqe na nora leta ta Judia tea huri ve gai vevegi gimiu. Siu retuanda rahe vomai tea vahinge ve rau lei na roro, sige ram veve leo asi talumiu. 
ACT.28.22	Nge gamai gam rongo garea huri gam rongo na nomu domiana. Huri gamai gam ilo hurive lategi lolo vanue, a tangaloi ram veveginigo mena nomu burigi.
ACT.28.23	Ingere tora Bol ram tau na rani gatagale lo rani hi a nora tangaloi ram vomai ram lehe lo valena. Rau teuvuigi lolo robongi mo dadari a matenaho mo roro. Bol mo veve na nona leo lawera. Mo veve vurugegi lawera hurive i God ingeie a ratahigi lawua ve ingere doluegi rai lando mavaginie. Mo veve na leo huri na Leohora noi Mosis ko a nora ratahigi lalawua. Huri mo vevera ve ran voragi tangaloi noi huqe. 
ACT.28.24	Lavasigi ram rongo na nona leo ram lando hogo lune, nge lavasigi rahe lando hogo tea. 
ACT.28.25+ACT.28.26+ACT.28.27+ACT.28.28+ACT.28.29	Huri rahe lado bubugi tea meire sibora, ingere ram tauvuigi ram mule, i Bol mo veve na leo gatagale lawera vena, “!Ei! A leo hi a Vui Gogona u hora na tangaloi rugurugu hurive vin veve lawe retubude tatuei u vovohoi vurugegi. Ngehi u veve vena,
ACT.28.25+ACT.28.26+ACT.28.27+ACT.28.28+ACT.28.29	‘Gon vano gon veve lawe
ACT.28.25+ACT.28.26+ACT.28.27+ACT.28.28+ACT.28.29	na tangaloi ngerehi,
ACT.28.25+ACT.28.26+ACT.28.27+ACT.28.28+ACT.28.29	ve ineu i God nam veve vena,
ACT.28.25+ACT.28.26+ACT.28.27+ACT.28.28+ACT.28.29	“Igimiu nein rongo rongo,
ACT.28.25+ACT.28.26+ACT.28.27+ACT.28.28+ACT.28.29	nge nein he ronghogo tea.
ACT.28.25+ACT.28.26+ACT.28.27+ACT.28.28+ACT.28.29	Nein leo, leo,
ACT.28.25+ACT.28.26+ACT.28.27+ACT.28.28+ACT.28.29	nge nein he leo hogo tea.
ACT.28.25+ACT.28.26+ACT.28.27+ACT.28.28+ACT.28.29	Huri a domire u lulu vonvono beno.
ACT.28.25+ACT.28.26+ACT.28.27+ACT.28.28+ACT.28.29	Rau toqe goro na qerora,
ACT.28.25+ACT.28.26+ACT.28.27+ACT.28.28+ACT.28.29	rau qeli vonvono gina matara.
ACT.28.25+ACT.28.26+ACT.28.27+ACT.28.28+ACT.28.29	Ve ra mese vaie mwerehi,
ACT.28.25+ACT.28.26+ACT.28.27+ACT.28.28+ACT.28.29	nase vai rain leo lai gina matara,
ACT.28.25+ACT.28.26+ACT.28.27+ACT.28.28+ACT.28.29	Sige rain lei leie gina domire.
ACT.28.25+ACT.28.26+ACT.28.27+ACT.28.28+ACT.28.29	Siu ingere rain dori na domire
ACT.28.25+ACT.28.26+ACT.28.27+ACT.28.28+ACT.28.29	ve ran ladohogogieu,
ACT.28.25+ACT.28.26+ACT.28.27+ACT.28.28+ACT.28.29	siu huri ineu nain veire ve rain garea taligu.’ ”
ACT.28.30	Lo higao gairue vovohoi, i Bol u toga lolo vale hi u tavae, nge mo rongo garea huri mo laire ram vano lo valena huri mo lehire. 
ACT.28.31	Mo veve lawera huri ve i God nge a ratahigi lawua siu a tangaloi doluegi rai tabea siu mo huhuire huri na huqe a noda ratahigi lawua. Mo qato mwerehi nge a domire he vutugegi tea siu hatie tangaloi ve vin tugoroe.
ROM.1.1	Ineu i Bol, a tangaloi tabanagi noi Jisas Kraes. Ineu gatagale denire gaihora, i God u leowaheau huri ve nain waregi sere na nona Roro-garea.
ROM.1.2	U tuei beno, i God u warataugi na Roro Garea ngaha lawe na tangaloi ligoligogi rau uli bibie lolo Reve reve Gogona. 
ROM.1.3	A Roro Garea ngaha huri netui God, i Jisas Kraes a noda Huqe, lune u voragi tangaloi, u vora lo duvi Devet. 
ROM.1.4	Nge gina managi noi Vui Gogona, mo leo wahe i netui God ko gina managi lawua hi u veie mo maraga taligu dena mateana. 
ROM.1.5	Siu gina lolo garea noi God, ngehi mo eno lui Kraes u vei gamai gam voragi nona gaihora, huri ve igamai gain tabe hagagi na henai Kraes. Siserigi ngaha igamai gam tabana huri ve gan tomuegi na sinobu lo vataha ute ran vanai lobena. Ve ran ladohogo ko ran ronghurie. 
ROM.1.6	A tabana ngaha mo valu bubugi gimiu doluegi ta Rom vage. I God u ware gimiu beno huri ve igimiu nein huri Jisas Kraes.
ROM.1.7	Giniehi, ineu nau uli na leta ngaha lawe gimiu doluegi lo vanue Rom. I God u tabe gimiu garagara, u ware gimiu ve nein voragi nona sinobu gogona.
ROM.1.7	I God Tamada ko a noda Huqe i Jisas Kraes roin bului gimiu gina nora dom tabetabe lawua, vage ingere roin bete na tamwata lawe gimiu ngehi vin toga mei gimiu gesegi.
ROM.1.8	A noku leo muegi lawe gimiu, lo henai Jisas Kraes ineu nam veve gareagi God huri gimiu doluegi. A vevenagi a sinobu mo dali na ureure doluegi rau rongo na roro huri na nomiu ladohogo lui Jisas Kraes. 
ROM.1.9	I God hi nam tabana lawea gina lolo loloku doluegi, nam waregi sere na Roro Garea huri netune, ingeie vin haharaginie lawe gimiu huri ve a havagineu ngaha nam veve a hogo. I God u ilo huri ve gesegi nam lado gimiu vataha tarogi nam tataro. 
ROM.1.10	Gesegi nam tataro, nam navu dein God, tare ve mo siregi laweau, ingeie vin haqe na matahala tea hurieu ve nain siro gimiu. 
ROM.1.11	Huri ineu nam tarani garagara ve nain siro gimiu huri ve igimiu nein lei na hogogi talo Vui huri ve vin vei siagagi gimiu. 
ROM.1.12	Nge a iloilogi huri ve dain vui bulubului gide gina noda ladohogo. A nomiu lado hogo vin buluieu, ko a noku ladohogo vin bului gimiu.
ROM.1.13	Retueku, ineu nam tarani ve igimiu nein ilo huri lo taro u sao ineu nau tarani ve nain siro gimiu, nge a gineu sao rau vei goroau, giniehi nahe vonatu lei tea. Ineu nam tarani ve a noku tabana na wai mwasigi lumiu vage mwerehi mo wai mwasigi lure sinobu ngerehi hate duvi Juda 
ROM.1.14	Ineu nam rongoe lolo tarabesiku huri ve i God u bete na tabana ngaha laweau huri ve nain bului lei na sinobu doluegi, hate huri tare ram toga lolo togagi venue lalawua, sige ira hine hi ram toga haroharo tau mo sigei, sige irahine hi rau lolorani, sige irahine hatie iloilora lure. 
ROM.1.15	Siu huri na gineu ngaha, ineu nam tarani garagara ve nain waregi sere na Roro Garea lawe gimiu lo vanue Rom.
ROM.1.16	Ineu nahe maemae tea huri na Roro Garea. Huri i ngehi a huireana noi God ve vin vaga mwasoi na sinobu hi ram ladohogo ginie. Ira duvi Juda tomue, siu a sinobu ngerehi hate duvi Juda. 
ROM.1.17	Siu a Roro Garea mo haharagi huri ve i God mo vai na sinobu ram vovohoi lo nagona. A doridorigi hi, mo tavuigi gina ladohogo ko mo rovo lo ladohogo. Mwere na Reve reve Gogona mo veve vena, “Lune i God mo vai na tangaloi mo vovohoi lo nagona, ingeie vin mwaso a vevenagi a nona ladohogo”
ROM.1.18	A lologagasi noi God mo haharaginie den eulu, mo qalogoro na gineu esi doluegi ngerehi a sinobu ram vaire. A mwasoara hi u esi mo lulungegi goro na hogo. 
ROM.1.19	I God mo haharagi na nona lologagasi a vevenagi a lolo rani hurie u matamwasara lawera. Ko, i God u mata-mwasaraginie sibona lawera. 
ROM.1.20	Igide dain he leo lai God tea gina matada, a gineu hi dahe leo laire tea, ngehi a nona mwasoana tavuigi tuei, ko a nona huireana. Nge igide dain leolai na havagineu hi i God u teure lo tavuigi mo dadari gaqarigi, siu sinobu hate nora leo ve rain veve. 
ROM.1.21	Ingere rau ilo God, nge rahe ware gareaginie God tea, sige rahe veve garea tea ginie. A domire mo huri na mamalawa. A nora domiana asi u horo gina dodogi. 
ROM.1.22	Ingere ram veve huri ve rau mataisao, nge ingere a mala robagi. 
ROM.1.23	Siu u tatarise huri ve ingere rain hudu-hudugoro na God vin he mate lai tea, nge ingere ram leahi ram hudu-hudugoro na tarabesi nunui gineu ram gihire rau mwere na tangaloi, sige a manu ko a kakarue ko a mwata.
ROM.1.24	Siu i God mo siregi nire ram vano tuturedu ram vai na gineu ngerehi a tanoi maemae lune ngehi a loloi taqangire mo taranie. Ram vaivei esi gina tarabesire gagatalegi. 
ROM.1.25	U tatarise huri ve rain ladohogo gina hava gineu hi ve a hogo huri God, nge ram leahi huri ve rain ladohogo gina kalikeli. Siu ingere ram hudu-hudugoro na tanoi limana hi u teure, nge i God hatie, ngehi ve dain waregarea ginie vagituei Amen.
ROM.1.26	A vevenagi a sinobu rau vei na gineu ingere hi i God mo vaire ram vano tuturedu ram vai na gineu ngerehi a tanoi maemae lure ngehi ram tarani ve ran vaire. Ira vavine ram siregi rahe maturu tea mena mwera, ko ram tavuigi ram maturu meire sibora taligu. 
ROM.1.27	Ko a mwera lo dori dorigi vovohoi huri ve rain meturu meire vavine, nge a nora taratarani esi mo hurire sibora. A mwera ram vai na gineu a tanoi maemae lure meire mwera wagiwegineu, ko ingere ram wali na gagarasi lo tarabesire sibora ngehi a gaitawe mo eno vovohoi hurive ingere rain leie.
ROM.1.28	Lune ingere rahe tarani tea ve rain ilo God. Siu i God mo sireginire ve ran vai na gineu ngerehi ve rain he vaire tea, 
ROM.1.29	A domire mo horo gina halai galegaleasi u sao, a domi esi a domiana bugure, ko a leo leomasi tangaloi. A domire mo horo gina gineu gagarasi, a ue vagamate tangaloi, a vui qalogi a kalikeli, ko a ladoladoasi vano vovohoire gagatagalegi. Ingere ram veve huri tangaloi, 
ROM.1.30	Ko ram veve asiesiginire gagatagalegi. Ingere rau leomasi God. Ingere rahe lado mava tea, ko ram lailei hageginire sibora. Ram hikehike huri na matahalai lalakogi lo gineu rau esi. Ingere rahe rong huri tamara tora ratahire tea. 
ROM.1.31	Ingere a mala robagi ingere rahe hako bibi na nora waratau tea ko rahe haharagi na nora vaivei garea tea sige a nora hahagavi lawe na tangaloi wagineu. 
ROM.1.32	Ingere rau ilo na Leohora noi God mo veve huri ve ira hine ram toga lo matahala mwere ngaha rain mate. Nge hate huri ve ingere sibora hogosie ram vano tuturedu ram vai na gineu ingere ngaha, nge ram vosavosagi limara huri rahine wagineu ram vai na gineu ingere hi.
ROM.2.1	Nge igimiu tare ve nem lado ve nein veveginire tangaloi wagineu, igimiu neu vagasile. Lune igimiu nem veveginire, a hogo igimiu nem vevegi gimiu sibomiu, a vevenagi igimiu nem vai na gineu ngerehi teu, mwerehi ingere ram vaire. 
ROM.2.2	I God mo veveginire hi rau vei gineu rau esi, ko igide dau ilo huri ve a nona vevegi u vovohoi. 
ROM.2.3	Igimiu nem veveginire huri rau vei gineu rau esi, nge igimiu nem vai gineu rau esi vage. ?Wa igimiu nein toa lai dena leo vevegi noi God? 
ROM.2.4	Ingeie u lolo garea ko u rongo ribi, mo rarai gimiu ve nen leahi na domimiu, nge nehe lado tea vohogi huri na nona vaivei garea. Bataha igimiu nehe ilo tea vurugegi huri ve i God u lolo garea gi gimiu huri ve igimiu nein leahi na taqangimiu ko nein mwaso. 
ROM.2.5	Nge igimiu a qatumiu rau siaga ko nehe masinge tea ve nein lado leahi, siu igimiu nem vai na leo vevegi huri gimiu vin lawua lawua vage lolo rani hi i God vin haharagi na nona lologagasi. Lo rani hi a sinobu ram leo vurugegi na vevegi vovohoi noi God. 
ROM.2.6	I God vin bete na gai tawe sige vin vevegi na tangaloi doluegi huri na hava lalakogi tea hi rau vei. 
ROM.2.7	A sinobu lavasigi ram vai na gineu garea tamwere, ram rarai na roroa noi God, a tanoi lado mava, ko huri na mwasoana ngehi hate duvigi. I God vin bete na mwasoana ta vagi tuei lawera. 
ROM.2.8	A sinobu lavasigi a domire rau bugure. A domire ve rain vei na gineu vin huri na nora tarani sibora. Ingere rahe masinge tea ve rain huri na hogo, nge ram vano tuturedu ram huri na asigi. I God vin haharagi na nona lologagasi lawera ko vin veveginire. 
ROM.2.9	I God vin bete na romasi ko a gagarasi lawera doluegi hi ram vai na gineu rau esi. Lawera duvi Juda tomue ko lawera tangaloi wagineu ngerehi hate duvi Juda vage. 
ROM.2.10	Nge ingeie vin bete na roroa, a tanoi ladomava, ko a tamwata lawe rahine doluegi hi ram vai gineu rau garea. Lawera duvi Juda tomue ko vage lawe rahine hi hate duvi Juda. 
ROM.2.11	Huri i God vin vevegi na tangaloi vin huri na matahala gatagale.
ROM.2.12	A sinobu ngerehi rahe ilo na Leohora tea ko ingere rau galegaleasi rain sala, hate huri rahe ilo na Leohora tea, ko a matahala mwerehi vage ve irahine hi rau ilo na Leohora ko ingere rau galegaleasi vin veveginire vin huri na Leohora. 
ROM.2.13	Leohora vin he vaire tea ve rain vovohoi lo nagoi God, nge ingere hi ram rong huri na Leohora ingerehi ram vovohoi lo nagona. 
ROM.2.14	Ingerehi hate duvi Juda rahe lai na Leohora tea, nge lune ram vai gineu mo huri mwerehi a Leohora mo veve a Leohora u toga lolo lolora beno. Ingeie ngaha a hogo, hatie huri rahe hakovi na Leohora tea. 
ROM.2.15	Ingere ram haharaginie lolo lolora huri ve ingere rau ilo na gareana ko a asiana, mwerehi a Leohora mo veve. Ko ingere ram haharaginie ngaha lo rongrongora. Lo mahogi lavasigi a domire mo veve lawera ve rau vei na gineu esi, ko lo mahogi lavasigi a domire mo veve lawera ve rau vei gineu rau garea. 
ROM.2.16	A gineu ingere ngaha doluegi rain vei lo ranigi hi lune i God, lui Jisas Kraes, vin vevegi na domiana hiligi nora sinobu. A Roro Garea ram waregi serea ingeie hi mo veve na gineu ngaha.
ROM.2.17	?Wuraha mei gimiu? Nem ware gimiu sinobu ve ira duvi Juda. Igimiu nem lado talo Leohora noi Mosis ko nem sagegi gimiu huri ve neu kakarani lobei God. 
ROM.2.18	Igimiu neu ilo na gineu hi mo tarani ve nen vaie ko a havagineu hi u garea, vevenagi igimiu neu ilo na Leohora. 
ROM.2.19	Igimiu nem lado huri ve igimiu nein tomuegi ira mata dodo, ko igimiu a leleo lawera hine hi ram toga lolo dodogi. 
ROM.2.20	Igimiu nem lado huri ve nein haharagi lawe na sinobu hi a domire rau wiriwiri huri na havagineu hi u vovohoi ko ve nen huhui rahine hi rahe ilo na gineu tea vohogi. Igimiu nem hakovi na Leohora, giniehi, nem lado huri ve neu ilo vurugegi na gineu doluegi ko a havagineu hi, neu laqagi u hogo. 
ROM.2.21	Igimiu neu huhuire wai tangaloi ?Huri havai nehe huhui lei gimiu tea sibomiu? Nem veve lawe na tangaloi wagineu ve na mese balubelu, nge igimiu nem balu. 
ROM.2.22	Vage igimiu nem veve lawera ve, igimiu nein mese bakabaka ko igimiu sibomiu nem vai na bakabaka. Igimiu neu leomasi na tarabesi nunui gineu, nge nem balu gineu lolo valei tataro. 
ROM.2.23	Igimiu nem sagegi gimiu sibomiu huri ve nem lado mavagi na Leohora noi God, nge nem vagamaemaegi God lune igimiu nem vai utuhi na nona Leohora. 
ROM.2.24	Mwere na Reve reve Gogona mo veve vena, “Ingere hi hatie duvi Juda ram vai hivohivogi na henai God a vevenagi igimiu.
ROM.2.25	Tare ve nem huri na Leohora mo veve, a nomiu tevegigilegi a iloilogi lune. Nge tare nem vai utu na Leohora noi God, siu lo leoleonagi huri ve igimiu nehe lai na tevegigilegi tea vohogi. 
ROM.2.26	A sinobu ngerehi hate duvi Juda rahe lai na tevegigilegi tea. Nge tare ve ram vai na gineu mo huri na leo mwerehi a Leohora mo veve, siu lo leoleonagi huri ve ingere rau lei na tevegigilegi beno. 
ROM.2.27	Igimiu ira duvi Juda nem hakovi na Leohora hi rau uli bibie ko a tevegigilegi, nge nem vai utu na Leohora hi tau mosigei. Irahine hi rahe lai na tevegigilegi tea lo tarabesire rain vevegi gimiu huri ve igimiu neu vagasile, a tevegigilegi hogo he eno tea lo tarabesigi hogosie. 
ROM.2.28	Ingere rain vei lei mwerehi, a vevenagi a tangaloi ingeie hate duvi Juda hogo, tare mo lado ve ingeie a duvi Juda lo tarabesigi hogosie. A tevegigilegi hogo he eno tea lo tarabesigi hogosie. 
ROM.2.29	A tangaloi tare mo lado ve ingeie a duvi Juda, hogosie, tare mo lado ve ingeie a duvi Israel lolo lolona, a tevegigilegi hogo mo vai lolo lolona, lo managi nona Vui, nge hatie gina Leohora. A tangaloi mwerehi mo lai na huireana den God, hatie den tangaloi.
ROM.3.1	Siu, ?Wa ira duvi Israel a nora gineu tea ngehi a sinobu wagineu hatie nora? ?Wa gineuhigi tea hi u eno hageliu lawera ve rain lei na tevegigilegi? 
ROM.3.2	Io, u garea lo matahala u sao, a gineu u eno hageliu ngehi i God u lado talo duvi Israel ve rain lei hougi na nona leo huhui. 
ROM.3.3	Tare ve a duvi Israel lavasigi rahe tabea tea. ?Wa ngehi vin veie vena siregi nase vai tui na nona waratau? 
ROM.3.4	Hatie, i God vin labe tuturedu lo hogo, hatie huri tare a tangaloi doluegi ram kalikeli. Mwere na Reve reve Gogona mo veve vena, “Iniko goin labe lo hogo lune gom laqa ko iniko goin qoragi na leo asi hi mo eno vovohoigo.” 
ROM.3.5	Lune igide dam vai na galegaleasi, mo vosangi mwasaragi huri ve i God u vovohoi. Siu, ?Wa igide dain veve lai huri i God mo vagasile huri vin vevegi gide? Ineu nam laqa lo matahala mwere ngaha a vevenagi a sinobu lavasigi bataha rain tarani ve rain laqa mwerehi. 
ROM.3.6	Hatie, tare ve i God vin he vai lei tea vena vevegi gide. ?Ingeie vin vei lei vena vevegi na ureure mwerehilogo? 
ROM.3.7	Bataha ihine tea vin veve vena, “Lune nam kali, ngehi mo bete na roroa lawea, a vevenagi a noku kalikeli mo haharagi na hogo noi God. ?Nge huri havagineu ineu nam lai na leo vevegi mwere na tangaloi galegaleasi? 
ROM.3.8	U mwerehi tau, tare ve igide dam veve vena, “Igide da vai na galegaleasi siu huri a gineu garea vin vonai.” A sinobu ram vai leo ve ran vevegi gamai, ingere ram veve ve igamai gam huhui na gineu ingere ngaha. Ingere rau vagasile ko rau tatarise ve rain lei na leo vevegi.
ROM.3.9	Siu, ?Wa igide ira duvi Israel dau garea denire sinobu wagineu? Hatie, igide dau veve beno huri ve ira duvi Israel ko a sinobu ingere hi hatie duvi Israel ingere doluegi rau vagasile lo galegaleasi 
ROM.3.10	Mwere na Reve reve Gogona mo veve vena,
ROM.3.10	“Hatie ve ihine tea ve mo vai na gineu garea,
ROM.3.10	hatie ve gatagale vohogi.
ROM.3.11	Hatie tangaloi ve u rongronghogo.
ROM.3.11	Hatie ve ihine tea mo hike buluiana dein God.
ROM.3.12	Ingere doluegi rau tudori dein God,
ROM.3.12	ingere rau vano rerarera.
ROM.3.12	A tangaloi gatagale he vai na gineu garea tea,
ROM.3.12	hatie ve gatagale vohogi.
ROM.3.13	A wuwara mo horo gina lamalamagi
ROM.3.13	ko mo horo gina kalikeli vin vei na
ROM.3.13	tangaloi vin mate ginie
ROM.3.13	Ingere ram veve leo kalikeli tamwere
ROM.3.13	a nora leo rau mwere na mwata asi hi
ROM.3.13	hi vin ue vagamate lai na tangaloi.
ROM.3.14	A wuwara u horo gina leo warawarai
ROM.3.14	ko a lolo gadigedi.
ROM.3.15	Ingere ram rarai tamwere,
ROM.3.15	ve rain ue vagamate na sinobu.
ROM.3.16	Vataha ute ram vano aie,
ROM.3.16	ingere ram vai asiesigi na gineu uliu,
ROM.3.16	ko ram vai na sinobu ram hahagavi.
ROM.3.17	Ingere rahe ilo tea ve rain toga
ROM.3.17	lo tamwata mwerehilogo,
ROM.3.18	Vage ingere rahe hikehike tea
ROM.3.18	ve rain rong huri God.”
ROM.3.19	Dau ilo beno huri ve vataha na gineu hi a Leohora noi Mosis u veve, u veve lawera hi ram toga lo vavai Leohora hi. Nge a Leohora hi mo tugoro na tangaloi doluegi, huri ve rain mese veve huri vei ingere rau vovohoi lo nagoi God, ko mo vai na turegi huri ve i God vin vevegi na tangaloi doluegi lolo ure. 
ROM.3.20	A tangaloi vin he vailei tea ve na vovohoi lo nagoi God lo gineu ingere hi mo vaire mo huri mwere hi a Leohora mo veve. A Leohora mo haharagi na galegaleasi, a nona tabana nge hi hogosie hi.
ROM.3.21	Nge siseri ngaha i God a nona turegi, a Leohora he bulu tea meie vohogi. Ko ingeie mo haharagi na matahala lawe gide nge hi a Leohora ko ira tangaloi ligoligogi rau veve lawe gide. 
ROM.3.22	I God u vei na tangaloi ram vovohoi lo nagona huri na nora ladohogo lui Jisas Kraes. Nge ngaha a hogo huri irahine ram lado hogo lui Kraes a vevenagi tangaloi rau tatarise doluegi. 
ROM.3.23	Ingere doluegi rau galegaleasi ko rau vagahao dena gineu roroa doluegi noi God. 
ROM.3.24	Ingere doluegi ram tarani garagara ve rain vovohoi lo nagoi God. Lo nona dom tabetabe, mo bete na nona hogohogo garea. Ngehi mo vaire ram vovohoi lo nagona, huri rau bulu mei Jisas Kraes nge hi u mate voli na nora galegaleasi rau meriqe. 
ROM.3.25	I God u siregi netune Jisas Kraes mo mate, huri ve a daine vin lei vohogi na galegaleasi nora tangaloi ram ladohogo ginie. I God u vei u garea ko u vovohoi, ko mwere hi tuei ingeie u rongoribi ko he vevegi na tangaloi tea huri na nona galegaleasi. 
ROM.3.26	Nge i God u bete Jisas mo haharagi garagaragi huri ve ingeie u vei na gineu garea. I God u veve mwere hi huri na nona Leo vevegi ve vin vovohoi, ko ingeie vin vei vovohoigi na tangaloi tea hi mo lado hogo lui Jisas.
ROM.3.27	?Siu a havagineu hi dain sage gide lai hurie? !Hatie! ?Wa vevenagi huri hi dam ronghuri na Leohora? Hatie, nge a vevenagi igamai gam lado hogo gain he sage gamai tea. 
ROM.3.28	Huri dau ilo beno vei God u vei na tangaloi ram vovohoi lo nagona a vevenagi rau ladohogo ginie, nge he vaire tea ve ra vovohoi a vevenagi ram rong huri na Leohora. 
ROM.3.29	Siu hate domianagi mwere hi vage, ve i God a God nora duvi Juda hogosie. Hatie mwere hi, nge i God a God nora tangaloi tavalavarea den duvi Juda vage. 
ROM.3.30	I God ingeie gatagale hogosie, ingeie vin vei na duvi Israel rain vovohoi lo nagona, a vevenagi a nora ladohogo. Ingeie vin vei na sinobu hatie duvi Israel rain vovohoi lo nagona vage lo nora ladohogo. 
ROM.3.31	?Siu wa igide dain tuli vohogi na Leohora? Hatie nge a ladohogo mo vai gide dam vagahorongi na matahala vovohoi ngehi a Leohora mo taranie.
ROM.4.1	I Ebraham ingeie gatagale den duvi retubude ?Gide dain veve wuraha hurie? ?A nona lado hikehike huri na ladohogo u mwerehilogo? 
ROM.4.2	Tare ingeie u vovohoi lo nagoi God lo gineu ngerehi u veire nase vai ingeie vin sagea huri. Nge ingeie vin he sagea lai tea lo nagoi God. 
ROM.4.3	Huri a Reve reve Gogona mo veve vena, “I Ebraham u ladohogogi God, a vevenagi a nona ladohogo i God mo lai vurugeginie huri ve ingeie a tangaloi vovohoi.” 
ROM.4.4	A tangaloi mo vai na tabanagi garea, mo lai na gaivoli hurie. A gai voli hi, he mwere na hogogi tea. A gaivoli hi, a tangaloi u vei na tabana rau huire huri ve vin leie. 
ROM.4.5	A tangaloi he vai lei na tabanagi tea ve vin veie ve vin vovohoi lo nagoi God, nge mo ladohogo huri ve i God mo vaire tangaloi galegaleasi ram vovohoi lo nagona, i God mo bete na hogogi lawea lo matahala mwerehi. I God mo leo ve ingeie u vovohoi lo nagona a vevenagi a nona ladohogo. 
ROM.4.6	I Devet u veve na gineu mwerehi teu, huri ve i God mo lehi na tangaloi ve u vovohoi lo nagona, hatie lo tabanagi u veie, nge lo nona ladohogo, a tangaloi hi vin hevuhevu.
ROM.4.7	“U veve vage vena, a sinobu ngerehi
ROM.4.7	i God u lado vohogi na bugure
ROM.4.7	ko mo galuvegi na nora galegaleasi
ROM.4.7	ingere rain hevuhevu.
ROM.4.8	Havuhevu lawe na tangaloi ngehi i God
ROM.4.8	he valu velu tea bugugi huri
ROM.4.8	na nona galegaleasi.”
ROM.4.9	A tevegigilegi ngaha hi i Devet mo laqagi hurie, ?Wa mo eno lawera hi rau lei na tevegigilegi hogosie?” Hatie, nge mo eno lawera hi rahe lai na tevegigilegi tea vage. Igamai gau laqagi na Reve reve Gogona, “I Ebraham u ladohogo lui God, ko a vevenagi huri na nona ladohogo, i God mo lai vurugeginie ve u vovohoi.” 
ROM.4.10	?A gineu ngaha u vei tagaha? U vei tomue sige lo tagugi lune hi u lei na tevegigilegi? Tomue, hatie atagu.
ROM.4.11	I Ebraham u lei na tevegigilegi mo haharagi huri ve ingeie u vovohoi lo nagoi God tomue siu mobei lei na tevegigilegi. Siu i Ebraham ingeie a tama lawe rahine doluegi hi rau ladohogo nge rahe lai na tevegigilegi tea ingeie vage a tama lawe rahine doluegi hi rau ladohogo ngehi i God u lei vurugeginire ve rau vovohoi lo nagona. 
ROM.4.12	Nge i Ebraham vage a tama lawe gide hi dau lei na tevegigilegi beno. Ko dam toga mo huri na ladohogo ngehi i tamada Ebraham u toga lune tomue siu mobei lei na tevegigilegi.
ROM.4.13	I God u vei na nona waratau mei Ebraham ko meire duvine, huri ve a ureure doluegi vin voragi nora. A waratau u vei hatie huri hi ve i Ebraham u ronghuri na Leohora. Nge a vevenagi a nona ladohogo ngehi mo vaie mo vovohoi lo nagoi God. 
ROM.4.14	Nge tare ve a sinobu ram lai na gineu ngerehi i God u waratau ginire, tare lo domianagi huri ve ingere ram huri lo leo mwerehi a Leohora mo tarani, siu a ladohogo hatie iloilogi lune. Ko a waratau noi God hatie mavanagi lune, hatie gineu lune.
ROM.4.15	A vevenagi hi a Leohora mo vai na lologagasi hogosie. Nge ve mwere a Leohora hatie, sevai hatie gineu huri ve dain kalokalo leo lune. 
ROM.4.16	Siu a sinobu ram lai na waratau noi God lo nora lado hogo. U vei mwere ngaha huri a waratau hi vin voragi hogohogo vurogi lawe na tangaloi. Siu huri ve ira netui Ebraham doluegi rain lei na waratau hi. Hatie lawe rahine ram toga lo vavai Leohora noi Mosis hogosie, nge lawe rahine doluegi hi ram toga lo ladohogo, mwerei Ebraham nge hi igide doluegi i tubude. 
ROM.4.17	Mwerehi u uli lo Reve reve Gogona vena, “Ineu nam vaigo goin voragi na tama lawe na vanue u sao.” Nge ngaha a hogo tomue i God, a God ngehi i Ebraham u lado hogo lune, ingeie a God hi u bete na mwasoana lawera hi rau mate beno ko a nona leo mo vai na gineu ngehi he eno tea tahi 
ROM.4.18	I Ebraham he lado tare tea vohogi ve i renetune vin sao. Nge i Ebraham u lado hogogi God ko mo labe tuturedu lo nona ladotare, ko ingeie a tama lawe na vanue lalawua u sao. Mwerehi God u veve lawea vena, “A duvimu vin sao ve a tangaloi vin he valu leire tea.” 
ROM.4.19	I Ebraham a higaona u kakarani ve na vudolue, u tamaragai vohogi huri ve vin vagavora renetune, ko i Sera u tubui ve vin he bava lai na maresu tea. I Ebraham mo ladolado lune, nge a nona ladohogo lui God he wiriwiri tea. 
ROM.4.20	Ingeie u labe siaga lo nona ladohogo, ko he lado gairue tea gina waratau noi God, a nona ladohogo u horo gina huireana, ko ingeie u waregareagi God. 
ROM.4.21	I Ebraham u rongo utu lolo lolona huri ve i God u vei lei ve vin vei na gineu ingere hi u waratau ginire 
ROM.4.22	Siu,” I God mo lai vurugegi Ebraham lo nona ladohogo, ko a ladohogo hi mo vaie mo vovohoi mei God. 
ROM.4.23	A leo ngerehi mo veve ve, “I God u lei vurugegi Ebraham huri ve ingeie u vovohoi, a revereve hi hatie lawe Ebraham hogosie.” 
ROM.4.24	Nge a revereve hi mo eno lawe gide doluegi vage, i God vin lei vurugegi gide ve dau vovohoi, igide hi dam ladohogo ginie ve ingeie u vei ragasi Jisas a noda Huqe dena mateana. 
ROM.4.25	I God u sireginie ve na mate a vevenagi a bugude, ko mo ragasie taligu sulo mwaso hurive vin vei gide dain vovohoi lo nagoi God.
ROM.5.1	Siu siserigi ngaha u vei gide dam vovohoi lo nagoi God lo noda ladohogo. A tamwata noi God mo toga mei gide lo henai noda Huqe Jisas Kraes. 
ROM.5.2	Nge hi u lei gide dam ahu sulo vai garea talo hogogi noi God nge hi mo vai gide dam rongarea. Ko igide dam havu hevu a vevenagi igide dam ladotare ve dain bulu mei God lo nona roroa. 
ROM.5.3	Lune a gineu esi ram hogosi gide, igide dain hevuhevu huri na gineu esi hi mo vai gide dam labe mo siaga, ko mo vai gide dam rongribi. 
ROM.5.4	Lune igide dam rongribi, dam lai na doridori garea. A doridori garea hi mo bete na tarantare lawe gide. 
ROM.5.5	A lado tare vin he vaga maemaegi gide tea, a vevenagi i God u lingi na nona dom tabetabe sulo lolo loloda lo managi noi Vui Gogona ingeie a hogogi noi God lawe gide.
ROM.5.6	Lune igide dahe bului lei gide te siboda, i God u leo wahe na taro gatagale ve i Kraes vin mate hurire tangaloi rahe vovohoi tea. 
ROM.5.7	U mala gona huri ve a tangaloi vin mate lai huri na wai tangaloi. Bataha a tangaloi tea ve vin vei lei vena mate huri na tangaloi garea. 
ROM.5.8	Nge i God u haharagi na nona tabetabe lawua huri gide lo matahala mwere ngaha. I Kraes u mate huri gide lune dam toga mosigei lo noda galegaleasi. 
ROM.5.9	Siu igide dain mwaso dena lolo gagasi noi God lui Kraes hogosie, a vevenagi igide dam vovohoi lo nagoi God gena dai Kraes ko a nona mateana. 
ROM.5.10	Lune igide dau tino mwerena nona tavului vuro, ingeie u vei buluana mei gide lo mateana noi netune. Nge ngaha a hogo, igide dam voragi nona buluana, ingeie vin vaga mwasoi gide gena mwasoai netune. 
ROM.5.11	Ko hate hogosie hi, nge siserigi ngaha igide dam havuhevu lui God lo henai Jisas Kraes. Lui Kraes hi igide dam voragi buluana noi God taligu.
ROM.5.12	Siu a galegaleasi u vonai lolo ure lo lalakogi noi tangaloi gatagale, ko gina galegaleasi hi a mateana mo vonai. Giniehi, a tangaloi doluegi rain mate, a vevenagi ingere doluegi rau galegaleasi. 
ROM.5.13	A galegaleasi u eno lolo ure tomue siu a Leohora noi Mosis mo bei vonai. Nge i God he valu velu te bugui nora galegaleasi, huri a Leohora he vai te mo sigei. 
ROM.5.14	Nge lo taro i Adam mo dadari lo taroi Mosis, a tangaloi doluegi rain mate, hate huri ingere rahe galegaleasi tea lo matahala mwere hi Adam u veie, lune u lalakogi vagasile lo tau leo noi God.
ROM.5.15	A hogogi tabetabegi noi God he mwere na galegaleasi noi Adam tea. A sinobu u sao ram mate a vevenagi a galegaleasi nona tangaloi gatagale. Nge a hogogi noi God u lawua sileti, a tangaloi ram lai na hogogi noi God lo dom tabetabe lawua nona tangaloi gatagale, i Jisas Kraes. 
ROM.5.16	Siu lo tangaloi hi i Adam u galegaleasi, u lei na leo vevegi. Nge a hogogi noi God u wegineu. A hogogi tabetabegi noi God u vonai lo tagui galegaleasi u sao, ko mo vai na tangaloi ram vovohoi lo nagoi God. 
ROM.5.17	Ko a galegaleasi nona tangaloi gatagale hi, a mateana mo mamalu goro na tangaloi doluegi a vevenagi a tangaloi gatagale hi. Nge siserigi ngaha a sinobu ngere hi rau lei na hogogi noi God ko a nona hogohogo tabetabegi, ingere ram vovohoi lo nagoi God. Ingere rain lei na mwasoana hogo ko rain huqegi lo henai Jisas Kraes.
ROM.5.18	Siu mwere hi, a tangaloi doluegi rain lei na leo vevegi a vevenagi a galegaleasi noi Adam. Nge i God u lei vurugegi gide ko mo bete na hogogi mwaso lawe gide lo gineu gagareagi ingere hi i Kraes u veire. 
ROM.5.19	A tangaloi u sao ram galegaleasi a vevenagi a tangaloi gatagale u kalokalo lo leoi God, a tangaloi gatagale u rong huri God, ingeie vin vei na tangaloi u sao rain vovohoi lo nagona.
ROM.5.20	A Leohora u vonai huri ve vin vei na galegaleasi vin esi vin liu. Nge lune a galegaleasi mo asiesi lawua, a tabetabe noi God mo mauri mo hage hage vage. 
ROM.5.21	A galegaleasi mo vai na mateana vena mamalu goro gide, nge i God u bete na nona hogogi lawera tangaloi huri ve a hogogi hi vin huqegi lo mwasoara, ko vin veire rain vovohoi lo nagona. Ko nge ngaha vin lei na mwasoana tavagituei lo henai Jisas Kraes a noda Huqe.
ROM.6.1	?Siu igide dain vei wuraha? Wa dain vano tuturedu lo galegaleasi huri God vin bete na nona hogogi lawe gide? 
ROM.6.2	!Hatie vohogi! Igide dau mate lo galegaleasi tatuei, ?Siu igide dain vano tuturedu lo noda galegaleasi mwerehilogo? 
ROM.6.3	?Wa neu geluvegi ve igide doluegi ngaha dau voragi na rosorosoi Kraes lune dau lei na garuhigogona? Igide dau bulu lo nona mateana lune dau garuhigogona. 
ROM.6.4	Lune dam lai na garuhigogona, mo tulegi bubugi gide meie, dam bulu gatagale meie lo nona mateana. Siu mwerehi, i Kraes u maraga taligu lo huireana noi Mama, igide vage dain toga lo mwasoana garaqa.
ROM.6.5	Siu igide dau bulu bubugi meie lo noda mateana mwerehi ingeie u mate, ko ngaha igide dain maraga taligu dena mateana, mwere hi ingeie u maraga taligu. 
ROM.6.6	Ko igide dau ilo huri ve a mwasoada tatuei hi u mate bubugi mei Kraes lo, nona gai saroutu huri na noda galegaleasi vin he huire te lai ve na huqegi goro gide, siu igide dain he toga vau tea lo galegaleasi. 
ROM.6.7	Lune igide dam mate, dam mariqe dena huireanai galegaleasi. 
ROM.6.8	Tare ve dam mate mei Kraes, igide dam ilo vage ve dain mwaso meie. 
ROM.6.9	Siu i Kraes u maraga taligu dena mateana, igide dau ilo huri ve vin he mate lai tea taligu. A mateana vin he qoragi laie tea 
ROM.6.10	Io, lune i Kraes u mate, u mate huri ve vin qoragi na huireanai galegaleasi vagatagale hogosie, u tatarise mena taro doluegi. Siserigi ngaha ingeie mo toga lo mwasoana garaqa, ko a nona mwasoana garaqa hi mo toga mei God. 
ROM.6.11	Siu lo matahala mwerehi, igimiu nein lehi gimiu taligu sibomiu ve igimiu neu mate lo huireanai galegaleasi, ko nem mwaso mei God lui Jisas Kraes.
ROM.6.12	Siu nein mese siregi ve a galegaleasi vin huqegi goro na mwasoamiu lo ure huri ve goin vei na gineu ingere hi a nomu taratarani esi mo taranie. 
ROM.6.13	Nein mese siregi na tarabesimiu ve na vai na galegaleasi, mwere lo gineu ingere hi rau esi. Nge igimiu neu siregi gimiu lawe God mwere na sinobu ingere hi rau mate ko siserigi ngaha ingere ram mwaso. Nen siregi na tarabesimiu lawe God ve na vai na gineu rau garea. 
ROM.6.14	A galegaleasi vin he huqegi goro gimiu tea a vevenagi igimiu nehe toga tea lo vavai Leohora, nge nem toga lo vavai dom tabetabe lawua noi God.
ROM.6.15	?Siu igide dain vei mwerehilogo? ?Wai gide dain galegaleasi huri hi dahe toga tea lo vavai Leohora, nge dam toga lo vavai dom tabetabe lawua noi God? !Hatie vohogi! 
ROM.6.16	Igimiu neu ilo vurugegi huri neu siserigi gimiu sibomiu mwere na tangaloi tabana vurogi ve na ronghuri hine tea, siu a hogo igimiu a tangaloi tabana vurogi lawe na tangaloi hi. Igimiu nein huri na galegaleasi, ngehi a mwasigi a mateana talo Vui sige a ronghuri, a mwasigi nge hi a tangaloi ram vovohoi lo nagoi God. 
ROM.6.17	Tuei igimiu neu tabana vurogi lawe na galegaleasi, a galegaleasi u huqegi goro gimiu. Nge a veve garea lawe God, huri neu tabe vurugegi na Leohuhui huri na gineu ingere hi u betera lawe gimiu. 
ROM.6.18	Siu igimiu neu meriqe dena galegaleasi, ko siserigi ngaha igimiu a tangaloi tabanagi lawe na gineu garea. 
ROM.6.19	Ineu nam vai na mataleleogi ngaha a vevenagi u gona huri ve igimiu nein rongo hogosie. Tuei igimiu neu siregi na tarabesimiu ve na tabanagi vurogi lawe na galegaleasi ko a gineu rau esi, nem toga huri na asigi hogosie, siu lo matahala mwere tau hi igimiu nein siregi gimiu sibomiu ve nein tabana vurogi lawe na gineu garea.
ROM.6.20	Lo taro tuei igimiu neu tabana vurogi lawe na galegaleasi, ko a gareana he huqegi goro gimiu tea. 
ROM.6.21	Igimiu neu vei na gineu rau esi, ko siserigi ngaha igimiu nem maemae huri. A gineu ingere hi a mateana lure. 
ROM.6.22	Nge siserigi ngaha igimiu neu meriqe dena galegaleasi ko igimiu ira tangaloi tabanagi noi God. A mwasoamiu doluegi neu betera lawe God, a mwasigi nge hi a mwasoana tavagituei. 
ROM.6.23	Lune a sinobu ram galegaleasi ram lai na gaitawe nge hi a galegaleasi mo betea, a gaitawe hi a mateana. Nge i God a nona hogogi lawe gide nge hi a mwasoana tavagituei lui Jisas Kraes a noda Huqe.
ROM.7.1	Retueku ko i rehaqeku, igimiu doluegi neu ilo na Leohora noi mosis. Siu igimiu neu ilo vage ve a Leohora mo mamalu goro na sinobu lo taro hi ram mwaso tau mosigei. 
ROM.7.2	A mataleleogi mwere ngaha, a vavine u legi vin toga gogona mei tamai netune lo tarogi hi mo mwaso. Nge tare ve i tamai netune mo mate, ingeie he toga vau tea lo tauleo huri na lagiana. 
ROM.7.3	Nge tare ve a vavine mo lagi mena mwera wagineu lo taro hi i tamai netune mo mwaso mosigei, tauleo hi mo veveginie huri ve u vagasile. Nge tare ve i tamai netune mo mate, ingeie u meriqe dena tauleo huri na lagiana. Siu tare ve a vavine hi mo lagi mena mwera wagineu, ingeie he vagasile tea lo tauleo huri na bakabaka. 
ROM.7.4	Siu lo matahala mwere hi, retueku ko i rehaqeku igimiu neu mate, ko nem mariqe dena tauleo lo tarabesi Kraes. U vei mwere ngaha huri igimiu nein toga lo vavai tangaloi wagineu. A tangaloi i Jisas nge hi u maraga taligu dena mateana, ko huri ve igide dain tabanagi lei lo tabana noi God. 
ROM.7.5	Tuei lune igide dau toga lo doridorinai tangaloi hogosie. A tauleo hi mo vai gide dam tarani garagaragi na gineu esi ingere hi a domide mo taranire, giniehi, a lalakogi mwere hi mo tomuegi gide sulo mateana. 
ROM.7.6	Tuei a tauleo u wiribibi gide mwere na tangaloi hi ram toga lo garo vauveu, nge a doridori tatuei hi u mate, igide dam mariqe dena tauleo hi. Siu siseri ngaha igide dam tabana lawe God lo matahala garaqa mena Vui ko hate lo tauleo tatuei hi rau uli bibire
ROM.7.7	Bataha igimiu nem lado ve ineu nam veve huri ve a tauleo mena galegaleasi ingere a gineu gatagale. Nge hi hatie hogo. Nge a tauleo a matahala hogosie mo vaieu nam ilo na domianai galegaleasi, ineu nain he ilo na iloilogi tea huri ve nain vei huri na gineu nona tangaloi wagineu, ve mwere a tauleo he veve tea vena, Goin mese vai huri na gineu noi rehavamu. 
ROM.7.8	Nge a vevenagi a Leohora hi, a galegaleasi mo haqe na turegi ve na hibi raga na taratarani esi doluegi lolo loloku. Ko tavala varea dena Leohora a galegaleasi hatie nona huireana. Tavala varea dena Leohora, a galegaleasi a gineu mategi. 
ROM.7.9	Ineu nam mwaso tavala varea dena Leohora, nge lune a Leohora u vanai a galegaleasi mo tavuigi mo mwaso. 
ROM.7.10	Siuineu nau mate. A Leohora hi huri ve vin lei na mwasoana, nge mo bete na mateana. 
ROM.7.11	Lo Leohora hi, a galegaleasi mo haqe na matahala ve na kalieu ko na uevagamateau.
ROM.7.12	Siu a Leohora u gogona, ko a Leohora mo veve u garea, u vovohoi ko u garea. 
ROM.7.13	?Wa ngaha a iloilogi huri ve a gineu garea mo bete na mateana laweau? Hatie, nge a galegaleasi mo dorigi na gineu nge hi u garea vena bete na mateana laweau? Mo vai mwere ngaha huri ineu nain leo vurugegi na galegaleasi ve u mwere na havai. A Leohora mo domiginie vena haharaginie huri ve a galegaleasi u esi garagara.
ROM.7.14	Igide dau ilo huri ve a Leohora a gineu talo Vui, nge ineu hatie talo Vui huri a galegaleasi mo huqegi goroau mwere ve ineu a nona tangaloi tabana vurogi. 
ROM.7.15	Ineu nahe ilo vurugegi na gineu tea ngerehi nam vaire. Nahe vai na gineu tea ngerehi nam tarani ve na vaire. 
ROM.7.16	Siu tare ve ineu nahe tarani tea ve nain vei na gineu esi ngerehi nau veire, ngehi a iloilogi hurive nam lado bubugi mena Leohora huri ve u garea. 
ROM.7.17	Nge hate hogo ve ineu nam vai na gineu esi ingere ngaha, a galegaleasi hi mo toga luku ingeie hi mo vai na gineu ingere ngaha. 
ROM.7.18	Io, ineu nau ilo vurugegi ve a gineu garea he toga te luku. Nam veve mwere ngaha ve a gineu garea he toga te luku a vevenagi nam toga lolo urei galegaleasi. Ineu nam tarani ve nan vai na gineu ngerehi rau garea, nge nahe vaire tea. 
ROM.7.19	Ineu nahe vai na gineu garea tea ngerehi nam tarani ve nain veire, nge nam vai na gineu esi ngerehi nahe tarani tea ve nain veire. 
ROM.7.20	Tare ve nam vai na gineu ngerehi nahe tarani tea ve nain veire, siuineu nahe vaire tea. Nge a galegaleasi hi mo toga luku mo vai na gineu ngerehi.
ROM.7.21	Ineu nau lado hikehike lo Leohora ngaha, lune nam tarani ve na vai na gineu garea, a galegaleasi nge tahi mo toga meieu. 
ROM.7.22	Lolo domiku, ineu nam havuhevu mena Leohora noi God. 
ROM.7.23	Nge ineu nam lehi na tau leo tuegi mo tabana meieu ngehi mo vuro lolo domiku. A tauleo ngaha mo qoragi na vuro. Mo vaieu nam voragi tangaloi tabana vurogi lawe na galegaleasi hi mo toga lolo loloku. 
ROM.7.24	Ineu a tangaloi toga hahagavi? Ihine vin vagamwasoieu dena tarabesigi ngaha mo bete na mateana laweau? 
ROM.7.25	Ineu nam veve gareagi God huri u vagamwasoieu lui Jisas Kraes noda Huqe.
ROM.7.25	Siu lolo domiku ineu a tangaloi tabana vurogi lawe na Leohora noi God, nge lo noku galegaleasi siboku, ineu nam voragi tangaloi tabana-vurogi lawe na tauleo nona galegaleasi.
ROM.8.1	Siserigi ngaha a leo vevegi hatie lawe rahine ram toga lo bulu gatagale mei Jisas Kraes. 
ROM.8.2	Huri a huireana talo Vui mo lai na mwasoana lo bulu gatagale mei Jisas Kraes lawe gide. Mo vaieu nam mariqe dena huireanai galegaleasi ko a mateana. 
ROM.8.3	A Leohora noi Mosis vin he vaga mwasoi lai gide tea, a vevenagi a doride tangaloi u galegaleasi. Nge i God u teu na matahala wagineu huri ve vin vagamwasoi gide. Ingeie u hora netune gatagale vohogi lo tarabesi tangaloi mwere igide, hogosie igide a tarabeside u galegaleasi. I God u vei vohogi na galegaleasi ngehi u gagau bibi gide, giniehi, mo siregi netune mo voragi na rugurugu huri na noda galegaleasi. 
ROM.8.4	Ingeie u veie mwere ngaha huri ve vin vagahorongi na taraniana ngehi a Leohora u taranie. Siserigi ngaha igide dahe toga tea lo noda galegaleasi, nge dam toga mo huri na taraniana nona Vui. 
ROM.8.5	Irahine hi ram toga mo huri na nora galegaleasi ngehi a domire mo taranie. A domire u virigi siaga lo doridori esi hi. Nge irahine hi ram vai na gineu garea ngerehi a Vui Gogona mo tarani a domire mo virigi siagagi lo doridori garea ngehi a Vui Gogona mo tarani. 
ROM.8.6	Tare ve a sinobu a domire mo virigi lo domianai galegaleasi talo tarabesigi, ngehi a mateana lune. Nge tare ve a domire mo virigi lo gineu talo Vui, ngehi a mwasoana ko a tamwata lune. 
ROM.8.7	Lune a sinobu a domire mo virigi lo nora galegaleasi, ingere ram qalo goro God, a vevenagi ingere rahe masinge tea ve rain ronghuri na Leohora noi God ko a hogo ingere rain he vai lei tea ve rain rongo huri na Leohora noi God. 
ROM.8.8	Giniehi, rahine hi ram toga mo huri na taraniana lo tarabesire sibora, rain he vai lei tea ve rain vei God ve na havuhevu.
ROM.8.9	Igimiu nehe toga tea lo taraniana talo tarabesimiu. Igimiu nem toga mo huri na taraniana noi Vui Gogona. A hogo, a Vui Gogona noi God mo toga lumiu. Ihine tea a Vui noi Kraes he toga tea lune ingeie hate meie. 
ROM.8.10	Siu a tarabesimiu vin mate tamwere, a vevenagi a galegaleasi. Nge tare ve i Kraes mo toga meigo, siu a Vui Gogona mo bete na mwasoana lawego, a vevenagi i Kraes u veigo gom vovohoi lo nagoi God. 
ROM.8.11	I God u vei ragasi Jisas dena mateana, ko tare ve a Vui noi God mo toga lumiu, ingeie vin bete na mwasoana lawe na tarabesimiu hi rau mate vage. I God, ingeie hi u ragasi Kraes dena mateana, ingeie vin bete na mwasoana vin huri na nona Vui ngehi mo toga lumiu.
ROM.8.12	Siu retueku ko i rehaqeku, igide dai mese siregi ve a tarabeside hi u galegaleasi ve na huqegi goro gide, sige dam toga mo huri na taraniana talo tarabeside. 
ROM.8.13	Tare ve dam vai na gineu rau esi gina tarabeside, igide dain mate lo Vui. Nge tare ve gom siregi ve a Vui na buluigo ve gon siregi gon mese vai na gineu rau esi gina tarabesimu, iniko goin lei na mwasoana hogo. 
ROM.8.14	Ira netui God hogo, i ngerehi ram siregi ve a Vui noi God vin tomue ginire. 
ROM.8.15	Siu a Vui hi dau leie he vai gide tea ve da toga vau lo matagute taligu, nge mo vai gide dam voragi netui God, gina huireana nona Vui hi mo vai gide dam ngaragi lawe God vena, “Baba, i Tamaku.” 
ROM.8.16	Ko a Vui hi sibona mo bulu mena tamateda mo vai gide dam voragi netui God. 
ROM.8.17	Tare igide ira netui God, igide dain lei na vai garea u sao dei God bubugi mei Kraes. Nge dain gagarasi mwerehi i Kraes u lei na roroa.
ROM.8.18	A gagarasi hi dam walie gaqarigi dain he tatarisegi leie tea mena roroa lawua hi vin haharaginie lawe gide. 
ROM.8.19	Siserigi ngaha, a gineu doluegi hi i God u teure ram rarai gina hahavusiana huri ve i God na haharagi renetune. 
ROM.8.20	Siu a gineu teu doluegi rain vurogi, hate ve mo huri na taraniana i ureure, nge mo huri na taraniana noi God. A lado tare noi God mo eno mo sigei. 
ROM.8.21	A gineu ngerehi i God u teure ram toga lo leo vevegi ko ram mabobo. Nge lo rani hi i God vin vei renetune rain meriqe, rain he galegaleasi tea taligu, a leo vevegi hi vin rovo. Siu a gineu ngerehi i God u teure rain meriqe mwere iranetune. 
ROM.8.22	Igide dau ilo huri ve a gineu doluegi hi i God u teure rau rarai mo dadari bagataha lo gagarasi, mwerena vavine mo bava maresu. 
ROM.8.23	Hate huri ve a ure hogosie, nge igide vage dai rarai lo gagarasi lolo loloda. Igide dau lei na Vui noi God ngehi a gineu muegi lo nona waratau. Siu igide dau rarai ve i God na vagasiginie na vai gide da voragi renetune sibona, ngehi a iloilogi huri ve a tarabeside rain meriqe. 
ROM.8.24	Siu igide dau mwaso, ko dam hakovi na lado tare ngaha. Tare ve igide dam lehi na gineu hi dam raraie, ngehi hate lado tare hogo. A sinobu rahe lado tare na gineu tea ngehi a nora beno 
ROM.8.25	Igide dam lado tare na gineu ngehi hate noda mosigei, ko igide dam raraie gina rongoribi.
ROM.8.26	Vage a Vui mo bului gide lo noda wiriwiri. Igide dahe ilo tea ve dain tataro mwerehilogo. Nge a Vui sibona mo laqa lawe God huri gide, mo navu dein God gina domiana u bue hate leo ve vin mata-mwasaraginie. 
ROM.8.27	I God mo leo lai na gineu mo toga hiligi lolo taqangire tangaloi. Ko u ilo na domiana nona Vui, a vevenagi a Vui mo laqa lawe God huri na nona sinobu lo matahala mwerehi i God mo tarani.
ROM.8.28	Igide dam ilo huri ve lo gineu doluegi i God mo tabanagi huri gareana noi rahine hi ram tabea. I ngerehi a sinobu u warera, a vevenagi mo huri na nora lado rarai 
ROM.8.29	I God u ilora tomue siu mo bei teu na ure, ko u domiginie huri ve rain mwerei Netune, siu huri ve i Jisas ingeie a natu togagi lawera reretehigi. 
ROM.8.30	I God u lado rarai hurire ve rain mwerei Netune, ingeie u warera vage, ko i rahine hi u warera, u veire ram vovohoi lo nagoi God, i rahine hi rau vovohoi lo nagona, u vei roroa ginire vage.
ROM.8.31	Siu igide dain veve wuraha huri na gineu ngaha? Tare ve i God mo toga mei gide, ihine tea vin he qoragi lai gide tea. 
ROM.8.32	Ingeie he wirisigigi Netune tea, nge u sireginie huri gide doluegi. Siu mei Jisas, a hogo, i God vin bete na gineu doluegi lawe gide. 
ROM.8.33	Ihine hi vin veve lai vena, “A tangaloi ngerehi i God u leo wahera rahe vovohoi tea”? I God sibona u veve beno huri ve dau vovohoi lo nagona. 
ROM.8.34	Ihine tea vin veve lai ve a sinobu noi God rau vagasile? Hatie tangaloi gatagale vohogi, a vevenagi i Jisas Kraes u mate, nge u maraga taligu dena mateana vage, ko siserigi ngaha mo toga lo matuei God, mo navunevu huri gide lawe God. 
ROM.8.35	Wa havagineu tea vin vile wahe lai gide dena tabetabe noi God? Wa gineu esi sige a bugui domiana tea, sige a gagarasi sige a mwaruruhi sige a mahogiana sige a matagute sige a mateana gagarasi? 
ROM.8.36	Mwere u uli lo Reve reve Gogona vena,
ROM.8.36	“God, huri na henamu,
ROM.8.36	gesegi, vataha rani,
ROM.8.36	a tangaloi ram tarani,
ROM.8.36	ve ran uwevagamate gamai.
ROM.8.36	A tangaloi ram lehi gamai
ROM.8.36	mwere na sibsib ngerehi
ROM.8.36	hurive rain uevagamatera hogosie.”
ROM.8.36	“Huri igamai a mateana mo dovo gamai vataha na rani.”
ROM.8.37	Siu i Kraes hi u tabe gamai mo vai gamai gam qoragi na gineu ngerehi doluegi. 
ROM.8.38	Ineu nau ilo vurugegi huri ve hatie gineu vohogi ve vin vilewahe lai gide dena tabetabe noi Kraes, hatie huri tare dam mate sige dam mwaso. A engsel lo eulu sige a huqegi lo mahava, sige a huireana lo mahava, rain he vai lei tea. A gineu ngerehi rau vonai beno sige i ngerehi rain vonai tetarogi. 
ROM.8.39	Hatie gineu namawe lo ulude, hatie gineu vage lo vavada, hatie gineu vage lolo ureure doluegi ve vin vile wahe lai gide dena tabetabe noi God ngehi mo eno lui Jisas Kraes a noda Huqe.
ROM.9.1	Ineu nam veve hogo. Ineu a tangaloi noi Kraes, ko ineu nahe kali tea. A Vui Gogona mo huqegi goro na rongrongoku, ko mo veve laweau ve nahe kali tea. 
ROM.9.2	Lune nam veve huri ve noku hahagavi u lawua, a gagarasi lolo loloku he mala mautu tea. 
ROM.9.3	Ineu nam tarani ve na buluire duvi Israel hi, ire tueku ko ire haqeku vohogi. Ineu nam tarani ve nan lai na leo vevegi ko na tai utuhieu dein Kraes, tare ve vin buluire lai mwerehi. 
ROM.9.4	Ingere a sinobu a duvi Israel hi i God u leowahera gi renetune. Ingere rau lehi na roroa noi God ko ram hakovi na lado bubugi ngehi i God u veie lo livugara, ingeie sibona ko ira nona sinobu. I God u bete na Leohora noi mosis koa turegi vovohoi huri na hudu-hudugoro ko a nona waratau. 
ROM.9.5	Ingere a duvi retubude tatuei ingere a garoi tangaloi talo ure ngehi i Kraes u vora lune ingeie a God mo mamalu goro gide doluegi. Waregarea ginie vagi tuei Amen. 
ROM.9.6	Ineu nahe veve tea ve a waratau noi God vin he eno tea lune, huri hatie duvi Israel doluegi ve ingere a sinobu noi God. 
ROM.9.7	I Ebraham a duvine hatie ve ingere doluegi ira netui God. I God mo veve lawe Ebraham vena, “Iniko goin lei na waratau hi nau waratauginie lo duvi Aesak.” 
ROM.9.8	Nge ngaha a iloilogi huri ve ira duvi Ebraham hatie huri ve ingere doluegi ve ira netui God hogo. Ira netui Ebraham hogo ngerehi ram voragi netui God a vevenagi a waratau hi i God u veve lawe Ebraham. 
ROM.9.9	A waratau noi God lawe Ebraham mo veve mwere ngaha, lo tarogi vovohoi ineu nain vanai taligu, ko i Sera vin bava na maresu mwera.
ROM.9.10	Nge hatie hogosie hi, i Rebeka i netune a mwera gairue i tamara nge tauhi, i tamada Aesak. 
ROM.9.11+ROM.9.12	Nge tomue siu a mwalakelo gairue hi rom vora, i God u veve lawe Rebeka vena, “I netumu a togagi vin tabana lawe tehine.” Nge ngaha u vei tomue siu a mwalakelo ngerehi rom bei vei na gineu garea sige a gineu esi. Lo doridori hi i God mo leo wahe na tangaloi, he warera tea huri na nora tabanagi, nge mo warera huri na nona tarani hogosie 
ROM.9.13	Mwere a Reve reve Gogona mo veve vena, “Ineu nau tabe Jekob, nge nau leomasi Iso.”
ROM.9.14	Siu igide dain veve wuraha huri na gineu ngaha? Wa i God u lamalamagi na tangaloi? Hatie vohogi. 
ROM.9.15	I God mo veve lawe Mosis vena, “Ineu nain veivei garea lawe hine nam tarani ve nain veivei garea lawea. Ineu nain hagavi hine tea hi nam tarani ve nain hagavie.” 
ROM.9.16	Siu i God vin leowahe hine tea ngehi mo tarani ve vin hagavie, a nona leowahe he eno tea lo gineu ngehi a sinobu ram tarani sige ram vaileo ve ran vaie. 
ROM.9.17	A Reve reve Gogona mo veve lawe na ratahigi ta Ijib vena, “Ineu nau veigo gom ratahigi huri na gineu ngaha, huri ve vin haharagi na noku huireana lumu, ko a tangaloi rain waregi sere na henaku lo qatui ureure doluegi.” 
ROM.9.18	I God mo haharagi na nona hahagavi lawe hine tea hi, mo tarani ve vin hagavie, ko ingeie mo vai na qatu siaga lawe na sinobui mo tarani ve vin vei na qature vin siaga.
ROM.9.19	Siu a tangaloi gatagale vin huieu vena, “God mo tau na bugui nomai galegaleasi lumei huri hava gineu? Ihine vin qalo lai mena nona tarani?” 
ROM.9.20	Ira noku buluana, igimiu ira hine ve nein duvi goro God? A gineu bolobolo vin he hui lei na tangaloi tea hi u gihie vena, “Iniko gu gihie mwere ngaha huri havai. 
ROM.9.21	A tangaloi bolobolo gineu lo tano bulubulu, vin bolo na gineu vin huri na nona tarani, ko ingeie vin bolo na susuveni gairue dena tano bulubulu hi teu, tuegi hi u rovo ram gugu lolona a tanogi lune, tuegi ram gugu lolona vataha bongi. 
ROM.9.22	Siu i God ingeie u mwere hi vohogi. Ingeie u tarani vena haharagi na nona lologagasi ko mo siregi ve a sinobu ran lehi na nona huireana. Nge ingeie mo rongoribi mena sinobu ngerehi mo lologagasi ginire. A sinobu ngerehi ram vagatai ve ran mate-salaradu. 
ROM.9.23	Ingeie mo rarai gina rongoribi huri vin haharagi na nona tanoi roroa lawe na sinobu ngerehi rau lei na nona hahagavi. Ingeie u vagatai na sinobu ngerehi huri ve rain lei na nona tanoi roroa, 
ROM.9.24	ko igide ira sinobu hi i God u ware gide. He ware gide tea den duvi Israel hogosie, nge mo ware gide vage dena sinobu hate duvi Israel 
ROM.9.25	Mwere a Reve reve Gogona mo veve lui Hosea vena,
ROM.9.25	“Ineu nain veve vena,
ROM.9.25	‘igimiu ira noku sinobu.’
ROM.9.25	Lawe rahine nam warera ve,
ROM.9.25	‘hate noku sinobu.’
ROM.9.25	Ko nain haharagi na noku tabetabe
ROM.9.25	lawe na sinobu ngerehi nahe tabera tea.
ROM.9.26	Ko lo tanogi vovohoi ngehi
ROM.9.26	Ineu nau veve lawera vena,
ROM.9.26	‘Igimiu hate noku sinobu, ineu nau veve
ROM.9.26	lawera vena, ineu i God nam mwaso
ROM.9.26	nam toga vagituei, ko igimiu ire netuku.”
ROM.9.27	Ko i Aesaea mo waregi sere na leo huri na duvi Israel vena, “A sinobu a duvi Israel rau sao, mwere na one lobei tehi. Nge te gaivihe tea rain maso.” 
ROM.9.28	A vevenagi a Huqe vin vevegi na sinobu doluegi talo ure vin siseri. 
ROM.9.29	I Aesaea u veve vena, “A Huqe u muremure mo siregi ve a duvimei biti hogosie vin mwaso.” Vaiteu igamai doluegi gai mate sala radu. Mwere na qatui venue lalawua gairue hi Sodom ko Komora. Ira duvi Israel ram rongo na Roro Garea 
ROM.9.30	Siu igide dam veve ve a sinobu hi ingere hate duvi Israel rahe vaileo tea ve rain vovohoi lo nagoi God, nge ram vovohoi lo nagona lo nora ladohogo. 
ROM.9.31	A sinobu leowahe noi God, ngerehi ram hikehike lo tauleo huri ve vin veire rain vovohoi lo nagoi God, rahe haqea tea. 
ROM.9.32	?Ko huri havai? A vevenagi ingere rahe lado tea talo nora ladohogo, nge ram lado talo gineu ngerehi ram vaie. Ingere ram taturegi lo vatu hi mo vai na sinobu ram taturegi lune. 
ROM.9.33	Mwere u uli lo Reve reve Gogona vena,
ROM.9.33	“Ineu nain teu na vatu lo vanue Jerusalem
ROM.9.33	ngehi vin vei na sinobu rain taturegi
ROM.9.33	ko a vatu toga ngehi vin veire rain soi.
ROM.9.33	Nge ihine tea mo ladohogo ginie vin he maemae lai tea.”
ROM.10.1	Retueku ko ire haqeku, a gineu nam tarani garagaraginie huri ve a duvi Israel doluegi rain mwaso. Ineu nam tataro lawe God ve vin vei mwerehi. 
ROM.10.2	Ineu nain veve lai mwere ngaha hurire. Ingere ram vaileo hogo ve ran huri God, nge rahe ilo na turegi vovohoi tea. 
ROM.10.3	A vevenagi ingere rahe ilo na turegi ngehi i God mo vai na tangaloi ram vovohoi lo nagona. Ingere ram vaileo ve rain vovohoi lo nora matahala sibora. Siu ingere rahe lai vurugegi na matahala noi God tea ngehi mo vai na sinobu ram vovohoi. 
ROM.10.4	I Kraes u vonai mo vai vohogi na Leohora huri ve ihine tea mo ladohogo ginie ingeie vin vovohoi lo nagoi God.
ROM.10.5	I Mosis u uli huri na tangaloi mo vovohoi lo nagoi God lune hi mo ronghuri na Leohora, “Ihine tea mo ronghuri na leo hi a Leohora mo veve, ingeie vin mwaso. 
ROM.10.6	Nge huri a Reve reve Gogona mo veve vena, igide dam vovohoi lo nagoi God lo noda ladohogo,” Iniko goin mese veve lawe go sibomu vena, “Ihine vin hage lo eulu? (Ngehi a iloilogi huri ve, ihine vin hage eulu ve nai lai Kraes ta himei lo ure?)” 
ROM.10.7	Ko goin mese veve vena, “?Ihine vin hivo lo vavai tano?” A iloilogi huri ve, (Ihine vin hivo vena ragasi Kraes dena mateana?) 
ROM.10.8	A Reve reve Gogona mo veve vena, “A leo mo eno kakarani lobemiu, mo eno lolo wuwamiu ko lolo lolomiu.” Ngehi a leohuhui talo ladohogo ngehi igamai gam toretore hurie. 
ROM.10.9	Tare igimiu nem veve gina singomiu vena, “I Jisas Kraes ingeie Huqe,” ko tare ve igimiu nem ladohogo gina lolo lolomiu huri ve i God u ragasi Jisas dena mateana, igimiu nein mwaso. 
ROM.10.10	Igide dam ladohogo gina lolo loloda doluegi ko giniehi igide dam vovohoi lo nagoi God. Ko igide dam veve lue gina singoda huri ve dam ladohogo, ko igide dam lai na mwasoana. 
ROM.10.11	Mwere a Reve reve Gogona mo veve vena, “Ihine tea mo lado talune vin he maemae lai tea.” 
ROM.10.12	A Reve reve Gogona mo veve vena, “Ihine tea,” a vevenagi hatie gineu ve u wagineu ve mo eno lo livugara hi a duvi Israel ko i ngerehi hatie duvi Israel. A Huqe ingeie tau hi mo huqegi gorora doluegi, ko mo bete na vaigarea u sao lawera hi ram lado ta lune. 
ROM.10.13	Mwerehi a Reve reve Gogona mo veve vena, “Ihine tea mo wareware lo henai Huqe vin mwaso.”
ROM.10.14	Nge tomue siu a sinobu rain hui lai buluiana dena Huqe, ingere rain ladohogo ginie, tomue siu rain ladohogo ginie, ingere rain rongo na roro hurie. Tare ingere rain rongo na roro hurie a tangaloi vin vevea lawera. 
ROM.10.15	Ko tomue siu a tangaloi mo bei vano mo vevea, lawera a tangaloi hi i God vin horae. Mwerehi u uli lo Reve reve Gogona vena, “A hava na tangaloi garea hi mo vonai ve na veve sere na Roro Garea.” 
ROM.10.16	Nge hate ve ingere a duvi Israel doluegi rau lei vurugegi na Roro Garea. I Aesaea u veve vena, “?Huqe irahine hi rau ladohogo gina leo hi gau vevera?” 
ROM.10.17	Siu a ladohogo mo vonai dena Roro Garea hi a tangaloi mo rorongtaginie, ko a sinobu ram rongo na Roro Garea lune a tangaloi mo veve serea lawera huri Kraes.
ROM.10.18	Nge ineu nam hui vena, ?Wa sinobu rahe rongo na roro tea, sige rau rongoe? Io ingere rau rongo. Mwerehi a Reve reve Gogona mo veve vena,
ROM.10.18	“A dilora mo vano vataha na ureure doluegi,
ROM.10.18	a nora leo u dadari lo goloi ure.”
ROM.10.19	Siu ineu nam hui taligu vena, ?Wa a sinobu hi a duvi Israel rahe ilo vurugegi tea, sige rau iloe? Io ingere rau iloe. I Mosis, ingeie a muei tangaloi u bete na gai duvi leo hi. Mo veve sere huri ve i God u veve vena,
ROM.10.19	“Ineu nain veie ve vin garasi gimiu
ROM.10.19	gina vanue hi he roroa tea.
ROM.10.19	Ineu nain vei gimiu nein lologagasi
ROM.10.19	gina vanue hi mo toga haroharo.” 
ROM.10.20	I Aesaea u veve u mala tutu vano vena,
ROM.10.20	Ingere hi rahe hikesieu tea vohogi, rau haqeau beno.
ROM.10.20	Ingere hi rahe huieu tea vohogi vena,
ROM.10.20	?I God hi ingeie logo?
ROM.10.20	Nge ineu nau sereluau beno lawera hi ram hikesieu.
ROM.10.21	Nge i God mo veve hurire duvi Israel vena, vataha bongi ineu nam rarai huri ve nain lei vurugegi na sinobu ngerehi ram kalokalo lo leo ko a qature u siaga.
ROM.11.1	Siu ineu nam hui vena, ?Wa i God utuli vohogi na nona sinobu beno? Hatie vohogi. Ineu siboku a duvi Israel lui Ebraham, a duvi Benjemen. 
ROM.11.2	I God u leo wahe na duvi Israel ve rain voragi nona sinobu tomue siu ram bei vora, ko ingeie he tuli vohogi nire tea. A hogo, igimiu neu ilo na Reve reve Gogona ngehi Elaeja Ingeie u tataro lawe God ko mo gato sabusebu huri duvi Israel. 
ROM.11.3	Mo veve vena, “Huqe ingere rau ue vagamate na nomu tangaloi ligoligogi u sao ko rau saogi vohogi na tanoi nomu rugurugu. Ineu a tangaloi ligoligogi gatagale hogosie nam toga. Ko siserigi ngaha ingere ram vaileo ve ran ue vagamateau vage.” 
ROM.11.4	Nge i God u duvi Elaeja mwere hilogo? I God mo veve vena, “Nge ineu nau hako bibi na duvi Israel teri vagabitu ngerehi rahe hudugoro Bal tea.” 
ROM.11.5	Bagataha mo eno tau mwerehi. A sinobu te gaivihe ngerehi i God u leo wahera gina nona domtabetabe lawua. 
ROM.11.6	Ko tare ve u leo wahera gina dom tabetabe lawua hate huri na lalakogi rau veie. Tare ve ingere rain voragi sinobu noi God lo lalakogi hi rau veire, a hogogi noi God lo nona dom tabetabe lawua, hatie ve a hogogi hogo.
ROM.11.7	Siu u vei mwere ngaha. Hatie huri ira duvi Israel ram vai leo ve ran vovohoi lo nagoi God, ingere rahe vai lei tea, nge ingere hi i God u leowahera rau vovohoi lo nagona. Ingere lavasigi a qature u siaga ko rahe masinge tea ve rain rorongtagi God. 
ROM.11.8	Mwere u uli lo Reve reve Gogona, “I God u bete na dom haroharo lawe na sinobu huri ve ingere rain he ronghogo tea. Ingeie u toqe goro matara huri ingere rain he leo lai tea, ko a qerora huri ingere rain he rogo lai tea mwerehi u eno tuei mo dadari gaqarigi.” 
ROM.11.9	Ko i Devet mo veve vena,
ROM.11.9	“God, gon siregi ve a nora gaganie lalawua na voragi na gai vutuivune,
ROM.11.9	huri rain holi lolona.”
ROM.11.9	God gon siregi ve a nora gaganie lalawua
ROM.11.9	na vaire ve ran soi talolo walu ko ran lai na leo vevegi.
ROM.11.10	God gon vai na matara na dodo huri ingere rain he leo lai tea.
ROM.11.10	God iniko quire gina hakohako mava
ROM.11.10	ve a gaiherera rain tagege tavagi tuei.
ROM.11.11	Siu ineu nain hui vena, ?Wa ira duvi Israel rau taturegi ram soi, siu rain he maraga tea taligu? Hatie vohogi. A vevenagi ingere rau galegaleasi i God mo vagamwasoire sinobu ingere hate duvi Israel, huri ve na vaire duvi Israel vena garasire. 
ROM.11.12	Ira duvi Israel, lo nora vai vagasile, a ureure mo lai na vai garea lalawua. Ira duvi Israel, rau vei vagasalagi na gineu gagareagi doluegi, a sinobu ngerehi hatie duvi Israel ram lai na vaigarea lalawua hi. Siu a hogo ingere rain lei na buluiana vin liuliu vage lo tarogi hi ira duvi Israel rain vonai taligu lo bei God.
ROM.11.13	Siserigi ngaha ineu nam laqa lawe gimiu a sinobu hate duvi Israel, ineu a gai hora lawe gimiu. Ineu mo havusieu gina noku tabana. 
ROM.11.14	Ineu nam lado ve lo matahala mwere ngaha ineu nain vei na noku sinobu siboku lavasigi vin garasire huri ingere rain mwaso. 
ROM.11.15	I God u rahagi vohoginire duvi Israel, i God mo bulubulu garea meire tangaloi wagiwagineu doluegi lolo ure. Ko lune i God vin bulu garea meire duvi Israel, vin mwerehi ve dau lei na tangaloi hi u mate beno su lo mwasoana.
ROM.11.16	Tare dam hogogi na muei mavusui bereti lawe God, a lovu dolue hi u vei gogonaginie. Tare a gai a goarigi rau gogona, a rangagi rau gogona vage. 
ROM.11.17	Siu a gai rivurivu hi a oliv a rangagi lavasigi rau meutu mo vuvu, a rangai oliv mo mwaso lolo labute mo bulu gaoginie lo mataqangogi. Igimiu hi hate duvi Israel neu mwere na gai hi a oliv mo mwaso lolo labute, ko igimiu nem lai na mwasoana talo vui hi a nora duvi Israel. 
ROM.11.18	Nge igimiu nei leohuri nein mese leoleo hivoginire hi rau meutu mwere na rangai gei. ?Igimiu nein sage gimiu mwere hi logo? Igimiu neu mwere na rangai gei, a rangai gei he ture lai na goarine tea.
ROM.11.19	Nge igimiu nein veve vena, “Io, a rangagi rau meutu huri mo bete na mahogi lawe gamai.” 
ROM.11.20	Ngehi a hogo. Ingere rau meutu vohogi a vevenagi, ingere rahe ladohogo tea, siu igimiu nem lai na tanogi vevenagi nem ladohogo. Siu nein mese sage gimiu huri, nge nein matagu. 
ROM.11.21	Tare ve i God mo vevegi na duvi Israel hi rau mwere na rangai oliv hi a gai rivurivu, ingeie vin vevegi gimiu vage. 
ROM.11.22	I God u lolo garea ko a dorine u huire vage. Ingeie mo veveginire hi rahe hurie tea taligu. Nge i God mo lolo gareagi gimiu, tare nem vano tuturedu mo huri na nona lolo garea. Tare ve nehe vai tea, vin tei vohogi gimiu dena gai hi. 
ROM.11.23	Nge tare ve ira duvi Israel ram ladohogogi God taligu, ingeie vin lei vurugeginire. I God u veilei ve vin teure taligu aiehi rau tino tomue. 
ROM.11.24	Hate doridorigi ngerehi ve a rangai gei hi a warawarahigi vin bulu bubugi mena gai garea. Ko igimiu hi hate duvi Israel neu mwerena rangagi u tei vohogi dena oliv hi ta lolo labute ko bulugao ginie lo oliv hi a gai rivurivu. Nge ira duvi Israel rau mwerena rangagi u hei lo gai garea, a hogo i God u vei lei ve vin vaga bulure talo bulara gai sibora taligu.
ROM.11.25	Retueku, ko ire haqeku, ineu nam tarani ve igimiu nein ilo vurugegi na gineu hogo hi mo toga hiligi, igimiu nein ilo vurugegi huri ve nehe ilo na gineu doluegi tea. I God u vei na duvi sinobu ngerehi a duvi Israel a qature mo siaga, nge i ngehi vin leahi lo tarogi hi a sinobu u sao ngerehi hate duvi Israel rain vonai lobei God. 
ROM.11.26	Ira duvi Israel ram mwaso lo matahala vin vei mwerehi. Mwere u uli lo Reve reve Gogona vena,
ROM.11.26	“I Vagamwasoi vin vonai den Jerusalem,
ROM.11.26	ingeie vin lei vohogi na gineu esi
ROM.11.26	den rere netui Jekob,
ROM.11.27	ko ineu nain vei na noku waratau
ROM.11.27	mena sinobu ngerehi.
ROM.11.27	Lune ineu nain lei vohogi na
ROM.11.27	nora galegaleasi.”
ROM.11.28	Ira duvi Israel rahe masinge tea ve rain lei vurugegi na Roro Garea, siu i ngerehi a tavului vuro noi God u vei mwere ngaha huri ve vin bului gimiu hi hate duvi Israel. Nge ira duvi Israel a sinobu leowahe noi God tau mosigei, ko a nona tabetabe u lawua hurire a vevenagi huri na waratau hi u vei lawe retubure 
ROM.11.29	I God he leahi na domine tea huri na sinobu hi u warera ko a gineu ngerehi u bete lawera. 
ROM.11.30	Lo taro gatagale igimiu hi hate duvi Israel neu qalo mei God. Nge lune ira duvi Israel rahe masinge tea huri na nona hahagavi, i God mo hagavi gimiu lehire. 
ROM.11.31	Ko siserigi ngaha, lo matahala mwerehi teu, ira duvi Israel ram qalo, ko a hahagavi noi God mo vonai lawe gimiu. Nge a ranigi mo eno ingere rain lei na hahagavi noi God. 
ROM.11.32	Huri i God u vei na sinobu doluegi ram toga vau lo nora kalokalo leo siu ingeie vin hagavire doluegi.
ROM.11.33	Io, A gareana noi God u lawua garagara. I God u mataisao garagara ko a nona lolorani u lawua sileti. Hate tangaloi ve vin matamwasaragi lei na gineu ngerehi i God mo domiginire sige vin ilo vurugegi na matahalana. 
ROM.11.34	Mwere a Reve reve Gogona mo veve vena,
ROM.11.34	“Ihine u ilo na nona huqe,
ROM.11.34	sige ihine u vei lei ve vin veve na leo tureture lawea.
ROM.11.35	A tangaloi he bete tea gineu vohogi lawe God
ROM.11.35	huri ve vin soso taligu.”
ROM.11.36	Io, huri i God u teu na gineu doluegi, i God u vei na gineu doluegi ram gilu mo huri na dorine. I God u vei na gineu ingere ngaha huri mo huri na nona tarani sibona waregi roroiginie vin tuei. Amen.
ROM.12.1	Siu ire tueku, ko ire haqeku, i God u haharagi na nona hahagavi lawe gide. Ineu nam navu siaga lawe gimiu ve nen siregi na mwasoamiu na voragi na rugurugu mwaso lawea. A nomiu hogohogo vin eno lawe God hogosie ko vin vei havuhevu ginie, ngehi a matahalai hudu-hudugoro lawe gimiu lo vui. 
ROM.12.2	Igimiu nein mese leahi gimiu ve nein mwere na sinobu ta lolo ure ngaha, nge nein siregi lawe God na leahi na matahalai nomiu ladolado. Siu igimiu nein domigi lei na gineu ngerehi i God mo taranire huri gimiu, igimiu nein ilo na gineu hi u garea ko mo vai havuhevu ginie ko u vovohoi
ROM.12.3	A vevenagi i God u bete na nona matani hogohogo laweau. A gineu mo eno ve nain veve lawe gimiu doluegi. Nein mese lailei hagegi gimiu. Nen domigi gimiu ve neu mwerehilogo vin huri na nomiu ladohogo i God u bete lawe gimiu. 
ROM.12.4	Vatavataha gide a tarabeside gagatalegi a mahangagi u sao, ko a mahangagi ngerehi ram vai na gineu wagiwegineu. 
ROM.12.5	Lo matahalagi mwerehi teu, igide doluegi dam voragi na tarabesigi gatagale lui Kraes, gagatalegi gide a duvi tarabesigi hi. A duvi tarabesigi gagatalegi mo eno lawe na tarabesigi lavasigi. 
ROM.12.6	I God u bete na hogogi wagiwegineu lawe gide. A hogogi gagatagalegi hi rau vonai a vevenagi a nona dom tabetabe lawua. A tangaloi mo hakovi na hogogi huri leo ligoligogi vin vei na gineu ginie vin basa mena nona ladohogo. 
ROM.12.7	Ihine tea mo hakovi na hogogi ve vin tabana bului na tangaloi vin vei mwerehi. Ihine tea mo hakovi na hogogi huri vin bului na tangaloi vin buluie. Ihine tea mo hakovi na hogogi huri ve vin huhui, ingeie vin huhui. 
ROM.12.8	Ihine tea mo hakovi na hogogi huri ve vin vagamwamwavigi na domire tangaloi, ingeie vin vei mwerehi. Ihine tea mo hakovi na hogogi huri betebete gineu lawe na tangaloi wagiwegineu vin bete tabetabegi. Ihine tea mo hakovi na hogogi huri tomtomuegi vin labe siaga huri vin tomuegi. Ihine tea mo hakovi na hogogi huri mo hagavi na tangaloi wagiwegineu vin vei mwerehi gina havuhevu.
ROM.12.9	Igimiu nein mese kaligoro lo nomiu tabetabe. Nein rahagi na gineu esi ko nein wirisiagagi na gineu garea. 
ROM.12.10	Igimiu nein vui tabetabe gimiu huri nem havahava lui Kraes, ko a domimiu vin mwamwavi huri ve nein vui lado mavagi gimiu. 
ROM.12.11	Igimiu nein mese huiwiri lo nomiu tabana, ko nein mese wiriwiri, nge nen tabanagi lawe na Huqe gina loloi taqangimiu doluegi. 
ROM.12.12	Igimiu nein havuhevu huri na tanoi nomiu ladotare mo eno. Igimiu nein rongoribi lune a gineu esi ram vanai, ko nein tataro vataha tarogi. 
ROM.12.13	Igimiu nein betegi na nomiu vivilakogi lawe na tangaloi noi God hi ram tarani buluiana, ko nen lai vurugegi na halavano ta lolo nomiu togagi venue.
ROM.12.14	Igimiu nein nevu dei God ve na vai gareagi nire hi ram vai esiesigi gimiu. Igimiu nein mese navu denie vena vaivoho ginire, nge nein navu denie ve na vaigarea ginire. 
ROM.12.15	Igimiu nen havuhevu meire hi ram havuhevu, ko nen hahagavi meire hi ram hahagavi. 
ROM.12.16	A tamwata na toga mei gimiu gagatagalegi. Nein mese sagesage gimiu, nge nen bulu garea meire tangaloi eno hivo vuine. Nein mese domigi sibomiu ve neu mataisao.
ROM.12.17	Tare ihine tea mo vaiesiesi ginigo, goin mese soso taligu lawea gina gineu esi. Iniko gon vai leo ve gon vai na gineu ngehi a tangaloi doluegi ram lado ve u vovohoi. 
ROM.12.18	Iniko gon vaileo ve gon toga tamwata meire tangaloi doluegi. 
ROM.12.19	Retueku, nein mese vaileo ve nen veveginire tangaloi wagineu, lune ram vaiesiesigi gimiu, nge nen rarai huri God vin veveginire gina nona lologagasi. Mwere u uli lo Reve reve Gogona mo veve huri ve, “A Huqe mo veve vena, ineu nain vevegi nire hi rau galegaleasi, ineu nain soso lawera.” 
ROM.12.20	Nge igimiu nein vei mwere ngaha, “Tare a nomiu tavului vuro mo mwaruruhi, igimiu nein vanganie, tare mo madogu, nen bete wai lawea. Nein vei mwere ngaha vin mwerehi ve nem didihi na manonoi evi lo qatune. 
ROM.12.21	Igimiu nein mese vaie ve, a gineu esi na luluwegi gimiu, nge nen qoragi na gineu esi lo tabanagi garea.
ROM.13.1	Igimiu doluegi nein rongo huri na tangaloi lalawua talo kavman. A tangaloi vin he huqegi goro lai tea, hogosie tare ve i God mo siregi na huireana lawea vin huqegi goro, ko a tangaloi vi he huqegi lai tea siserigi ngaha tavala varea dena huireana hi mo vonai den God. 
ROM.13.2	Siu irahine hi ram qalogoro na kavman a hogo ingere ram qalogoro na Leohora noi God, ko ingere rain lei na leo vevegi talo ulure sibora. 
ROM.13.3	Irahine hi ram vai gineu rau vovohoi rain he matagu tea ginire huqegi goro, irahine hi ram vai gineu rau esi hogosie ram matagu ginire. ?Wa igimiu nem tarani ve nein mese matagu ginire huqegi goro? Siu igimiu nen vai na gineu rau garea, ko ingere rain veve gareagi gimiu. 
ROM.13.4	A tangaloi mo huqegi goro ingeie a tangaloi tabanagi noi God huri ve vin bului gimiu. Nge tare nem vai gineu rau esi, nein matagu. Ingeie mo hago huireana huri ve vin vevegi, ingeie a tangaloi tabanagi noi God huri ve vin veveginire hi ram vai na galegaleasi. 
ROM.13.5	Igimiu nein ronghuri na kavman, hate hogosie huri hi ve vaiteu mo vevegi gimiu, nge a vevenagi igimiu neu ilo huri ve u vovohoi. 
ROM.13.6	Giniehi, igimiu nem voli takis vage. Ira huqegi goro ram tabanagi lawe God ko ram siregi na nora taro lawe na nora tabana 
ROM.13.7	Igimiu nein voli tabetabegi na bugumiu lawera. Ingere hi ram vile takis, igimiu nein voli lawera, ingerehi ram vile takis huri na vivilakogi, igimiu nein voli lawera. Igimiu nein ronghurire nein lado mavaginire doluegi.
ROM.13.8	Igimiu nein mese bugue lo gineu nora tangaloi, hogosie igimiu nein bugue lo tabetabe huri gimiu gagatagalegi, a vevenagi a tangaloi mo tabera wai tangaloi u rongtabe na Leohora doluegi. 
ROM.13.9	A Leohora mo veve vena, “Igimiu nein mese vagasile lo bakabaka. Igimiu nein mese ue vagamate hine tea. Igimiu nein mese balubelu. Igimiu nein mese vai huri na vivilakogi noi rehavamiu.” A Leohora ingere ngaha ko a Leohora lavasigi vage, ram dule lo Leohora gagatagalegi hi, mo veve vena, “Gon tabe rehavamu mwerehi gom tabego sibomu.” 
ROM.13.10	A tabetabe he vai garasi rehavamiu tea. Giniehi a tangaloi mo tabera tangaloi wagineu mo vai tui na gineu hi a Leohora mo veve. 
ROM.13.11	Igimiu nein vei mwerehi, huri igimiu nein ilo vurugegi na taro siseri ngaha igide dam toga lolona. A tarogi huri ve igimiu nein rada, igimiu nein mese maturu. 
ROM.13.12	U bongi u qaravu beno ko a rani mo kakarani vonai. Siu igide dain siregi dain mese vai na gineu ngerehi ta lolo dodogi ko igide da wali na lakolakoi vuro ve da qalo lo leleo. 
ROM.13.13	Igide da toga lo matahala vovohoi, mwere na sinobu ngerehi ram dori lolo rani. Igide dain mese vai na hinaga ngerehi rahe huri na matahala vovohoi tea sige da mese inuinu wai lenga. Igide dain mese vai na dori dori esi mena tangaloi wagiwegineu, dain mese vai dori dori ngerehi rahe garea tea. Igide dain mese vuigaro sige a gineu gagarasi vin mese toga mei gide. 
ROM.13.14	Igimiu nen saru goro gimiu gi Jisas Kraes ko nen galuvegi na nomiu galegaleasi hi mo vai lulumugi na tarabesimiu sibomiu.
ROM.14.1	Igimiu nein lei vurugegi hine tea hi a nona ladohogo u kekena ta lo nomiu burigi. Siu vage he garea tea ve igimiu nein vuigaro meire huri na nora domiana rau wegineu dena nomiu domiana. 
ROM.14.2	A tangaloi lavasigi ram ladohogo huri ve u vovohoi huri ve ingere rain geni lei na halai hinaga doluegi. Nge ingere lavasigi a nora ladohogo u kekena, ram ladohogo huri ve u vovohoi meire ve rain geni hinaga rivurivu hogosie. 
ROM.14.3	Ihine tea mo ilo huri ve u vovohoi huri ve vin geni lei na halai hinaga haro vin mese leomasie hi mo gani na mwasi rivurivu hogosie. Ko a tangaloi hi mo gani na mwasi rivurivu hogosie vin mese lado ve ingeie hi mo gani na halai hinaga haro u esi, a vevenagi i God u lei vurugegi na tangaloi hi. 
ROM.14.4	Igimiu nein he vevegi lei na tangaloi tabana nona tangaloi wagineu tea. A nona lawua goro vin domiginie ve a nona tangaloi tabana mo tabana vurugegi sige hatie. Ko a tangaloi tabana nona Huqe vin tabana vurugegi a vevenagi a Huqe mo hako meie.
ROM.14.5	A tangaloi lavasigi ram lado ve a rani gatagale u garea dena rani tuegi ko ingere lavasigi ram lado ve a rani doluegi rau tatarise. Ingere rain ilo vurugeginie sibora lolo domire. 
ROM.14.6	Irahine hi ram lado ve a rani gatagale u garea dena rani lavasigi ram vaie mwerehi lawe na Huqe. Ingere hi ram gani na halai hinaga doluegi ram vaie mwerehi lawe na Huqe, ko ingere ram veve garea lawe God. Irahine hi rahe masinge tea huri ve rain geni na halai hinaga lavasigi tea, ram vaie mwerehi lawera huqe. Ingere rain veve garea lawe na huqe. 
ROM.14.7	Siu igide dam mwaso sige dam mate hatie huri gide siboda. 
ROM.14.8	Tare ve igide dam mwaso, dam mwaso huri na Huqe, ko tare ve dam mate, igide dam mate huri na Huqe, igide ira noi Huqe. 
ROM.14.9	A gineuhigi hi i Kraes u mate ko mo maraga taligu huri ve ingere hi rau mate beno ko ingerehi ram mwaso tau rain leo hogosie ve ingeie a Huqe. 
ROM.14.10	Siu huri havai igimiu nem vevegi retuemiu sige ire haqemiu lui Kraes? Ko huri havagineu igimiu nem lado ve igimiu neu garea taligu denire? Igide doluegi dain labe lo nagoi God ko ingeie vin vevegi gide. 
ROM.14.11	A vevenagi u uli lo Reve reve Gogona mo veve vena,
ROM.14.11	“A Huqe mo veve vena a hogo, ineu a togatoga.
ROM.14.11	A tangaloi doluegi rain sisiqeu goroau,
ROM.14.11	A tangaloi doluegi rain veve huri ve ineu i God.” 
ROM.14.12	Igide doluegi dain matamwasaragi na hava lalakogi hi dau veie lawe God.
ROM.14.13	Giniehi, igide dain siregi dain mese vui veve-vevegi gide gagatagalegi. Igide dain ladoutu ve dain mese vai na gineu tea ngehi ve vin vei na tangaloi ladohogo tuegi sulo galegaleasi. 
ROM.14.14	Ineu nau bulu lui Jisas a noda Huqe, ko ineu nau ilo huri ve a hinaga doluegi rau vovohoi ve dain geni. Hatie halai hinaga tea ve vin vei soloragi na tangaloi lo nagoi God. Nge tare ve a tangaloi lavasigi ram lado ve a hinaga vin vagasolora ginire lo nagoi God, vin eno mwerehi lawera. 
ROM.14.15	Tare gom vagaromasigi tuemu, sige i haqemu lo nona ladohogo lo gineu hi gom gani. Iniko gohe huri na matahalai tabetabe tea. Iniko goin mese makaragiana ladohogo noi hine tea lo hinaga gom gani ngehi ingeie mo lado ve he vovohoi tea, vevenagi i Kraes u mate hurie. 
ROM.14.16	Iniko goin mese vaie ve a havagineu hi gom lado ve u garea, vena voragi tanoi leo lawe na tangaloi wagineu rain veve huri ve a gineu hi he vovohoi tea. 
ROM.14.17	A hinaga ko a inuinugi he eno hage liu tea lo nagora tangaloi hi i God mo ratahigi gorora. A tangaloi ngerehi i God mo ratahigi gorora, a Vui Gogona mo dedeginire a dorire ram vovohoi, ram toga lo tamwata, ko a domire mo horo gina havuhevu. 
ROM.14.18	Ihine tea mo tabana lawe Kraes mo toga lo matahala mwere ngaha mo vai God mo rongarea ko a tangaloi wagineu rain lologarea ginie.
ROM.14.19	Siu igide da vai leo ve da vai na gineu ngehi vin lei na tamwata ko ve da vui bulubului gide gagatagalegi. 
ROM.14.20	Igimiu nein mese siregi ve a hinaga nem gani ve vin vei makaragiana tabana noi God. A hinaga doluegi rau garea huri ve dain geni, nge he garea tea ngehi dam gani na hinaga ngehi mo vai na tangaloi tuegi mo vano sulo galegaleasi. 
ROM.14.21	Nge u mala garea ve igide dain mese gani bigi sige dain mese inu waen sige dain mese vai na havagineu tea tare ve vin vei tuada sige i haqeda vin soi sulo galegaleasi. 
ROM.14.22	A nomiu ladohogo lo gineu ingere ngaha, mo eno hiligi lumiu ko mei God, ko tare ve igimiu nem huri na doridorigi hi nem leo huri ve u vovohoi, ko lolo domimiu nem rongoe ve nehe vai vagasilegi na gineu tea, igimiu nein hevuhevu. 
ROM.14.23	Nge tare ve igimiu nem lado gairue lo gineu hi nem gani i God vin vevegi gimiu lune lo taro hi nem ganie, a vevenagi nehe ladohogo tea ve u vovohoi. A havagineu tea hi mo vai tavala varea den ladohogo, i ngehi a galegaleasi.
ROM.15.1	Igide hi a noda ladohogo rau huire, dain lado hurire hi a nora ladohogo rau kekena, ko ve da hako meire da wali na nora hako hako mava, ko dain mese lado huri gide siboda hogosie. 
ROM.15.2	Siu vatvatahagi gide ve dain lado huri rehavada, ve da vai na gineu hi ve vin buluire rain rongarea lune, ko vin veire rain huire lo nora ladohogo. 
ROM.15.3	Mwerehi i Kraes he lado tea hurie sibona. Mwerehi a Reve reve Gogona u veve vena, “Lune a sinobu ram vai vei gimiu gina leo asi, ram vai garasieu.” 
ROM.15.4	A gineu doluegi u uli bibi tuei u uli huri ve vin huhui gide. A Reve reve Gogona mo bete na rongribi ko a dom mwamwavi lawe gide huri ve a noda lado tare vin eno 
ROM.15.5	A rongribi ko a dom mwamwavi mo vanai dein God. Ko ineu nam tataro huri ve i God vin bului gimiu doluegi ve nen ladobubugi mei gimiu gagatagalegi lo matahala mwerehi i Jisas Kraes mo tarani. 
ROM.15.6	Siu igimiu doluegi nein bulu gatagale ko igimiu nein ware roroagi God hi i tamai Jisas Kraes a noda Huqe.
ROM.15.7	I Kraes u lei vurugegi gimiu, siu igimiu vage nein lei vurugegi gimiu gagatagalegi, ngehi vin vei roroagi God. 
ROM.15.8	Ineu nam veve lawe gimiu huri ve i Kraes u voragi na tangaloi tabanagi ko mo tabanagi lawera duvi Israel mo haharagi huri ve a waratau noi God lawe retubure tatuei a hogo. 
ROM.15.9	Ko u veie mwere ngaha vage huri ve i ngerehi hatie duvi Israel rain waregi roroagi God huri na dom hahagavi hi u bete lawera. Mwerehi u uli lo Reve reve Gogona vena,
ROM.15.9	“Siu ineu nain waregarea ginigo
ROM.15.9	lo nagora sinobu hatie duvi Israel.
ROM.15.9	Ineu nai waregareagi na henamu.”
ROM.15.10	A Reve reve Gogona mo veve vage,
ROM.15.10	“Igimiu hi hatie duvi Israel
ROM.15.10	nein havuhevu bubugi meire sinobu noi God.”
ROM.15.11	A Reve reve Gogona mo veve taligu vena,
ROM.15.11	“A sinobu doluegi ingere hi hatie duvi
ROM.15.11	Israel, ram waregareagi na Huqe.
ROM.15.11	A sinobu doluegi ram huri veve garea lawea.” 
ROM.15.12	Ko i Aesaea u veve vena,
ROM.15.12	“A ratahigi garaqa gatagale vin vonai
ROM.15.12	den ira netui Jessi.
ROM.15.12	Ingeie vin huqegi goro na sinobu
ROM.15.12	ngerehi hatie duvi Israel,
ROM.15.12	ko a nora ladotare vin eno
ROM.15.12	a vevenagi ingeie.”
ROM.15.13	Ineu nam tataro huri ve i God hi mo bete na ladotare vin vagahorongi gimiu gina havuhevu lawua ko a tamwata huri nem lado ta lune. Siu a nomiu lado tare vin horo madiridiri gina managi noi Vui Gogona.
ROM.15.14	Retueku ko ire haqeku, ineu nau ilo vurugegi huri ve igimiu neu horo gina gineu gagareagi. Ineu nau ilo ve igimiu neu lei na iloilo hi nem tarani garagara ginie ko ve nein vei lei ve nen huhui gimiu gagatagalegi. 
ROM.15.15	Nge ineu nau uli na leta lawe gimiu nahe vunigi na havagineu tea huri na gineu lavasigi ngerehi nam tarani ve nein ladobibire. Ineu nau veie mwere ngaha a vevenagi i God u bete na muei hogogi hi laweau. 
ROM.15.16	Huri ve nain voragi tangaloi lalakogi noi Jisas Kraes lawe rahine hi hatie duvi Israel. Ineu nam tabana lawe God lo nona Roro Garea hi nam waregi sere huri ve a sinobu tavala varea den duvi Israel rain voragi na hogohogo mwasara ngehi i God u rong garea ginie, a hogohogo hi u vei gogonaginie gina managi noi Vui Gogona. 
ROM.15.17	Ineu nam sageau huri na havagineu hi nau veie huri God lui Jisas Kraes. 
ROM.15.18	Ineu nain he laqagi na gineu tea wagineu, hogosie nain laqagi na gineu ngerehi i Kraes u veire luku ngehi nau tomuegi na sinobu tavalavarea den duvi Israel ram rong huri God a vevenagi lo gineu hi nau veve ko nau veie, 
ROM.15.19	a vevenagi lo managi talo vaigivui ko a gineu lalawua rau lehire, ko a vevenagi lo managi noi Vui Gogona. Ineu nau toretore gina Roro Garea mo tavuigi Jerusalem mo dadari lo vanue Ilirikum ko nau vei vagasigi na duvi noku tabana. 
ROM.15.20	Ineu gesegi nam tarani ve nain toretore gina Roro Garea lo vanue ngerehi rahe rongo tea huri Kraes mosigei, a vevenagi ineu nahe tarani tea ve nai merihou na tabana ngehi a tangaloi wagineu u tevuiginie beno. 
ROM.15.21	Nge u uli lo Reve reve Gogona vena,
ROM.15.21	“Irahine hi a tangaloi he veve huri tea
ROM.15.21	lawera rain lehe,
ROM.15.21	ko irahine hi rahe rongo na leo tea
ROM.15.21	hurie rain ilo vurugegi.”
ROM.15.22	Vatu sao a tabana ingere ngaha ram vai goroau, giniehi, nahe vonatu lai tea ve na lehi gimiu. 
ROM.15.23	Siu siserigi ngaha ineu nau vei na noku tabana u rovo tangaha. A higao u sao rau vano beno, ineu nau tarani ve nain vonatu lobemiu. 
ROM.15.24	Ineu nam lado tare ve nain siro gimiu lo tarogi hi nain vano lo vanue Spen. Ineu nam havuhevu huri ve nain toga mei gimiu a mahogi te qilodo, ineu nam lado tare ve nein buluieu lo matahalaku lo taro hi nain siregi gimiu. 
ROM.15.25	Siserigi ngaha ineu nain vano lo vanue Jerusalem huri ve nain bului na sinobu noi God ram toga aiehi. 
ROM.15.26	Ira tangaloi ladohogo ram toga lo vanue Masedonia, ko lo vanue Kris, ram havuhevu huri ve rain bete mane vin bului na tangaloi mahogi hi ram toga lolo livugei sinobu noi God lo vanue Jerusalem. 
ROM.15.27	Ingere ram havuhevu huri ve rain vei na gineu ngaha, ko a hogo ingere ram laie gi bugure. Ingere ngaha hi hatie duvi Israel ram lai na vai garea talo vui ngehi a nora duvi Israel. Siu ingere rain bete nora hako gineu huri ve vin buluire duvi Israel. 
ROM.15.28	Lo tagugi hi ineu nau ilo vurugegi huri ve a mahoi tangaloi lo vanue Jerusalem rau lei na mane hi rau betea hurire, ineu nain siregi huri na vanue Spen, ineu nain tino utu turegi ko nain siro gimiu. 
ROM.15.29	Ineu nau ilo huri ve lune nain vonatu lobemiu nain lei na vai garea noi Kraes doluegi lawe gimiu.
ROM.15.30	Retueku ko ire haqeku, ineu nam navuhi gimiu ve nen buluieu lo noku tabana, ve nen tataro lawe God hurieu. Nein veie mwere ngaha a vevenagi a noda Huqe i Jisas ko a tabetabe ngehi a Vui Gogona u bete lawe gide. 
ROM.15.31	Igimiu nein tataro huri ineu nain mwaso dena limara tangaloi hi rahe ladohogo tea lolo vanue Judia ko ve a buluiana ngaha nain leie vin vano Jerusalem vin vei havuhevugi na sinobu noi God aiehi. 
ROM.15.32	Siu tare ve i God mo masinge ve nain vei mwerehi ineu nain vonatu lobemiu gina havuhevu, ko dain bubugi, igimiu ko ineu dain haqe na taroi mangaana. 
ROM.15.33	I God hi mo bete na tamwata lawe, na toga mei gimiu doluegi, Amen.
ROM.16.1	Ineu nam veve lawe gimiu ve i haqeda Vibe ingeie a vavine mo bului tabana lolo warelue lo qatui venue Kengkria. 
ROM.16.2	Ineu nam navu dein gimiu ve nein lei vurugeginie lo henai Huqe lo matahala mwerehi ve a sinobu noi God rain vei. Igimiu nen buluie lo havagineu tea hi mo tarani, a vevenagi ingeie u buluieu ko a sinobu wagineu vage.
ROM.16.3	Ineu nam hora na noku rongarea lawe Aqila tona gahorana Brisila ingere hi ru tabana bubugi meieu lo henai Jisas Kraes. 
ROM.16.4	Ko huri ru lado bulegi na mwasoara huri ve roin vagamwasoieu. Ineu nam veve noku harigiana lawera, hatie ve ineu hogosie, nge a warelue doluegi hi a nora tangaloi tavala varea den duvi Israel ingere ram rongarea vage
ROM.16.5	Vage a noku veve garea lawe na warelue hi ram sonebubugi lo valera. Noku veve garea lawe na noku buluiana i Epenetus, ingeie a muei tangaloi dena qatui venue Esia mo huri Kraes. 
ROM.16.6	Noku veve garea lawe Meri hi, u tabanagi garagaragi huri na nomiu gareana. 
ROM.16.7	Noku veve garea lawe Andronikus ko i Junia, ire havaku hi rau toga meieu lolo valei veuveu. Ingere a gaihora garea. Ingere rau ladohogo lui Kraes tomue denieu.
ROM.16.8	Noku veve garea lawe Ampliatas, a noku buluiana lo bulu gatagale nona Huqe. 
ROM.16.9	Noku veve garea lawe Obanas, a tangaloi tabana u tabana bubugi meieu lo tabanagi noi Kraes. Ko veve garea lawe na noku buluana i Stakis. 
ROM.16.10	Noku veve garea lawe Abeles huri ingeie u vano turu na gagarasi gineu rau esi ko mo vosangie huri ve a hogo, ingeie mo tabe Kraes. Noku veve garea lawe rahine ram toga lolo valei Aristobulas 
ROM.16.11	Noku veve garea lawe Herodion i gamaru ta lo vanue gatagale. Noku veve garea lawera hi ram toga lolo valei Nasisas ram lado hogo gina Huqe.
ROM.16.12	Noku veve garea lawe Trivina ko i Trivosa, a vavine gairue hi ru tabana garagaragi lawe na Huqe. Noku veve garea lawe na noku buluana garea i Bosis, ingeie vage u tabana garagaragi lawe na Huqe. 
ROM.16.13	Noku veve garea lawe Ruvus, a tangaloi tabana, u labe lue lo tabana nona Huqe, ko lawe ratahine, mo vaie huri ve i netune ineu vage. 
ROM.16.14	Noku veve garea lawe Esinkritas, i Vilekon, i Homes, i Batrobas, i Homas, ko ira reretehigi doluegi hi ram bubugi bulu. 
ROM.16.15	Noku veve garea lawe Vilolokas, ko i Julia, i Nereas, ko i haqena ko i Olimbas. Ko lawe na sinobu noi God doluegi ngerehi ram bubugi bulu.
ROM.16.16	Igimiu nen lai vurugegi gimiu gagatagalegi gina sungsunguni Gogona. A warelue noi Kraes doluegi ram hora nora veve garea lawe gimiu. 
ROM.16.17	Retueku ko irehaqeku, ineu nam navuhi gimiu ve nein leo huri rahine hi ram vai na vile wahe ko ram vai na ladohogo nora sinobu ram soi. Ingere ram qalo goro na leo huhui hogo ngehi neu leie, siu igimiu nein tino vagahao denire. 
ROM.16.18	A tangaloi mwerehi rahe tabanagi tea lawe na Huqe i Kraes, nge ram vai na gineu mo huri na nora tarani sibora. Ingere ram gato sagesagera, a nora leo rau lulumu, ko ram kalikeli, ram rogegi na domire tangaloi ngerehi hatie iloilora lure. 
ROM.16.19	Ira ladohogo doluegi ram rongo huri ve igimiu nem labe siaga lo leo garea. Siu ineu nam havuhevu a vevenagi igimiu. Nge nam tarani ve nein mataisao lo gineu hi rau garea ko nein mese rogegi na domimiu lolo gineu hi rau esi. 
ROM.16.20	Ko i God hi a noda vui tamwata, vin he ribi tea vin qoragi Setan lo vavai kerumiu.
ROM.16.20	A hogogi nona Huqe i Jisas na toga mei gimiu.
ROM.16.21	I Timoti mo tabana bubugi meieu, mo hora na nona veve garea, i Lusias, Jeson ko i Sospeta, ire havaku.
ROM.16.22	Ineu Totias nau uli bibi na leo noi Bol lolo leta ngaha ngehi i Bol u vevera. Nam hora na noku veve garea lawe gimiu lo henai Huqe. 
ROM.16.23+ROM.16.24	I Kaeas mo lai vurugegieu ko a warelue doluegi ram sone bubugi lo valena, ingeie mo hora na nona veve garea lawe gimiu. I Erastas, ngehi a tangaloi leogoro mane lawe na togagi venue lawua, ko i tuada i Qatas lui Kraes rom hora na nora veve garea lawe gimiu.
ROM.16.25	Waregi roroi gi God. Ingeie u vei gimiu nem labe mo siaga lo nomiu ladohogo, mo huri na Roro Garea hi nau toretore ginie lawe gimiu huri Jisas Kraes. A roro huri Kraes a gineu hiligiana ngehi u toga hiligi huri na higao saosao tuei nge hibagataha mo sereluae. 
ROM.16.26	U vei matamwasaragi lo revereve nora tangaloi ligoligogi. Ko gina Leohora noi God hi mo toga vagi tuei mo sereluae lawe na vanue doluegi, siu huri ve ingere doluegi rain ladohogo ko rain rong huri.
ROM.16.27	Lawe na God gatagale hogosie, ingeie hogosie u mataisao, waregi roroi ginie lo henai Jisas Kraes vagi tuei! Amen.
1CO.1.1	Ineu Bol, i God u wareau mo huri na nona tarani ve nain voragi gaihora noi Jisas Kraes, a vevenagi ngehi a gineu i God mo tarani. Vage dein Sostinis i tuada lui Kraes, 
1CO.1.2	Igamaru gorom hora nomaru veve garea lawe na warelue noi God lolo togagi venue lawua Koren, ko lawe gimiu doluegi hi i God u vaga gogonagi gimiu lui Jisas Kraes, i God u ware gimiu ve nein voragi nona sinobu gogona meire sinobu doluegi vataha ute hi ram tataro lo henai noda Huqe Jisas Kraes, a nora Huqe ko a noda vage.
1CO.1.3	A hogogi ko a tamwata na toga lobemiu ve i God i tamada ko a Huqe Jisas Kraes ron bete na hogogi ko a tamwata lawe gimiu.
1CO.1.4	Ineu nam veve garea gesegi lawe na noku God huri gimiu, a vevenagi huri na hogogi hi i God u bete lawe gimiu lui Jisas Kraes. 
1CO.1.5	Ineu nam veve gareagi God, huri lui Jisas Kraes, i God u vaga horongi gimiu gina gineu gagarea u sao. Lo nomiu laqaana doluegi ko a nomiu lolorani doluegi ko a mataisao. 
1CO.1.6	Ngehi mo haharagi huri ve a hava gineu hi nau veve lawe gimiu huri Kraes a hogo, ngaha mo haharaginie lo mwasoamiu. 
1CO.1.7	Siu igimiu neu lei doluegi na hogogi dein God beno lune igimiu nem rarai na Huqe i Jisas Kraes ve vin vanai taligu. 
1CO.1.8	I Jisas vin vai siagagi gimiu vin dadari lo rovonai bongi, siu huri gimiu nein mwasara dena gineu rau esi lo rani hi a noda Huqe i Jisas Kraes vin vonai taligu. 
1CO.1.9	I God hi mo labe siaga lo nona waratau ko ingeie u ware gimiu sulo nona bulu gatagale mei netune, i Jisas Kraes a noda Huqe.
1CO.1.10	Retueku ko irehaqeku, ineu nam navu siaga dein gimiu, lo henai noda Huqe i Jisas Kraes huri ve igimiu doluegi nein mesinge mei gimiu gagatalegi ko nein mese vile wahe lo burigi u saosao. Nam navu huri ve igimiu nein bulu bubugi vin siaga huri ve a domimiu vin gatagale ko huri na gineu hala gatagale. 
1CO.1.11	Retueku ko irehaqeku, a sinobu lavasigi dein ra renetui Kloe rau veve laweau huri ve a vui garogi mo eno mei gimiu. 
1CO.1.12	A iloiloi noku leo nge ngaha. Gatagale dein gimiu mo veve ve, “Ineu nam huri Baul,” tuegi mo veve ve, “Ineu nam huri Abolo,” gatagale mo veve ve, “Ineu nam huri Bita,” gatagale mo veve ve, “Ineu nam huri Kraes.” 
1CO.1.13	Mo mwerehi ve i Kraes u mawahe lo burigi u sao! ?Wa i Bol u mate huri gimiu lo gai saroutu? Hatie! ?Wa igimiu neu lei na garuhi gogona lo henai Bol? Hatie!
1CO.1.14	Ineu nam veve gareagi God huri nahe garuhi gogonagi gimiu tea gatagale, nge nau geruhi gogonagi Krisba tona Kaias hogosie. 
1CO.1.15	Siserigi ngaha ihine tea vin he veve lai tea huri ve ingere rau geruhi gogona lo henaku. 
1CO.1.16	A hogo, ineu nau geruhi gogonagi Stevanas mei renetune doluegi. Ineu nahe lado haqe tea ve nau geruhi gogonagi hine tea. 
1CO.1.17	Huri i Kraes he horau tea ve nain vei na garuhi gogona, nge ve nain waregi sere na Roro Garea, vage ingeie he horau tea ve nain waregi sere na Roro Garea hi gina mataisao nona tangaloi. Tare ineu nain laqa lo mataisao hi, a leo hi vin ue hivogi na iloiloi mateana noi Kraes lo gai saroutu.
1CO.1.18	A sinobu hi rau sala ingere ram veve vea roro huri na gai saroutu noi Kraes hatie ve a iloilogi lune. Nge igide hi dam mwaso dam leo hogosi na roro hi ve a managi noi God. 
1CO.1.19	Mwerehi a Reve reve Gogona mo veve vena, “Ineu nain ue vohogi na mataisao noi rahine doluegi hi ram veve lolo taqangire ve rau mataisao, ineu nain rogegi na domire hi ram lado ve ingere rau ilo na gineu garagara.” 
1CO.1.20	?A hava gineu u vei lawe na sinobu mataisao ngerehi? ?A hava gineu u vei lawera hi a iloilora u lawua? ?A hava gineu u vei lawera hi ram lado ve a gineu ingere ngaha ingere rau ilo na gai duvigi doluegi? ?Wa igimiu nehe ilo tea ve i God u vei na mataisao talo ure ngaha ve hatie iloilogi lune? 
1CO.1.21	I God lo nona mataisao u leo utu beno huri ve a sinobui ure ngaha rain he haqe laie tea lo mataisao nona tangaloi, siu i God u vei na roro hi gam wareginie ngehi a sinobu ram veve huri ve he vovohoi tea, huri ve vin vagamwasoire doluegi hi ram lado hogo ginie. 
1CO.1.22	Ira duvi Israel ram navu ve ran lehi na vaigi Vui. Ingere ta Kris ram hikesi na mataisao. 
1CO.1.23	Siu lune igamai gam waregi sere huri i Kraes rau toto vehavehaginie. A gineu ngaha mo vai na vatu taturegi lawera duvi Israel. A sinobu ngerehi hatie duvi Israel ram lado ve a gineu hi hatie iloilogi lune. 
1CO.1.24	Nge i Kraes a huireana noi God ko a nona mataisao lawera hi u warera, hatie huri tare ingere a duvi Israel sige ingere ta Kris. 
1CO.1.25	A sinobu lavasigi ram veve ve i God u wiriwiri, nge tare ve i God u wiriwiri hogo siu a nona wiriwiri hi u huire taligu dena huireana nona tangaloi.
1CO.1.26	Retueku ko irehaqeku, igimiu nen lado haqe ve igimiu neu mwere na havagineu tomue siu i God u ware gimiu. Huri lo matana tangaloi tegaivihe dein gimiu rau mataisao sige rau muremure sige tegaivihe dein gimiu hogosie rau vora den duvire ratahigi. 
1CO.1.27	Nge i God u leo wahe na gineu ngerehi a sinobui ureure ngaha ram lado huri ve ingeie hi a reraana huri ve na vaga maemaegi rahine hi ram lado ve rau mataisao. Ingeie u leowahe na gineu ngerehi a sinobui ureure ngaha ram domiginie ve u kekena, huri ve na vagamaemaegi irahine hi ram lado ve rau muremure. 
1CO.1.28	Ingeie u leo wahe na gineu ngerehi a sinobui ure ngaha ram leoleo hivoginire ko ram lado ve hatie gineu lure, ko ram siesieginire, huri ve vin ue vohogi na havagineu hi a sinobui ure ngaha ram lado ve rau enhageliu. 
1CO.1.29	Siu i God u vei na gineu doluegi ingere ngaha huri ve ingere rain mese lai hagehagenire lo nagona. 
1CO.1.30	A vevenagi i God igimiu nem bulu gatagale mei Jisas Kraes, ingeie mo voragi na noda mataisao ngehi mo vonai dein God. Lui Kraes igide dam vovohoi lo nagoi God, ko u vei gogonagi gide, ko u vei gide dam mariqe dena bugude. 
1CO.1.31	Siu mwere a Reve reve Gogona mo veve vena, “Tare ve ihine tea mo tarani vena gato sagesagea, ingeie vin sagea huri na Huqe hogosie.”
1CO.2.1	Retueku ko irehaqeku, lune ineu nau vonatu lobemiu huri ve nain waregi sere na hogo noi God hi mo toga hiligi lawe gimiu, ineu nahe laqa tea lo leo rau qaqaravu sige gina mataisao lawua. 
1CO.2.2	A hogo lune ineu nam toga mei gimiu, ineu nau lado utu ve nain geluvegi na gineu doluegi, huri ve a domiku na eno lui Jisas Kraes hogosie, ko hageliu a nona mateana lo gai saroutu. 
1CO.2.3	Siu lune ineu nau vanai lobemiu, ineu nau kekena ko nau matagu garagara ko nam ruru rurugi. 
1CO.2.4	Lo noku leo huhui sige a toretore ineu nahe laqa tea gina mataisao nona tangaloi vena revei na domimiu ve nen huri na havagineu hi ineu nam veve, nge nau veie gina huireana nona vui hogosie. 
1CO.2.5	Ko ineu nau veie mwere ngaha, huri ve a nomiu lado hogo vin eno lo huireana noi God, hatie lo mataisao nona tangaloi.
1CO.2.6	Siu ineu nam laqa lo mataisao lawera hi a domire rau metue lo nora lado hogo. Nge a mataisao hi hatie dena ure ngaha sige denire hi ram huqegi goro na ure, a huqegi ngerehi a nora huireana mo tauvuigi mo salasala. 
1CO.2.7	Nam laqagi na gineu hiligiana talo mataisao noi God ngehi u teu hiliginie. Tomue siu a ure mobei tevuigi, i God u vei vagatai na matai sao ngaha huri ve vin vei roroagi gide. 
1CO.2.8	Ira lalawua goro talo ure ngaha rahe ilo vurugegi na gineu ngaha tea, ve rau ilo nase vai rain he toto vehavehagi na Huqe roroa tea. 
1CO.2.9	Nge mwerehi u uli lo Reve reve Gogona vena,
1CO.2.9	“Hatie tangaloi gatagale ve u lehi
1CO.2.9	na gineu ngaha,
1CO.2.9	ko hatie tangaloi gatagale ve
1CO.2.9	u rongo na gineu ngaha
1CO.2.9	ko hatie tangaloi veu ilo ve
1CO.2.9	a gineu ngaha vin vei.”
1CO.2.10	Nge i God u haharagi na gineu ingere ngaha lawe gide lo Vui. A Vui mo hike wawahiligi na gineu doluegi ngerehi, hatie huri a gineu hiligiana hi mo eno lolo buei domi God. 
1CO.2.11	?Ihine u ilo na domiana ngehi mo eno lo wai tangaloi. A tamateda hogosie ngehi mo toga lolo loloda u ilo na gineu doluegi huri gide, mwerehi vage a Vui noi God hogosie u ilo na gineu doluegi huri God. 
1CO.2.12	Nge i God u bete na nona Vui hi lawe gide. Giniehi, igide dahe domigi na gineu tea vena huri lo matahala gatagale mwerehi a sinobu talo ure ngaha ram domigi. Ngehi vage mo vai gide dam leo hogosi na vai garea ngerehi i God u bete lawe gide.
1CO.2.13	A leo doluegi gam laqagi a Vui noi God u huhui gamai ginie, igamai gahe laqa tea lo mataisao nona tangaloi. Ko a Vui nge ngaha tau mo bului gamai gam huhui na sinobu ngerehi a Vui mo toga lure. 
1CO.2.14	A tangaloi a Vui he toga tea lune, he lai vurugegi na hogo tea ngerehi ram vonai dena Vui noi God. A tangaloi hi mo lado ve a gineu ngerehi rahe vovohoi tea ko ingeie vin he rong hogosie tea, a vevenagi a Vui hogosie vin veve huri ve rau vovohoi. 
1CO.2.15	Tare ve a Vui noi God mo toga lo tangaloi, ingeie vin ilo na hogo talo Vui, nge tare ve a Vui he toga tea lo tangaloi, ingeie vin he ilo na gineu ingere ngaha doluegi tea. 
1CO.2.16	Mwerehi a Reve reve Gogona mo veve vena, “?Ihine u ilo na domiana gogona nona Huqe? ?Ihine u vei lei ve vin huhuie?” Nge igide dam hakovi na domiana noi Kraes.
1CO.3.1	Retueku ko irehaqeku, lo taro rau vano beno ineu nahe laqa lai tea mei gimiu mwerehi nau laqa lawe na tangaloi ngerehi a Vui noi God mo toga lure. Ineu nain laqa lawe gimiu mwere na tangaloi hi ram toga lo domiana talo vihigogi rau mwere na maresu memeaga lui Kraes. 
1CO.3.2	A leo huhui nau bete lawe gimiu u mwere na nubui huhu, hatie hinaga vatuge, a vevenagi igimiu nehe gani lei na hinaga vatuge tea mosigei, ko mwere siserigi hi igimiu nehe rarai tea. 
1CO.3.3	Igimiu hi nem toga lolo domiana ta lo vihigogi mosigei, a vevenagi a gineu gagarasi, ko a vui garogi mo toga mei gimiu. Nge ngaha mo haharagi ve igimiu nem toga mosigei lo domiana talo vihigogi ko igimiu nem dige mo huri na matahala nora tangaloi. 
1CO.3.4	Lune gatagale dein gimiu mo veve vena, “Ineu nam huri Bol,” ko tuegi mo veve vena, “Ineu nam huri Apolos.” Igimiu nem veve na gineu mwere ngaha, igimiu nem vai gineu mwere na sinobui ureure.
1CO.3.5	?Wa i Apolos ingeie a tangaloi lawua? Hatie! ?Wa i Bol ingeie a tangaloi lawua? Hatie! Igamaru a tangaloi tabanagi noi God hogosie, ngehi u bului gimiu gina nona hogogi ve nen lado hogo. Igide gagatalegi dau vei na tabana hi i God u bete lawe gide ve dain veie. 
1CO.3.6	Ineu nau rivu na toli, i Apolos u vagadevure gina wai, nge i God, ingeie hi u veire ram mauri. 
1CO.3.7	Siu a tangaloi hi mo rivu na toli, ingeie hatie tangaloi lawua, a tangaloi hi mo vagadevure hatie tangaloi lawua. Nge i God hogosie u lawua, ingeie mo vai na rivurivu ram mauri ko ingeie u lawua. 
1CO.3.8	A tangaloi hi mo rivu ko ingeie hi mo devure gina wai, rom tabana huri na domiana hala gatagale. Ingere roin lei na nora gai tawe vatavatahaginire sibora huri na nora tabana. 
1CO.3.9	Igide ira tangaloi tabanagi noi God, dam tabana bubugi, igimiu neu mwere na talui God sige a valei God. 
1CO.3.10	Ineu nau teri na vatu togaibibi vale gina hogogi noi God mwere na tangaloi basabasao. Ingere lavasigi ram vutu vale lo ului vatu togai bibi hi, nge a sinobu rain leo huri vurugegi lune ram vutu na vale lo ulugi. 
1CO.3.11	A vatu togai bibi hi u tuleginie beno ngehi i Jisas Kraes, ko ihine tea vin he tulegi lei na vatu togai bibi wagineu. 
1CO.3.12+1CO.3.13	Igide doluegi dam vutu na vale lo vatu togai bibi ngaha, tare ve dam vutue lo kol sige a kopa, sige a vatu, sige a gai, sige a rau gei, sige a duvu, siu huri ve a tangaloi doluegi rain lehe a vevenagi a Rovonai Bongi vin vei na gineu doluegi rain mwelue mwasara lo matada. A Rovonai Bongi vin vonai mena avi huri ve vin vei lehi na tabana nora tangaloi doluegi vena haqe na tabana tea hi rau veie. 
1CO.3.14	Tare a vale hi u vutue lo vatu togai bibi hi mo labe mosigei, ihine u vutue vin lei na gaitawe. 
1CO.3.15	Nge tare ve a vale hi mo gao vohogi, a tangaloi hi u vutue u leo huri saloie, a tangaloi hi u vutue vin mwaso, nge vin mwere na tangaloi hi u mwelue turu na mui evi hi u mwamwavi garagara.
1CO.3.16	?Wa igimiu nehe ilo tea ve igimiu a valei God, ko huri ve a Vui noi God mo toga lolo lolomiu? 
1CO.3.17	Tare ve ihine tea mo vai esiesigi na valei God, i God vin vei vohogi na tangaloi hi, a vevenagi a valei God u gogona ko a vale hi igimiu.
1CO.3.18	Nen mese vaga lengagi gimiu sibomiu. Tare ve nem lado ve neu mataisao lo ure ngaha, nen vaie ve igimiu a mala robagi, siu huri gimiu nein vei lei ve nein mataisao hogo. 
1CO.3.19	A vevenagi, a mataisao talo ure ngaha, mei God, ngehi a reraana lawua. Mwerehi u uli lo Reve reve Gogona vena, “Ingeie mo wiribibi rahine hi ram veve ve rau mataisao lo vune sibora.” 
1CO.3.20	Nge u uli vage lo Reve reve Gogona vena, “A Huqe mo ilo na havagineu hi a tangaloi mataisao ram domiginie. Ingeie u ilo ve a domire tangaloi rau mwere na mauvi lengi.” 
1CO.3.21	Igimiu nein mese sage gimiu huri na tomtomuegi ngerehi a tangaloi. A gineu doluegi ram eno lo limemiu. 
1CO.3.22	A gineu doluegi rau voragi nomiu. Tare ve i Bol sige i Apolos sige i Bita, sige a mwasoana, sige a mateana, sige gaqarigi, sige mavugo. 
1CO.3.23	A gineu ingere ngaha doluegi a nomiu ko igimiu ira noi Kraes ko i Kraes a noi God.
1CO.4.1	A tangaloi ram domigi gamai ve igamai ira tangaloi tabanagi noi Kraes, igamai hi i God mo lado talumei huri na nona gineu ngerehi ram toga hiligi. 
1CO.4.2	Lo matahala mwere ngaha, ngehi i God mo lado talo sinobu huri na nona matani gineu huri ve ingere rain haharaginire sibora ve rau tatarise mena tanoi lado mava lawua hi. 
1CO.4.3	Ineu nahe lado tea huri tare ve igimiu nem vevegieu, sige a kot mo vevegieu. A hogo ineu nain he vevegi laieu tea siboku. 
1CO.4.4	Ineu nahe lado haqe na gineu esi tea hi ve nau veie, nge i ngehi hatie iloilogi huri ve ineu nau vovohoi lo nagoi God. Huri a Huqe sibona, ingeie hogosie vin vevegieu. 
1CO.4.5	Igimiu nein mese vevegi hine tea vin dadari lo tarogi vovohoi lune a Huqe vin vanai taligu. Ingeie vin haharagi na gineu ngerehi rau toga hiligi lolo dodogi.
1CO.4.6	Retueku ko irehaqeku, ineu nau teu Apolos ko ineu siboku mwere na mataleleogi ve igimiu nein ilo na iloiloi leo ngaha vena, “Igimiu nen huri na havagineu hi mo vanai dena Reve reve Gogona hogosie,” siu huri igimiu nen sagegi na tangaloi tea vena liu den tangaloi tuegi. 
1CO.4.7	?Ihine mo veve ve igimiu neu garea denire lavasigi? ?A hava gineu hi nem hakovie ngehi he betea tea lawe gimiu? ?Ko tare ve u betea lawe gimiu, huri havai nem sage gimiu? Mwerehi ve vehe neu leie mwere na hogogi lawe gimiu.
1CO.4.8	Igimiu nem lado ve neu lei na gineu doluegi hi a nomiu tarani lure beno. Igimiu nem lado ve neu mwerai homu. Igimiu nem lado ve neu lei na tanoi ratahigi tavala varea dein gamai. Nam lado ve tare neu voragi ratahigi hogo, siu u garea huri igamai gain ratahigi bubugi mei gimiu. 
1CO.4.9	Nge a leo leonagi ngehi mo eno meieu, huri ve i God u teu gamai ira gaihora vagasigi, mwere ira hine hi a leo vevegi mo veveginire ve rain mate. Igamai gam voragi na gineu mwere na mataduru lawe na sinobui ureure ngaha vena lehi gamai, hatie ve a sinobu hogosie, nge ira engsel vage ram lehi gamai. 
1CO.4.10	A vevenagi i Kraes, ingere ram domigi gamai ve igamai a mala robagi, nge i Kraes u vei gimiu nem mataisao. Igamai gam wiriwiri nge igimiu nem huire. Igimiu nem lai na tanoi lado mava, igamai gam lai na tanoi maemae. 
1CO.4.11	Ko lo rani gaqarigi igamai gam mwaruruhi ko gam madogu ko hatie gineu ve gain luqegi. Ram wehi gamai tamwere, ko hatie nomai togagi venue ve gain toga aie. 
1CO.4.12	Igamai gam tabana siaga sibomai huri na gamai hinaga. Lune a sinobu ram veve asiesigi gamai, igamai gam vai gareaginire. Lune ram vai garasi gamai, gahe soso tea lawera. 
1CO.4.13	Lune a sinobu ram veve leo rau esi talumei, igamai gam veve leo rau garea vovohoire. A sinobu ram vai lawe gamai mwere ve igamai hatie gineu lumei vohogi. Mo dadari gaqarigi ingere ram lehi gamai ve gau mwere na sokorai gineu doluegi lolo ure.
1CO.4.14	Ineu nahe tarani tea ve nain vei gimiu nein maemae. Ineu nam uli ngaha vena bete na matagute lawe gimiu mwere ire netuku mwera tabe. 
1CO.4.15	Huri tare a nomiu huhui lui Kraes rau sao nein he valu laire tea, nge ire tamamiu rahe sao tea. Ineu nam voragi tamamiu lui Kraes lo Roro Garea. 
1CO.4.16	Siu nam navu siaga dein gimiu ve nein huri lo taikeruku. 
1CO.4.17	Giniehi, ineu nam hora Timoti lawe gimiu, i netuku lui Huqe. Ineu nau tabe Timoti, ingeie u labe siaga lo tabana nona Huqe. Ingeie vin bului gimiu nein lado haqena matahalai mwasoaku lui Jisas Kraes. Mwerehi ineu nau huhui na sinobu ginie vataha ute.
1CO.4.18	Lavasigi dein gimiu rau sagesagera, ram lado ve bataha nain he vonatu tea taligu lobemiu, 
1CO.4.19	nge ineu nain vonatu lobemiu vin siseri, tare ve a Huqe mo tarani mwerehi. Siu huri nain ilo na havagineu hi irahine ram sagesagera ram vaie hatie huri ve ram veve hogosie. 
1CO.4.20	A vevenagi a ute noi God he vonai tea lo leo ngerehi dam laqaginire, nge gina huireana. 
1CO.4.21	?Wa igimiu nem tarani ve nain vei na havagineu lune nain dadari? ?Wa igimiu nem tarani ve nain gato siaga mei gimiu sige nain gato rorongo mena tabetabe?
1CO.5.1	Ineu nau rongo na roro huri gimiu lavasigi rau esi u liu. A hogo, igimiu nem vai gineu rau esi u liu denire hi hatie duvi Israel. A tangaloi mo maturu mei gahorai tamana sibona. 
1CO.5.2	Igimiu nem sagesage gimiu nein haharagi, huri ve igimiu nei rongesi ko nein livu vohogi hine tea hi mo vai na gineu mwerehi. 
1CO.5.3	Ineu nahe toga tea mei gimiu lo tarabesigi. Nge nam toga mei gimiu lo Vui, ineu nau vevegi na tangaloi hi beno, ngehi u vei na galegaleasi hi mwerehi ve ineu tahi mei gimiu. 
1CO.5.4	Siu lune igimiu nem sone bubugi lo henai Huqe Jisas Kraes, ineu aiehi vage lo Vui ko a huireana noi Huqe Jisas Kraes. 
1CO.5.5	Igimiu nein siregi na tangaloi hi lawe Setan. A tarabesine vin sala, nge a tamatena vin mwaso lune a Huqe Jisas vin vanai taligu.
1CO.5.6	Igimiu nein mese sagesage gimiu. ?Wa igimiu nehe ilo tea ve a Isi biti mo vai na fulaoa mo maraga? 
1CO.5.7	Igimiu nein tuli vohogi na Isi tatuei, siu huri igimiu nein mwere na bereti garaqa ngehi hatie Isi lolona ko ngehi a doridori nem toga lune siserigi ngaha. A noda natui sibsib huri na hale gagaliu i Kraes, ngehi u rugurugu ginie sibona beno. 
1CO.5.8	U garea ve igide da vai havuhevugi na rani hi. Nge tare a noda galegaleasi ko a doridoride hi rahe vovohoi tea, ram eno lude mosigei, ngehi mo haharagi ve igide dam mwere na bereti a Isi tatuei mo eno lolona. Igide da vai havuhevugi na rani hi gina bereti garaqa ngehi hatie Isi lolona, a bereti hi a togaana mwasara ko a hogo.
1CO.5.9	Siu lo leta nau uli lawe gimiu, nau veve lawe gimiu ve nein mese virigi mena tangaloi ngerehi a doridorire rahe vovohoi tea mena vavine, 
1CO.5.10	Nge ineu nahe veve tea ve nein mese bulu mena tangaloi ngerehi rahe ilo Kraes tea, ram vai na doridori esi mena vavine, ram tarani na gineu vatahae, ram balubelu, vage ram huduhudu goro na tarabesi nunui gineu. Nge igimiu nein he vano beragi lai denire tea. Tare igimiu nem vai mwerehi, igimiu nein vano dena ure ngaha sibomiu. 
1CO.5.11	Nge a iloiloi noku leo ingeie ngaha, ve nein mese bulu mei rahine tea ram veve huri ve ram ladohogo lui Kraes, nge ram galegaleasi mena vavine sige ram lado lawua, sige ram huduhudu goro na tarabesi nunui gineu sige ram balubelu, sige ram veve leo asi vovohoi na tangaloi, sige ram torongo. Igimiu nein mese toga ve nen gagani bubugi mena tangaloi mwerehi.
1CO.5.12+1CO.5.13	Nge ineu hatie leogi meieu ve nain veveginire hi ram tino tavala varea dena warelue. I God vin veveginire. Nge igimiu nein vevegi lei na tangaloi lolo nomiu burigi hi ram galegaleasi lo matahala mwere ngaha? Mwerehi a Reve reve Gogona mo veve vena, “Nen tau vohogi na tangaloi galegaleasi den nomiu burigi.”
1CO.6.1	?Igimiu hi nem huri Kraes, tare a nomiu rongesi mei tuemiu tea, igimiu nein lei gimiu sibomiu vin vano lawe na vevegi ngehi rahe vovohoi tea lo nagoi God mwerehilogo? ?Huri havagineu nehe lado tea ve a sinobu noi God ran vevegi na nora vai vagasile sibora? 
1CO.6.2	A hogo, igimiu neu ilo ve a sinobu noi God rain vevegi na ure. Siu tare ve igimiu nein vevegi na ure, ?Wa igimiu nein he vai lei tea ve nein vevegi na rongesi hi rau biti? 
1CO.6.3	Lo taro mo vanai mosigei, igimiu neu ilo ve igide dain veveginire engsel, siu a hogo igide dain vevegi lei na gineu rau biti lo mwasoana ta gaqarigi ngaha. 
1CO.6.4	Tare ve a nomiu rongesi tea ve rain vano lo leo vevegi, ?Wa igimiu nein leo wahe na tangaloi tavala varea ngerehi rahe ilo na warelue tea? 
1CO.6.5	Ineu nam veve mwere ngaha ve na vaga maemaegi gimiu. A hogo a tangaloi tea mei gimiu u mataisao ve vin vevegi na rongesi hi mo eno lo livugara tangaloi lado hogo. 
1CO.6.6	Nge he garea tea ve a tangaloi lado hogo gatagale mo lai na tangaloi lado hogo tuegi mo vano lo kot ve a vevegi ngerehi rahe lado hogo tea gi God ve ran veveginie.
1CO.6.7	Lune gatagale dein gimiu mo lai tuana vano lo kot, mo haharagi huri ve igimiu doluegi neu vagasile beno. U garea ve nen siregi ve ran lama gimiu ko ran balu nomiu vivilakogi. 
1CO.6.8	?Igimiu a hava tangaloi? Nem vui tuetue nge nehe bulu garea tea mei gimiu, vage igimiu nem balu dein gimiu sibomiu. 
1CO.6.9	?Wa igimiu nehe ilo tea ve a sinobu hi rau galegaleasi rain he lai na vai garea tea hi lolo ute noi God? 
1CO.6.10	Igimiu nein mese vagalengagi gimiu sibomiu. A mwera ram maturu mena vavine wagiwegineu, lavasigi ram huduhudu goro na god wagineu, a mwera rahe toga gogona tea lo nora lagiana sige a vavine rahe toga gogona tea lo nora lagiana, a mwera ram sogagi beture lawe na mwera taligu, a mwera ram maturu mena mwera taligu, ngerehi ram balubelu, ram lado lawua, ram torongo, ram veve leo kalikeli vovohoire lavasigi, a sinobu ngerehi rain he lai hougi na ute noi God tea. 
1CO.6.11	Tuei beno igimiu lavasigi neu mwerehi, nge siserigi ngaha neu solo mwasaragi gimiu. U vei gogonagi gimiu, ko neu vovohoi lo nagoi God lo henai Huqe i Jisas Kraes ko a Vui noi noda God.
1CO.6.12	Lalavasigi dein gimiu ram veve vena, “Igamai gain vei lei na gineu doluegi,” nge hatie ve a gineu doluegi rau garea meieu ve nain veire. “Igamai gain vei lei na gineu doluegi,” nge nain he siregi tea gineu ve na huqegi goroau. 
1CO.6.13	Igimiu nem veve vage vena, “A hinaga mo eno huri na taqangide ko a taqangide mo eno huri na hinaga.” Nge nam veve lawe gimiu i God vin vei vohoginire vunu. Igide dain he vai gineu esi tea gina tarabeside. Igide ve dain vei tabana ginire lawe na Huqe ngehi mo leo goro na tarabeside. 
1CO.6.14	I God vin vei ragasi gide sulo mwaso dena mateana gina managi hi teu, ngehi u ragasi na noda Huqe sulo mwasoana.
1CO.6.15	?Wa igimiu nehe ilo tea ve a tarabesimiu a duvi tarabesi Kraes? ?Wa u garea meieu ve nain bulu bubugi na tarabesi Kraes talo tarabesi vavine hi mo sogagi tarabesine huri mane? Hatie. Hatie vohogi. 
1CO.6.16	Igimiu nein ilo ve ihine tea mo maturu mena vavine hi mo sogagi na betune huri mane ko mo bulu bubugi meie lo tarabesigi. Mwerehi a Reve reve Gogona mo veve vena, “Ingere gairue rom bulu bubugi rom voragi na tarabesigi gatagale.” 
1CO.6.17	Nge ihine tea mo bubugi mena Huqe, mo bulu bubugi meie lo Vui.
1CO.6.18	Siu igimiu nen tino vagahao dena halai galegaleasi talo tarabesigi. A galegaleasi lavasigi hi a sinobu ram vaire tavala varea dena tarabesire, nge irahine hi ram galegaleasi gina tarabesire, ram galegaleasi gorora sibora. 
1CO.6.19	Igimiu nein ilo huri ve a tarabesimiu a vale mo eno lawe na Vui Gogona, ngehi mo eno lolo lolomiu. Igimiu neu lei na Vui Gogona dein God, siu igimiu nehe huqegi goro na tarabesimiu tea sibomiu, nge i God. 
1CO.6.20	A vevenagi i God u voli tuguhi gimiu. Siu igimiu nein lado mava ginie gina tarabesimiu.
1CO.7.1	Siserigi ngaha ineu nain duvi na leta hi neu ulie laweau.
1CO.7.1	U garea huri ve a mwera na mese maturu bubugi mena vavine. 
1CO.7.2	Nge a vevenagi a taratarani esi talo tarabesi u lawua, giniehi a tangaloi gagatalegi vin toga mei gahorana sibona hogosie, mwerehi vage a vavine vin toga mei tamai netune sibona hogosie. 
1CO.7.3	A mwera vin rarai tamwere ve vin mesinge goro na taraniana noi gahorana, ko vage a vavine vin rarai tamwere ve vin mesinge goro na taraniana noi tamai netune 
1CO.7.4	A vavine gahea he huqegi tea goro na gineu doluegi lo tarabesine, a vevenagi i tamai netune mo lawua goro na tarabesine vage. Mwerehi vage, a mwera he huqegi tea goro na gineu doluegi lo tarabesine, a vevenagi i gahorana mo lawua goro na tarabesine. 
1CO.7.5	Neri mese wirisigigi na tarabesimiru dein gimiru gagatalegi hogosie tare ve igimiru vunu nerom lado utu huri na mahoi reni tea, siu huri a nomiru taro vin eno huri na tataro. Siu lo tagugi hi neri bulu bubugi taligu huri i Satan vin he kali lei gimiru tea, a vevenagi igimiru vunu neri he kokogoro lai gimiru tea sibomiru.
1CO.7.6	Ineu nam veve mwere ngaha huri mo bete na leo siregi lawe gimiru ve neri mese maturu bubugi huri na taro te qilodo. Nge hatie Leo hora ve neri vei mwerehi. 
1CO.7.7	Ineu nam tarani ve a tangaloi doluegi ran mwereieu, nge huri a tangaloi gagatalegi a nona hogogi sibona mo vanai dein God. A tangaloi mo lai na hogogi hala gatagale, tuegi a nona hogogi u wegineu.
1CO.7.8	Siu lawera hi rahe lagi tea ko nam veve ngaha vage hurire vavine madue, u garea ve ingere rain toga mwerehi rain mese lagi. 
1CO.7.9	Nge tare ingere rain he wiribibi lei na domire tea sibora, u garea ve rain legi. Nge u garea ve nein legi denie hi ve nein mate huri na taratarani esi talo tarabesi.
1CO.7.10	Siu ineu nam bete na Leo hora ngaha hageliu lawera hine hi rau legi. A Leo hora ngaha he vanai tea denieu, nge mo vanai dena Huqe. A vavine vin mese toa dein tamai netune. 
1CO.7.11	Nge tare ve mo dige, ingeie vin he lagi lei tea taligu, sige ve hatie, ingeie vin vurugegi tamai netune rom toga bubugi taligu. Vage a mwera vin mese siregi vohogi gahorana.
1CO.7.12	Siu lawera lavasigi, ineu siboku nam veve na leo ngaha, nge a Huqe he veve tea. Tare ve a tangaloi ladohogo mo lagi mena vavine ngehi he lado hogo tea ko a vavine hi mo havuhevu ve vin toga meie, ingeie vin mese siregi vohoginie. 
1CO.7.13	Vage tare ve a vavine lado hogo i tamai netune he lado hogo tea, ko tare ve a mwera hi mo havuhevu ve vin toga meie, ingeie vin mese siregi vohoginie. 
1CO.7.14	Tare ve a mwera he lado hogo tea, siu i gahorana hi u lado hogo vin veie mo gogona. Mwerehi vage, tare ve a vavine he lado hogo tea, siu i tamai netune hi u ladohogo vin veie mo gogona Ve mwerehi a leo ngaha hatie leo hogo, nase vai i netumiru rain he mwasara tea, nge siserigi ngaha i netumiru rau gogona. 
1CO.7.15	Siu a mwera sige a vavine ngerehi rahe lado hogo tea, ram tarani ve ran siregi tamai neture sige i gahorara, ingere rain vei lei mwerehi. Lune a gineu ingere ngaha ram vai mwerehi a mwera ladohogo sige a vavine lado hogo rau meriqe, nge i God u ware gide ve dain toga lo tamwata. 
1CO.7.16	Lawe na vavine, iniko gohe ilo tea, bataha iniko goin veilei ve goin vagamwasoi tamai netumu. Ko lawe na mwera, iniko gohe ilo tea, bataha iniko goin vagamwasoi lei gahoramu.
1CO.7.17	Nge hatie huri, igimiu gagatalegi nein toga tuturedu lo matahala ngehi i God u bete lawe gimiu ve nein toga vin hurie. A leo huhui ngaha nau bete lawe na warelue doluegi. 
1CO.7.18	Tare ve a tangaloi u lei na teve gigilegi beno lune i God u warea, ingeie vin mese vai leo ve na hara vohogi na tavilei nona teve gigilegi. Tare ve a tangaloi he lai na teve gigilegi tea mosigei lune i God u warea, ingeie vin mese lai na teve gigilegi. 
1CO.7.19	Ngehi he eno hage liu tea tare ve a tangaloi mo lai na teve gigilegi sige hatie. A gineu u eno hageliu nge huri ve dain rong huri na Leo hora noi God. 
1CO.7.20	Gagatalegi dein gimiu ve nein toga vin huri na matahala mwerehi neu toga tuei, lo tarogi hi i God u ware gimiu. 
1CO.7.21	Tare ve i God u ware gimiu lo tarogi hi igimiu a tangaloi tabana vurogi, igimiu nei mese vaie ve ngehi na vaga taturegi gimiu, nge tare igimiu nein meriqe lai, igimiu nein tabana vurugegi huri neu meriqe. 
1CO.7.22	Irahine hi i God u warera lo taro hi ingere a tangaloi tabana vurogi teu mosigei, ingerehi rau meriqe ram voragi sinobu noi God. Lo matahala mwerehi vage, irahine hi ingere hatie tangaloi tabana vurogi lune i God u warera ram voragi tangaloi tabana vurogi noi Kraes. 
1CO.7.23	Igimiu doluegi hi i God u voli tuguhi gimiu gina gaivoli u lawua, siu igimiu nein mese voragi tangaloi tabana vurogi lawe na sinobu 
1CO.7.24	Retueku ko irehaqeku, igimiu nein toga lo matahala mwerehi neu toga mo hurie lo tarogi hi i God u ware gimiu ko nein toga mei God aiehi.
1CO.7.25	Siserigi ngaha ineu nam uli lawe gimiu huri na sinobu ngerehi rahe lagi tea mosigei. A Huqe he bete na Leo hora tea laweau huri na gineu hi, nge ineu nam bete na noku ladolado hogosie. Nge igimiu nem lado hogo siaga tau luku a vevenagi a Huqe u haharagi na hahagavi laweau.
1CO.7.26	Siserigi ngaha igide dam vano huri na taro vin siaga mei gide, siu ineu nam lado ve u garea mei gimiu, ve nen toga na huri lo matahala mwerehi neu toga mo hamai mo dadari gaqarigi. 
1CO.7.27	Tare ve i gaihoramu lumu beno, iniko gon mese vai leo ve gon siregi vohoginie. Tare ve gohe lagi tea mosigei goin mese vai leo ve gon haqe gaihoramu. 
1CO.7.28	Nge tare gom lado utu ve goin legi, ngehi iniko gohe galegaleasi tea. Ko tare ve a taqalugu he lagi tea vohogi mo lado utu vena lagi, ingeie he galegaleasi tea. A sinobu hi rau legi beno ram haqea u huire lo mwasoara nge ineu nam tarani ve igimiu nein meriqe dena gineu ngerehi.
1CO.7.29	Retueku ko irehaqeku, a iloiloi leo hi nam laqaginie inge ngaha. A taro mo eno mei gide he qaravu tea. Siu mo tavuigi gaqarigi ngaha, irahine hi i gaihorara lure rain toga mwerehi ve hatie gaihorara lure. 
1CO.7.30	Irahine hi ram ngara rain toga mwerehi ve rahe ngara tea. Irahine hi ram havuhevu rain toga mwerehi ve rahe havuhevu tea. Irahine hi ram volivoli gineu rain toga mwerehi ve hate nora gineu lure. 
1CO.7.31	Irahine hi ram hako gineui ureure ingere rain toga mwerehi ve rahe hakovi na gineu ngerehi tea, a vevenagi a ure a tarabesine ta bagataha vin he ribi tea vin salasala.
1CO.7.32	Ineu nam tarani ve a domimiu na mariqe dena ladoasi. A tangaloi hi he lagi tea mo tau siagaginie lo tabana nona Huqe, ingeie mo vai leo vena vai havuhevugi na Huqe. 
1CO.7.33	Nge a tangaloi hi u legi a domine mo taligi lo gineui ureure, mo vai leo vena vai havuhevugi gahorana. 
1CO.7.34	Siu ingeie a domine vin eno lo gineu hala gairue, tuegi huri ve na vai havuhevugi gahorana, ko tuegi ve na vai havuhevugi na Huqe. A vavine matue sige a taqalugu ngehi he lagi tea, ingeie mo tau siagagi na domine lo tabana nona Huqe. Ingeie mo tarani ve vin gogona lo tarabesine ko lo tamatena, nge a vavine hi u legi a domine mo eno lo gineui ureure, a vevenagi ingeie mo tarani ve na vai havuhevugi tamai netune mwerehilogo.
1CO.7.35	Ineu nam veve ngaha, hatie huri ve vin tugoro gimiu, nge vin bului gimiu. Nge ineu nam tarani ve igimiu nein toga lo matahala vovohoi, ve nein siregi doluegi gimiu vano lawe na Huqe, a domimiu vin mese eno lo gineu wagiwegineu vage.
1CO.7.36	Tare ve a mwera mo lado ve ingeie u vei na gineu he vovohoi tea lawe na taqalugu hi u waratau goroe, tare ve a higaona u tatarise huri legi ko a mwera hi mo rongoe huri ve vin legi meie, ingeie vin vei lei mwerehi mo tarani. Ingere roin legi. Ingeie hi hatie galegaleasi lune. 
1CO.7.37	Tare ve a tangaloi mo ladoutu lolo lolona huri ve vin he lagi tea, ko ingeie u rongo utu lolo lolona huri ve vin wiribibi lei na taratarani esi talo tarabesine, ko mo ladoutu vage ve vin he lagi tea mena vavine hi u waratau goroe, ingeie u vei na gineu hi u vovohoi. 
1CO.7.38	Siu a mwera mo lagi mena vavine hi u teu goroe, ingeie u vei na gineu garea, nge a tangaloi ngehi he lagi tea, vin vei na gineu vin garea taligu.
1CO.7.39	A vavine vin virigi siaga mei tamai netune lo tarogi mo mwaso tau. Nge tare ve i tamai netune mo mate ingeie u meriqe, vin legi lei mei hine tea hi mo taranie. Nge ingeie vin legi lo henai Huqe. 
1CO.7.40	A vavine vin toga havuhevu vin liu tare ve ingeie vin he lagi tea taligu. Siu inge ngaha a domiku, nge nam lado hogo vage ve a Vui noi God mo toga meieu.
1CO.8.1	Siserigi ngaha ineu nain duvi na leta ngehi neu ulie huri na bigi hi ram rugurugu ginie lawe na tarabesi nunui gineu. Igimiu nem veve huri ve, “Igide doluegi dau lolorani.” A lolorani hi mo vai gimiu nem lailei hagagi gimiu sibomiu, nge a tabetabe noi God mo tabe hagagi na tangaloi. 
1CO.8.2	Tare ve igimiu nem lado ve neu ilo na gineu, nge igimiu nehe ilo na gineu hi tea mosigei ngehi huri ve nein iloe. 
1CO.8.3	Nge ihine tea mo tabe God, i God u ilo na tangaloi hi.
1CO.8.4	Siu ineu nam veve huri na bigi hi ram rugurugu ginie lawe na tarabesi nunui gineu. Igide dau ilo huri ve a tarabesi nunui gineu he labe tea huri na gineu ve mo mwaso lolo ure, nge i God gatagale hogosie mo mwaso. 
1CO.8.5	Hatie huri tare ve a gineu u sao lolo ure sige lo eulu ram warera ve ingere a god, ko a hogo, a god u sao ko a huqegi u sao,” 
1CO.8.6	huri igide dau ilo ve i God gatagale hogosie, ngehi i tamada. A gineu doluegi rau vanai denie, ko igide dam toga lune. Ko a Huqe gatagale hogosie ngehi i Jisas Kraes. A gineu doluegi rau vei lo henana ko vage u teu gide lo henana.
1CO.8.7	Nge hatie ve a sinobu doluegi rau ilo na gineu ngaha tea. A sinobu lavasigi a domianai tarabesi nunui gineu mo eno lolo domire u huire tau mosigei lo taro tuei. Lune ingere ram gani na bigi, ram lado tau huri ve a bigi hi rau rugurugu ginie lawe na tarabesi nunui gineu. A vevenagi a domire u kekena, lune ingere ram ganie, a rongrongora mo veve lawera ve rau vagasile. 
1CO.8.8	Nge a hinaga vin he lai gide tea ve dain kakarani lobei God. Igide dain he vagasilegi na gineu tea lo nagoi God tare ve igide dain he gani na hinaga hi tea, mwerehi teu, igide dain he lai na havagineu gineu tea lo nagoi God tare ve igide dain gani na hinaga hi.
1CO.8.9	Nge igimiu nein leohuri ve a nomiu tarani tabetabegi na mese vaire hi a nora ladohogo u wiriwiri ve ran soi lo galegaleasi. 
1CO.8.10	Igimiu nem lado huri ve neu lolorani, siu igimiu nem gagani lolo valei tarabesi nunui gineu. Nge a tangaloi tea hi a nona lado hogo u kekena mo lehigo gom gagani aiehi ko vin vei ragasi na domine ve na gani na bigi hi rau rugurugu ginie lawe na tarabesi nunui gineu, nge mo ilo sibona ve ingeie hi u esi. 
1CO.8.11	Siu huri igimiu nem lado ve neu lolorani, nem vai na tangaloi hi a nona ladohogo u biti ngehi i Kraes u mate hurie mo soi lo galegaleasi a vevenagi igimiu. 
1CO.8.12	Lune igimiu nem galegaleasi goro retuemiu ko irehaqemiu lui Kraes mwere ngaha, ko nem vaire ve ran vai na gineu ngerehi rau iloe sibora huri ve rau esi meire, igimiu nem galegaleasi goro Kraes vage. 
1CO.8.13	Siu tare ve a hinaga nam gani mo vaire ram soi lo galegaleasi, ineu nain he gani na bigi tea taligu siu huri nain mese vai hine tea denire vena soi lo galegaleasi.
1CO.9.1	Ineu nau meriqe, nahe toga tea lo garovau. Ineu a gaihora. Ineu nau lehi Jisas a noda Huqe gina mataku siboku. Igimiu ra sinobu doluegi a mataleleoi noku tabana lawe na Huqe. 
1CO.9.2	Tare ve irahine tea wagineu bataha rain lado hogo tea ve ineu a gaihora, nge igimiu nein he vai lei tea mwerehi. Lune ineu nau waregi sere na Roro Garea lawe gimiu igimiu neu lado hogo lui Kraes, ko ngehi mo haharagi ve ineu a gaihora.
1CO.9.3	Siu a tangaloi lavasigi ram tarani ve ran vevegieu, ineu nam duvi lawera mwere ngaha, 
1CO.9.4	?Wa hatie leo siregi lawe gamaru ve gori gagani sige gori inu tea gineu? 
1CO.9.5	?Wa hatie leo siregi lawe gamaru ve gori lei te vavine hi rau lado hogo gi gahoramaru ve gai dige bulu mwerehi ira gaihora lavasigi ram vai ko ira tuei Huqe ko i Bita? 
1CO.9.6	?Wa i gamaru toku Banabas hogosie hi ve gori tabana huri na gamaru hinaga? 
1CO.9.7	A soldia tea hi mo tabana lolo vuro, vin volie sibona. ?Wa tangaloi tea hi ve mo rivu na gineu huri ve vin he lai na mwasigi tea? Wa a tangaloi hi mo leo goro na kakarue lolo ara huri vin he ue lai tea ve na gani?
1CO.9.8	Ineu nam veve ngaha, hatie lo huireana nona tangaloi, nge i God a nona Leohora mo veve mwerehi vage. 
1CO.9.9	U uli lo Leohora noi Mosis vena, “Lune a bulugi mo bile rasuresugi na toli wit nein mese vau bibi na singona, nein sireginie vin geni tea mwasi wit hi.” ?Wa i God u veve na leo ngaha u lado huri na bulugi hogosie? !Hatie! 
1CO.9.10	Ingeie u laqagi na leo ngaha garagaragi huri gide. Io, a Reve reve Gogona hi u ulie huri gide, a vevenagi mo veve vage vena, “Ihine mo rivu na talu ko ihine hi mo lai na mwasi hinaga lolo talu, ingere vunu roin lado tare ve roin lei na mwasigi huri na nora tabana.” 
1CO.9.11	Lo nomai tabanagi u mwerehi ve gau rivu na toli Vui talolo talumiu, siu a mwasigi ngehi a nomiu togaana garea lui Kraes. ?Wa u gona mei gimiu huri ve nein betei na mwasi rivurivu lolo talumiu hi dam gani vataha bongi lawe gamai vena voragi gamai hinaga? 
1CO.9.12	Bataha a tangaloi lavasigi rau tatarise ve rain lei hinaga mwere ngaha dein gimiu, nge igamai gam lado ve gau tatarise u liu taligu denire.
1CO.9.12	A hogo, huri ve u tatarise huri ve gain lei gineu dein gimiu, nge gahe vai tea. Huri gahe tarani tea ve gain tugoro na Roro Garea noi Kraes. Giniehi, hava gineu mava tea mo vanai, nge igamai gam rongribi meie. 
1CO.9.13	Igimiu neu ilo vurugegi huri ve irahine hi ram tabana lolo Valei God, a gara hinaga mo vanai dena vale hi ko irahine hi ram lalakogi lo tanoi rugurugu, ram lai na duvi gineu ngehi ram rugurugu ginie lo tanoi rugurugu. 
1CO.9.14	Lo matahala mwerehi teu, a Huqe u veve siaga ve irahine ram waregi sere na Roro Garea, rain lei na gara hinaga dena tabana hi.
1CO.9.15	Ineu nahe lai na gineu tea vohogi deni gimiu, hatie huri u vovohoi meieu ve nain lei na gineu siu ineu nahe uli tea lawe gimiu siserigi ngaha ve nain lei na gineu. Ineu nam sageau huri na gineu gatagale hogosie, nge u garea ve ineu nain mate denie ve nain siregi ve ihine tea na lai vohoginie denieu. 
1CO.9.16	Nam waregi sere na Roro Garea hatie gineuhigi ve vin veieu nain sageau huri. Nam waregi sere na Roro Garea ngehi a muei noku tabana, huri ve nai veie vin he vagasile tea. Ko u esi garagara laweau tare ve nain he waregi sere na Roro Garea tea. 
1CO.9.17	Tare ve nam waregi sere na Roro Garea mo huri na noku tanoi leo wahe, a gaitawe mo eno hurieu, nge tare nam waregi sere na Roro Garea he huri na noku tanoi leo wahe tea, ngehi ineu nam vai na tabana mo huri mwerehi a leo u veve laweau hogosie. Ineu nahe tau na noku taro doluegi tea lo noku tabana hi nam waregi sere na Roro Garea. 
1CO.9.18	?Siu ineu nain lei na hava gaitawe? A noku gaitawe ingeie ngaha, ve lune ineu nam waregi sere na Roro Garea hatie huri ve nain lei na gai voli huri, nge huri ve nain waregi sere tabetabeginie.
1CO.9.19	Ineu nahe toga vau tea lo vavai hine tea wagineu. Nge ineu nam vaieu siboku ve nan voragi tangaloi tabana vurogi lawe na sinobu doluegi huri ve nain qoragi leire vin sao. 
1CO.9.20	Lawera duvi Israel, ineu nam dori mwere ve ineu a duvi Israel huri nain qoragi lei na duvi Israel vin sao. Ineu siboku nahe toga tea lo vavai Leohora gatagale. Nge lawe hine tea hi ram toga lo vavai Leohora ineu nam mwere na tangaloi hi mo toga lo vavai Leohora. Ineu nau vei mwere ngaha huri ve nain qoragi leire hi ram toga lo vavai Leohora. 
1CO.9.21	Lawe rahine hi rahe toga tea lo vavai Leohora. Ineu nam dori mwere na tangaloi he toga tea lo Leohora. Ineu nau veie mwere ngaha huri ve nain qoragi leire hi rahe toga tea lo vavai Leohora. Nge a hogo, ineu nahe vano tavala varea tea dena Leohora noi God. Ineu nam toga lo vavai Leohora noi Kraes. 
1CO.9.22	Lawe rahine hi rau kekena lo nora ladohogo, ineu nam vaieu siboku huri ve nau kekena vage siu huri ve nain qoragi leire hi rau kekena lo nora ladohogo. Ineu nau vei leo ve nain vei na gineu doluegi huri ve nain qoragi leire lavasigi.
1CO.9.23	Ineu nau vei na gineu doluegi ingere ngaha huri na Roro Garea, a vevenagi ineu nam tarani ve nain lei na vai garea noi God lo tabana hi. 
1CO.9.24	Igide dau ilo huri lo toatoa a tangaloi u sao ram toa, nge a tangaloi gatagale hogosie mo lai na gaitawe. Siu igimiu nen vai mwerehi, nen toga huri ve nei lei na gaitawe. 
1CO.9.25	A tangaloi ngerehi ram toatoa ram kokogoro na gineu doluegi lo mwasoara siu huri ve ingere rain qoragi lei na gairorovi qetu nona ratahigi, a gairorovi qetu hi a gineuhi ureure ngehi mo voragi gaitawera hi mo eno mahogi qilodo hogosie, nge a noda gairorovi qetu ngehi vin he mabobo lai tea. 
1CO.9.26	Ineu nahe toa tea haro, nge nam toa ve nai qoragi na gineu. Ineu nam qalo mwere na tangaloi hi u ilo na gilugilu ngehi mo tuli na limana vena hogo lo gineu, nge he tuli na limana tea vena vano mahava lo vurogi 
1CO.9.27	Ineu nam huhui na tarabesiku ve na siaga huri ve ineu nain vei lei na gineu mwerehi nam taranie. Ineu nau ware na tangaloi u sao beno ve ran bulu meieu lolo toatoa hi, nge ineu nahe tarani tea ve vin teu vohogieu siboku dena toatoa hi
1CO.10.1	Retueku ko irehaqeku ineu nam tarani ve nan vai ladotaligugi gimiu huri retubude doluegi rau dige lo vavai dodo ko rau dige turu lo wotoi tehi. 
1CO.10.2	Ngehi mo gigilegi huri ve ingere rau lei na garuhi gogona beno lo vavai ko lo wotoi tehi ko ingere ram huri Mosis. 
1CO.10.3	Ingere doluegi rau geni na hinaga talo Vui, inge tau hi 
1CO.10.4	ko ingere rau inu na wai, inge tau hi a wai talo Vui, ngehi u mwelue dena vatui Vui tau hi, a vatu ngehi u hurire. A vatu hi i Kraes sibona. 
1CO.10.5	Nge ingere rau sao rahe vai tea gineu ve na huri na domi God. Siu ingere rau mate lolo vanue vurogi.
1CO.10.6	Ko a gineu ingere ngaha rau vei huri ve a mataleleogi lawe gide, ve na tugoro gide ve da mese tarani na gineu rau esi mwerehi a sinobu ngerehi rau vei. 
1CO.10.7	Igimiu nein mese hudugoro na tarabesi nunui gineu mwereire lavasigi hi rau vei. Mwerehi a Reve reve Gogona mo veve vena, “Ingere rau toga hivo ram gagani ko ram inuinu, ko ram maraga hage ram wetu mena nora taratarani esi ta lo tarabesire. 
1CO.10.8	Igide dain mese galegaleasi lo tarabeside, mwerehi ingere lavasigi rau vei. Lolo rani gatagale rau mate teri vaga ngavulu gairue domwagi gaitolu, a vevenagi rau galegaleasi. 
1CO.10.9	Igide dain mese vai lehi Kraes mwerehi ingere lavasigi rau vei, a mwata rau gesire ram mate. 
1CO.10.10	Igimiu nein mese singo tutubu mwerehi ingere lavasigi rau vei, a engsel noi God hi mo ue vagamate tangaloi u ue vagamatera.
1CO.10.11	A gineu ngerehi rau vei lawe na sinobu, ingerehi a mataleleogi. Ingere rau uli hivo huri vin huhui gide, a vevenagi igide dam toga lo tarogi hi ve a gineu ngerehi tatuei rau dadari beno lo qereqerenagi.
1CO.10.12	Tare ve igimiu neu lado huri ve neu huire, igimiu nein leohuri vai teu nem soi. 
1CO.10.13	Vage a kalikeli hi u vonai lawe gimiu, ngehi mo eno lo tangaloi doluegi. Nge igimiu nein lado talui God, ngehi vin he siregi na kalikeli vin keli gimiu vin liu dena nomiu huireana. Nge lo taroi kalikeli ingeie vin bete na matahala ve nein bela, siu huri ve nein veilei ve nen labe goroe.
1CO.10.14	Siu, ire tueku ko irehaqeku, igimiu nen toa dena lengai huduhudu goro na tarabesi nunui gineu. 
1CO.10.15	Ineu nam laqa lawe gimiu mwere na sinobu rau rongrong hogo gineu, igimiu sibomiu nein vilegi na havagineu hi nam vevera. 
1CO.10.16	Igide dam veve gareagi God huri na lahai veve garea hi, huri mo vai gide dam bulu gatagale lo dai Kraes. Ko a bereti hi dam vise vurivurie mo vai gide dam bulu gatagale lo betui Kraes. 
1CO.10.17	A vevenagi a bereti gatagale, igide hi dau sao dam bulu lo tarabesigi gatagale, a vevenagi dain bulu gatagale lo bereti gatagale. 
1CO.10.18	Igimiu nen lado taligu huri na sinobu hi a duvi Israel. Lo tarogi ira duvi Israel ram wehi na kakarue ram rugurugu ginie. ?Wa ingeie hi ingere rahe bulu gatagale tea lo tan tanoi rugurugu? 
1CO.10.19	Ineu nahe veve tea ve a bigi hi ram rugurugu ginie lawe na tarabesi nunui gineu, a mava mavanana lune. Ineu nahe veve tea ve a tarabesi nunui gineu, a gineu lune. 
1CO.10.20	Nge nam veve huri a havagineu tea hi mo rugurugu ginie lawe na tarabesi nunui gineu, a rugurugu lawe na halai tamate doluegi, nge hatie lawe God. Ko ineu nahe tarani tea ve gimiu nein bulu lo gineu tea ngehi a duvigi lo halai tamate doluegi. 
1CO.10.21	Igimiu nein he inu lei tea lolo laha noi Huqe ko lolo laha nora tamate vage. Igimiu nein he bulu gatagale lai tea lo tanoi gaganie nona Huqe sige a tanoi gaganie nora tamate. 
1CO.10.22	?Wa igide dam tarani ve da vai na Huqe na lolo gagasi? ?Wa igide dam lado ve da huire liue?
1CO.10.23	Lalavasigi dein gimiu ram veve vena, “Igamai gain vei lei na gineu doluegi,” nge hatie ve a gineu doluegi rau garea meieu ve nain veire. “Igamai gain vei lei na gineu doluegi,” nge hatie vea gineu doluegi ram bului na tangaloi ve a mwasoara na huire. 
1CO.10.24	Igimiu nei mese matabibi na gineu huri gimiu hogosie, nge nein matabibi na gareana noi rahine wagineu vage.
1CO.10.25	Siu igimiu nein geni lei na bigi hi rau sogaginie lo mageti. Iniko goin mese hui ve gon ilo huri ve a bigi hi iniko gom lado ve he garea tea huri geni. 
1CO.10.26	Iniko goin geni lei a vevenagi, “a ure a tanoi limei Huqe, ko a gineu doluegi lolona.”
1CO.10.27	Irahine rahe lado hogo tea rain nevuhigo lai ve nein gagani bubugi bulu, tare ve gom masinge ve goin vano, iniko goin geni na havagineu tea ram bete lawego, iniko goin mese hui huri ve goin ilo ve bataha he garea tea huri geni. 
1CO.10.28	Nge tare ve ihine tea mo veve lawego ve, “A bigi hi u rugurugu ginie lawe na tarabesi nunui gineu,” iniko goin mese ganie. Goin mese ganie a vevenagi huri na tangaloi hi u veve lawego, ko a vevenagi, tare gom ganie, bataha a sinobu rain lado ve iniko gu vagasile. 
1CO.10.29	Ineu nahe veve tea ve iniko gom lado ve he garea tea, nge a tangaloi tuegi bataha vin lado mwerehi. Iniko goin hui ve, ?Huri havai tangaloi wagineu vin vevegi leieu lolo domine huri na noku tarani tabetabegi? 
1CO.10.30	?Tare ineu nam gani na hinaga gina lengai veve garea, ?Wa ineu nain lei na leo vevegi huri na gineu nau veve gareagi God huri?
1CO.10.31	A gai duvigi ngehi tare ve gom gani sige gom inu, sige gom vai na gineu tea, iniko goin veire doluegi huri na roroa noi God. 
1CO.10.32	Iniko goin he vai na gineu tea vohogi ngehi ve bataha vin vei rongesigi irahine wagineu, ira duvi Israel, sige ingere Krik sige a warelue noi God. 
1CO.10.33	Mwere ineu vage, nam tarani ve nan vai havuhevu na tangaloi lo matahala doluegi. Ineu nahe vaileo tea vena vai na gineu na garea lawea, nge ingeie hi ve vin garea lawe na sinobu u sao siu huri ingere rain mwaso.
1CO.11.1	Igimiu nein vei leo ve nein huri lo taikeruku, mwerehi ineu nam huri lo taikerui Kraes.
1CO.11.2	Ineu nam sageau huri gimiu, a vevenagi igimiu nem lado bibieu tamwere ko nem ronghuri na noku leo huhui hi nau bete lawe gimiu. 
1CO.11.3	Siu ineu nam tarani ve igimiu nein ilo vurugegi huri ve i Kraes mo lawua goro na mwera doluegi, a mwera mo lawua goro na vavine. Nge i God mo lawua goro Kraes. 
1CO.11.4	Ngehi a iloilogi huri ve tare a mwera mo tataro sige mo waregi sere na leo ligoligogi mo hunehune qatu gina gineu mo vaga maemaegi Kraes. 
1CO.11.5	Nge tare ve a vavine tea mo tataro sige mo waregi sere na leoi God lo nagora tangaloi he hunegi goro na qatune tea, ingeie mo vaga maemaegi na qatune sibona. Lune ingeie mo vaie mwerehi, ingeie u tatarise mwere na vavine hi u hiri vohogi na vulune lo qatune. 
1CO.11.6	Tare ve a vavine he hunegi goro na qatune tea, u garea ve vin bala vohogi na vulune. Nge huri a tanoi maemae lawe na vavine ve vin bala vohogi na vulune sige vin hiri mwasaragi na qatune, siu u tatarise lawea ve ingeie vin hunegi goro na qatune. 
1CO.11.7	Nge a mwera vin mese hunegi goro na qatune, a vevenagi ingeie mo haharagi na nunui God ko a nona roroa. Nge a vavine a roroa nona mwera. 
1CO.11.8	A mwera he vanai tea dena vavine, nge a vavine u vonai dena mwera. 
1CO.11.9	Ko i God he tau na mwera tea huri na vavine, nge u teu na vavine huri na mwera. 
1CO.11.10	U vovohoi huri ve a vavine vin hunegi goro na qatune, ngehi mo haharagi lawera engsel ve ingeie mo toga lo vavai leogoro noi tamai netune. 
1CO.11.11	Nge lui Kraes, a vavine rahe labe gahera tea dena mwera, mwerehi vage, a mwera rahe labe gahera tea dena vavine. 
1CO.11.12	Nge ngaha a hogo, a vevenagi a vavine u vonai dena mwera, nge a hogo vage ve a mwera u vora den vavine. Nge a gineu doluegi rau vonai dein God hogosie.
1CO.11.13	Igimiu nein ladolado lo gineu ngaha sibomiu. ?Wa u vovohoi huri ve a vavine vin siutangaroa lawe God lune he hunegi goro na qatune tea? 
1CO.11.14	Lo doridorinai tangaloi, tare ve a mwera mo siregi na vulune ram qaqaravu vin lei na tanoi maemae lawea sibona. 
1CO.11.15	Nge i God u bete na vulu qaqaravu lawe na vavine ve a gabune. Vage mwere na gai rorovi goro na qatune. 
1CO.11.16	A sinobu lavasigi bataha ram tarani ve ran vuigarogi tau mosigei lo gineu ngaha, nge ineu nam tarani ve nan veve bului vage, ve igamai sige a warelue noi God, gahe ilo na doridorinai huduhudu tea wagineu vage.
1CO.11.17	Lo gineu ingere ngaha hi nam veve lawe gimiu siserigi ngaha, ineu nahe garigi gimiu tea, a vevenagi lune nem vonai tabulutegi nem huduhudu goro nem vai na gineu rau esi u liu dena gareana. 
1CO.11.18	Tomuegi, ineu nau rongo ve lune igimiu nem sone bubugi mwere na warelue, nge nem vai na vile wahe lawe gimiu sibomiu ko ineu nam lado hogo gina gineu ingere ngaha lavasigi. 
1CO.11.19	A hogo lengai vile wahe mo eno lolo livugemiu, siu huri ve irahine hi rau vovohoi lo nagoi God, u matamwasara huri ve dain lehire. 
1CO.11.20	Lune igimiu nem sone bubugi, igimiu nehe gani na Gaganie vagasigi nona Huqe tea vohogi. 
1CO.11.21	Huri igimiu nem tauvuigi nem gagani tomue siu a sinobu rambei vanai vavagasigi dein gimiu ram mwaruruhi ko lavasigi ram torongo. 
1CO.11.22	?Wa igimiu hatie valemiu sibomiu huri ve nein gagani ko nein inuinu aie? ?Sige nem siesie gina warelue noi God? ?Wa nem tarani ve nen vagamaemaegi na sinobu hi hatie nora gineu lure? ?Igimiu nem lado ve nain veve wuraha lawe gimiu huri na gineu ngaha? ?Sige nem lado ve ineu nain gerigi gimiu? Hatie, hatie vohogi.
1CO.11.23	A leo huhui hi nau bete lawe gimiu, a leo huhui nge tau hi nau leie dena Huqe. Ngehi lolo bongi, tomue siu mo sireginie ve rain uevagamatea, ingeie u lei na bereti, 
1CO.11.24	mo vevegarea hurie. Siu mo vise vurivuri na bereti ko mo veve vena, “Nge ngaha a tarabesiku mo lai huri gimiu. Nein veie ngaha gina lado taligu hurieu.” 
1CO.11.25	Lo tagugi hi a gaganie u rovo, ingeie mo wali na laha mo veve vena, “Nge ngaha a daiku ko gina daiku hi i God mo vai na waratau garaqa mei gimiu. Igimiu nein inu ngaha gina lado taligu hurieu.” 
1CO.11.26	Nge ngaha a iloilogi huri ve vataha tarogi lune igimiu nem gani na bereti ngaha ko nem inu dena laha ngaha lo matahala he garea tea ram galegaleasi goro na tarabesi Kraes ko a daine.
1CO.11.27	Giniehi, irahine hi ram gani na bereti ko ram inu dena laha ngaha lo matahala he vovohoi tea, ingere ram galegaleasi goro na tarabesi Kraes ko a daine. 
1CO.11.28	Giniehi, ihine tea mo tarani ve vin geni na bereti ko ve vin inu dena laha ngaha, ingeie vin leoleo vurugegi huri na mwasoana tomue. 
1CO.11.29	Tare ve igimiu nehe leo hogosi na iloiloi tarabesi Kraes tea lune igimiu nem gani na bereti ko nem inu dena laha ngaha, igimiu nem lai na leo vevegi lawe gimiu sibomiu. 
1CO.11.30	Giniehi, u sao dein gimiu ram sege, ram wiriwiri, ko u sao vage ram mate. 
1CO.11.31	Tare ve dam leoleo vurugegi huri gide siboda tomue, bataha dain he lai na leo vevegi tea. 
1CO.11.32	Lune a Huqe mo vevegi gide, mo vaie huri ve na vovohoigi gide, nge lune a taro vin vanai, a Huqe vin veveginire hi rau sala, ko igide dain mwaso.
1CO.11.33	Retueku ko irehaqeku, lune igimiu nem vanai tabulutegi huri na gaganie noi Huqe, igimiu nein rarai ve doluegi rain dadari, siu nebei gagani bubugi 
1CO.11.34	ko tare ve lavasigi dein gimiu ram mwaruruhi, u garea ve rain gagani lo tanora, siu huri igimiu nein he vanai tea lo vavai leo vevegi noi God lo taro hi nem sone bulutegi. Ineu nain veve na gineu lavasigi lawe gimiu lune nain vonai.
1CO.12.1	Retueku ko irehaqeku, siserigi ngaha neu nam tarani ve igimiu nein ilo na hogogi wagiwegineu dena Vui Gogona. 
1CO.12.2	Igimiu nein lado haqe na matahala hi neu toga lune tomue siu nebei lado hogo. Igimiu neu beragi lo matahala u sao sulo lengai hudu-hudugoro na tarabesi nunui gineu ngehi hatie mwasoara lure. 
1CO.12.3	Ineu nam tarani ve igimiu nein ilo vurugegi. Tare ve ihine tea a Vui noi God mo tomueginie, vin he veve lai tea ve i Jisas hate gineu lune. Nge tare ve a Vui noi God he toga tea lune vin he veve lai tea ve i Jisas ingeie a Huqe.
1CO.12.4	A halai hogogi talo Vui rau wagiwegineu, nge ingere doluegi hi ram vanai dena Vui gatagale. 
1CO.12.5	A matahalai tabana sao rau wagiwegineu, nge a tabana ngerehi ram dovo na Huqe nge tau hi. 
1CO.12.6	Ko igide gagatalegi dain vei lei na gineu sao rau wagiwegineu. Nge a God ingeie tauhi mo kea lolo loloda doluegi ko mo bului gide lo gineu doluegi hi dam vaire. 
1CO.12.7	A Vui mo toga lude gagatalegi huri ve igide dain tabanagi lawera hine wagiwagineu. 
1CO.12.8	Lavasigi dein gide dain gato lai gina mataisao, siu lavasigi rain gato lai gina lolorani, nge a hogogi ingere ngaha ram vanai dena Vui hi teu. 
1CO.12.9	Lawera lavasigi, a Vui u bete na lado hogo lawua lawera sige a huireana ve rain vagamwasoire segesege, 
1CO.12.10	sige a huireana ve rain vei na vaigivui lalawua, lavasigi dein gide ingere a tangaloi ligoligogi, ko lavasigi dein gide dam leo hogosire ve a Vui noi God mo toga meire. Lavasigi ram gato lai lo leo rau wagiwegineu, ko lavasigi rau ilo na iloiloi leo ngerehi. 
1CO.12.11	Nge a Vui gatagale tau hi mo vai na gineu ngerehi doluegi ko mo domiginie ve vin bete na hava hogogi tea lawe gide gagatalegi mwerehi ingerehi ingeie mo lado ve u vovohoi.
1CO.12.12	A tarabesine tangaloi gatagale, nge a rosorosogi rau wagiwegineu. Hatie huri a rosorosogi u sao nge a tarabesigi gatagale hogosie. I Kraes u mwerehi vage. 
1CO.12.13	Lavasigi dein gide a duvi Israel, lavasigi ingere a Krik. Lavasigi dein gide ingere a tangaloi tabanagi vurogi, ko lavasigi ingere a tangaloi ram toga tabetabegi. Nge a Vui noi God u geruhi gogonagi gide gagatalegi, ko u vei gide dam bulu gatagale lo tarabesi Vui gatagale. Siu siserigi ngaha igide dain inu dena Vui gatagale tauhi.
1CO.12.14	A tarabeside he hage dolue tea, a rosorosogi u sao lo tarabesigi gatagale. 
1CO.12.15	Tare ve a karu mo veve vena, “Ineu hatie lime siu ineu hatie duvi tarabesigi.” ?Wa karu vin he voragi na duvi tarabesigi hi tea? 
1CO.12.16	Sige ve a qero vin veve vena, “Ineu hatie mata, siu ineu hatie duvi tarabesigi.” ?Wa qero vin he voragi lai na duvi tarabesigi lai tea? 
1CO.12.17	Tare ve a tarabesigi gatagale movoragi na mata doluegi, ?Ingeie vin rogo na gineu mwerehilogo? ?Sige ve a qero a tarabesigi gahea, ingeie vin burongo na gineu mwerehilogo? 
1CO.12.18	Nge i God u teu bulutegi na duvi tarabeside sulo tarabesigi gatagale. Lo matahala mwerehi mo lado ve u garea ko u vovohoi. 
1CO.12.19	A tarabesigi vin hatie, tare a duvi tarabesi doluegi rahe bulu tea sulo duvi tarabesigi gatagale. 
1CO.12.20	Siu a tarabesigi gatagale, nge a rosorosona u sao.
1CO.12.21	Vage a mata vin he veve lai tea lawe na lime vena, “Ineu hatie noku tarani lumu,” sige a qatu vin he veve lai tea lawe na lime vena, “Ineu hatie noku tarani lumu.” 
1CO.12.22	A hogo, igide dain he tabanagi lei tea tavala varea dena duvi tarabeside. Nge a duvi tarabeside hi rau kekena rau enhageliu. 
1CO.12.23	Nge a duvi tarabeside lavasigi ngerehi dam lado ve rahe raka tea, igide dam lado tatabeginire u liu. Ko a duvi tarabeside ngerehi dam maemae meire dam luqegi gorora. 
1CO.12.24	Nge a duvi tarabeside ngerehi dahe maemae tea meire dam sireginire ram eno mwerehi. I God u vei rarai na domiana hurire beno huri na duvi tarabeside ngerehi. Siu a duvi tarabeside ngerehi dam lado ve hatie gineu lure, nge i God u bete na tabana lawera u tatarise meire gagatalegi. 
1CO.12.25	Giniehi, a duvi tarabeside rain he vilewahe lai tea, nge ram rarai lolo mwamwavi ve rain vui buluire gagatalegi. 
1CO.12.26	Tare ve a duvi tarabeside gatagale mo rongesi, a duvi tarabesi doluegi rain rongesi. Tare ve a tangaloi tea mo vevegareagi na duvi tarabeside, nge a tarabeside doluegi vin havuhevu.
1CO.12.27	Siu igimiu doluegi a tarabesi Kraes, nge igimiu gagatalegi a duvi tarabesi hi. 
1CO.12.28	Lolo warelue i God u teu na gineu doluegi mo huri na tanora. Tomuegi ira gaihora, tuegi ira tangaloi ligoligogi, ko gaitoligi ira huhui, siu ingere hi ram vai na vaigi Vui, mo eno lawera vage hi u bete na huireana lawera ve rain vagamwasoire segesege sige rain bului irahine wagineu sige rain tomueginire sige rain laqa lo leo rau wagiwegineu. 
1CO.12.29	Ingere doluegi hatie gaihora, sige ingere doluegi hatie tangaloi ligoligogi, sige ingere a huhui. Hatie ve ingere doluegi ram hako managi ve rain vei na vaigivui, 
1CO.12.30	sige ve rain vagamwasoire segesege, sige rain laqa lo leo rau wagiwegineu, sige ve rain veve matamwasaragi na iloiloi leo ngehi lawera sinobu ve ran ronghogosire vurugegi. 
1CO.12.31	Igimiu nen tau na loloi taqangimiu lo hogogi hi rau lalawua. Ineu nam tarani ve igimiu nen tau na lolo lolomiu a muei hogogi. Siserigi ngaha ineu nain haharagi na matahala tuegi vage lawe gimiu ngehi u garea garagara denire doluegi.
1CO.13.1	Tare ve ineu nam laqa lai lo leo wagiwegineu nora tangaloi sige lo nora engsel, tare a tabetabe he eno tea meieu, ineu nau mwere na singsingi hi mo tatangi hogosie. 
1CO.13.2	Tare ve a hogogi mo toga meieu ve nain veve sere na leoi God, nge nahe tabe na tangaloi tea, ineu hatie gineu luku. Sige nam lai na iloilo doluegi nona tangaloi, sige ineu nam ilo na iloiloi gineu ngerehi i God mo hiliginire. Ineu nam hakovi na hogogi ve nain tagagi lei na vusi lalawua dena tanora, nge tare ve nahe tabetabe tea, ineu hatie gineu luku. 
1CO.13.3	Hatie huri tare ve ineu nam bete vohogi na noku vivilakogi vurogi lawe tangaloi mahogi, ko sige nam siregi na tarabesiku ve na gao, nge tare a tabetabe he toga tea meieu, ngehi he bete na gareana tea laweau.
1CO.13.4	A tangaloi hi mo tabe na sinobu wagiwegineu u lolo garea ko u tabetabe, ko ineie u rongribi, a gineu gagarasi he eno tea meie, he lailei hageginie tea sibona, he sagesagea tea, sige he meromero siseri tea, 
1CO.13.5	he hako bibi bugui gineu esi tea hi a tangaloi ram vai lawea. 
1CO.13.6	A tangaloi ngaha he havuhevu tea mena gineu rau esi nge mo havuhevu lo gineu rau garea. 
1CO.13.7	A tangaloi a dom tabetabe mo toga meie, ingeie mo rarai ve vin lei vurugegi na gineu doluegi hi ram hogo vonai lawea, tare ve rau garea sige rau esi. Ingeie mo lado talui God gesegi, a nona lado rarai mo eno tamwere ko a domine mo labe siaga.
1CO.13.8	A hogogi ta lo tabetabe vin he rovo lai tea. Bataha a tangaloi tea a huireana noi God mo toga meire ve rain waregi sere na leoi God, nge a doridori hi vin rovo. Bataha a tangaloi tea a huireana mo toga meire ve rain laqa lai lo leo wagiwegineu, nge a leo ngerehi rain he laqa tea lure taligu, sige a tangaloi lavasigi rau iloilo, nge a iloilo hi vin sala. 
1CO.13.9	Igide dain he ilo na gineu tea doluegi, siu dam waregi sere na leoi God he dadari tea lo qereqerenagi. 
1CO.13.10	Nge lune a gineu ngerehi rau vovohoi rain vanai, ko a gineu doluegi hi rahe vovohoi tea rain sala.
1CO.13.11	Lune igide dam maresu, dam gato mwere na maresu, a rongrongoda mwere na maresu, dam ladolado mwere na maresu nge lune igide dam mwalakelo dahe tarani na matahala tea ngehi a maresu ram dori lune. 
1CO.13.12	Siserigi ngaha igide dam lehi na nunu nunugi mo viaviaroga mwerehi dam lehe lolo tung sisiro, dahe ilo na gineu doluegi tea, lo tagugi igide dain ilora, mwerehi igide dain leo lai nagoi lo nagoi. 
1CO.13.13	Huri a gineu gaitolu ingere ngaha rain van tuturedu vagituei, a lado hogo siaga, a tabetabe ko ladotare, nge denire gaitolu hi, a tabetabe u lawua.
1CO.14.1	Igimiu ve nein hike wawahiligi na tabetabe, igimiu nein veileo ve nein tarani na hogogi ngerehi talo Vui, hageliu a hogogi huri waregi sere na leoi God. 
1CO.14.2	Ineu nain veve vin matamwasara ve irahine hi ram hakovi na hogogi huri ve rain laqa lo leo wagiwegineu, rahe laqa tea lawe na sinobu, nge ingere ram laqa lawe God hogosie. Hatie tangaloi ve mo ronghogosi na nora leo, ingere ram laqagi na gineu ngerehi ram toga hiligi lo Vui. 
1CO.14.3	Nge irahine hi ram waregi sere na roro huri God lawe na sinobu vena vai siagaginire, vena vaga mwamwaviginire ko vena vai mesuriginire. 
1CO.14.4	Irahine hi ram laqa lo leo wagiwegineu ram buluire taligu sibora hogosie, nge ira hine ram waregi sere na leo huri God ingere ram bului na warelue doluegi. 
1CO.14.5	Ineu nam tarani ve igimiu nen hakovi na hogogi ve nein laqa lo halai leo sao rau wegiwegineu, nge hageliu, ineu nam tarani ve nein waregi sere na roro. Irahine hi ram waregi sere na roro, rau lawua denire hi ram gato lo leo wagiwegineu, sige tare ve ihine tea mo matamwasaragi na havagineu hi rau veve huri vin bului na warelue doluegi. 
1CO.14.6	Retueku ko irehaqeku, ?Tare ve ineu nam vanatu lobemiu nam gato lo leo wagiwegineu, ineu nain bului gimiu mwerehilogo? Tare ve ineu nain haharagi na gineu garaqa tea lawe gimiu, ngehi i God u haharaginie laweau, sige nain he veve na leo mataisao tea lawe gimiu, ngehi he garea tea, tare ineu nain he veve sere na leo tea ngerehi i God u haharaginire laweau ko nahe huhui gimiu tea ginire, ineu nain he bului gimiu tea vohogi. 
1CO.14.7	U tatarise mwere na gineu ngerehi hatie mabuhire lure, ram tatangi hogosie. Nein domiginire mwere na bue uviuvi mena singsingi. A gineu ngerehi hatie mabuhire, nge a tangaloi hogosie ram vaire ram tatangi, nge tare ve ram tatangi a dilora he vovohoi tea, igimiu nein he ilo tea ve a hava ahi hi ram hurire. 
1CO.14.8	Siu lo taroi vuro, tare ve a tavue mo tatangi he vovohoi tea, a sinobu rain he ilo tea ve a vuro. 
1CO.14.9	Mei gimiu, u tatarise mwerehi vovohoi. Tare ve a nomiu leo rahe matamwasara tea a vevenagi nem laqa lo leo wagiwegineu ngerehi, a tangaloi rain he ilo tea ve nem veve na havagineu. A nomiu leo hatie iloilogi lune. 
1CO.14.10	A hogo huri ve a leo wagiwegineu u sao lolo ure, nge a leo ngerehi gagatalegi a iloilogi lune. 
1CO.14.11	Nge tare ve ineu nahe ilo na iloiloi leo tea ngerehi, ngehi mo haharagi ve ingere a halavano laweau ko ineu a halavano lawera. 
1CO.14.12	Ngehi u mwerehi vohogi mei gimiu. Huri igimiu nem tarani garagaragi na hogogi ngerehi talo Vui, igimiu nein vei leo ve nein hako siagaginire hi ram bului na warelue vena mwaso.
1CO.14.13	A tangaloi mo laqa lo leo wagiwegineu, siu ingeie vin tataro huri na hogogi hi, huri vin matamwasaragi na leo hi mo laqagi. 
1CO.14.14	Tare ineu nam tataro lo leo wagineu, a tamateku mo tataro, nge a domiku he vai na gineu tea. 
1CO.14.15	?Siu ineu nain vei mwerehilogo? Ineu nain tataro gina tamateku, nge nain tataro gina domiku vage. Ineu nain huri ehi gina tamateku, nge nain huri vage gina domiku. 
1CO.14.16	Tare ve iniko gom waregareagi God gina tamatemu, irahine tahi rahe rongo hogo tea rain he Amen tea lawe na nomu tataro vevegarea, a vevenagi ingere rahe ilo tea ve gom veve na havagineu. 
1CO.14.17	Bataha iniko gom vevegareagi God lo matahala u garea, nge he bului na tangaloi tea wagineu.
1CO.14.18	Ineu nam vevegareagi God huri ineu nam laqa lo leo wagiwegineu u liu taligu dein gimiu doluegi. 
1CO.14.19	Lo nagora tangaloi warelue u garea ve nain laqa lo leo qatu gai lime hogosie ngehi nau ilo vurugegi na iloilogi, ngehi ve a leo huhui lawera tangaloi wagineu, u garea taligu denie hi ve nain laqa lo leo teri vatu saosao lo meara tangaloi wagiwegineu.
1CO.14.20	Retueku ko irehaqeku, igimiu nein mese mwere maresu wuwerigi lo nomiu ladolado. Lo gineu rau esi igimiu nen mwere na maresu wuwerigi, nge nen mwere na mwalakelo lo nomiu ladolado. 
1CO.14.21	A Reve reve Gogona mo veve vena,
1CO.14.21	“Ineu nain laqa lawe na sinobu ngerehi
1CO.14.21	ram gato lo leo wagiwegineu.
1CO.14.21	Ingere rain he ronghuri na leoku tea.”
1CO.14.22	Siu mwerehi, a hogogi hi mo vai na tangaloi mo laqa lo leo wagiwegineu, ngehi a gigilegi mo eno lawera hi rahe ladohogo tea gi God, nge he eno tea lawera hi rau lado hogo beno, nge a hogogi huri waregi sere na leoi God, ngehi a gigilegi mo eno lawera hi rau lado hogo beno, nge he eno tea lawera hi rahe lado hogo tea.
1CO.14.23	Tare ve a sinobui warelue doluegi ram vanai tabulutegi ko ingere ram laqa lo leo wagiwegineu. Tare ve a sinobu wagineu ram bulu mei gimiu rahe ronghogo tea sige rahe lado hogo tea, ingere rain lado ve igimiu nem lenga. 
1CO.14.24	Nge tare ve igimiu doluegi nem waregi sere na leoi God a tangaloi tea mo ahu vanai ngehi he lado hogo tea sige he ronghogo tea, Tare igimiu doluegi nem waregi sere na leoi God, ingeie vin leo lai na nona galegaleasi, a domine vin veveginie lo havagineu hi u rongoe. 
1CO.14.25	A gineu hiligiana hi ram toga lolo taqangine, vin vosangire lo ute lawua, siu huri ingeie vin teigi hivo mo hudu goro God ko mo veve vena, “A hogo, i God mo toga mei gimiu.”
1CO.14.26	Retueku ko irehaqeku, a leo hi nau vevera a iloilogi mwere ngaha. Lune igimiu nem vanai bulutegi huri huduhudu goro, igimiu gagatalegi a nomiu tabana huri ve nein vei. Bataha ihine tea u huri lei ahi, sige tuegi u huhui lei, tuegi mo rarai ve vin haharagi na gineu garaqa ngerehi i God u haharaginire lawea, tuegi vage mo rarai ve vin laqa lo leo wagiwegineu ko gatagale mo rarai ve vin matamwasaragi na leo ngerehi. Nge igide doluegi dam tabana huri na tanoi dovodovo gatagale hogosie, ve da vai na tangaloi lolo warelue ve ran huire. 
1CO.14.27	Lune a sinobu ram laqa lo leo wagiwegineu, u garea ve a tangaloi gairue sige gaitolu hogosie rain laqa. Ko lune ihine tea mo laqa, vin laqa tamwere hi vin dadari a nona leo vin rovo. Siu lo tagugi a tangaloi wagineu mobei laqa. Ko tare ihine tahi ve vin mwatamwasaragi na leo ngerehi, huri ve a sinobu rain rongo hogosire. 
1CO.14.28	Nge tare ve hatie tangaloi tea ve vin matamwasaragi na laqaana ngaha, a tangaloi mo laqa lo leo wagiwegineu vin toga rorongo lo nagora sinobui warelue. Ingeie vin laqa lai lo leo wagiwegineu ngerehi, vin laqa lai meie sibona ko vin gato lai mei God vage. 
1CO.14.29	Tare ve a tangaloi gairue sige gaitolu ram laqa, ingere hi ve rain waregi sere na roro ngehi i God u bete lawera, ngehi u garea. Nge a sinobu rain gigile na gineu ngerehi ve rau garea sige rau esi. 
1CO.14.30	Tare ve a roro dein God mo vanai lawe na tangaloi wagineu mo toga tahi, a tangaloi hi u laqa tomue vin siregi. 
1CO.14.31	A tangaloi mo laqa vin laqa vin dadari hi a nona leo vin rovo, siu a tangaloi tuegi mobei laqa. Lo matahala mwerehi, a sinobu rain lei na leohuhui ko vin vaga mwamwavigi na domire. 
1CO.14.32	A tangaloi hi mo ligogi na leo vin mesinge vena siregi na taro lawe na tangaloi tuegi vena laqa. 
1CO.14.33	Huri God, ingeie hatie God talo vai luguregi, nge ingeie hogosie a vui tamwata.
1CO.14.33	Siu igimiu nein huri lo taikeru nge tauhi a sinobu noi God lolo warelue doluegi ram hurie. 
1CO.14.34	A vavine ram toga rorongo lolo sonebubugi nona warelue. Hatie leo siregi lawera ve rain laqa, nge rain lado mava vin hurie mwerehi a tauleo noi Mosis mo veve. 
1CO.14.35	Tare ingere ram tarani ve rain huri na havagineu tea. Ingere rain huri tamai neture sibora lo valera. Tare ve a vavine ram laqa lo sonebubugi nona warelue, a tanoi maemae lawua lawera.
1CO.14.36	!A havagineu mo vai! ?Wa leo noi God u vanai dein gimiu? ?Sige bataha nem lado ve u vanai lawe gimiu hogosie? 
1CO.14.37	Irahine hi ram lado ve ingere a tangaloi ligoligogi, sige ingere a tangaloi hi a vui mo tomueginire rain ilo vurugegi ve ineu nam uli na leta ngaha lawe gimiu mo huri na leohora nona Huqe. 
1CO.14.38	Irahine hi rahe rorongtagi na gineu ingere hi tea, i God vin he rong hurire tea.
1CO.14.39	Siu iretueku ko irehaqeku, igimiu nen vai na domimiu na siaga nen waregi sere na roro huri God. Ko nein mese tugorora hi ram gato lo leo wagiwegineu. 
1CO.14.40	Igimiu nein vei na gineu doluegi vin huri na matahala vovohoi.
1CO.15.1	Retueku ko irehaqeku, siserigi ngaha ineu nam tarani ve nain lado haqe na Roro Garea hi nau leie u dadari mei gimiu. Igimiu neu lei na Roro Garea ngaha ko nem labe siaga tuturedu lune. 
1CO.15.2	Ko gimiu nein mwaso ginie tare ve igimiu nem ladohogo tuturedugi na havagineu nau veve lawe gimiu. Tare ve igimiu nehe vai tea mwerehi, a nomiu ladohogo hatie iloilogi lune. 
1CO.15.3	Ineu nau bete hougi lawe gimiu a havagineu hi nau leie, ngehi u enhageliu garagara, ve i Kraes u mate huri na noda galegaleasi, mwerehi a Reve reve Gogona u veve 
1CO.15.4	vena, rau tuleginie ko ingeie u maraga taligu sulo mwaso lo rani gai toligi mwerehi a Reve reve Gogona u veve. 
1CO.15.5	Bita u lehe ko ira gaihora hangavulu domwagi gairue rau lehe vage. 
1CO.15.6	Lo tagugi hi, i Jisas u sereluae lawe na sinobu hi rau lado hogo ginie u sao dena vudolue vagalime lo tarogi tauhi. U sao garagara denire hi ram mwaso tau mosigei, nge lavasigi rau mate beno. 
1CO.15.7	Siu i Jemis u lehe ko lo tagugi hi ira gaihora doluegi rau lehe.
1CO.15.8	Vagasigi ineu nau lehe, ineu nau mwere na tangaloi hi u vora utu vulana. 
1CO.15.9	Ira gaihora doluegi ngerehi rau lawua taligu denieu. Ineu nahe tatarise tea ve rain wareau ve a gaihora, a vevenagi ineu nau veivei na warelue noi God. 
1CO.15.10	Nge a hogo noi God u veieu nam dori gi tangaloi garea, ko a nona veivei garea laweau rahe sala tea vurogi. Ineu nau tabana uhuire denire gaihora doluegi, a hogo, hatie huri ve ineu nge a hogogi noi God nge hi mo toga luku. 
1CO.15.11	Siu tare ve ineu nam waregi sere na roro lawe gimiu sige ira gaihora lavasigi ram waregi sere lawe gimiu, igamai doluegi gam waregi sere na gineu gatagale ko a gineu gi ngehi igimiu nem lado hogo lune.
1CO.15.12	Siu siserigi ngaha igamai gam waregi sere ve i Kraes maraga dena mateana. ?Huri havagineu lavasigi dein gimiu ram veve huri ve a sinobu rain he maraga tea dena mateana? 
1CO.15.13	Tare a tangaloi he maraga tea dena mateana siu i Kraes he maraga tea dena mateana vage. 
1CO.15.14	Ko tare ve i Kraes he maraga tea, siu a nomai leo huhui hatie mavanagi lune, ko a nomiu ladohogo hatie gineu lune, 
1CO.15.15	ko vage, igamai gau vagasile, huri gam kali lo henai God, a vevenagi igamai gam veve ve a hogo ve ingeie u ragasi Kraes dena mateana. Nge tare ve a sinobu rahe maraga tea dena mateana, siu i God he ragasi Kraes dena mateana tea vohogi 
1CO.15.16	Tare irahine hi rau mate rahe maraga tea, siu i Kraes he maraga tea vage. 
1CO.15.17	Tare ve i Kraes he maraga tea, siu a nomiu ladohogo lune hatie mwasigi. Igimiu nem toga vau mosigei lo nomiu galegaleasi. 
1CO.15.18	Irahine hi rau mate beno lui Kraes, ingere rau sala. 
1CO.15.19	Tare ve a noda lado tare lui Kraes mo eno huri na mwasoana tagaqarigi hogosie, igide dain hahagavi vin liu na tangaloi wagiwegineu lolo ure.
1CO.15.20	Nge i Kraes ingeie a muegi hogo hi u maraga dena mateana, ko a mataleleogi ve irahine ram maturu lo mateana ingere rain maraga vage. 
1CO.15.21	A mateana u vanai a vevenagi a galegaleasi nona tangaloi gatagale, siu maraga taligu dena mateana u vanai dena tangaloi gatagale vage. 
1CO.15.22	Lui Adam igide doluegi dau mate, lo matahalagi mwerehi teu, lui Kraes igide doluegi dain mwaso taligu. 
1CO.15.23	Nge igide gagatalegi dain maraga sulo mwaso lo halagi vovohoi. I Kraes ingeie a muegi hi u maraga taligu. Lune i Kraes vin vanai taligu, irahine hi a nona, rain maraga sulo mwaso. 
1CO.15.24	Siu lo tagugi hi, a taro huri na gineu doluegi rain rovo. Lo tarogi hi i Kraes vin vei vohoginire huqegi doluegi, a tangaloi ram hako huireana doluegi, ko ingeie vin bete na ute hi i God mo ratahigi lolona lawe mama. 
1CO.15.25	I Kraes vin huqegi vin dadari vin teu na nona tavului vuro doluegi lo vavai tanoi nona leo goro. 
1CO.15.26	A tavului vuro vagasigi hi ve vin vei vohoginie ngehi a mateana. 
1CO.15.27	A Reve reve Gogona mo veve ve i God u teu na gineu doluegi lo vavai tanoi nona leogoro. Lune a Reve reve Gogona u veve ve a gineu doluegi ram eno lo tanoi nona leogoro, ngehi u matamwasara ve he valu bubugi God tea sibona. 
1CO.15.28	Lo tagugi hi, a gineu doluegi rain eno lo vavai tanoi leogoro noi netune, siu i netune vin teu hivoginie sibona lo vavai tanoi leogoro noi God hi mo huqegi goro na gineu doluegi beno. Siu i God hogosie vin huqegi goro na gineu doluegi.
1CO.15.29	Tare ve irahine hi rau mate beno rahe maraga tea vohogi dena mateana, ?A sinobu rain vei mwerehilogo, huri rau lei na garuhi gogona lo henara? ?Tare irahine rau mate rahe maraga tea vohogi, huri havagineu nam garuhi gogona lo henara, Wuraha mei gide? 
1CO.15.30	?Huri havagineu igide dam tau gide siboda lo mateana mavolo? 
1CO.15.31	A mateana mo dovoau vataha bongi. Ngehi a hogo, retueku ko irehaqeku, u mwerehi teu ve ineu nam sageau huri gimiu lui Jisas Kraes a noda Huqe. 
1CO.15.32	Tare ineu nau qalo mena kakarue turu lo togagi venue lawua Evesas, gina ladotare nona tangaloi hogosie, nain he lai na gineu tea vohogi. Tare ve irahine hi rau mate beno rahe maraga tea, “Igide da gagani ko da inuinu a vevenagi mavugo dain mate.”
1CO.15.33	Igimiu nein mese vaga lengagi gimiu sibomiu. “A bulu bulu esi vin hara vohogi na doridori garea.” 
1CO.15.34	Giniehi, igimiu nen tudori, nen vai vurugegi na domimiu ve ran vovohoi ko nen siregi na nomiu matahala hi rau esi. Lavasigi dein gimiu rahe ilo God tea. Ineu nam veve mwere ngaha ve na vaga maemaegi gimiu.
1CO.15.35	Nge lavasigi rain hui vena, “?Irahine hi rau mate beno, rain maraga mwerehilogo? A tarabesigi vin mwere na havagineu? 
1CO.15.36	!Igimiu ira malalengagi! Lune igimiu nem rivu na toli, a toli vin mate lolo tano tomue siu mobei tubu ko mo mauri. 
1CO.15.37	Ko lune igimiu nem rivu na toli gineu, bataha a toli kon sige a toli gineu tea wagineu, nge lune ram tubu a tarabesire rau wagineu. 
1CO.15.38	I God u bete na tarabesigi hi u vei vagatai hurire ko u bete na tarabesigi lawe na toli gineu wagiwegineu hi ve vin voragi tarabesire sibona.
1CO.15.39	A gineu doluegi hi i God u teure lo vihigogi rahe tatarise tea. A tangaloi a vihigona u wegineu, a vihigoi kakarue u wegineu, a vihigoi manu u wegineu, ko a ige a vihigona u wegineu.
1CO.15.40	A gineu u sao lo mahava a tarabesire lure ko a gineu u sao lo tano a tarabesire lure vage. Ingere rahe tatarise tea. A gareanai gineu hi ram tino lo mahava rau wegiwegineu dena gareanai gineu ta lo tano. 
1CO.15.41	A leleoi aho u wegineu, a leleoi vule u wegineu ko a visiu a leleora hala wagiwegineu denire gagatalegi.
1CO.15.42	A gineu vin vei mwere ngaha, lune ingerehi rau mate beno rain maraga sulo mwaso. 
1CO.15.43	Lune igide dam tulegi na tarabesigi u ngangasi ko u kekena, nge lune vin maraga vin huire ko vin raka garagara. 
1CO.15.44	A tarabesigi hi dam tuleginie, ngehi u mwaso lolo ure ngaha hogosie, nge tarabesigi hi ve vin maraga taligu vin voragi tarabesigi talo vui. A tarabesigi talo ure ko a tarabesigi talo vui vage. 
1CO.15.45	Mwere u uli lo Reve reve Gogona vena, “A tangaloi muegi i Adam u vora a tangaloi mwaso.” Nge i Adam vagasigi ingeie a vui ngehi mo bete na mwasoana. 
1CO.15.46	Igide dam leo ve ihine hi a tarabesine talo vui he vanai tea tomue, nge ingeie a tarabesine u mate vin vanai tomue siu mobei tarabesi talo vui. 
1CO.15.47	I Adam tatomue i God u boloe dena tano, nge i Adam tuegi u himei dena eulu. 
1CO.15.48	Ira natui ure, rau mwereie hi i God u boloe dena tano. Nge ira natui ute ta eulu, rau mwereie hi u himei den eulu. 
1CO.15.49	U mwerehi vohogi ve igide dam sarugoro gide gina nunui tangaloi hi i God u boloe dena tano. Siu siserigi ngaha igide dain serugoro gide gina nunui tangaloi hi u himei den eulu.
1CO.15.50	Retueku ko irehaqeku, ineu nam veve ngaha lawe gimiu, ve a vihigogi ko a dai hatie mahogi hurire lolo ute hi i God mo ratahigi lolona. A gineu ngehi vin mada vin bulu bubugi tea mena gineu hi vin he mada lai tea. 
1CO.15.51	!Igimiu nen leo! Ineu nam veve sere na gineu hiligiana ngaha lawe gimiu. Hatie ve igide doluegi dain meturu lo mateana, nge igide doluegi dain dori. 
1CO.15.52	A gineu ngaha vin vei vin siseri vin liu denie hi a mata mo teruterugi. Lune a tavue vin tatangi ko lune vin uvi na tavue vagasigi irahine hi rau mate rain maraga ve rain toga vagituei. Igide doluegi dain dori. 
1CO.15.53	A tarabesigi hi vin mada vohogi vin serugoroe gina gineu hi vin he mada lai tea. A tarabesigi ngehi vin mate vin seru goroe sibona gina gineu hi vin he mate lai tea. 
1CO.15.54	Lune a tarabesigi hi vin mada vohogi vin serugoroe gina gineu hi vin he mada lai tea ko lune a tarabesigi ngehi vin he mate vin serugoroe sibona gina gineu hi vin he mate lai tea, siu a gineu ngaha vin vei vena vagahorongi na havagineu hi a Reve reve Gogona u veve a hogo ve, “!Mateana, i God u vei vohoginigo beno. Ingeie u qoraginigo beno!”
1CO.15.55	“?!Mateana, iniko goin qoragi lei mwerehilogo?
1CO.15.55	?Iniko goin vei vohogi gamai mwerehilogo?”
1CO.15.56	A mateana u lei na nona huireana dena galegaleasi vena vai gagarasigi, ko a huireanai galegaleasi mo vanai dena Leohora noi Mosis. 
1CO.15.57	Nge igide da veve gareagi God. Huri u bete na huireana ve dain qoragi na vuro lui Jisas Kraes a noda Huqe.
1CO.15.58	Siu retueku ko irehaqeku, igimiu nen labe siaga lo nomiu ladohogo. Igimiu nen mese siregi ve a havagineu ve na leahi na taqangimiu. Igimiu nen siregi gimiu sibomiu huri na tabanagi nona Huqe gina taqangimiu doluegi. Igimiu nein ilo huri ve a havagineu tea hi nem vaie lo henana rain wei mwasigi vin sao.
1CO.16.1	Ineu nain uli na leta huri mane hogogi hi ve vin vano lawe na sinobu noi God. Igimiu nein vei mwerehi nau veve lawe na warelue ta Kalatia ve rain vei. 
1CO.16.2	Vataha na Sande igimiu nein teu mavumevusui mane vatavatahagi gimiu, a duvi mane hi nem lai lo duvi nomiu tabanagi garea. Tare igimiu nem vaie mwere ngaha, igimiu nein tatu tea ve nein vile na mane lo tagugi hi ineu nau dadari mei gimiu beno 
1CO.16.3	Lune nain dadari, ineu nain hora rahine hi neu leowahera ve rain vano mena nomiu hogogi a Jerusalem. Ineu nain horara mena leta vage hi mo haharagi ve igimiu neu leowahera beno. 
1CO.16.4	Tare mo garea ve ineu nain vano vage, ingere rain bulu meieu.
1CO.16.5	Ineu nain vanai lobemiu lo tagugi hi nau vano Masedonia, huri lo matahalaku, nau lado rarai ve nain vano turu Masedonia tomue. 
1CO.16.6	Bataha ineu nain toga mei gimiu mahogi tea qilodo, sige nain toga mei gimiu vin dadari a rara vin rovo. Siu huri igimiu nein bului leieu lo matahalaku lune nain dige. 
1CO.16.7	Ineu nahe tarani tea ve nain lehi gimiu lune nam dige utu. Nau domigi vagatai ve nain toga mei gimiu vin malaqaravu, tare ve a Huqe mo lado siregi mwerehi.
1CO.16.8	Ineu nain toga Evesas vin dadari a bongi Bentekos. 
1CO.16.9	A vevenagi a taro lawua mo waga laweau, ve nain vei tea tabana aiehi. Nge a sinobu u sao vage rain qalo meieu.
1CO.16.10	Tare ve i Timoti mo vantu lobemiu, nein vei leo ve nein vei mesuriginie, a vevenagi ingeie mo tabana lawe na Huqe mwereieu siboku. 
1CO.16.11	Ihine tea dein gimiu vin mese leohivoginie, igimiu nein buluie ve na dige lo tamwata huri ve ingeie vin dadari meieu. Ineu nam ladotare ve ingeie vin dadari meire reretehigi.
1CO.16.12	Vage huri Apolos, ineu nam vaga mwamwavigi siagagi na domine ve ingeie meire reretehigi ran siro gimiu. Ingeie he tarani tea ve vin vanatu lo tarogi ngaha, nge ingeie vin vanatu lune vin haqe na tarogi
1CO.16.13	!Igimiu nein leohuri! Nein labe siaga tuturedu lo nomiu ladohogo. Igimiu nein mese matamatagu ko a domimiu vin huire tamwere. 
1CO.16.14	Igimiu nen vai na gineu doluegi lo dom tabetabe.
1CO.16.15	Igimiu neu ilo beno huri ve i Stevanas mei renetune rau ilo Kraes gitomue lo qatui venue Akaea ko ingere rau tabana u huire huri ve rain bului na sinobu noi God. 
1CO.16.16	Retueku ko irehaqeku, nam navu siaga dein gimiu ve nein huri na tomtomuegi mwereire ngaha ko vage ira hine wagineu ram bului lo tabana.
1CO.16.17	Ineu havuhevu huri Stevanas, Votunatus ko i Akaekas rau dadari. Lune igimiu hatie tangaha, ingere ram lai na tanomiu. 
1CO.16.18	Ko ingere rau havuhevugieu, lo matahala mwere tauhi rau vei havuhevugi gimiu.
1CO.16.19	Veve garea lawe gimiu dena warelue doluegi lo qatui venue lawua Esia, Akwila tona Brisila rom hora nora veve garea lo henai Huqe ko ira hine doluegi hi ram sone bubugi vataha bongi lo valera. 
1CO.16.20	Ira reretehigi hano ram hora nora veve garea.
1CO.16.20	Igimiu nein lai vurugegi gimiu gagatalegi gina sungsunguni gogona lune igimiu nem vuihaqe. 
1CO.16.21	Ineu Bol nam uli leo veve garea ingere ngaha gina limeku siboku.
1CO.16.22	Tare ve ihine he tabe na Huqe tea, ingeie vin vilewahe dena God ko vin sala vagi tuei. Huqe gon vanai.
1CO.16.23	A hogogi noi noda Huqe i Jisas Kraes na toga mei gimiu.
1CO.16.24	A noku tabetabe na toga mei gimiu doluegi lui Jisas Kraes.
2CO.1.1	Ineu Bol a gaihora noi Jisas Kraes. Ineu nau voragi gaihora mo huri na taraniana noi God. I Timoti hi i tuada lui Kraes. Lawe na warelue lo togagi venue lawua Koren, ko lawe na sinobu doluegi noi God mo dali na togagi venue lawua hi Akaia. 
2CO.1.2	Ve i God i Tamada ko a Huqe i Jisas Kraes na bete na hogogi ko a tamwata lawe gimiu.
2CO.1.3	Igide da vevegarea lawe God i tamai noda Huqe i Jisas Kraes, i tamada hi u hahagavi ko a God hi a buluiana doluegi mo vanai denie. 
2CO.1.4	Ingeie mo bului gamai vataha tarogi lune igamai gam toga lo rongesi, siu huri ve igamai gain vei lei ve gan bului rahine wagineu hi ram toga lo halai rongesi wagiwegineu, gina buluiana nge tauhi igamai gau leie dein God. 
2CO.1.5	Igamai gam bului mei Kraes lo nona rong-gagarasi u sao. Lo matahala mwerehi teu, a buluiana u sao mo vanai lawe gide lui Kraes. 
2CO.1.6	Tare ve igamai gam rong-gagarasi, ngehi huri i God vin vei mesurigi gimiu ko vagamwasoi gimiu, ko tare ve i God mo bului gamai ve gain rong garea, ingeie vin bului gimiu vage ve na vai gimiu nen hurie. Siu lo taro ve igimiu nein rong-gagarasi ware gamai, igimiu nein rong ribi, a domimiu vin he soi lai tea. 
2CO.1.7	A nomai lado tare huri gimiu u huire, igamai gam ilo huri ve igimiu nem bulu mei gamai lo nomai gagarasi ko lo buluiana hi gau lei.
2CO.1.8	Retueku ko irehaqeku, igamai gam tarani ve igimiu ilo na gineu esi hi rau vei gagarasigi gamai lo vanue Esia. Igamai gau weli na gineu mava u sao aiehi, rau mava u liu u kakarani ve na quitabibi gamai, ko a nomai huireana hatie. Igamai gahe lado tea ve gain mwaso. 
2CO.1.9	A hogo igamai lolo lolomai sibomai gau lado hogo ve gain mate. Nge u vei mwerehi ve igamai gain mese lado talumei sibomai, nge ve gain lado talui God hogosie, ngehi u ragasire hi rau mate. 
2CO.1.10	I God u vagamwasoi gide dena matagute lawua talo mateana. Ingeie vin vaga mwaso tuturedugi gide. A noda ladotare mo eno lune, ko ingeie vin vagamwasoi gide taligu. 
2CO.1.11	Ko igimiu nein bului gamai gina nomiu tataro. Siu a sinobu u sao rain veve garea huri gamai ve i God u vei gareagi gamai, a vevenagi lo ului nora tataro vatu saosao.
2CO.1.12	A gineu gatagale mo vai gamai gam havuhevu lune. Ngehi ve lune gau haharagi na nomai vaivei garea lawe na sinobu lategi lolo ure, nge hageliu igimiu. 
2CO.1.13+2CO.1.14	Igamai gau uli na leta lawe gimiu ngehi ve nein velu leie ko nein rong hogosie. Ineu nam lado ve igimiu neu ilo na gineu lalavasigi huri gamai, nge ineu nam tarani ve igimiu nein ilo na gineu doluegi huri gamai, siu huri lo rovonai bongi lune a noda Huqe i Jisas Kraes vin vanai taligu, igimiu nein sage gimiu huri gamai, mwerehi vage igamai gain sage gamai huri gimiu.
2CO.1.15	Ineu nau ilo na gineu doluegi ingere ngaha, giniehi, ineu nau lado rarai ve nain siro gimiu tomue. Lo matahala mwerehi, igimiu nein lei na vaigarea lo sirosiro vagarue denieu. 
2CO.1.16	Ineu nau lado rarai ve nain siro gimiu lo matahalaku ve nain vano Masedonia ko nain siro gimiu taligu lune nain tudori. Ineu nau tarani na buluiana dein gimiu huri na matahalaku hi ve nain vano Judia. 
2CO.1.17	?Wa igimiu nem lado ve a noku lado rarai ingere ngaha hatie iloilogi lune? ?Sige bataha igimiu nem lado ve nau vei na lado rarai ngaha mwerehi a ureure mo vai, huri hi ve nain veve ve ‘io, io,’ ko ‘hatie, hatie,’ lo tarogi gatagale tauhi? 
2CO.1.18	Tare ve igimiu nem lado hogo lai lui God, igimiu nein lado hogo lai vage lo gineu hi gau veve lawe ve ‘io,’ nge ‘hatie’ vohogi ve ‘io’ ko ‘hatie.’ 
2CO.1.19	I Netui God, i Jisas Kraes, ngehi i Saelas ko i Timoti ko ineu, igamai gahe waregi sere tea lawe gimiu ve ‘io’ ko ‘hatie’ vagatagale. Lui Kraes a ‘io’ u eno tamwere. 
2CO.1.20	A ‘io’ lo waratau noi God doluegi mo eno lui Kraes, ko lui Kraes igide dam veve ‘Amen’ huri na roroa noi God. 
2CO.1.21	Igimiu nein ladohaqe ve i God ingeie hi u vei gimiu ko igamai dam huire lui Kraes. I God u vei gide dam voragi nona sinobu leowahe. 
2CO.1.22	U teu na nona gai gigilegi lude mo haharagi ve igide ira nona ko ingeie u teu na nona Vui lolo loloda huri ve a tanoi bilebile huri na gineu doluegi hi u warataugi teu.
2CO.1.23	Ineu nam navuhi God ve na labe buluieu huri ve ineu nahe kali tea. Ineu nahe vanatu tea tomue lo vanue Koren, huri nam rao ve nain vei asiesigi gimiu, nge nam tarani ve nain veie vin mesuri mei gimiu. 
2CO.1.24	Igamai gahe tarani tea ve gain veie vin siaga mei gimiu ve gain vei na hava domdomi tea hi ve u vovohoi ve igimiu nein ladohogo lune sige ve a havagineu tea hi he vovohoi tea, hatie. A nomiu lado hogo u labe siaga beno. Nge igamai gam tarani ve gain tabana bubugi mei gimiu, ve gan vai gimiu nein rong garea.
2CO.2.1	Ineu nau ladoutu ve nain he vanatu tea lobemiu taligu vena vagahahagavigi gimiu. 
2CO.2.2	Huri tare ve ineu nain vagarongesigi gimiu, ?Ihine tahi ve vin vei havuhevugieu? A sinobu hogosie hi nau veire ram hahagavi. 
2CO.2.3	Giniehi, ineu nau uli na leta ngaha lawe gimiu. Ineu nahe tarani tea ve nain vanatu lobemiu, ve nain maemae gina sinobu hi ve rain vei havuhevugieu, huri ineu nam lado hogo ve tare ineu nam havuhevu, siu igimiu doluegi nein havuhevu vage. 
2CO.2.4	Lune nau uli na leta lawe gimiu tomue, a domiku mo dule asi ko ineu nahe havuhevu tea lolo loloku, ko mena noku tinengi. Nahe uli tea ve nain vei hahagavigi gimiu, nge ve na vai gimiu ve nen ilo ve a loloku mo garasieu gina tabetabe huri gimiu.
2CO.2.5	Ihine tea mei gimiu mo vai hahagavigi na tangaloi tea dein gimiu, he vaie tea laweau nge mo vaie lawe gimiu doluegi. Ineu nahe tarani tea ve a noku leo vin quie, nge ingeie u vei na rongesi wuwerigi lawe gimiu doluegi, ko lavasigi dein gimiu u vei na rongesi lawera rau lawua, 
2CO.2.6	siu a leo vevegi hi igimiu neu bete lawea beno, ngehi u tatarise lawea. 
2CO.2.7	Siu siserigi ngaha ve igimiu nein ladovohogi na bugune. Igimiu nein vairagasi na domine taligu, vai teu a domine mo soi vohogi. 
2CO.2.8	Siu ineu nam navuhi gimiu ve nein haharagi lawea ve igimiu nem tabea hogo. 
2CO.2.9	Ineu nau uli na leta lawe gimiu ve na vai lehi gimiu ve nem masinge ve nein ronghuri lo gineu doluegi hi nau veve lawe gimiu sige hatie. 
2CO.2.10	Tare igimiu nem lado vohogi na bugui hine tea, ineu vage nain lado vohogi na bugune vage. Sige a gineuhigi tea hi ve nain ladovohogi, ngehi nau lado vohoginie beno. Ineu nau veie mwerehi huri gimiu lo nagoi Jisas Kraes. 
2CO.2.11	Ineu nau veie mwere ngaha huri i Setan vin he qoragi lai gide tea lo havagineu tea, huri igide dau ilo na nona lado rarai beno.
2CO.2.12	Lune ineu nau vanai lo togagi venue lawua Troas ve nain waregi sere na Roro Garea noi Kraes, a Huqe u bete na taro garea laweau aiehi. 
2CO.2.13	Nge a domiku he toga tamwata tea, a vevenagi ineu nahe haqe tueku Taetas tea. Siu ineu nam tuletulegi lawera hi lolo togagi venue lawua Troas ko nam siregi nam vano Masedonia.
2CO.2.14	Nge igide da vevegareagi God huri mo tomuegi gide dam qoragi na vuro lui Kraes. Ingeie gesegi mo vai gide ve da vai na sinobu lo vataha ute ve ran ilo Kraes. I God mo wahegi na nona iloilo turu gide vataha na ute mwere na vurei bonboni. 
2CO.2.15	A noda rugurugu lawe God inge ngaha, ve igide a vurei bonboni noi Kraes lawe rahine hi rau mwaso ko lawe rahine hi rau sala. 
2CO.2.16	Lawe rahine hi rau sala, igamai a vurei bonboni esi talo mateana ngehi mo ue vagamate lai na tangaloi, nge lawe rahine hi rau mwaso, ngehi a bonboni garea hi mo bete na mwasoana. ?Siu ihine hi u vei lei na tabana ngaha? 
2CO.2.17	Igamai gahe sogagi na leoi God tea ve gain lalai lo ulugi mwereire sinobu lavasigi ram vai. Nge lui Kraes igamai gam veve hogo lo nagoi God, ve ira gaihora noi God.
2CO.3.1	Bataha a dilogi mo tatangi lolo qeromiu ve igamai gam tauvuigi gam gato sagesage gamai sibomai, nge hatie mwerehi. Lune a tangaloi wagineu ram vanai lo tanomiu, ingere rain lei na leta ngehi i retuemiu lavasigi rau uli, huri ve a leta hi vin veve sere na tangaloi wagineu ngerehi lawe gimiu, huri igimiu neu horara. ?Wa igimiu nem tarani ve nein vei gamai mwerehi? Ngehi a lengaana. 
2CO.3.2	Igimiu sibomiu neu mwere na leta hi mo haharagi lawe gamai huri igimiu nem toga lolo lolomai mwere na leta hi a tangaloi u ulie beno. Siu a sinobu rain lehi na leta hi, ko rain velu leie. 
2CO.3.3	U matamwasara ve i Kraes u uli na leta hi sibona, siu mo taue lo limemai ve gain wahegi lateginie. A leta hi i Kraes he ulie tea gina inki, u ulie gina managi nona Vui noi God hi mo mwaso vin he mate lai tea. Ko he ulie tea lo vatu, nge u ulie lolo loloi tangaloi.
2CO.3.4	Igamai gain laqa lai mwere ngaha, a vevenagi igamai gau bulu bubugi mei Kraes, ko gam ladohogogi God. 
2CO.3.5	Igamai gahe veve tea ve a tabana ngaha gain vei lei sibomai. I God hogosie u vei gamai gam tatarise ve gain vei lei na havagineu doluegi hi ve gain veie.
2CO.3.6	Ingeie u vei gamai gam vailei gam voragi na tangaloi tabana lo waratau garaqa hi u vanai denie sibona lawera nona sinobu. A waratau garaqa ngaha he mwere na tau leo tea hi rau uli bibie beno. A tauleo hi rau uli bibie mo lai na mateana, nge a Vui noi God ngehi mo bete na mwasoana. 
2CO.3.7	A Leohora hi u lei na mateana u ulibibie lo vatu lalawua gairue. U vanai dena varavarai God, ngehi u vei na nagoi Mosis mo leleo garagara ve ira duvi Israel rahe rada tea vohogi lo nagoi Mosis. Nge he ribi tea a leleo hi u matahara. 
2CO.3.8	Siu u matamwasara ve a managi lawua noi God mo leleo hagi na halai tabanagi gagatalegi hi a Vui Gogona u veire. 
2CO.3.9	Tare ve a Leohora mo vevegi na tangaloi ve u vagasile lo galegaleasi, a leleo noi God mo leleo hagi na Leohora, a hogo, a matahala garaqa ngehi a Vui Gogona mo vai na tangaloi mo vovohoi lo nagoi God, a leleona u lawua sileti. 
2CO.3.10	A Leohora tatuei a leleona lune, nge a leleona u matahara vohogi lune u tatarise ginie mena leleo u lawua taligu talo matahala garaqa. 
2CO.3.11	Tare ve a Leohora, hi u salasala u vanai mena leleo, siu a matahala garaqa ngaha ve vin eno vagituei, a leleona u lawua sileti.
2CO.3.12	Igamai gam hakovi na ladotare ngaha, siu igamai gahe matagu tea. 
2CO.3.13	Igamai gahe mwerei Mosis tea, u hunegi goro na nagora huri ve ira duvi Israel rain mese lehi na nagona. A leleo hi u matahara, ko i Mosis he tarani tea ve ira duvi Israel rain lehe hi mo salasala. 
2CO.3.14	A domine u lulu maeto, mo dadari hibagataha a mavusui galego nge tauhi i Mosis u gagavugi goro na nagona ginie, mo gagavu goro na domire duvi Israel tau mosigei. Lune ingere ram valu na Leo Waratau ta tuei, rahe lai na iloilogi tea lolo domire. Hogosie tare ve ihine tea mo bulu bubugi mei Kraes, i Kraes vin tagagi vohogi na mavusui galego hi. 
2CO.3.15	Mwerehi bagataha, lune ingere ram valu na Leohora noi Mosis, nge a mavusui galego hi mo gagavugi goro na domire tau mosigei. 
2CO.3.16	Lune a tangaloi a domine mo lado leahi ko mo huri na Huqe, a Huqe vin lei vohogi na mavusui galego hi dena nagona. 
2CO.3.17	A Huqe ingeie a Vui, tahi logo a Vui nona Huqe mo tino aie, a tamwata aiehi vage. 
2CO.3.18	Siu a gineu he gagavugi goro na nagoda tea. Igide doluegi dam haharagi na leleoi Kraes, siu igide dau dori na domide ve dain mwere na nunui Kraes, ko a leleona mo varavara sulude tamwere. Ngehi a tabanagi nona Vui Gogona, ingeie a Huqe.
2CO.4.1	I God lo nona hahagavi, u bete na tabana ngaha lawe gide, siu igide dain he hako sireginie tea dena limada. 
2CO.4.2	Nge igamai gau tudori dena gineu esi hi rau toga hiligi ko a matahala asi ngerehi a tanoi maemae lure, igamai gahe vai gineu tea gina kalikeli, sige gam tau leahi na leo huhui noi God. U matamwasara vovohoi huri ve igamai gam huhui na hogo, gam haharagi lawe na tangaloi doluegi ve igamai irahine. Siu ingere rain ilo lolora sibora ve igamai a hava tangaloi lo nagoi God 
2CO.4.3	Tare ve a Roro Garea hi gam waregi serea mo toga hiligi, ngehi mo toga hiligi lawe rahine hi rau sala hogosie. 
2CO.4.4	A Vui esi mo huqegi goro na ure ngaha, u toqe goro na domire hi rahe ladohogo tea. Ingere rain he leo lai na leleoi Roro Garea huri na leleoi Kraes, ngehi u mwerei God sibona vohogi. 
2CO.4.5	Igamai gahe waregi sere na gineu tea huri gamai sibomai, nge gam waregi sere ve i Jisas Kraes ingeie a Huqe ko ve igamai ira nomiu tangaloi tabanagi lawe Jisas. 
2CO.4.6	Lo taro gatagale i God u veve vena, “!A leleo na leleo lue dena dodogi!” I God ingeie tauhi u vei na nona leleo mo lelehagi na lolo loloda ko mo siregi lawe gide ve da ilo na leleoi God ngehi mo eno lo nago Kraes.
2CO.4.7	Igamai gau lei na matani gineu ngaha dein God, nge igamai gau mwere na lahatano, ngehi a matani gineu mo eno hiligi lolona. Ngehi mo haharagi huri ve a managi lawua hi mo vanai dein God, nge hatie ve dein gamai. 
2CO.4.8	A gineu esi u sao ram eno dalibulugi gamai, nge rahe qoragi gamai tea. Igamai gahe ilo tea ve gai vei mwere hilogo mena mwasoamai, nge igamai a domimai he soi tea vohogi. 
2CO.4.9	Rau veivei gamai, nge i God he vagahao tea dein gamai. Lo taro lavasigi igamai gam rong-gagarasi, nge rahe vai vohogi gamai. 
2CO.4.10	Igamai gam wali na mateanai Jisas lo tarabesimai sibomai huri ve a mwasoanai, huri ve a tangaloi rain leo laie vage lo tarabesi mei. 
2CO.4.11	Igamai gam mwaso, nge huri Jisas igamai gam kakarani lobei na mateana siu huri ve a mwasoai Jisas a tangaloi rain leo laie lo tarabesimai ngehi u mate. 
2CO.4.12	Siu a mateana mo tabanagi lumei, nge a mwasoana mo tabanagi lumiu.
2CO.4.13	U uli lo Reve reve Gogona mo veve vena, “Ineu nau ladohogo, giniehi nam gato.” A nomai ladohogo mwerehi vage, gam ladohogo giniehi gam gato. 
2CO.4.14	God u ragasi i Jisas u Huqe dena matenana, ko igamai gam ilo ve i God vin ragasi gamai dena mateana mei Jisas. I God vin lei tabulutegi gamai mei gimiu, ko igide dain labe lo nagona. 
2CO.4.15	A gineu ingere ngaha ram eno lawe gimiu. A hogogi noi God mo wahegi mo vano lawera sinobu saosao, siu u sao denire sinobu u sao ram waregareagi God huri na leleona.
2CO.4.16	Siu igide dain mese wiriwiri. A tarabeside ram tamaragai ko ram kekena, nge lolo loloda a tamateda mo garaqaga vataha rani 
2CO.4.17	A gineu ram asi mei gide biti huri na mahogi qiloda, nge ram bului gide ve dain leilei na mwasoana tavagi tuei. A leleoi mwasoana hi u lawua dena nonda rong-gagarasi 
2CO.4.18	Igide dain mese leo toratora lo gineu ngerehi dam leo laire, nge a matada rain leo toratora lo gineu ingere dahe leo laire tea. A gineu dam lehire rain mahogi qilodo, nge i gineu dahe lehire tea rain eno vagi tuei.
2CO.5.1	A tarabesire ngehi i dam toga lolona mwere na valesiusiu. Ngehi vin mwasaru vin siseri. Nge lune vin vei mwere ngaha, i God vin bete na vale garaqa lawe gide. A vale ngaha vin he labe, tea gina limei tangaloi, nge a vanuada hi mo toga vagi tuei lo eulu. 
2CO.5.2	Siserigi ngaha igide dam gagarasi lolo valei siusiu ngaha. Igide dam tarani ve i God na bete na vanuada hi ta eulu. 
2CO.5.3	A vevenagi aiehi God vin luqegi gide, siu huri ve igide dain walivurogi. 
2CO.5.4	Lune igide dam toga lolo tarabesigi ngaha, dam gagarasi a vevenagi a gineu mava mo kui gide tau hivo. Igide dahe tarani tea ve dain welivurogi, nge dam tarani ve dain luqegi goro gide vin vono. Siu a tarabesigi mo mate vin seru goroe gina leoleo. 
2CO.5.5	I God u teu gide huri na mwasoana garaqa ngaha, ko u bete na vui lawe gide mo haharagi ve a mwasoana garaqa ngaha a hogo.
2CO.5.6	Siu igide dain labe siaga gesegi. Igide dam ilo ve dam toga lolo tarabesigi ngaha, igide dau vagahao dena Huqe. 
2CO.5.7	Igide dam toga mo huri na noda ladohogo, hatie ve huri na hava gineu dam leo laire. 
2CO.5.8	Siu nam veve taligu ve igide dain labe siaga. Igide dam tarani hogo ve da vagahao dena tarabesigi ngaha, ko ve da bubugi lo togagi venue, mena huqe. 
2CO.5.9	Hatie huri tare ve dam toga lo togagi venue, sige vagahao, a tanoi dovodovo gineu mo dovo lawe gide ve dain vei hevuhevugi na huqe, 
2CO.5.10	A vevenagi igide doluegi dain labe lo nagoi huqe lo taroi vevegi. Igide gagatalegi dain lei na garea sige asiana vin huri lo hava gineu dau veie lo tarabeside.
2CO.5.11	Igamai gau ilo huri ve gau ilo hurive gau ladomava gina huqe, siu igamai gam vai leo ve gan vai na sinobu lavasigi huri ve ran lehi na hogo. I God u ilo na taqangide, ko ineu nam lado tare ve igimiu lolo lolomiu neu ilo gamai vage. 
2CO.5.12	Igamai gain he veve lai noi hogo tea huri gamai taligu lo na nagomiu, nge gam tarani ve gan bete na domdomi lawe gimiu ve nein sage gimiu huri gamai. Siu igimiu nein ilo na gaiduvigi huri rahine ram sagera huri na nora tanoi lawua sibora lo nagoi sinobu; ingere rain sagera hogosie huri na havagineu mo eno lolo lolora. 
2CO.5.13	Tare ve nem lado ve igamai gam gato rerarera ngehi mo eno lawe God, tare ve gam gato gina domimai u vovohoi ngehi mo eno lawe gimiu. 
2CO.5.14	Huri a tabetabe noi mo dedegi gide a vevenagi dau ilo huri ve a tangaloi gatagale u mate huri gide doluegi, siu igide doluegi dau mate. 
2CO.5.15	I Kraes u mate huri na tangaloi doluegi huri ve a sinobu doluegi hi ram mwaso rain toga tea vena huri na nora taraniana sibora. U mate hurire ko u maraga taligu dena mateana hurire huri rain toga vin huri na nona taraniana.
2CO.5.16	Denie hi bagataha mo vano igide dahe domigi tea mo huri na doridorinai tangaloi. Lo taro tuei dau ladogi Kraes u huri na doridorinai tangaloi, inge siserigi dahe domigi Kraes tea lo matahala mwerehi. Ihine a noi Kraes, ingeie a tangaloi garaqa vohogi. 
2CO.5.17	A gineu tatuei rau vano beno, ko a gineu garaqa ram vanai. 
2CO.5.18	I God u vei na gineu ngerehi. Lui Kraes u vei gide dam bulu lo tamwata bubugi meie. I God u bete na tabeana ngaha lawe gide ve dain laqa huri na tamwata lawe na sinobu. 
2CO.5.19	I God mo toga lui Kraes ko mo lai na ure taligu lawe sibona. Lui Kraes God he valu na bugui galegaleasi nora sinobu tea hi mo eno vovohoire. I God u bete na roro huri na tamwata lawe gide.
2CO.5.20	I God u hora gide ve dain laqagi huri Kraes, mwerehi ve i God mo ware Vanatu lobemiu lo nomai leo. Igamai gam laqagi huri Kraes lune gam navuhi gimiu ve nen toga lo tamwata mei God. 
2CO.5.21	I Kraes hatie nona galegaleasi, nge i God i veie mo wali na galegaleasi, nge i God i veie mo wali na galegaleasi, nge i God u veie mo wali na galegaleasi doluegi huri ve lui igide dain vovohoi mei God.
2CO.6.1	Igamai gam tabana bubugi mei God, siu igamai gam navuhi gimiu ve, igimiu hi neu lei na hogogi noi God beno nein mese sireginie vena mwasaru vurogi 
2CO.6.2	I God mo veve vena,
2CO.6.2	“Ineu nau rongo na nomiu tataro,
2CO.6.2	ko lune igimiu neu tarani na buluiana,
2CO.6.2	denieu nau vanai
2CO.6.2	ko nam vagamwasoi gimiu.”
2CO.6.2	A taro hi u dadari beno. Nge ngaha a rani huri gimiu ve nein mwaso.
2CO.6.3	Igamai gahe tarani tea ve ihine tea vin haqe na asigi lo nomai tabana, siu hatie gineu ve gau veie ve vin voragi na vatutaturegi lawe hine tea. 
2CO.6.4	Nge lo gineu doluegi, ko lo matahala doluegi igamai gam haharagi ve igamai a tangaloi tabanagi noi God hogo. Igamai gau rong ribi gesegi, hate huri a gineu esi ram vai gamai, gau gagarasi ko gau weli na taro rau siaga. 
2CO.6.5	Rau vivihi gamai, rau tuli gamai sulolo valei veuveu. Igamai gau vuisaka meire hi rahe tarani gamai tea ko ram tavuigi na vui garo. Igamai gau tabana u huire ko lo taro lavasigi igamai gahe maturu tea sige gahe gagani tea. 
2CO.6.6	Igamai gam haharagi ve igamai ira tangaloi tabanagi noi God gina mwasoamai hi u renige, a nomai rong ronghogo, nomai rongribi, ko a lologarea, gina magagi nona Vui Gogona, ko gina dom tabetabe lawua hogo. 
2CO.6.7	Gina leo hogo hi gam vevera, ko gina managi noi God, igamai gau labe siaga lo nomai togaana garea vena kokogoro gamai sibomai lo gineu doluegi. 
2CO.6.8	A sinobu lavasigi ram ladomavagi gamai nge lavasigi ram tauteu esi lumei. A sinobu lavasigi ram veve gineu rau esi vovohoi gamai, nge lavasigi ram veve gineu rau garea. A sinobu lavasigi ram veve ve igamai gau kelikeli, nge igamai gam veve na leo a hogo. 
2CO.6.9	A sinobu lavasigi rahe ilo gamai tea, nge igimiu neu ilo vurugegi gamai. Igamai u tatarise ve gau mate beno, gau lei na leo vevegi, nge gam mwaso tau mosigei. 
2CO.6.10	A nomai hahagavi u lawua, nge igamai gam havuhevu gesegi. Igamai gam mahogi, nge gam vai na sinobu u sao ram guqe gina lado hogo. Igamai hatie nomai gineu, nge a hogo, vataha na gineu a nomai.
2CO.6.11	Igamai gau laqa tabetabegi lawe gimiu lo togagi venue lawua Koren ko gau vugeri na taqangimei lawe gimiu. 
2CO.6.12	A rongrongomai lo tabetabe huri gimiu he mala mautu tea, nge igimiu neu toqe goro na rongrongomiu talo tabetabe huri gamai. 
2CO.6.13	Ineu nam laqa lawe gimiu mwerehi ve ira netuku. Igimiu nen vai lawe gamai mwerehi igamai gau vei lawe gimiu. Nen vurugegi na taqangimiu lawe gamai.
2CO.6.14	Igimiu nehe mwereire tea hi rahe lado hogo tea. Siu igimiu nen mese bulu meire. A gareana ko a asiana roin he bubugi lai tea. A leleo ko a dodogi roin he bulubulu tea vage. 
2CO.6.15	?Wa i Kraes ko i Setan roin lado bubugi lei? ?A tangaloi ladohogo ko a tangaloi hi he lado hogo tea roin bubugi lei mwerehilogo? 
2CO.6.16	A valei tataro noi God vin he bubugi lei tea mena nunui tarabesi gineu, ko igide a valei tataro noi God hi mo mwaso. Mwerehi i God u veve vena,
2CO.6.16	“Ineu nain toga meire
2CO.6.16	ko nain dige lategi meire,
2CO.6.16	ko nain voragi nora God,
2CO.6.16	ko ingere rain voragi noku sinobu.”
2CO.6.17	A Huqe u veve vage vena,
2CO.6.17	“Nen siregi na sinobu ngerehi,
2CO.6.17	nen tino vagahao denire.
2CO.6.17	Nein mese tango lo gineu rahe mwasara tea.
2CO.6.17	Siu huri nain lei vurugegi gimiu”,
2CO.6.18	ko nain voragi tamamiu.
2CO.6.18	Igimiu nein voragi renetuku ineu a God hogo,
2CO.6.18	nau managi garagara.
2CO.7.1	Retueku ko rehaqeku, a waratau ngaha dau leie u vonai dein God, siu huri ve dain vei mwasaragi gide siboda ko dain mariqe dena gineu tea hi vai na tarabesigi sige a tamategi mo sokora. Igide dain vei leo ve dain toga lo togaana gogona lo matahala mwerehi i God mo tarani, a vevenagi igide dam lado mava ginie.
2CO.7.2	Nen waga na taqangimiu lawe gamai. Igamai gahe vai taturegi hine tea, gahe vai esiesigi na ladohogo noi hine tea ko gahe lama hine tea wagineu. 
2CO.7.3	Ineu nam veve mwere ngaha hatie huri ve nam tau na bugugi lumiu. Ineu nau veve tomue beno lawe gimiu ve gau tabe garagaragi gimiu huri ve gain mwaso sige gain mate mei gimiu. 
2CO.7.4	Ineu nam lado siaga talumiu nam sageau huri gimiu. Igimiu neu vagamwamwavigi na domiku ko huri lo noku rongesi doluegi nau hevuhevu tamwere.
2CO.7.5	Lune igamai gau vanai Masedonia, gahe manga tea. Igamai gau haqe na gineu rau esi mo dali gamai. Gau haqe na qaloana tavala varea lo tarabesi ko vage a matagute lolo lolomai. 
2CO.7.6	Nge i God, ngehi mo rarai ve vin vei mesurigi rahine hi ram rongesi lolo domire, u vei mesurigi gamai lune i Taetus u dadari lobemai. 
2CO.7.7	Hatie huri ve a nona vonaiana u vei gamai gam havuhevu hogosie, nge u veve sere na roro lawe gamai ve igimiu vage neu vei havuhevu ginie. Ingeie u veve lawe gamai ve igimiu nem tarani garagara ve nen lehieu, nem hagavieu, ko igimiu nem rarai ve nein qalo goroau ko siserigi ngaha ineu nam havuhevu u lawua garagara.
2CO.7.8	Hatie huri tare ve a noku leta u vei gimiu nem rongesi, ineu nahe hahagavi tea lo leta hi nau ulie. Gitomue ineu nau hahagavi, a vevenagi a leta hi u vei gimiu nem rongesi, nge igimiu neu rongesi huri na mahogi qilodo hogosie. 
2CO.7.9	Siserigi ngaha ineu nam havuhevu, hatie huri ve u vei gimiu nem rongesi, nge a vevenagi a nomiu hahagavi u vei gimiu nem dori na mwasoamiu. Igimiu neu hahagavi lo matahala mwerehi i God u tarani ve igimiu nein hurie. Siu igamai gahe vai gagarasigi gimiu tea lo hava turegi tea. 
2CO.7.10	I God mo tarani na rongesi ngehi mo vai na sinobu ram dori na taqangire ko a mwasoana, A rongesi mwere ngaha mo tomuegi sulo mwaso ko hatie mateana lune. Nge a rongesi ngehi mo vanai dena ure a duvigi a mateana. 
2CO.7.11	Igimiu nen lehi na halai rongesi ngaha. A rongesi ngehi i God u tarani ve vin eno lumiu. U vei gimiu nem labe siaga. U vei gimiu nem haharagi ve igimiu nehe vagasile tea. U vei gimiu nem lologagasi ko nem matagu. U vei gimiu nem tarani ve nein lehieu. U vei gimiu nem garohuri. U vei gimiu nem tarani ve a gineu rau vovohoi ran vai ko nem haharagi ve igimiu neu mwasara dena gineu esi ngerehi.
2CO.7.12	Ineu nau uli na leta ngaha, hatie huri na tangaloi hi u galegaleasi sige huri na tangaloi hi mo rongesi. Ineu nau uli na leta ngaha huri ve igimiu nein leo ve lo nagoi God, a nomiu leohuriana lawe gamai u lawua garagara. 
2CO.7.13	Giniehi, a domimai mo toga masuri.
2CO.7.13	Hatie huri ve a domimai mo toga tamwata hogosie, nge gam havuhevu u liu huri gam lehi Taetas mo havuhevu. Igimiu doluegi neu veie mo rong garea. 
2CO.7.14	Ineu nau sagegi gimiu lawe Taetas, ko igimiu neu haharagi huri ve a havagineu hi nau veve a hogo. A gineu doluegi gau veve lawe gimiu a hogo ko igimiu neu haharagi ve a havagineu hi gau sagegi lawe Taetas a hogo. 
2CO.7.15	Ko a nona tabetabe huri gimiu u huire, lune mo ladohaqe gimiu ve nem rarai ve nein ronghuri na nona leo huhui. Igimiu neu lei vurugeginie gina ladomava ko a matagute. 
2CO.7.16	Ineu nam havuhevu u liu huri nam lado siagagi talumiu.
2CO.8.1	Siu, retueku ko irehaqeku, igamai gam tarani ve igimiu nein ilo na hogogi noi God hi u bete lawe na warelue u sao lo togagi venue lawua Masedonia. 
2CO.8.2	A gineu esi lalawua rau vei lehire, nge ingere rau labe siaga tuturedu. Hatie huri lo nora mahogiana, ingere rau bete limara tabetabegi a vevenagi a nora havuhevu u lawua garagara. 
2CO.8.3	Ineu nain veve lai lawe gimiu ve rau bete limara u tatarise mwerehi ve rain bete, sige mo liu denie hi ve rain bete lai. Ihine tea he garoginire tea ve rain vei mwerehi. 
2CO.8.4	Ko ingere rau nevu tanogi ko rau garogi siagagi mei gamai ve gain siregi lawera ve rain bului lo tabana ngaha huri na sinobu noi God. 
2CO.8.5	Ko ingere rau bete limara lo matahala ngehi igamai gahe lado tare tea ve vin vei mwerehi. Tomuegi, ingere rau betera sibora lawe na Huqe ko lawe gamai vage. Ngehi a muei gineu i God mo tarani. 
2CO.8.6	Siu igamai gau nevuhi Taetas vena bului tuturedugi gimiu ve nen vai vunuhi na muei tabanagi ngaha talo hogogi noi God, a vevenagi ingeie hi u teuvuiginie. 
2CO.8.7	Igimiu neu mwerai hako gineu lo gineu doluegi hi ram eno lo limemiu, lo nomiu lado hogo, lo nomiu laqaana, lo nomiu iloilo, lo nomiu tarani rarai ve nein bului na tangaloi, ko lo tabetabe hi neu lei dein gamai. Siu, lo matahala mwerehi, igimiu nein labe siaga vage lo tabetabe huri na hogogi.
2CO.8.8	Ineu nahe tau na leo siaga tea huri na gineu ngaha. Ineu nam matamwasaragi lawe gimiu ve a sinobu lavasigi a domire u mwamwavi ve rain bului. Siu lo matahala mwerehi ineu nam hikesi na domimiu ve igimiu neu tabe na wai tangaloi sige hatie. 
2CO.8.9	Igimiu neu ilo na hogogi noi noda Huqe i Jisas Kraes beno. Igimiu neu ilo ve i Kraes a mwerai hako gineu, ingeie u voragi na mahogi, ve gina nona mahogiana, bataha igimiu nein mwerai homu.
2CO.8.10	Ineu nam lado ve nein vei mwere ngaha. Lo higao u rovo beno, igimiu a muegi hi neu tarani ve nein bete limemiu, ko igimiu hi a muegi neu bete. 
2CO.8.11	Siu siserigi ngaha igimiu nen vai rovonagi na tabana hi neu teuvuiginie. Siu a nomiu lalakogi vin tatarise mwerehi nem tarani ve nein veie. 
2CO.8.12	Tare ve a domimiu u mwamwavi huri ve nein bete, i God vin lei vurugegi na nomiu hogogi vin huri na halai nomiu hako gineu, nge hatie lo gineu ngerehi hatie nomiu.
2CO.8.13	Igamai gahe masinge tea ve gain teu na hakohako mava lumiu, sige ve gain veie vin mamarae lawera tangaloi dolue. Hatie! Igamai gam tarani ve a gineu doluegi rain tatarise mena sinobu doluegi. 
2CO.8.14	Lo taro ngaha lune a nomiu vivilakogi u sao, u tatarise ve igimiu nein hako meire lavasigi rau qilodo lo gineu. Siu lo taro hi igimiu nein qilodo lo gineu tare ve a nora u sao, ingere rain hago mei gimiu. Lo matahala mwerehi, igimiu nein vui bulubului gimiu vin tatarise. 
2CO.8.15	Mwerehi a Reve reve Gogona mo veve vena, “A tangaloi mo vano mo vile na hinaga u sao a gana he sao tea lawagi. Nge a tangaloi hi mo vile biti, a gana hinaga huri na nona taraniana.”
2CO.8.16	Ineu nam veve gareagi God huri u vei Taetas mo lado garagara huri gimiu mwereieu. 
2CO.8.17	Lune igamai gau nevuhi Taetas vena siro gimiu, u veve huri ve u mesinge tabetabegi, a vevenagi a domine u lado garagara huri gimiu. 
2CO.8.18	Igamai gau hora na tangaloi tabanagi noi God gatagale ve vin vano mei Taetas, a tangaloi ngehi a tangaloi doluegi ram veve hageginie huri u waregi sere na Roro Garea. 
2CO.8.19	Ko vage, a tangaloi ngaha a warelue rau leowahea ve vin vano mei gamai lune igamai gam bete na mane hogohogo ngaha. Igamai gam vai na lalakogi ngaha ve na vai roroagi na Huqe ko mo haharaginie ve igamai gam tarani ve gain bului gina lolomai hogo.
2CO.8.20	Igamai gau leo huri vurugegi ve a tangaloi rain mese veve huri gamai lo matahalagi hi gam leohuri na nomiu hogohogo ngehi a sinobu rau bete gina dom tabetabe. 
2CO.8.21	Igamai gam vai leo ve gan vai na gineu hi mo vai havuhevugi na Huqe ko vage ngehi a sinobu ram lado ve u vovohoi.
2CO.8.22	Siu igamai gam hora tuada vena vano meire, a tangaloi hi mo tarani tamwere ve na bului. Ingeie u haharaginie sibona lawe gamai lo matahala u sao, ko siserigi ngaha ingeie mo tarani vena bului na vagevage, a vevenagi a nona ladohogo u siaga lumiu. 
2CO.8.23	Vage huri Taetas, ingeie a buluiku, ingeie mo tabana meieu ve gori bului gimiu. Ko huri retuada lavasigi, a warelue u horara, ko ve ran vai roroagi Kraes. 
2CO.8.24	Siu igimiu nen haharagi na gigilegi nomiu tabetabe lawe na tangaloi ingere ngaha ko giniehi igamai gam sage gamai huri gimiu. Siu a warelue doluegi rain leo laie.
2CO.9.1	Ineu nahe lado tea ve nain uli na leta lawe gimiu huri na buluiana hi neu bete huri na sinobu noi God. 
2CO.9.2	Ineu nam ilo huri ve igimiu nem tarani ve nen bului. Ineu nau sagegi na gineu hi lawe na sinobu lo togagi venue lawua Masedonia, nam veve lawera ve igimiu lo duvi venue Akaea, igimiu neu rarai ve nein bete nomiu hogogi lo higao hi u rovo beno. Ko a nomiu taraniana hi ve nein betebete u vei na sinobu u sao ram rarai ve ran betebete vage. 
2CO.9.3	Siu siserigi ngaha ineu nam hora retuada gaitolu vanatu lobemiu, ve a nomai leo gam sagegi gimiu huri na gineu hi, hatie gina leo vurogi. Ineu nam tarani ve igimiu nein vei rarai mwerehi nau veve lawe gimiu beno. 
2CO.9.4	Tare ve ihine tea dena togagi venue lawua Masedonia mo vanai meieu ko mo haqea ve igimiu nehe rarai tea, igamai gain maemae huri ve gau ilo vurugegi huri igimiu. Ko igimiu nein maemae vage. 
2CO.9.5	Giniehi, ineu nam lado ve u garea ve nain nevuhi retuada ve rain vanaturain lehi gimiu tomue siu gabei vanatu. Ingere rain vile vagasigi na hogogi tabetabegi ngehi neu warataugi teu ngehi vin rarai lune gain vanatu. Ko vin voragi na hogogi tabetabegi, hatie ve ngehi nem bete gina lolo hari.
2CO.9.6	Igimiu nein lado haqe na gineu ngaha. A tangaloi mo rivu na rivurivu u biti vin vile na mwasi rivurivu u biti, nge a tangaloi a bulana rivurivu u lawua vin lei na mwasigi vin lawua. 
2CO.9.7	Siu igimiu gagatalegi nein bete vin huri na lolo lolomiu. Igimiu nein mese hahagavi lune nem betebete ko igimiu nein mese betebete tare ve a loloi taqangimiu he havuhevu tea. I God mo lolo garea gina tangaloi hi mo bete tabetabegi. 
2CO.9.8	Ko i God vin bete na vai garea lawe gimiu vin liu denie hi nem tarani. A nomiu gineu vin sao huri na tabanagi garea doluegi. 
2CO.9.9	U uli lo Reve reve Gogona vena,
2CO.9.9	“Ingeie mo bete tabetabegi
2CO.9.9	lawera mahogi.
2CO.9.9	A gineu hi mo vaire
2CO.9.9	hi rau vovohoi ko rain eno vagi tuei.”
2CO.9.10	I God ingeie hi u bete na toli lawe na tagitalu ko mo bete na bereti lawea gi gana hinaga. Ingeie vin bete na toli hi nem tarani garagaraginie lawe gimiu ko ingeie vin vaga mauriginie, nein lei na mwasigi u lawua dena nomiu tabana garea. 
2CO.9.11	Ingeie vin vei gimiu nein mwerai hako gineu lo matahala doluegi siu huri ve a sinobu u sao rain veve gareagi God huri na nomiu hogogi tabetabegi ngehi igamai gau bete lawera. 
2CO.9.12	A tabana ngaha he bului na taraniana nora sinobu noi God tea hogosie, nge mo bete na veve garea lawe God mo saosao vage. 
2CO.9.13	Ngehi a gigilegi nomiu lado hogo. A sinobu sao rain ware gareagi God a vevenagi igimiu neu ronghuri na Roro Garea noi Kraes, a leo garea hi nem veve huri ve nem lado hogo ginie, a vevenagi igimiu neu wahegi tabetabeginie lawera ko lawe rahine wagineu vage. 
2CO.9.14	Ko lune ingere ram tataro, ingere ram tarani ve rain bubugi mei gimiu a vevenagi huri na hogogi lawua ngehi i God u betea lawe gimiu. 
2CO.9.15	Veve garea huri na nona hogogi a gineu garigiana hi dau gerigi samweginie lo leo.
2CO.10.1	Ineu Bol, nam navuhi gimiu gina ladobiti, ko gina lolo garea noi Kraes. A sinobu lavasigi ram veve huri ve ineu nam gato surigi mei gimiu lune nam toga lobemiu ko a leoku ram siaga lune ineu hatie lobemiu. 
2CO.10.2	Ingere ram lado ve igide dam toga mo huri na doridorinai ureure, nge ineu nau lado rarai ve nain gato siaga meire lune nain vanai. Ineu nam navuhi gimiu ve lune nain vanatu lobemiu, ineu nain gato siaga tea mwerehi lawe gimiu. 
2CO.10.3	Igide dam toga lolo ure, nge dahe qalo tea lo matahala gatagale mwerehi a ure mo qalo. 
2CO.10.4	Igide dam qalo lo lakoi vuro rau wegineu denire hi a ure mo qalo ginire. Igide a noda lakoi vuro a nora huireana mo vanai dein God ngehi vin ue vohogi na tanoi hilihili siaga nona tavului vuro. Igide dam ue vohogi na vuigaro nora sinobu. 
2CO.10.5	Ko a hava mavumevusui gineu garigerigi tea hi ram maraga lolo domire tangaloi ngehi mo tugoro hine tea ve na ilo God. Igamai gau haqea dena domire sinobu, gau vaire ram leahi na domire ko ram ronghuri Kraes. 
2CO.10.6	Igamai gam rarai ve gam vevegi hine tea tare he ronghuri tea. Nge tomue igamai gam tarani ve igimiu nein ronghuri vurugegi.
2CO.10.7	Igimiu nem lehi na hogo. ?Wa igimiu nem lado ve igimiu a noi Kraes? Ngehi u garea, u vovohoi, nge igimiu nein dom hikehike siaga taligu lumiu sibomiu a vevenagi igamai ira noi Kraes mwerei gimiu vage. 
2CO.10.8	Huri ineu nahe maemae tea, hatie huri tare ineu nam sageau huri na huireana hi a Huqe u bete lawe gamai, a huireana ve na vai gimiu nein labe siaga ko hatie ve vin revesurigi gimiu. 
2CO.10.9	Ineu nahe tarani tea ve igimiu nein lado ve ineu nam vaileo ve na vaga matagutegi gimiu gina noku leta ingere ngaha. 
2CO.10.10	A sinobu lavasigi ram veve vena, “A leta noi Bol rau huire garagara ko rau mava, nge lune ingeie mo toga mei gide, ingeie u kekena. Ko a nona leo hatie gineu lune.” 
2CO.10.11	Igimiu nein iloe mwere ngaha, ve igamai hatie mei gimiu siserigi ngaha, siu igamai gam gato mei gimiu lo leta ingere ngaha. Nge lune igamai tahi mei gimiu, igamai gain haharagi na huireana nge tauhi gau haharaginie lo nomai leta.
2CO.10.12	Igamai gahe tarani tea ve gain tatarisegi gamai meire hi ram lado ve rau lalawua. Ingere ram tatariseginire sibora, ko ingere ram veveginire sibora ve rau mwere na havagineu. Ngehi mo haharaginie ve ingere a qature hatie gineu lolona. 
2CO.10.13	Nge igamai gain he sage gamai tea lo gineu ngerehi tavala varea dena tabana hi u betea lawe gamai ve gain veie. Igamai gain kokosi na nomai sagesage sulo tabana hi i God u betea lawe gamai, ko ngehi mo valu bubugi vage mena nomai tabana hi gau veie mei gimiu. 
2CO.10.14	Giniehi, lune gau vanatu lobemiu gahe vano tea vena liu na tovotovo hi tea huri igamai a muegi hi gau lei na Roro Garea lawe gimiu. 
2CO.10.15	Igamai gam kokosi na nomai sagesage huri na nomai tabana hogosie, nge hatie lo tabana hi a tangaloi wagineu rau vei. Igamai gam lado tare ve a nomiu ladohogo vin mauri vin huire. Igimiu nein bului na nomai tabana vin lawua, lawua vage. 
2CO.10.16	Igamai gam tarani ve gan waregi sere na Roro Garea lo maho mahogi wagineu dena nomiu togagi venue lawua. Igamai gahe tarani tea ve gain sage gamai huri na tabana hi u vei beno lo mahogi hi a tangaloi wagineu u tabana aie. 
2CO.10.17	Nge tare ve ihine tea mo tarani ve na sagea, vin sage laie huri na Huqe hogosie.
2CO.10.18	Hatie ve ingeie hi ram veve sibora ve rau garea, huri ve a Huqe vin lei vurugeginire, nge ingere hogosie hi a Huqe mo lado ve rau garea.
2CO.11.1	Ineu nam tiehi gimiu ve nen siregi na taro laweau ve nan gato sagesageau tea biti. Hatie huri tare a tangaloi ram lehieu ve ineu a malalengagi, nge igimiu neu vei mwerehi beno. 
2CO.11.2	Ineu nam leohuri gimiu, ko nam tarani garagara ve nen voragi tangaloi noi God hogosie, vin hurie mwerehi ingeie mo tarani. Ineu nam lehi gimiu mwere na vavine taqalugu hi a matavono, ngehi nau waratau goroe ve vin legi mena tangaloi gatagale hogosie, igimiu hi ve nein legi mei Kraes hogosie. 
2CO.11.3	Nge ineu nam matagu ve vaiteu a domimiu mo vano salasala ko vin vei gimiu nein soi mwerei Iv u soi tomue, lo matahala mwerehi teu, a mwata u lamae gina nona kalikeli. Siu ineu nam matagu ve vaiteu nem siregi vohogi na nomiu doridori garea, ngehi igimiu nem tabe Kraes lo doridori hi u vovohoi ko u mwasara vurugegi. 
2CO.11.4	Igimiu nem rongribi mei hine tea mo vanai lobemiu ko mo waregi na tangaloi hi i Jisas u wegineu denie hi igamai gam waregi serea. Igimiu nem masinge ve nein lei vurugegi na vui sige a leogarea hi u wagineu dena Vui ko a Roro Garea hi neu leie dein gamai.
2CO.11.5	Ineu nahe lado tea ve a tangaloi ngehi ram warera sibora ve ingere a gaihora, ve rau lawua garagara denieu. 
2CO.11.6	Nge hatie huri tare ve ineu nahe matue tea lo noku leo, nge nahe qilodo tea lo lolorani.
2CO.11.7	Ineu nau waregi sere na Roro Garea lawe gimiu, nahe lai na gaivoli tea dein gimiu. Ineu nau vei hivogieu huri ve nain heu ragasi na henamiu. ?Wa igimiu nem lado ve ingeie hi he vovohoi tea? 
2CO.11.8	Ineu nau lei na gaivoli dena warelue lavasigi, a nora mane mo buluieu huri ve nain tabana lai lawe gimiu. 
2CO.11.9	Tare ve ineu nau tarani na gineu tea lune ineu nau toga mei gimiu, ineu nahe vai na rongesi tea lawe gimiu. Ira reretehigi hi rau vanai dena togagi venue lawua Masedonia, ingere rau buluieu lo noku tarani doluegi. Ineu nahe lado tea talumiu huri gineu tea gatagale, ko ineu nain he lado tea talumiu vohogi. 
2CO.11.10	Ihine tea lo vanue Akaea vin he tugoro lai na noku reteana tea huri na gineu ngaha, ngehi a hogo noi Kraes hi mo toga luku. 
2CO.11.11	?Ko huri havagineu ineu nahe lado tea talumiu? ?Wa igimiu nem lado huri ve nahe tabe gimiu tea? I God u ilo huri ve ineu nau tabe gimiu.
2CO.11.12	Ko ineu nain vano tuturedu nain vei na gineu hi nam vaie siserigi ngaha, a vevenagi ve ineu nan tarani ve na vai na sinobu ngerehi ran mese gato sagesagera. Ingere ram tarani ve rain veve ve a tabana hi igide dam tabanagi lune. 
2CO.11.13	A tangaloi mwerehi, ingere hatie gaihora hogo nge ram tabanagi kalikeli. Ingere ram dorire sibora ve ran mwereire gaihora noi Kraes. 
2CO.11.14	Ngehi igide dahe vutugegi tea huri. Hatie huri tare ve i Setan mo dorie sibona ve na mwere na engsel talo leleo. 
2CO.11.15	Siu igide dahe vutugegi tea tare a tangaloi tabanagi noi Setan ram vaire sibora ve ran mwereire tangaloi tabanagi hi ram tabana huri na matahala vovohoi. Nge lo vagasigi ingere rain lei na gaitawe vin huri na lalakogi hi rau vei.
2CO.11.16	Ineu nam veve taligu lawe gimiu, he garea tea ve igimiu nein domigieu ve ineu a lengagi. Tare ve igimiu nem lado mwerehi, nen siregi laweau ve na vai na domiku mwere na tangaloi a lengagi, huri nain gato sagesageau tea biti lo nagomiu. 
2CO.11.17	A hogo a havagineu hi nam veve siserigi ngaha hatie gineu ve a Huqe mo horau ve nain veve. Nge ineu nam ronghogo siboku ve nam laqa mwere na tangaloi a lengagi. 
2CO.11.18	A sinobu u sao ram sara huri na mwasoana talo ure, siu ineu nain sageau vage. 
2CO.11.19	Huri igimiu neu mataisao, siu igimiu nein rongribi meire hi rau lenglengaga. 
2CO.11.20	Igimiu neu rongribi beno meire tangaloi hi ram vai gimiu mwere na nora tangaloi tabana vurogi, sige ram balu nomiu gineu, sige ram lailei hageginire lo nagomiu, sige ram raba goro nagomiu. Igimiu nem siregi lawera ve ran vai lawe gimiu mwerehi. 
2CO.11.21	A tanoi maemae laweau ve nain veve na gineu ngaha, a vevenagi igamai gau wiriwiri ve gain vei na gineu ingere ngaha lawe gimiu. Nge tare ve ihine tea a domine u siaga ve vin gato sagesagea, Ineu a domiku u siaga ve nain gato mwere na lengai tangaloi.
2CO.11.22	?Wa ingere ta Hibru? Ineu vage. ?Wa ingere a duvi Israel? Ineu vage. ?Wa ingere den duvi Ebraham? Ineu vage. 
2CO.11.23	?Wa ingere ram tabana lawe Kraes? Ineu nam tabana lawea u liu taligu. Ineu nam gato mwere na lengai tangaloi. Ineu nau tabana u huire taligu denire. Ineu nau toga lolo valei veuveu vatu sao. A betuku ram garasieu gina matai nora gaiteli u liu taligu denire. Vagasao u kakarani huri ve nain mate. 
2CO.11.24	Vatu vagalime, ira duvi Israel rau vivihieu vaga ngavulu gaitolu domwagi gai siwo. 
2CO.11.25	Lo taro wagiwegineu vagatolu rau wehieu gina gai. Lo taro gatagale u kakarani ve rain buguri vagamateau. Vagatolu ineu lolo aka hi rau tawaga ko lo taro gatagale denire hi, ineu neu halehale lategi lolo tahi huri bongi gatagale ko a rani gatagale. 
2CO.11.26	Ineu nau dige lategi vatu saosao, u kakarani ve nain mate lolo wai lalawua hi ram hale u huire, ko lo limara uebalu, lo limara hi talo vanueku siboku ko lo limara hi hatie duvi Israel. U kakarani ve nain mate lolo togagi venue lalawua, lolo vanue vurogi, ko lolo tahi. U kakarani ve nain mate lo limara tangaloi hi ram kali ve ram huri Kraes. 
2CO.11.27	Ineu nau tabana u huire garagara, ko vatu sao nahe maturu lei tea. Ineu nau mweruruhi ko nau madogu, ko vatu saosao ineu nahe gagani tea. A gamwadidi u wehieu ko hatie luqeku. 
2CO.11.28	Ko ineu nahe veve na gineu lavasigi tea, nge vataha bongi nam rongoe ve nam wali na hakohako mava, huri a domiku mo taligi huri na warelue doluegi. 
2CO.11.29	Lune ihine tea mo wiriwiri ko ineu nam wiriwiri vage, lune ihine tea mo soi lo galegaleasi, ineu a taqangiku mo horo gina hahagavi.
2CO.11.30	Tare ve ineu nain gato sagesageau, ineu nain sageau huri na gineu hi mo haharagi ve ineu nau kekena. 
2CO.11.31	Siu i God u ilo ve ineu nahe kali tea. Ingeie i God ko i tamai noda Huqe i Jisas Kraes, ko igide dain ware gareaginie vagi tuei. 
2CO.11.32	Lune ineu nau toga lolo togagi venue lawua Damaskas, a huqegi u tabana lolo vavai ratahigi i Aretas u vei leo ve vin wiribibieu siu mo tau na soldia ram matagi goro na hugunei togagi venue lawua hi. 
2CO.11.33	Nge ira noku buluiana ram siu torogieu lolo gete lo mahoi qetuqetui togagi venue lawua hi. Siu nam mwasikele vohogi dena huqegi.
2CO.12.1	Bataha a gato sagesage vin he vai na gineu garea tea, nge ineu nam rongoe ve nain vei mwerehi tau mosigei, siserigi ngaha ineu nain veve sere na boborea hi u haharaginire laweau ko a gineu lavasigi vage hi sereluara laweau siboku. 
2CO.12.2	A gineu biti hogosie, nge a higao hangavulu domwagi gaivesi u vano beno, Ineu nau ilo na tangaloi noi Kraes gatagale hogosie i God u leie hage lo ute ta eulu gaitoligi. Ineu nahe ilo tea ve a gineu hi a hogo sige ve a boborea hogosie, nge i God hogosie u iloe. 
2CO.12.3	Nam veve taligu, ineu nahe ilo tea ve a gineu hi a hogo sige a boborea hogosie, nge ineu nain veve lai ve, mo mwerehi ve i God u leie vano Baradais. 
2CO.12.4	Aiehi, ingeie u rongo na gineu hi he veve laire tea lo noda leo, vage rau gogona, igide dahe tatarise tea ve dain vevera. 
2CO.12.5	Ineu nam gato sagesageau mena gineu ngerehi i God u haharaginire laweau, nge ineu nain he gato sagesageau tea mena gineu hi nam vaie mo huri na noku tarani siboku. Ineu nain sagegieu hogosie huri na gineu ram haharagi ve ineu hatie noku huireana luku. 
2CO.12.6	Tare ineu nam tarani ve na sagegieu siboku, ihine tea vin he veve lai tea ve ineu a lengagi, a havai nam veve a hogo. Nge ineu nain he vaie tea mwerehi, a vevenagi ineu nahe tarani tea ve a sinobu ram lado mavagieu. Ineu nam tarani ve rain leohogosieu lo havagineu hi nam vai ko vage ram rongo na gineu ingere hi nam vevera.
2CO.12.7	A hogo i God u bete na gineu garigiana u sao laweau, nge mo tugoroau ve rain mese sagesageau lawagi. Siu i God mo bete na gagarasi laweau u mwere na mavusi gei u hogohogora hi mo turu tavano lolo livugei tarabesiku. A gagarasi ngaha mo mwere na gigilegi dein Setan ve na tugoroau ve na mese sagesageau lawagi. 
2CO.12.8	Ineu nau nevu siaga dena Huqe vagatolu vena lai vohogi na gagarasi lawua ngaha denieu. 
2CO.12.9	Nge ingeie mo veve laweau vena, “A noku dom tabetabe lawua hi mo toga lumu u tatarise hurigo ve vin ture hageginigo. Lune gom wiriwiri, a noku huireana vin vei siagaginigo vin liu.” Giniehi, ineu nam rongo garea huri ve nain gato sagesageau huri na gineu ngerehi haharaginie ve ineu hatie noku huireana luku. Lo matahala mwerehi, ineu nam rongo utu vei Kraes mo tabehagegieu gina nona huireana. 
2CO.12.10	Ineu nam havuhevu huri a gineu u sao ram vaieu nam wiriwiri. A gineu ngerehi ram vai wiriwirigieu ingere ngaha a tangaloi ram veve gineu vovohoieu, ram vaieu hatie mabuhegi laweau, a gagarasi u sao, ko a gineu esi u sao ram hogosieu huri Kraes, siu a noku wiriwiri mo vaieu nam huire.
2CO.12.11	Ineu nam laqa mwere na tangaloi a lengagi, nge igimiu neu veieu teu nam vaie. Igimiu hi ve nein veve gineu rau garea hurieu. Ineu hatie mava mavanaku, nge ira gaihora lalawua ngerehi rahe mava tea vena liu denieu. 
2CO.12.12	A vaigivui ko a gineu garigiana u sao hi ineu nau veire gina rongoribi lo nagomiu ngehi mo haharagi ve ineu a gaihora. 
2CO.12.13	Siu igimiu neu lei na gineu doluegi mwerehi a warelue lavasigi rau leire. Nge a gineu gatagale hogosie u wegineu ngehi a gineu hurieu he mavasi gimiu tea. Igimiu nen lado vohogi na buguku huri na gineu ngaha. 
2CO.12.14	Siserigi ngaha ineu nam rarai ve nain siro gimiu vagatoligi, ko ineu nain he voragi gaiweli mava tea lawe gimiu. Ineu nahe tarani tea gineu dein gimiu, nge a domiku mo eno lumiu hogosie. A maresu wuwerigi rain he vai vagatai mane tea ve rain bete lawe retamara tora ratahire. I tamara tora retahire, ingerehi ve rain vagatai mane huri rain bete lawe renetune. 
2CO.12.15	Siu ineu nam havuhevu huri ve nain bete na noku gineu doluegi hi ram eno lo limeku huri gimiu, nein bete laieu siboku vage. Tare ve ineu nam tabe garagaragi gimiu. ?Wa igimiu nein tabe laieu tea biti?
2CO.12.16	Ineu nam lado ve igimiu nein daragi lei ve ineu nahe tau na gai weli mava tea lumiu. Bataha lavasigi dein gimiu rain veve ve ineu a tangaloi kalikeli, siseri ngaha nam vai na noku kalikeli lo leo ngerehi nam vevera lawe gimiu ve nan holi gimiu lune. 
2CO.12.17	?Mwerehilogo? ?Wa igimiu nem lado ve ineu nam belu gineu dein gimiu lo tangaloi ngerehi nau horara vanatu lawe gimiu? !Hatie! Ineu nam navu siaga dein gimiu 
2CO.12.18	Ineu nau nevu siaga dein Taetas vena vanatu lobemiu. Ko nau hora tuada gatagale u ladohogo ve ingere bulu. ?Wa i Taetas u lama gimiu? !Hatie! Igimiu neu ilo ve i Taetas ko ineu gorom vai na gineu gatagale lo Vui gatagale.
2CO.12.19	Bataha nem lado ve igamai gam vai leo ve gan qalo goro gamai sibomai lo nagomiu. !Hatie vohogi! Igamai gam laqa mwerehi i Kraes mo tarani lo nagoi God. Igimiu a nomai buluana mweratabe, ko a gineu doluegi hi gam vaire vena vai siagagi gimiu. 
2CO.12.20	Ineu nam matagu ve vaiteu nam vanatu, nam haqea ve nehe toga tea lo matahala mwerehi nam taranie, ko igimiu nein he taranieu tea lo matahala ve nein taranieu. Ineu nam matagu ve bataha a vuigaro, a gineu gagarasi, lolo gagasi, veve huri, sagesage, ko a rogerogegi leo mo toga lolo livugemiu. 
2CO.12.21	Ineu nam matagu ve lune nain vanatu lobemiu, a noku God vin vei maemaegieu lo nagomiu. Ineu nain hahagavi garagara huri rahine hi rau galegaleasi rahe ladowenigi tea lolo lolora ko ve ran tudori dena nora galegaleasi talo tarabesi ko a gineu esi hi rau veire.
2CO.13.1	Siserigi ngaha ineu nain vonatu nain siro gimiu vagatoligi. A Reve reve Gogona mo veve vena, “Tare ve a leo mo wali lui hine tea, a tangaloi gairue sige gaitolu rain labe huri rain veve sere na leo hi,” mwerehi a Reve reve Gogona mo veve. 
2CO.13.2	Ineu nau bete na leoi matagute lawe rahine hi rau galegaleasi lune nau toga mei gimiu vagatuegi. Siserigi ngaha ineu nau vagahao dein gimiu, ineu nam bete na leo matagute lawera hine doluegi wagineu. Lune ineu nain vanatu taligu lobemiu, ineu nain he hagavi gimiu tea, Ineu nain gato siaga meire. 
2CO.13.3	Lo taro hi, igimiu nein leo hogosie ve i Kraes mo toga meieu ko mo vai siagagieu ve nan waregi sere na nona leo. Ngehi mo haharagi ve i Kraes he wiriwiri tea lolo livugemiu, nge u huire garagara. 
2CO.13.4	A hogo, ingeie u kekena lo taro hi u mate lo gai saroutu, nge siserigi ngaha ingeie mo mwaso gina managi noi God. A hogo huri ve igide dam wiriwiri lui Kraes, nge huri gimiu, igide dain mwaso lui Kraes lo managi noi God.
2CO.13.5	U garea ve igimiu sibomiu nen vivilogi na mwasoamiu. Igimiu nein vevegi gimiu sibomiu, nem hako bibi na nomiu ladohogo sige hatie. Ineu nau ilo vurugegi ve tare a nomiu ladohogo mo mwaso tau mosigei, igimiu nein veve lai ve i Kraes mo toga lo mwasoamiu. 
2CO.13.6	Nge ineu nam ladohogo ve igimiu nein lehe ve igamai gahe vagasile tea ve gain vevegi gamai sibomai. 
2CO.13.7	Igamai gam tataro lawe God huri gimiu ve a nomiu ladohogo na mese vano rerarera. Igamai gahe tataro tea ve a sinobu rain leo ve a nomai tabanagi u garea. Bataha a sinobu lavasigi rain lado ve a nomai tabana u soi, siu hatie huri, tare ve ram lado ve gau vagasilegi na nomai tabana, nge igamai gam tarani ve igimiu nen vai na gineu ran vovohoi. 
2CO.13.8	Igamai gain he vai lei tea ve gain qalo goro na leo hogo, nge gain vei na gineu vin huri na leo hogo hogosie. 
2CO.13.9	Tare ve igamai gam wiriwiri, nge gam havuhevu huri igimiu a nomiu huireana lumiu, siu igamai gam tataro huri na gineu ngaha, huri ve igimiu nen tudori ko nein vovohoi. 
2CO.13.10	Giniehi, ineu nam uli na leo ingere ngaha lawe gimiu lune ineu vagahao dein gimiu. Huri ineu nahe tarani tea ve nain vanatu lobemiu nain gato siaga mei gimiu gina huireana hi a Huqe u betea laweau. U bete na huireana ngaha laweau ve nain heu ragasi gimiu, nge hatie huri ve nain reve surigi gimiu.
2CO.13.11	Retueku ko ire haqeku, siserigi ngaha, ineu nam veve noku leo tuletulegi lawe gimiu. Ineu nam navu siaga dein gimiu ve nen labe siaga nein vovohoi vurugegi. Igimiu nein vei na hava gineu hi nau veve lawe gimiu ve nein veie. A domimiu vin bubugi mei gimiu gagatalegi, ko nen toga lo tamwata. Siu i God, ngehi a vui tamwata ko a tabetabe vin toga mei gimiu.
2CO.13.12	Igimiu nen lai vurugegi gimiu gagatalegi gina sungsunguni gogona. 
2CO.13.13	A sinobu gogona noi God doluegi ram hora nora vevegarea lawe gimiu.
2CO.13.14	A hogogi noi noda Huqe i Jisas, a tabetabe noi God, ko a bulubulu noi Vui Gogona na toga lobemiu doluegi.
GAL.1.1	Ineu Bol a gaihora, a tangaloi rahe leo waheau te ve nain voragi gaihora, sige a tangaloi rau horau. Ineu nau voragi gaihora lui Jisas Kraes ko i God a mama hi u ragasi Jisas dena mateana. 
GAL.1.2	A leta ngaha mo vanai vage denire rara netui God doluegi hi ram toga meieu. Igamai doluegi gam hora veve garea lawe gimiu.
GAL.1.3	A hogogi ko a tamwata lawe gimiu dein God i Tamada ko a Huqe i Jisas Kraes. 
GAL.1.4	I Jisas u sireginie sibona huri na noda galegaleasi ve na vai riqesi gide dena urei galegaleasi ngaha dam toga lune, mwerehi i God a mama u vei rarai. 
GAL.1.5	Waregi roroa lawe God vin he rovo lai tea.
GAL.1.6	I God lo nona tabetabe lawua lui Kraes, u ware gimiu ve nein voragi nona sinobu. Siu ineu nam garigi garagara huri ve igimiu nein tudori, ko nem lado hogo gina gineu wagineu dena Roro Garea. 
GAL.1.7	A hogo a Roro Garea hatie wagineu vage. Nge a sinobu a sinobu lavasigi ram rogegi gimiu, ingere ram tarani ve ran leahi na Roro Garea noi Kraes. 
GAL.1.8	Igamai gau waregi sere na Roro Garea lawe gimiu. Siu tare ve igamai sibomai sige a engsel mo vanai den eulu vin waregi sere na gineu u wegineu, igamai gau vagasile. 
GAL.1.9	Ineu nau veve na gineu ngaha beno tomue, siu ngaha nem veve taligu igimiu neu lei vurugegi na Roro Garea beno. Nge tare ve ihine tea mo waregi sere na gineu wagiwegineu lawe gimiu, ingeie u vagasile beno. 
GAL.1.10	?Wa igimiu nem lado ve ineu nam vai leo ve nan vai na sinobu ran rong gareagieu? !Hatie! I God hogosie hi nam tarani ve nain veie vin rong garea. ?Wa ineu nam vai leo ve nan gimiu nen rong garea? Tare ve ineu nam tarani ve nain vei na sinobu rain rong garea, ineu nain he vai lei tea ve nain voragi tangaloi tabana lawe Kraes.
GAL.1.11	Retueku ko irehaqeku, ineu nam tarani ve igimiu nen ilo na Roro Garea hi nau waregi serea lawe gimiu, he vanai tea dena iloilo nona tangaloi. 
GAL.1.12	Ineu nahe laie tea dena tangaloi, sige ve ihine tea u huhuieu ginie, nge i Kraes hogosie u haharaginie laweau. 
GAL.1.13	Igimiu neu rongo na roro huri na mwasoaku ve ineu a hava tangaloi lune nau tino lo ladohogo nora duvi Israel. Ineu nau veivei na warelue noi God ko nau vei leo ve nain vei vohoginie. 
GAL.1.14	Ineu nau voragi tomtomuegi talo ladohogo nora duvi Israel, ineu nau vano siletire duvi Israel hi a higaomai rau tatarise bulu. Ineu nau vei siaga ve nain huri vurugegi na leo huhui ngerehi gau lailei hougi den retubumai u liu den hine tea wagineu. 
GAL.1.15	Nge i God u domigi teregagi na gineu hurieu ko mo tau beragieu huri na nona tabana, ngehi tomue siu nabei vora. U wareau lo nona dom tabetabe lawua. 
GAL.1.16	Ko u haharagi netune laweau siu huri ve bataha ineu nain waregi sere na Roro Garea hurie lawe rahine hi ingere hatie duvi Israel. Lune i God u wareau, ineu nahe lai na leo tureture tea sige a buluiana dena tangaloi tea. 
GAL.1.17	Ineu nahe vano tea Jerusalem ve nan lehire hi rau voragi gaihora tomue denieu. Nge ineu nahe tino rarai tea, nau vano Arabia ko lo tagugi nam vano taligu Damaskas. 
GAL.1.18	Lo tagui higao gaitolu ineu nau vano Jerusalem ve nain lehi Bita ko nau toga meie huri na rani hangavulu domwagi gailime. 
GAL.1.19	Ineu nahe haqe na gaihora lavasigi tea, nge i Jemis hogosie, ngehi i tuei Huqe. 
GAL.1.20	I God mo ilo huri ve a gineu ingere ngaha nau uli hatie kalikeli. 
GAL.1.21	Lo tagugi hi, ineu nau vano Siria ko Silisia. 
GAL.1.22	Ineu nahe vuisaka tea mena sinobu noi Kraes lo vanue Judia. 
GAL.1.23	Ingere rau rongo na roro hogosie vena, “A tangaloi ngaha hi u veivei gide, siserigi ngaha mo vaileo vena waregi sere na lado hogo hi lo taro gatagale u veileo ve vin vei vohoginie.” 
GAL.1.24	Ko ira ladohogo ingere ngaha ram ware gareagi God a vevenagi ineu.
GAL.2.1	Lo tagui higao hangavulu domwagi gaivesi, ineu nau vano taligu Jerusalem toku Banabas, nau lei Taetas vage meieu. 
GAL.2.2	Ineu nau vano aiehi a vevenagi i God u serelue laweau ve nain vano. Gau sone bubugi meire tomtomuegi nora tangaloi rau ladohogo gahe gamai, nau veve sere lawera ve ineu nam waregi sere na Roro Garea lawera sinobu hatie duvi Israel. Ineu nahe tarani tea ve a noku tabana ta tomue ko a tabana hi nam vaie siserigi ngaha ve vin mwasara vurugegi. 
GAL.2.3	I Taetas igamai bulu lo tarogi hi, nge nahe garoginie tea ve vin lei na teve gigilegi, hatie huri ingeie ta Krik. 
GAL.2.4	Igamai gau laqagi na gineu ngaha a vevenagi a tangaloi ladohogo kalikeli rau vanai belugi lolo nomai burigi. Ingere rau vanai mwere na mataduru ram vai leo ve ran talelegi dori na togaana mariqe hi gau leie lui Jisas Kraes. A nora tarani ve rain vei gamai ve gain voragi tangaloi tabanagi vurugegi taligu. 
GAL.2.5	Nge igamai gahe siregi tea mahogi lawera tangaloi ladohogo kalikeli ngerehi. Igamai gau lado ve a hogo ta lo Roro Garea ve na vano tuturedu lawe gimiu. 
GAL.2.6	A tomtomuegi ngerehi ram lado sibora ve ingere a tangaloi lalawua, nge rahe leahi lei na Roro Garea tea hi ineu nam waregi serea. Ineu hatie domianagi meieu huri na gineu ngaha tare ve rau lawua sige hatie. Huri lo nagoi God a tangaloi doluegi rau tatarise. 
GAL.2.7	Nge a tomtomuegi ingere ngaha rau lehe ve i God u bete na tabana ngaha laweau ve nain veve sere na Roro Garea lawera hine hi hatie duvi Israel, u mwerehi vohogi ngehi i Bita u waregi sere na Roro Garea lawera duvi Israel. 
GAL.2.8	I God u bete na huireana lawe Bita ve vin tabana mwere na gaihora huri na sinobu a duvi Israel. Nge u bete na huireana laweau vage ve nain tabana mwere na gaihora huri rahine hi hatie duvi Israel. 
GAL.2.9	I Bita, i Jemis ko i Jon, huri ve ingere a tomtomuegi, rau ilo huri ve i God u bete na hogogi laweau u wegineu, siu ram lai vurugegi Banabas ko ineu. Ram lado bubugi ve ingere rain vano lobera duvi Israel ko ve igamai gain vano lobera hi hatie duvi Israel. 
GAL.2.10	A gineu gatagale hogosie, rau nevu dein gamai ve gain ladobibi ve gain buluire mahogi. A gineu hi ineu nau tarani garagara ginie ve nain veie.
GAL.2.11	Lune i Bita u vanai Antiok, ineu nau gato siaga lo nagona a vevenagi ingeie u vagasile. 
GAL.2.12	I Bita u gagani meire tangaloi ngerehi hatie duvi Israel mo dadari lune hi a duvi Israel lavasigi i Jemis u horara ram vanai Antiok. Lune ram dadari, i Bita mo siregi he gagani tea meire duvi Israel taligu ko mo vile wahea sibona denire. Huri ingeie mo matagu ginire duvi Israel. 
GAL.2.13	Siu i Bita ingeie i kaligoro, mwere ira duvi Israel lavasigi hi rau bulu meie. Vage i Banabas, a duvi Israel hi rau ladohogo rau veie mo vai mwerehi ingere rau veie. 
GAL.2.14	Lune ineu nau lehe ve ingere rahe huri na hogo tea talo Roro Garea, nau laqa siaga lo nagoi Bita. Ineu nau veve vena, “Bita iniko a duvi Israel, iniko goin he toga tea mwere na duvi Israel. Nge goin toga vin huri na mwasoai sinobu ngerehi hatie duvi Israel. ?Siu huri havagineu igimiu nem garoginire hi hatie duvi Israel ve ran toga na huri na doridorinai togana nora duvi Israel?
GAL.2.15	Igide dahe vora tea mwereire hi hatie duvi Israel hi rau galegaleasi, nge dau vora vovohoi dena duvi Israel. 
GAL.2.16	Giniehi, igamai gau ilo vea tangaloi mo vovohoi lo nagoi God, hatie ve a vevenagi hi mo huri vurugegi na Leohora, nge gina lado siaga talui Jisas Kraes. 
GAL.2.17	Igide ira duvi Israel dau vanai lobei Jisas dau veileo ve dain vovohoi lo nagoi God, ko ngehi mo haharagi matawasaraginie ve igide ira galegaleasi vage. ?Wa ngehi a iloilogi huri Kraes mo vagamwamwavigi na domiana huri na galegaleasi? !Hatie vohogi! 
GAL.2.18	Nge ineu nain voragi lengi hogo, tare ve nam tauvuigi nam huhui na gineu ngerehi nau siregi vovohoiginire beno. 
GAL.2.19	A Leohora hi u vei vagamateau, nau mate mena Leohora siu huri ve nain maso lai mei God. 
GAL.2.20	Ineu nau mate mei Kraes lo gai saroutu, ko ineu nahe mwaso tea taligu, nge i Kraes hogosie hi u toga lolo loloku. Ineu nam toga mosigei lolo tarabesiku, nge nam toga gina ladohogo lui Netui God hi u tabeau ko u sireginie sibona vena vagamwasoieu. 
GAL.2.21	Ineu nahe masinge tea ve nain rahagi na hogogi noi God. Nge tare a Leohora mo vai na tangaloi mo vovohoi lo nagoi God, ngehi mo haharagi ve a mateana noi Kraes hatie iloilogi lune.
GAL.3.1	Igimiu ira sinobu ta Kalesia neu ilo vurugegi huri na mateana noi Jisas Kraes lo gai saroutu. Nge igimiu mala robagi, nem siregi lawe hine tea ve na lama gimiu. 
GAL.3.2	Igimiu nen veve na gineu gatagale ngaha laweau. ?Igimiu neu lei na Vui Gogona mwerehilogo? ?Wa neu lei na Vui Gogona a vevenagi neu ronghuri na Leohora? Hatie, neu lei na Vui Gogona a vevenagi igimiu neu rongo na Roro Garea ko nem ladohogo ginie. 
GAL.3.3	Igimiu neu teuvuigi na mwasoamiu lui Kraes lo Vui. ?Wa siserigi ngaha igimiu nem vai leo ve nen vai vagasiginie lo nomiu huireana sibomiu? Nge a reraana. 
GAL.3.4	?Wa a nomiu lado hikehike rau mwasaru vurogi? Nam lado ve hatie. 
GAL.3.5	?Wa i God u bete na Vui ko a vaigi vui lawe gimiu a vevenagi neu huri na Leohora? Hatie, ingeie u vei na gineu ingere ngaha a vevenagi neu rongo na Roro Garea ko nem ladohogoginie. 
GAL.3.6	A Reve reve Gogona mo veve na gineu nge tauhi huri Ebraham. “I Ebraham u ladohogogi God ko i God mo lai vurugegi na ladohogo noi Ebraham, ko a ladohogo hi u veie mo vovohoi lo nagoi God.” 
GAL.3.7	Siu huri ve igimiu nein ilo vurugegi ira netui Ebraham hogo, ingere hi rau ladohogo. 
GAL.3.8	A Reve reve Gogona u veve huri na gineu ve vin vei te tagaha, u veve ve i God vin vei na sinobu ngerehi hatie duvi Israel rain vovohoi lo nora ladohogo. A Roro Garea ngaha u veve sere lawe Ebraham tomue siu mobei vei, mwerehi a Reve reve Gogona mo veve vena, “A qatui venue lalawua doluegi rain lei na vai garea lumiu.” 
GAL.3.9	Siu ira hine doluegi hi rau ladohogo mwerehi i Ebraham u ladohogo, rau lei na vai garea mwerei Ebraham vage. 
GAL.3.10	Nge rahine ram lado talo Leohora hi ram hurie ve vin veire rain vovohoi, ingere ram toga lo vavai leo vevegi, a vevenagi a Reve reve Gogona mo veve vena, “Ihine tea vin lei na leo vevegi tare ingeie he ronghuri na havagineu tea hi rau uli lolo buk huri na Leohora, ingeie beno lo vavai leo vevegi noi God.” 
GAL.3.11	Siu siserigi ngaha u matamwasara ve a tangaloi vin he vovohoi lai tea lo nagoi God gina Leohora, a vevenagi a Reve reve Gogona mo veve vena, “Irahine hi rau vovohoi lo nagoi God, rain toga vin huri na nora ladohogo lune.” 
GAL.3.12	A Leohora he labe tea lo ladohogo. A Leohora hi mo veve vena, “A tangaloi mo ronghuri na gineu ingere ngaha vin mwaso a vevenagi a gineu ngerehi.” 
GAL.3.13	I Kraes u lei vohogi na vevegi hi a Leohora u teu lude. Ingeie u leahi gide ko u teue sibona lo vavai leovevegi. U uli lo Reve reve Gogona vena, “A tangaloi rau ue vagamatea mo dule lo gain ngehi u toga lo vavai leovevegi noi God beno.” 
GAL.3.14	I Kraes u veie mwere ngaha huri ve a vai garea hi u warataugi lawe Ebraham vin lei lui Jisas Kraes lawe rahine hi hatie duvi Israel. I Jisas u mate huri ve gina noda ladohogo igide dain lei na Vui hi i God u warataugi teu.
GAL.3.15	Retueku ko irehaqeku, ineu nain vei na mataleleogi huri na gineu hi dam vai vataha bongi. A tangaloi gairue rom lado bubugi lo havagineu tea rom labe siaga lo nora waratau, ihine tea vin he vai utu leie tea sige vin he tau tea gineu lo ulugi taligu. 
GAL.3.16	Siu i God u vei na waratau lawera vunu, lawe Ebraham ko lawe na duvine. A Reve reve Gogona he veve tea ve, “lawera duvimu.” Ngehi a dilogi mo tatangi ve a sinobu u sao. Nge i God mo veve vena, “ko lawe na duvimu.” Ngehi a iloilogi huri ve i God mo laqagi huri na tangaloi gatagale, a tangaloi hi i Kraes. 
GAL.3.17	A iloiloi noku leo nge ngaha, i God u vei na dom bubugi mei Ebraham ko mo waratau ve vin wiribibi siagaginie. A Leohora hi u vanai lo tagui higao vudolue vagavesi avigi ngavulu gaitolu. A Leohora hi vin he tau leahi na lado bubugi hi tea ko huri ve na vai vohogi na waratau noi God hi u vei lawe Ebraham. 
GAL.3.18	Tare ve igide dam lai na gineu ngerehi i God mo bete lawe gide a vevenagi dam huri na Leohora, ngehi mo gigilegi ve a waratau noi God mo rovo tahi, igide dain he lai na gineu tea dena waratau ngerehi. Nge i Ebraham u lei na gineu doluegi hi i God u bete lawea, huri i God u warataugi teu ve vin veie mwerehi. 
GAL.3.19	?Siu a Leohora mo labe huri na havagineu? A Leohora u vanai vena haharagi ve a gineu rau esi hi a sinobu ram vai, mo qalogoro na taraniana noi God. A Leohora hi u labe mo dadari a tangaloi hi i God u warataugi teu hurie tuei, u dadari beno. Lune a Leohora u vanai a engsel noi God rau bete lawe Mosis mwere ve ingeie a tuduviduvi, huri ve ingeie vin welie mo bete lawe na sinobu. 
GAL.3.20	Nge i God gatagale hogosie, siu a hogo, i God he tarani na tuduviduvi tea. 
GAL.3.21	?Wa inge ngaha a iloilogi huri ve a Leohora mo qalogoro na waratau noi God? !Hatie vohogi! Vin voragi na leohogo hogosie, tare ve a Leohora mo vai gide dam vovohoi. Nge i God he bete na Leohora tea hi ve vin lei na mwasoana. 
GAL.3.22	Lo domianagi tuegi vage, a Reve reve Gogona u haharagi ve a ureure doluegi mo toga vau lo galegaleasi. U vei mwere ngaha huri ve a gineu ngerehi i God u waratauginire vin betera lawe rahine hi rau ladohogo lui Jisas Kraes. 
GAL.3.23	Tomue siu a ladohogo ngaha u vanai, igide dau toga vau a vevenagi a Leohora. Hatie mwadurugi mei gide, mo dadari i God u haharagi na matahalai ladohogo hi mo vanai. 
GAL.3.24	Lo leogi tuegi vage, a Leohora u leogoro gide mo dadari i Kraes u vanai huri ve igide dain vovohoi lei lo nagoi God lo noda hogogi. 
GAL.3.25	Siserigi ngaha a matahala huri na ladohogo u dadari beno ko igide dahe toga tea lo vavai huireanai Leohora. 
GAL.3.26+GAL.3.27	Igimiu doluegi neu geruhi gogona lui Kraes, ko igimiu doluegi nem saru goro gimiu gi Kraes. Ngehi a iloilogi ve igimiu doluegi ira netui God lo ladohogo lui Jisas Kraes. 
GAL.3.28	Lui Kraes hatie huri iniko a hava tangaloi. Tare ve lavasigi den gimiu ira duvi Israel, sige lavasigi ingere a tangaloi tabana vurogi, sige lavasigi hatie tangaloi ve mo huqegi gorora, vage lavasigi ingere a mwera, ko lavasigi ingere a vavine. Igimiu doluegi neu bulu lui Kraes. 
GAL.3.29	Igimiu ira noi Kraes, siu igimiu ira duvi Ebraham. Igimiu nein leihougi na vaigarea noi God doluegi, a vevenagi huri na waratau hi i God u veie lawe Ebraham.
GAL.4.1	Siu ineu nam tarani ve nan veve ngaha lawe gimiu. Irahine hi rain leihougi na vivilakogi noi retamara lune ram maresu teu, ingere rahe wagineu tea dena tangaloi tabana vurogi. Hatie huri rau lei hougi na gineu doluegi. 
GAL.4.2	Lune ram maresu teu, ingere rain ronghuri rahine hi rau leowahe ve rain leohurire. Nge lune a maresu rain sesea vin tatarise lo higaogi hi tamara rau tovo rarai teu, ingere rau meriqe dena limara hi rau leohurire, ko ram leo hurire sibora. 
GAL.4.3	Huri gide, u tatarise mwerehi vohogi. Lo taro gatagale, igide dau mwere na maresu, dau toga mo huri na tauleo talo ure ngaha mwere na tangaloi tabana vurogi. 
GAL.4.4	Nge lune a taro vovohoi u dadari, i God u hora netune ngehi u vora lo vavine, ko u toga lo vavai tauleo. 
GAL.4.5	I God u veie ngaha, vena voli tuguhi rahine hi ram toga lo vavai tau leo ko huri ve igide dain voragi renetune. 
GAL.4.6	Siserigi ngaha igimiu ira netui God, i God u hora na Vui noi Netune sulo lolo loloda, ko a Vui hi mo ngaragi vena,” Mama Tamaku.” 
GAL.4.7	Siu siserigi ngaha igimiu neu meriqe, igimiu ira netui God ko i God vin bete na vaigarea lawe gimiu ngehi u warataugi teu, a vevenagi igimiu ira netune. 
GAL.4.8	Tuei igimiu nehe ilo God tea. Igimiu neu voragi tangaloi tabana vurogi lawera god kalikeli. 
GAL.4.9	Nge siserigi ngaha igimiu neu ilo na God hogo. A hogo, i God hi u ilo gimiu. ?Siu huri havagineu igimiu nem walidori nem huri na God ngerehi rau kekena ko a tauleo hi neu hurire tuei? ?Wa igimiu nem tarani ve nen voragi tangaloi tabana vurogi lawe na gineu ngerehi taligu? 
GAL.4.10	Igimiu nem huri na leohuhui tau mosigei huri na rani ngerehi a muei reni, a vule, a taro ko a higao. 
GAL.4.11	Ineu nam matagu mei gimiu, ve a noku tabana huri gimiu u mwasaru vurogi. 
GAL.4.12	Retueku ko irehaqeku, ineu nau dori nam mwerei gimiu, Siu nam tiehi gimiu ve nen dori nen mwereieu. Igimiu neu garea meieu tomue. 
GAL.4.13	Igimiu nein lado haqe ve ineu nau vonatu lobemiu waga tomue radu a vevenagi a segeana u veieu, ko nau waregi sere na Roro Garea lawe gimiu. 
GAL.4.14	Hatie huri a gaku segeana u voragi na gineu mava lawe gimiu, igimiu nehe lolo asigieu tea sige ve nem hora mulegieu. Nge igimiu neu lei vurugegieu mwere ve ineu a engsel noi God, mwerehi ve ineu i Jisas Kraes sibona. 
GAL.4.15	Siu igimiu neu hevuhevu u liu, ?Nge a nomiu havuhevu ngehilogo siserigi ngaha? Ineu siboku nam rarai ve nain veve sere ve igimiu neu dange vohogi na matamiu ko nen betera laweau, tare ve nein vei lei mwerehi. 
GAL.4.16	?Wa ineu a nomiu tavului vuro, a vevenagi nam veve na hogo lawe gimiu? 
GAL.4.17	A sinobu ngerehi ram haharagi na nora rong garea gi gimiu u liu, nge a nora domdomi rahe garea tea. A nora tarani hogosie ve ran vile wahe gimiu denieu, huri ve igimiu nein rong gareaginire mwerehi ingere rau rong gareagi gimiu. 
GAL.4.18	Siu u garea huri ve a sinobu rain haharagi ve ram rong gareagi gimiu, nge hogosie tare a domianagi u garea. U garea vage lawera ve rain haharagi ve a hogo vin eno tahi gesegi. Hatie ve lo tarogi hi nam toga mei gimiu hogosie, nge vage lune hi ineu hatie mei gimiu. 
GAL.4.19	Ira netuku mweratabe, ineu nam rong na gagarasi mwere na vavine mo gagarasi mei netune vena vora. A gagarasi hi vin eno luku vin dadari a dorimiu vin leahi ve na mwere na dori Kraes. 
GAL.4.20	Ineu nam rongoe ve ineu lobemiu siserigi ngaha, siu huri ineu nain laqa lai lawe gimiu lo matahala u wegineu a vevenagi ineu nahe ilo tea ve nain bului gimiu mwerehilogo.
GAL.4.21	Siu lavasigi dein gimiu ram tarani ve ran toga lo vavai tauleo. Igimiu nen veve laweau. ?Wa igimiu neu ilo na havagineu hi a Leohora mo veve? 
GAL.4.22	A Reve reve Gogona u veve ve i Ebraham i netune a mwera ingere gairue. Gatagale u vora lo vavine hi mo tabana vurogi ko inetui Ebraham tuegi u vora lo vavine hi he toga vau tea. 
GAL.4.23	I netune mwera lo vavine tabana vurogi u vora mo huri na doridorigi mwerehi a maresu haro mo vora, nge i netune mwera hi lo vavine he toga vau tea, u vora mo huri na waratau. 
GAL.4.24	Siu, igide dain lei na valuhuri gairue ngaha, mwere na tavalui leo. A vavine gairue hi, mo haharagi na waratau gairue. A vavine muegi hi i Heka, i renetune rau vora lo toga vau. Siu i Heka hi mo labe huri na waratau ngehi i God u veie meire nona sinobu lo vusi lawua Saenai. 
GAL.4.25	Siu i Heka mo labe huri na vusi lawua Saenai lo vanue Erabia, ngehi a nunui togagi venue lawua Jerusalem hibagataha, a vevenagi ingeie mo toga vau meire nona sinobu. 
GAL.4.26	Nge a Jerusalem lo eulu he toga vau tea, ko ingeie i retahide. 
GAL.4.27	Huri a Reve reve Gogona mo veve vena,
GAL.4.27	“Gon havuhevu, iniko a vavine
GAL.4.27	gohe bavabava tea.
GAL.4.27	Gon ulo ko gon ngara gina haha vusiana,
GAL.4.27	iniko hi gohe rongo na gagarasi tea vohogi
GAL.4.27	lune a maresu mo ve na vora!”
GAL.4.28	Siu retueku ko ire haqeku, igimiu ira netui God mo huri nona waratau, mwerehi u warataugi teu huri Aesak tuei redu. 
GAL.4.29	Lo tarogi hi, a maresu i Ismael ngehi u vora lo matahala mwerehi a maresu haro mo vora, mo vaivei na maresu hi i Aesak u vora lo Vui noi God, ko mo mwerehi tau hibagataha. 
GAL.4.30	?Nge siu a Reve reve Gogona mo veve mwere hilogo? Mo veve vena, “Gon hora vohogi na vavine tabana vurogi ko i netune, huri netui vavine tabana vurogi, hatie leosiregi lawea ve vin lei hougi na hava gineu tea dena vivilakogi noi tamana. A gineu doluegi hi rain vano lawe netui vavine hi he toga vau tea.” 
GAL.4.31	Giniehi, retueku ko irehaqeku, igide hatie ira netui vavine tabana vurogi, nge igide ira netui vavine hi toga vau tea.
GAL.5.1	Igide dam mariqe, i Kraes u vei gide dam mariqe! Siu igimiu nein labe siaga mwere na sinobu rau meriqe hogo. Ko nein mese siregi gimiu sibomiu ve nen voragi tangaloi tabana vurogi taligu. 
GAL.5.2	Igimiu nen rorongtagi! Ineu Bol, nem veve lawe gimiu ve tare nem siregi gimiu sibomiu ve nen lai na teve gigilegi, ngehi a iloilogi huri ve i Kraes hatie gareana lune vohogi lawe gimiu. 
GAL.5.3	Ineu nam veve siaga taligu lawe gimiu ve ihine tea mo sireginie sibona ve na lai na teve gigilegi, mwerehi mo eno lawea ve vin rongtabe na Leo hora doluegi. 
GAL.5.4	Irahine dein gimiu ram vaileo ve ran vovohoi lo nagoi God, a vevenagi ram rongtabe na Leohora, tare mwerehi, igimiu nem ta i vohogi gimiu dein Kraes. Igimiu nein tino tavala varea dena hogogi noi God. 
GAL.5.5	Nge huri gide ngaha, a noda ladotare ngehi vei God vin vei gide dain vohogi lo nagona, ko ngehi a gineu igide dam raraie, ve vin vei lo managi noi God mo tabana turuhi na noda ladohogo. 
GAL.5.6	Lune igide dam bulu gatagale mei Jisas Kraes, hatie huri tare ve dau lei na teve, gigilegi sige dahe lai na teve gigilegi tea, ngehi he wagineu tea vohogi. Nge a gineu higi hogosie ngehi a ladohogo mo hahara ginie lo tabetabe. 
GAL.5.7	Tomue igimiu neu u garea vurugegi huri ve nein teu toa na qora? Nge ihine hi u tei vohogi gimiu ko mo hako bibi gimiu denie hi ve nein ronghuri na hogo ?U garogi gimiu mwerehilogo? 
GAL.5.8	A gineu garogiana mwere ngaha he vanai tea dein God hi mo ware gimiu. 
GAL.5.9	?A isi biti mo vai na fulaoa lawua lolo disi mo maraga.? 
GAL.5.10	Nge ineu nam lado siaga tau huri gimiu. Huri a mwasoada lo bulu gatagale mena Huqe mo vaie u nam ladohogo ve nein he dori na domimiu tea, ko ihine tea hi u vei gimiu nem rong samwegi, i God vin veve ginie.
GAL.5.11	Retueku ko ire haqeku, tare ve ineu nam laqagi na teve ?Gigilegi tau mosigei? Huri hava gineu ram vaiveieu? Tare ve mwerehi hogo, nase vai a noku toretore huri na gai saroutu noi Kraes vin he vai taturegi na gineu tea vohogi. 
GAL.5.12	Ineu nam tarani ve a sinobu hi ram rogegi gimiu, u vovohoi ve ran vano tuturedu lo matahala mwerehi, ko ve ran votara sibora. 
GAL.5.13	Nge huri gimiu, iretueku ko ire haqeku, i God u ware gide beno ve dain meriqe. Siu igimiu nein mese vai na rugurugu tabegoro ngehi mo veve vena, ‘!Ei!, Ineu nau meriqe beno.’ A Leo hora he tugoroau tea siserigi ngaha. Ineu nau vei na gineu doluegi ngehi a tarabesiku mo taranie.?
GAL.5.13	!Hatie! Vin he mwerehi tea. Nge nein vui bulu bului gimiu gagatalegi, ngehi mo haharagi ve nem vui tabetabe gimiu doluegi. 
GAL.5.14	A tarabesi Leohora doluegi mo dule mo dule mo huri na Leo Hora gatagale ngehi mo veve vena, ?Gon tabe na tagi venuemu mwereigo sibomiu. 
GAL.5.15	Tare ve nem vui gagasi mwere na kakarue tamwere, a mwasoamiu vin he garea tea vohogi.
GAL.5.16	Siu ineu nam veve lawe gimiu ve nen toga na huri na Vui, ko nen mese siregi ve a domimiu na lulumu gina tara tarani esi talo tarabesigi. 
GAL.5.17	Huri a taratarani esi talo tarabesigi mo qalo goro na Vui, ko a taraniana nona Vui mo qalo me na taratarani esi talo tarabesigi. A gineu ingere ngaha rom vui rahagi meire gagatalegi. Siu Igimiu nein he vai lei tea ve nen vai na gineu na huri na nomiu tarani. 
GAL.5.18	Nge tare ve a Vui mo tomuegi gimiu, igimiu nehe toga tea lo vavai leohora. 
GAL.5.19	A dori dorire tangaloi hi ram ladoutu ve ran vai na gineu rau esi ngehi a tarabesire mo taranie, u mata mwasara. Huri ingere ram maturu belugi meire vavine, ram vai na gineu rau sokora, ngehi a tanoi maemae lune, ko ingere ram vai na gineu rau esi garagara. 
GAL.5.20	Huri ingere ram hudu goro na God wagiwagineu, ram vai na gaqaleva ram ladolado haginire, ram lolo meromero, ko ram laileihage ginire, ram vuigarogi tamwere, ngehi mo vaire ram vile wahe. 
GAL.5.21	Ko a gineu garagarasi, inuinu wai lenga ngehi mo vai na domire mo sala, ko ram vai na gineu rau esi mwere ire ngaha. Ineu nam veve siaga lawe gimiu siserigi ngaha, mwerehi nau veve lawe gimiu tomue ve, irahine ram vai na gineu mwere ire ngaha rain he laihougi na Ute noi God tea. 
GAL.5.22	Nge a mwasigi talo Vui ngehi a tabetabe, a havuhevu, a tamwata, a rongribi, a lologarea, a gareana ko a labe siaga, 
GAL.5.23	a dom madamada, ko a wiribibi domi, ngehi hatie tau leo ve mo labe goro na gineu mwere ire ngaha. 
GAL.5.24	Ira hine hi a noi Jisas Kraes, rau siregi vovohogi na doridori esi doluegi talo tarabesire, ngehi a domire mo taranie, ngehi u mwerehi ve rau toto bibie talo gai saroutu beno. 
GAL.5.25	Huri igide dam toga lo Vui, da huri lo taikeru mwerehi a Vui mo dige. Siu igide dain siregi ve a Vui na koko goro gide lo mwasoada. 
GAL.5.26	Dain mese sagesage gide, da mese vutu na meroana lawe gide gagatalegi, ko ve da mese ladolado hagi gide gagatalegi.
GAL.6.1	Retueku ko irehaqeku, tare veve gatagale dein gimiu mo soi lo galegaleasi, igimiu hi nem hakovi na Vui noi God, nein vei vovohoi ginie, nge nein vei rorongo ginie. Ko nein leo huri vurugegi gimiu, vaiteu nem soi lo kalikeli vage. 
GAL.6.2	Nein vui bulu bului gimiu lo nomiu hakohako mava ko lo matahala mwere ngaha, igimiu nem rongtabe na tauleo noi Kraes. 
GAL.6.3	Tare ve ihine tea mo lado sibona be ingeie i lawua, nge lo leoleonagi ingeie hatie gineu lune, ingeie mo kalie sibona. 
GAL.6.4	A tangaloi gagatalegi vin vei lehie sibona lo hava gineu tea hi u veie, tare u garea, siu mobei sage ginie sibona nge vin he tatarise ginie tea sibona lo gineu tea a tangaloi wagineu u veie. 
GAL.6.5	Huri a tangaloi gagatalegi vin weli na nona hakohako sibona. 
GAL.6.6	Ihine tea mo lai na leo huhui lolo Roro Garea, vin wahegi na gineu gagareagi doluegi mena nona huhui. 
GAL.6.7	Nein leo huri ve nein mese veve leo kalikeli vovohoi God. Huri a hava toli tea a tangaloi mo gaburegi, ingeie vin weli na mwasigi. 
GAL.6.8	Tare ve ihine te mo gaburegi na toli gineu rau esi, ingeie vin weli na mwasigi rau esi, ngehi a mateana, nge tare ve mo gaburegi na toli gineu talo Vui, ingeie vin weli na mwasigi hi a mwasoana tavagi tuei. 
GAL.6.9	Igide da mese wiriwiri lo gineu garea hi dom vai, tare dam vantuturedu dam vaie mwerehi, a taro vin vanai lune igide lei na mwasigi lo noda tabanagi huire. 
GAL.6.10	Giniehi, a tarogi tau mei gide ve da vai gineu garea lawera sinobu doluegi, hageliu lawera hi ram ladohogo, 
GAL.6.11	Igimiu nen leo ineu nau vei na leta lalawua lune nau uli lawe gimiu gina limeku siboku.
GAL.6.12	Irahine ram tarani ve ran garogi gimiu ve nen lai na teve gigilegi, ingere hi ram lado hage ginire sibora huri na gineu talo tarabesigi hogosie. Ram vaie mwere ngaha, a vevenagi ingere ram ilo ve a tangaloi vin he vai veire tea lo tarogi hi ram toretoregi na mateana noi Kraes lo gai saroutu. 
GAL.6.13	Huri irahine hi rau lei na teve gigilegi beno, rahe vai na gineu tea hi a leohora mo taranie. 
GAL.6.14	Nge hurieu, ineu nain sageau huri na gai saroutu noi Jisas Kraes hogosie. Huri i Kraes u mate lo gai saroutu, i God i vei vohogi na huireana gineuhi ureure ngehi rau eno luku, ko mo vaieu nam toga tabetabegi dena gineu esi ngerehi. 
GAL.6.15	Tare ve a tangaloi mo ladohogo lui Kraes, hatie huri tare ve, mo lai na teve gigilegi sige hatie, nge a gineu mo eno hageliu, ngehi i God mo vaie mo voragi tangaloi garaqa. 
GAL.6.16	Nge hurire hi ram huri vurugegi na tauleo ngaha lo mwasoara, ve a tamwata ko a domhahagavi na toga meire, ko hatie meire hogosie, nge meire sinobu noi God doluegi. 
GAL.6.17	Vagasigi, ineu nahe tarani tea ve ihine tea vin vei romasi gieu taligu, a vevenagi a tarabesiku u tatavilara doluegi, ngehi mo haharagi ve ineu a tangaloi tabana vurogi noi Jisas. 
GAL.6.18	Ko ve a hogogi noi noda Huqe i Jisas Kraes na toga mei gimiu doluegi. Amen.
EPH.1.1	Ineu Bol gaihora noi Jisas Kraes. Ineu nam voragi gaihora mo huri na havagineu hi i God u taranie. Ko lawera sinobu gogona noi God lolo togagi venue lawua Evesas, ingere hi ram lado hogo lui Jisas Kraes. 
EPH.1.2	A tamwata ko a hogogi mo vanai dein God a mama ko a Huqe i Jisas Kraes.
EPH.1.3	Waregi roroi God ko i tamai noda Huqe i Jisas Kraes. Lui Kraes i God u bete na vai garea talo Vui doluegi lawe gide den eulu. 
EPH.1.4	Huri ve lui Kraes, i God u leowahe gide tomue siu mobei teu na ure siu huri ve igide dain voragi nona sinobu gogona, a sinobu hatie malelei gineu esi lure lo nagona.
EPH.1.5	I God u lado rarai ve vin vei gide dain voragi renetune sibona lui Jisas Kraes, a vevenagi mo huri na nona tabetabe. Ngehi a gineu u taranie ko u vei havuhevu ginie, 
EPH.1.6	ko mo lai na vevegarea lawe God vevenagi huri na nona hogogi lawua. I God u bete na hogogi lawe gide mo huri na nona tarani tabetabegi lui Kraes hi u tabea. 
EPH.1.7	Lui Kraes, igide dam mariqe gina dai nona mateana lo gai saroutu, ko ngehi mo vai gide dam lai na ladovohogi na bugui noda galegaleasi mo huri na nona dom tabatabe lawua, 
EPH.1.8	ngehi u bete tabetabegi na nona hogogi lawua lawe gide.
EPH.1.8	I God u vagahorongi gide gina nona mataisao ko a rongrongo hogo, 
EPH.1.9	vena vai gide ve da ilo na nona gineu hiligiana. I God a nona taraniana ve vin mwerehi, u ladogi vagatai ve vin veie lui Kraes. 
EPH.1.10	A nona tanoi dovodovo ve vin vei na gineu ngaha, lune a tarogi vovohoi vin vanai, ngehi huri ve a gineu doluegi lo eulu ko lo tano rain bulu bubugi mei Kraes mwere ve ingeie a qatagi gineu doluegi.
EPH.1.11	Lune i God u vei rarai na gineu ngaha, i Jisas u bulu meie, siu i God u leowahe gamai ra duvi Israel ve gain voragi nona sinobu leowahe. Ingeie u vei na gineu ingere naha mo huri na lado rarai, mwerehi u taranie, siu ingeie u veie ngaha lawe gamai, a vevenagi a nona lado vagatai ngaha u veie lo vuigi redu. 
EPH.1.12	Igamai a muei sinobu hi gau teu na nomai ladotare lui Kraes ko u leowahe gamai huri ve gain bete na waregarea ko a roroa lawe God. 
EPH.1.13	Ko igimiu vage hi hatie duvi Israel, ko i Kraes u bulu bubugi mei God siu i God mo tau na nona gigilegi lumiu ve igimiu ira nona sinobu vage. Igimiu neu rongo na leo huhui hogo beno. Ngehi a Roro Garea hi i God u vei vagamwasoi gimiu ko lune igimiu neu rongoe, nem lado hogo lui Kraes. Siu i God mo tau na nona gigilegi lumiu ve igimiu ira nona sinobu, a vevenagi u bete na Vui Gogona lawe gimiu mwerehi u warataugi teu. 
EPH.1.14	A vevenagi a Vui Gogona mo toga lude, igide dam ilo vurugegi huri ve dain leilei na gineu ngerehi i God u vei rarai ve rain voragi noda. A Vui Gogona mo haharagi ve i God vin vei gide hi u voli tuguhi gide beno, dain meriqe vohogi. Siu u vovohoi lawe gide ve da tabe hagagi na henai God gesegi huri na nona vaivei garea.
EPH.1.15	Giniehi, lune ineu nau rongo na nomiu lado hogo lui noda Huqe i Jisas Kraes ko a nomiu tabetabe huri na sinobu noi God doluegi. 
EPH.1.16	Lo noku tataro, ineu nam veve gareagi God. Ineu nam lado gimiu gesegi lo noku tataro, 
EPH.1.17	nam navu dena God noi noda Huqe i Jisas Kraes, i mama u roroa, ve na bete na vui mataisao ko a serelue lawe gimiu siu huri ve igimiu nein ilo vurugeginie. 
EPH.1.18	Vage ineu nam tataro huri ve a nomiu rongrongo hogo vin lawua lolo lolomiu siu huri igimiu nein ilo na vaigarea lalawua noi God ko rau roroa vage, ngehi u warataugi teu lawera nona sinobu gogona. 
EPH.1.19	Ko igimiu nein ilo ve a managi noi God u lawua u liu huri gide hi dam ladohogo. A managi hi u tatarise mena huireana lawua, 
EPH.1.20	ngehi i God u vei ragasi Kraes dena mateana ginie ko mo taue lo matuana eulu garagara. 
EPH.1.21	I God u teu Kraes mo mamalu goro na huqegi doluegi, ira hine hi rau lawua ram hago huireana, ko a ratahigi doluegi, hatie ve lo ure ngaha hogosie, nge lolo ure tuegi vage. 
EPH.1.22	I God u teu Kraes mo Huqegi goro na gineu doluegi ko u veie mo lawua goro na gineu doluegi huri na warelue, 
EPH.1.23	ngehi a tarabesi Kraes. A warelue mo horo gi Kraes mo vagahorongi na gineu doluegi lo matahala doluegi.
EPH.2.1	Tuei igimiu neu mate lo vui a vevenagi a nomiu galegaleasi ko a gineu ngerehi neu veire rau qalogoro God. 
EPH.2.2	Io, tuei igimiu neu toga mwerehi a ureure mo toga, ko neu toga mo huri na huireana rau esi talo ure ngaha. A vui esi inge tau hi mo tabanagi lolo taqangire tangaloi ngerehi rahe masinge tea ve rain rong huri God. 
EPH.2.3	Tuei igide doluegi dau toga mwereire vage, dau vei leo ve dain vei havuhevugi na taratarani esi ko dam vai na gineu doluegi ngehi a tarabeside ko a domide mo taranie. U vovohoi ve igide dain lei na lolo gagasi noi God mo huri na noda doridori esi. Igide dahe wagineu tea dena sinobu doluegi.
EPH.2.4	Nge huri i God a nona hahagavi u lawua, ko u tabe gide u liu. 
EPH.2.5	Hatie huri igide dau mate lo vui, a vevenagi huri na gineu ngerehi dau veire goro na nagoi God, ingeie hi u bete na mwasoana garaqa lawe gide. Lui Kraes igimiu neu mwaso gina dom tabetabe noi God. 
EPH.2.6	Ko u ragasi gide mei Kraes, ko u velu bubugi gide meie a eulu garagara. U veie mwere ngaha huri rahine hi ram huri Kraes. 
EPH.2.7	Siu huri ve lo taro mo vano ingeie vin haharagi na nona dom tabetabe lawua gina nona lologarea lawe gide lui Jisas Kraes. 
EPH.2.8	Ineu nam veve mwere ngaha, huri ve igimiu neu mwaso gina dom tabetabe noi God lo nomiu lado hogo. Igimiu nehe vagamwasoi gimiu tea sibomiu, nge ingeie hi a hogogi u vanai dein God. 
EPH.2.9	Hatie mwere na gai tawe hi nem lai lo nomiu garohuri lo tabanagi, siu igimiu nein he sage gimiu tea huri na gineu hi. 
EPH.2.10	I God u teu gide ko u lei bubugi gide mei Kraes, huri ve igide dain vei na tabanagi rau garea ngehi u domigi vagatai huri gide tuei beno huri gide ve dain tabanagi lure lo mwasoada.
EPH.2.11	Igimiu nein mese galuvegi, ve tomue igimiu nehe ilo God tea. Nge ira duvi Israel ram veve huri ve rau lei na teve gigilegi beno, ko ram tavuigi ram veve asiesigi gimiu, huri ve igimiu nehe lai na teve gigilegi. Nge a leo hi mo laqagi huri na gineu a tangaloi ram vai lo tarabesire hogosie. 
EPH.2.12	Igimiu nein lado haqe ve tuei i Kraes he toga tea mei gimiu, igimiu neu mwere na tavanaiana, igimiu hatie duvi Israel, igimiu hatie henamiu lo waratau hi i God u warataugi tea lawe na nona sinobu. Hatie nomiu lado tare, a vevenagi nehe ilo God tea. 
EPH.2.13	Nge siserigi ngaha igimiu hi neu vagahao dein God, nem vanai mo kakarani gina dai Jisas Kraes lo nona mateana. 
EPH.2.14	I Kraes sibona ingeie a noda tamwata. U veire duvi Israel ko a sinobu ngerehi hatie duvi Israel ram voragi sinobu gatagale. Ingere rau vile wahe mwerehi ve a qetuqetu mo labe wahera, nge i Kraes u reve surigi na gineu garagarasi hi u mwere na qetuqetu gina tarabesire sibona. 
EPH.2.15	I Kraes u teu hivogi na Leohora noi Mosis mena gorogoro talo Leohora doluegi. I Kraes u veie mwere ngaha vena vai na sinobu buri gairue hi ve ron voragi sinobu garaqa lune ko lo matahala mwerehi, mo vai gide dam toga lo tamwata. 
EPH.2.16	U eno lo domi Kraes vage huri ve vin vei utu na gineu gagarasi hi mo eno lo buri sinobu hala gairue, vena vai na sinobu buri gairue hi ron voragi tarabesigi gatagale, ko vena laire taligu vano lawe God. I Kraes u vei na gineu gina nona mateana lo gai saroutu. 
EPH.2.17	I Kraes u vanai ko u waregi sere na tamwata lawe gimiu hi neu vagahao dein God, ko vage lawera hine hi rau kakarani lobei God. 
EPH.2.18	A hogo, igide dam vanai lai lobei mama lo vui gatagale.
EPH.2.19	Siu igimiu hatie duvi Israel, hatie hala vano sige a tavanaiana taligu, nge nem togagi venue bubugi meire sinobu gogona noi God. Igimiu ira netui God. 
EPH.2.20	Igimiu neu mwere na vale hi a vatu togai bibi hi ira gai hora ko ira tangaloi ligoligogi. I Kraes sibona ingeie a muei vatu togaibibi lolo vale hi, 
EPH.2.21	ko a vale hi mo bulu bubugi lui Kraes. Ingeie mo mauri ko mo voragi na ute gogona lawe na Huqe. 
EPH.2.22	Igimiu neu bulu bubugi lui mei Kraes mo lai gimiu nem bulu bubugi meire sinobu wagineu ko nem voragi na vale gatagale hi i God mo toga lolona lo managi noi Vui Gogona.
EPH.3.1	Siu ineu Bol, ineu a tangaloi toga vau noi Kraes lawe gimiu hi hatie duvi Israel. 
EPH.3.2	A hogo igimiu neu rongo huri ve i God u bete na tabana ngaha laweau lo nona dom tabetabe huri ve nain bului gimiu. 
EPH.3.3	Ingeie u siregi laweau huri ve nain ilo na nona gineu hiligiana, huri u haharaginie laweau. Ineu nau uli nau veve sere biti beno huri na gineu ngaha. 
EPH.3.4	Tare ve igimiu nem valu na havagineu hi nau uli, igimiu nein leo lai huri ve ineu nau ilo vurugegi na gineu hiligiana huri Kraes. 
EPH.3.5	Lo taro rau vano beno, i God he veve sere na nona gineu hiligiana hi tea lawe na tangaloi. Nge siserigi ngaha i God u haharagi na gineu hiligiana hi lawera nona gaihora gogona ko ira tangaloi ligoligogi. 
EPH.3.6	A gineu hiligiana hi nge ngaha, ve a Roro Garea u vei na sinobu ingere hi hatie duvi Israel ram bulu gatagale meire duvi Israel ve rain lei na vai garea noi God. Ingere a tarabesigi gatagale ko ingere bubugi ram wahegi na gineu hi i God u warataugi teu lui Jisas Kraes.
EPH.3.7	I God u buluieu gina nona huireana ko a nona dom tabetabe lawua, ko u vei eu nam voragi tangaloi tabana huri nam waregi sere na Roro Garea. 
EPH.3.8	Ineu nau enhivo dena sinobu noi God doluegi, nge i God u bete na hogogi ngaha laweau ve nain waregi sere na Roro Garea lawera hi hatie duvi Israel ko a gineu gagareagi noi Kraes, ngehi rau lawua garagara dain he ilo laire tea. 
EPH.3.9	Ko i God u bete na tabana laweau ve nain veve sere lawe na sinobu doluegi huri na nona gineu hiligiana, ngehi u eno hiligi lo tauvuigi redu. Ingeie hi u teu na gineu doluegi. 
EPH.3.10	Mo vai mwerehi ve lo tarogi ngaha, turuhi na warelue ingeie vin matamwasaragi lawe na huireana ta eulu ko a huqegi talo ure ngaha, huri ve a matai sao noi God u lawua garagara ko a halagi u sao. 
EPH.3.11	Ngehi u vovohoi vurugegi mena domiana noi God hi lo vuigi redu, ko a gineu ngaha u vei lui Jisas Kraes a noda Huqe. 
EPH.3.12	Lui Kraes igide dain vanai tabetabegi lei lo nagoi God ko dain he matagu tea. Igide dain vei lei na gineu ngaha lo noda lado hogo lui Kraes. 
EPH.3.13	Siu ineu nam navuhi gimiu ve a domimiu vin mese soi a vevenagi ineu nam wali na gagarasi huri gimiu. A noku gagarasi hi a roroa lawe gimiu.
EPH.3.14	Giniehi, ineu nam tataro ladobiti lawe Mama. 
EPH.3.15	Ingeie hogosie a doridorinai tamana u eno lune, siu irahine hi ram toga eulu ko ingere hi ram toga lo ure rain lei na doridori hi denie. 
EPH.3.16	Ineu nam navu dein mama ve na bete na nona huireana lawua ve igimiu nen huire lolo lolomiu lo managi talo Vui Gogona. 
EPH.3.17	Ineu nam tataro ve i Kraes na toga lolo lolomiu gina lado hogo ko a mwasoamiu na huire lo tabetabe ko vena mauri lo domtabetabe. 
EPH.3.18	Ko ineu nam tataro ve igimiu ko ira sinobu gogona noi God doluegi ve ran ilo vurugegi na tabetabe lawua noi Kraes ve u tatavola mwere hilogo ko u qaravu mwere hilogo ko u eno aulu mwere hilogo ko u bue mwere hilogo. 
EPH.3.19	A domtabetabe noi Kraes ihine tea vin he iloe tea, nge ineu nam tataro ve igimiu nein vei lei ve nein ilo na dom tabetabe ngaha siu igimiu nein horo gina tabetabe noi God.
EPH.3.20	Siu gina huireana noi God hi mo tabana lolo loloda, i God vin vei na gineu u sao ko vin liu taligu dena tanoi havagineu tea hi dam navu sige u eno namawe garagara dena noda tanoi ladolado. 
EPH.3.21	Igide doluegi a warelue noi God hi u diu bubugi gide lui Jisas Kraes siu huri ve igide dain tabe hagagi na henai God vataha tarogi vin he rovo lai tea. Amen.
EPH.4.1	Ineu a tangaloi tabanagi noi Huqe, giniehi, ineu na toga lolo valei veuveu. I God u leo wahe gimiu ve nein voragi nona sinobu, siu nam garogi gimiu siserigi ngaha ve nen toga na huri na mwasoana hi i God u ware gimiu hurie. 
EPH.4.2	Gesegi igimiu nein lado wuweu, a domimiu vin madamada, ko a rongribi, nen lai vurugegi gimiu gagatalegi lo dom tabetabe. 
EPH.4.3	Igimiu nem bulu gatagale lo tamwata ko lo vui, siu igimiu nen vai leo ve nen bubugi tamwere lo matahala mwere ngaha. 
EPH.4.4	A tarabesigi gatagale ko a vui gatagale, ko i God u ware gimiu ve nein lei na lado tare gatagale. 
EPH.4.5	A Huqe gatagale, a ladohogo gatagale, ko a garuhi gogona gatagale. 
EPH.4.6	I God gatagale ko ingeie a tama lawe na gineu doluegi. Ingeie mo huqegi goro na gineu doluegi, ko ingeie mo toga vataha ute ko mo toga lolo gineu doluegi. 
EPH.4.7	I Kraes u bete na muei hogohogo lawe gide gagatalegi, ngehi mo haharagi ve ingeie mo rarai ve vin bete gineu vin liu denie hi igide dam tarani. 
EPH.4.8	Giniehi, u veve lo Reve reve Gogona vena,
EPH.4.8	“Lune ingeie u hage eulu garagara,
EPH.4.8	ingeie u tomuegi na buri tangaloi 
EPH.4.8	mo u bete hogogi teri lawera sinobu.”
EPH.4.9	Lune a leo mo veve ve, “Ingeie u hage eulu garagara,” ?A iloilogi mwerehilogo? A iloilogi huri ve tomuegi ingeie u himei lolo ure. 
EPH.4.10	Siu i Jisas u himei lolo ure, ko ingeie tau hi u hage lo eulu garagara. I Kraes u veie ngaha huri ve na vaga horongi na gineu doluegi lo ure. 
EPH.4.11	I Kraes u bete na hogogi lawe na sinobu, u veire lavasigi ram voragi gaihora, lavasigi ram voragi tangaloi ligoligogi, lavasigi ve ran vano ran waregi sere na Roro Garea ko lavasigi ram tatabegi na tabana ko ram huhui na sinobu noi God. 
EPH.4.12+EPH.4.13	I Kraes u veire mwere ngaha huri ve a nona sinobu rain rarai ve rain vei na nona tabanagi, huri ve ira hine hi rau voragi duvi tarabesi Kraes, rain huire vin vagevage. Siu huri ve igide doluegi dain bulu gatagale lai, igide dain ladohogo gi netui God ko dau ilo vurugeginie, lo matahala mwerehi igide dahe mwere na maresu tea, nge igide a sesea beno. Siu huri ve igide dain mwerei Kraes ko igide dain lei na nona gareana doluegi. 
EPH.4.14	Siu igide dain he voragi maresu memeaga tea taligu. A tangaloi kalikeli hi ram sine na sinobu ram bela lo matahala rau esi ko ram vai na qature mo asi, nge a nora leo huhui vin he gilugi lei gide tea. Igide dain he mwere na aka tea hi a navo mo tuli lategi, vage a langi mo walie lategi. 
EPH.4.15	Hatie! Igamai gain veve leohogo lawe na sinobu ko gain tabera. Lo matahala doluegi igamai gain meuri vin mwere na sinobu noi Kraes mwere ingeie mo qatagigi lawe gamai. 
EPH.4.16	I Kraes mo huqegi goro na tarabesigi doluegi nge a rosorosoi tarabesigi ram bulu bubugi lo tarabesigi gatagale. A rosorosogi gagatalegi a nona tabana huri ve vin veie vena vai na tarabesigi na mauri. A tabetabe mo vai na tarabesigi mo huire.
EPH.4.17	Ineu nam veve na gineu ingere ngaha lawe gimiu lo henai Huqe. Igimiu nein mese toga mo huri na doridori mwerehi a tangaloi rahe ladohogo tea ram toga lune. A domire mo horo gina gineu rau esi. 
EPH.4.18	Ingere rahe ilo na havagineu tea, ingere rahe ronghogo tea, a vevenagi ingere rahe rorongtagi tea. Siu ingere rain he lailei na mwasoana tea hi i God mo betea. 
EPH.4.19	A tanoi maemae he eno tea lure, ram livusi na vavine, ram vai na gineu rau esi garagara, hatie gineu ve vin tugorora.
EPH.4.20	Nge a doridori ingere ngaha rahe vanai tea dena leo huhui ta lo Roro Garea noi Kraes. 
EPH.4.21+EPH.4.22	Ineu nam ilo huri ve igimiu neu rongo na roro hurire beno, igimiu nem toga lolo lolona ko neu lei na leo huhui hogo ngehi mo eno lui Jisas Kraes. Neu lei na leo huhui huri ve nei siregi na doridorimiu hi ta tuei, ve nen siregi vohogi na togaana hi rau esi ngehi neu toga lune tuei. A doridori hi rau esi taligu a vevenagi a gineu esi ingere hi ram vagalengagi na sinobu ko ram tarani ve rain veire tamwere. 
EPH.4.23	Nge neu lei na leo huhui ve nein vei garaqagi gimiu lolo lolomiu, 
EPH.4.24	ve nein voragi tangaloi garaqa. A tangaloi garaqa hi u veie ve vin mwerei God, u veie ve vin garea hogo ko vin gogona.
EPH.4.25	Siu igimiu nein siregi nein mese kalikeli. Igimiu nein veve hogo lawe gimiu gagatalegi a vevenagi dau havahava lo tarabesigi gatagale. 
EPH.4.26	Lune igimiu nem mero, nein mese vai na galegaleasi, nein leo ve a nomiu meroana vin rovo siu mobei bongi. 
EPH.4.27	Igimiu nein mese bete na mahogi lawe Setan ve na qoragi gimiu. 
EPH.4.28	Ira hine ram balubelu rain siregi rain mese balubelu, ko ran tavuigi ran tabana. Huri ingere rain lei na mwasi limara sibora hogo. Siu huri vin nora gineu ve rain wahegi meire tangaloi mahogi. 
EPH.4.29	Lune igimiu nem laqa, nein mese veve leo rau tuitui, nge nen veve gineu hi a sinobu ram tarani garagaraginie, ngehi a leo ve vin bului rahine wagineu ve ran huire lo nora lado hogo. Siu huri ve a havagineu hi nem veve vin bului vurugegi rahine hi ram rorongtagi gimiu. 
EPH.4.30	Ko igimiu nen mese vai hahagavigi na Vui Gogona. A vui hi a gigilegi ve igimiu ira noi God hogo. U bete na Vui gogona lawe gimiu mo haharagi ve ingeie vin vei gimiu nein meriqe lune a Rovonai Bongi vin vanai. 
EPH.4.31	Igimiu nen siregi vohogi na gineu ingere hi ram vai na domimiu ram asi ginire. Igimiu nen mese meromero siseri, vage nen mese wiribibi na meroana lolo domimiu. Igimiu nein mese ulo lune igimiu nem gato meromero, vage nein mese gato bulabula, ko nein mese vai gineu hi rau esi. 
EPH.4.32	Igimiu nen lolo garea ko nen tabe gimiu gagatalegi, ko nen lado vohogi na bugumiu gagatalegi mwerehi i God u ladovohogi na bugumiu hi lui Kraes.
EPH.5.1	Igimiu nen vai mwerehi i God mo vai. Huri igimiu ira netui mwera tabe. 
EPH.5.2	Igimiu nen siregi huri ve a domtabetabe na tomuegi gimiu. I Kraes u tabe gide ko u siregi na mwasoana huri gide mwere na rugurugu hi mo vai havuhevu gi God.
EPH.5.3	Igimiu nein mese galegaleasi gina tarabesimiu ko a halai galegaleasi wagineu mwere ngehi a lado lawua. 
EPH.5.4	Siu he garea tea ve igimiu nein laqagi na leo asi ngehi ve vin vaga maemaegi na tangaloi ko vin vei esiesiginie, ko a leo vagisovu rau esi, nge u vovohoi ve igimiu nen vevegareagi God vataha tarogi. 
EPH.5.5	Igimiu nen ilo vurugegi ve a tangaloi mo vai na galegaleasi lo tarabesine sige a tangaloi u garagarasie gena gineu, sige a tangaloi mo vai na doridori esi vatahae ngehi mo eno lawe na mwera ko vavine. A tangaloi ngehi u lado lawua u tatarise mena tangaloi hi mo huduhudu goro na tarabesi nunui gineu, ingeie vin sala, ko vin he ahu vunigi lei tea lolo ute hi i Kraes ko i God rom ratahigi lolona.
EPH.5.6	Igimiu nein mese siregi ve ihine tea vena sine lehi gimiu gina nona gato rerarera. I God vin veveginire doluegi hi rahe ronghurie tea ko ram veve gineu rahe garea tea. 
EPH.5.7	Siu igimiu nein mese dori kakarani meire mwere ngaha. 
EPH.5.8	Igimiu neu mwere na tangaloi hi ram toga lolo dodogi, nge siserigi ngaha igimiu ira sinobu talo leleo a vevenagi igimiu a sinobu nona Huqe siu nen dori mwerehi ve igimiu a sinobu talo leleo. 
EPH.5.9	Ko nen vai na nomiu leleo na varavara, nen ve hogo gesegi ko nen horo gina hogo, 
EPH.5.10	mo vai mwerehi, igimiu nem vai leo ve nen vai havuhevugi na Huqe. 
EPH.5.11	Igimiu nen mese bulu lo gineu mwasarugi ngehi rau vei lolo dodogi. Nge nen haharagi ve a gineu ngerehi rau esi garagara. 
EPH.5.12	Ngehi a tanoi maemae huri ve dain laqagi na havagineu hi u vei lolo dodogi. 
EPH.5.13	Nge a leleo vin haharagi ve a gineu ingere ngaha rau mwere na havagineu. 
EPH.5.14	A leleo mo haharagi na gineu doluegi, mwerehi a Reve reve Gogona mo veve vena,
EPH.5.14	“Nen rada, gimiu hi nem maturu,
EPH.5.14	ko nen maraga dena mateana,
EPH.5.14	siu i Kraes vin leleohagi gimiu.”
EPH.5.15	Nein leohuri, huri ve nem toga mwerehilogo. Nein mese toga mwere na tangaloi hatie iloilora lure, nge nein toga mwereire tangaloi mataisao. 
EPH.5.16	Igimiu nen leo ve a taro na mese vano vurogi, a vevenagi a rani ingere ngaha rau esi. 
EPH.5.17	Giniehi, igimiu nein mese lenga, nein vai na domimiu na garea, ko nen hike huri ve i God mo tarani ve nein vei na havagineu.
EPH.5.18	Igimiu nein mese torongo gina waen, ko a halai wai mwamwavi vatahae huri ngehi vin vei esiesigi gimiu, nge nen siregi ve a mwasoamiu na horo gina Vui Gogona. 
EPH.5.19	I nein laqa mei gimiu gagatalegi lo ahi talo Sam, a ahi vevegarea, ko a ahi ingere hi ram veve sere na gineu talo vui lune nem huduhudu na Huqe. 
EPH.5.20	Lune nem veve garea lawe God huri na gineu doluegi, gesegi nein ware na henai noda Huqe i Jisas Kraes.
EPH.5.21	Igimiu nen lado mavagi gimiu gagatalegi lo matahala mwerehi nem lado mavagi Kraes.
EPH.5.22	A vavine gon lado mavagi tamai netumu mwerehi gom lado mavagi Kraes, 
EPH.5.23	mwerehi vage a vavine a qatune i tamai netune mwerehi i Kraes mo huqegi goro na nona warelue. I Kraes ingeie mo vagamwasoi na warelue ngehi a duvi tarabesine sibona. 
EPH.5.24	A vavine vin teu tamai netune tomuegi gesegi, mwerehi a warelue mo tau tomuegi Kraes.
EPH.5.25+EPH.5.26	A mwera vin tabe gahorana lo matahala mwerehi a warelue mo tabe Kraes ko u bete na mwasoana hurie ve na voragi noi God. Ingeie u vei gogonagi na warelue gina huireanai nona leo ko u solo mwasaraginie gina wai. 
EPH.5.27	I Kraes u veie mwere ngaha huri a nona warelue vin gogona ko vin roroa ko hatie malelei sokorana lune. I Kraes u mate huri ve vin bete na warelue lawea sibona, mwere na vavine hi mo vena lagi mena nona vulavula garea doluegi. 
EPH.5.28	Lo matahala mwerehi teu, a mwere vin tabe gahorana vin liu mwerehi ingeie mo tabea sibona. 
EPH.5.29	Hatie tangaloi gatagale tea dein gide vin veve lai ve mo leomasi na tarabesine sibona, nge mo vanganie mo haweginie mwere hi a Huqe mo hawegi na warelue. 
EPH.5.30	Huri igide a rosorosoi tarabesine, 
EPH.5.31	Mwere a Reve Gogona mo veve vena, “A mwera mo siregi tamana ko i ratahine ko mo bulu mei gahorana, ingere vunu rom voragi tarabesigi gatagale.” 
EPH.5.32	Ngehi a gineu gona talo vui nge ineu nam ronghogosie ve i ngehi mo tavalugi Kraes ko a nona warelue. 
EPH.5.33	Siu a mwera gagatagalegi ram tabe gahorara mwerehi ram tabera sibora ko ira gahorara rain lado mavagi tamai neture.
EPH.6.1	Remaresu nen rong huri tamamiu ko i retahimiu, ngehi a gineu a Huqe mo tarani, huri ngehi a muei gineu ve nen vei. 
EPH.6.2	Huri a Leohora mo veve vena, “Gon lado mavagi tamamu tona ratahimu,” huri a gineu doluegi vin garea meigo, a bongimu vin qaravu lo ure ngaha. 
EPH.6.3+EPH.6.4	Ira tama nein mese gato siaga mei renetumiu, nge nein hawegi vurugeginire. Nein bete leo huhui lawera ko nen huhuire ve ran ilo na Huqe.
EPH.6.5	Igimiu ira tangaloi tabana vurogi, nen rong huri rahine hi ram huqegi goro gimiu lolo ure ngaha. Nen haharagi lawera ve a nomiu tabetabe hurire u lawua ko mwerehi igimiu nem rong huri Kraes. 
EPH.6.6	Igimiu nen vaileo ve nen vai havuhevuginire gesegi, ko hatie lo taro hi ve ram lehi gimiu. Igimiu ira tangaloi tabanagi vurogi noi Kraes. Siu igimiu nein vei na gineu hi i God mo tarani ve nein veie gina loloi taqangimiu doluegi. 
EPH.6.7	Igimiu nen tabana havuhevu lawera hi ram lawua goro gimiu, mwerehi ve nem tabanagi lawe na Huqe ko hatie lawe na tangaloi. 
EPH.6.8	Igimiu nein lado haqe ve a Huqe vin bete na gaitawe lawe na tangaloi gagatalegi hi rau vei tabanagi garea, hatie huri tare ve ingere a tangaloi vurogi sige ingere hi rahe toga vau tea.
EPH.6.9	Ira huqegi goro, igimiu nein veivei garea lawera nomiu tangaloi tabana vurogi. Nein mese vaga mataguteginire. Huri igimiu nein ladohaqe ve ihine hi a nomiu Huqe ko a nora Huqe hi mo toga lo eulu mo vaivei garea lawe gide lo matahala mwerehi teu.
EPH.6.10	Siu vagasigi, igimiu nen labe siaga lo nona huireana lawua. 
EPH.6.11	Igimiu nen saru goro gimiu gina luqei vuro noi God, huri ve igimiu nein qalo goro lai na huireanai kalikeli noi Setan. 
EPH.6.12	Irahine hi igide dam qalo gorora lo mwasoada, ingere hatie tangaloi. Igide dam qalo mena tamate hi ram toga vataha ute lo ure ngaha. Ngehi a nora tomtomuegi, ko irahine hi ram hago huireana, ko a nora huqegi hi ingere a vui doridori esi talo dodogi lo ure ngaha. 
EPH.6.13	Giniehi, igimiu nein seru goro gimiu gina lakoi vuro noi God doluegi. Siu lo taro hi ve a gineu esi ram vai, igimiu veilei ve nein labe siaga. Ko lune neu vei rovonagi na vuro doluegi, igimiu nem labe tau mosigei.
EPH.6.14	Siu nen labe siaga, nen wasigi gimiu gina leo hogo, mwere na wasi hi nem taliginie lo tanoi wesimiu, ko a tutugoroi togaana vovohoi ngehi mo eno lo mabumiu. 
EPH.6.15	Igimiu nen saru garo na karumiu gina Roro Garea talo tamwata vena bului gimiu ve nen labe siaga. 
EPH.6.16	Ko vage nein hako siagagi na ladohogo mwere ve a nomiu gai tutugoro ve igimiu nein tugoro lai na liue teri nona tamate hi u mwere na avi mo gao. 
EPH.6.17	Siu igimiu nein ilo vurugegi ve i God u vaga mwasoi gimiu beno. Ngehi u mwere na gai rorovi qetu huri vuro. Ko igimiu nein hako siagagi na leoi God. A leo hi u mwere na muei vuro hi a Vui Gogona u betea lawe gimiu. 
EPH.6.18	Gesegi igimiu nein tataro lo managi noi Vui Gogona, nein nevu na gineu doluegi hi nem tarani garagara ginie. Tare ve nem vaie mwere ngaha, igimiu nein rarai tamwere ko nein mese wiriwiri. Igimiu nein tataro huri na sinobu noi God doluegi vataha tarogi. 
EPH.6.19	Vage igimiu nein tataro hurieu ve lune nam laqa, i God vin bete na leo laweau huri ve nain mese matagu huri ve nain veve sere na gineu hiligiana talo Roro Garea 
EPH.6.20	I God u horau ve nain waregi sere na Roro Garea ngaha, ko ineu nain veie siserigi ngaha lolo valei veuveu. Igimiu nen tataro hurieu ve lune ineu nain waregi sere na Roro Garea hatie gina matagute.
EPH.6.21	Ineu nam hora Titikas lawe gimiu, i tuada hi dau tabea ko a tangaloi lolo mwamwavi lo tabana nona Huqe. Ingeie vin veve na gineu doluegi hi rau vei laweau. Siu huri igimiu nein ilo huri ve ineu hine ko na vai na havagineu. 
EPH.6.22	Giniehi, Ineu nam horae lawe gimiu huri ve igamaru mwerehilogo, ko ingeie vin vaga mwamwavigi na domimiu.
EPH.6.23	Retueku ko irehaqeku, ineu nam tataro ve i God a Mama ko i Jisas Kraes a noda Huqe, ingere roin bete na tamwata ko a tabetabe na toga mei gimiu nen lado hogo siaga ginie. 
EPH.6.24	A hogogi noi God na toga mei gimiu doluegi hi nem tabe na noda Huqe i Jisas Kraes, a noku domi tabetabe huri gimiu vin rovo lai tea. Amen.
PHP.1.1	Ineu Bol ko Timoti, i gamaru a tangaloi tabanagi noi Jisas Kraes. Lawe na sinobu noi God doluegi hi ram toga lui Jisas Kraes lo togagi venue lawua Vilibae, vage lawera tamtamaragai meire dikon.
PHP.1.2	A hogogi ko a tamwata dein God i tamada ko a Huqe i Jisas Kraes.
PHP.1.3	Ineu nam veve gareagi na noku God vataha tarogi lune nam lado haqe gimiu, 
PHP.1.4	ineu nam tataro gina havuhevu gesegi huri gimiu doluegi. 
PHP.1.5	Ineu nam vevegareagi God huri na buluiana neu bete laweau lune nau waregi sere na Roro Garea, a buluiana hi neu bete laweau lo vuigi redu lo tarogi hi lune neu lei na ladohogo mo dadari gaqarigi. 
PHP.1.6	I God u tevuigi na tabanagi garea lumiu, siu ineu nau ilo vurugegi ve ingeie vin tabanagi tuturedu mei gimiu vin dadari lo qereqerenagi lune hi a noda Huqe i Jisas vin vanai taligu.
PHP.1.7	Ko a noku lado hogo huri gimiu doluegi u vovohoi a vevenagi igimiu nem toga lolo loloku. Igimiu doluegi nem wahegi na hogogi noi God meieu lune ineu nam toga lolo valei veuveu nau kokogoroau siboku ko nam haharagi ve a Roro Garea a hogo. 
PHP.1.8	I God mo ilo ve ineu nam tarani garagara ve nan lehi gimiu, a vevenagi nam tabe gimiu doluegi gina tabetabe noi Jisas Kraes.
PHP.1.9	A noku tataro huri gimiu ingeie ngaha, ve a nomiu tabetabe vin meuri vin vagevage, vage ve igimiu nein lei na iloilo ko a rongronghogo mena nomiu tabetabe, 
PHP.1.10	huri igimiu nein leo lai na gineu hi u garea ko a gineu hi esi ko nein hako siagagi na gineu garea, huri ve igimiu nein mwasara ko a gineu esi vin he eno tea lumiu lune i Kraes vin vanai taligu. 
PHP.1.11	Huri ve i Kraes vin bului gimiu nein vei na gineu garea u sao vena bete na roroa ko a waregi roroi lawe God. I Bol, ingeie lolo valei veuveu, nge a Roro Garea mo vano tuturedu.
PHP.1.12	Retueku ko irehaqeku, ineu nam tarani ve igimiu nen ilo ve a havagineu hi rau hogosieu, rau bului na Roro Garea ve na mawahewahe. 
PHP.1.13	Giniehi, ira bolis hi ram rada goro valei muei kavman ta Rom ko irahine wagineu vage tahi rau ve ineu lolo valei veuveu a vevenagi ineu nam ladohogo lui Kraes. 
PHP.1.14	A vevenagi ineu lolo valei veuveu, ira ladohogo u sao a domire mo huire lui Kraes mo vagevage ko rahe matagu tea ve rain laqagi na leoi God.
PHP.1.15	A hogo ve lavasigi ram waregi sere huri Kraes a vevenagi a gineu gagarasi mo eno lure ko ram lailei hageginire, nge lavasigi ram waregi sere huri Kraes gina domiana garea. 
PHP.1.16	Ingere ram vaie lo tabetabe, a vevenagi ram ilo ve i God u bete na tabana ngaha laweau lune nain kokogoro na Roro Garea. 
PHP.1.17	Siu lavasigi ram waregi sere Kraes gina ladolado rahe garea tea, ingere ram lado ve rain teu gaivutugieu vin lawua lune nam toga lolo valei veuveu.
PHP.1.18	Nge hatie huri, a gineu mo eno hageliu ve lo matahala doluegi, tare ve huri na gareana sige a ladolado rahe vovohoi tea, ingere ram waregi sere huri Kraes. Siu ineu nam havuhevu ko nain hevuhevu vin vano tuturedu. 
PHP.1.19	A vevenagi igimiu nem tataro hurieu ko a Vui noi Jisas Kraes mo buluieu, ineu nam ilo ve nain mwelue. 
PHP.1.20	A gineu gatagale hogosie hi ineu nam tarani garagara ginie, ngehi a domiku mo eno lune, ve nain mese vai na gineu tea vohogi ngehi ve maemae ginie lo nagoi Kraes. Ineu nam tarani ve a domiku na huire garagara, huri ve tare nam mate siserigi ngaha sige nam mwaso, nge a mwasoaku doluegi vin tabe hagagi na henai Kraes mwerehi nam vaie gesegi. 
PHP.1.21	Lolo domiku, tare ve ineu nam mwaso tau, ngehi nam bulu mei Kraes, ineu nain tabe hagagi na henana, sige tare nam mate, ngehi u garea u liu laweau. 
PHP.1.22+PHP.1.23	Nge tare nam mwaso tau, ngehi a iloilogi huri ve nain vei na tabanagi garea u sao lo ure ngaha. Siserigi ngaha a matahala gairue rom eno lo nagoku, ko ineu nahe ilo tea ve a turegi ngehilogo hi ve nain leowahea. Lolo domiku nam tarani garagaragi ve nan mwalue dena mwasoana ngaha ve nan vano na toga lobei Kraes, ngehi u garea u liu denie hi nam toga lo ure ngaha. 
PHP.1.24	Nge nam lehe ve u garea ve nan toga tau lo ure ngaha huri ve nain bului lei gimiu. 
PHP.1.25	Huri ineu nau ilo vurugegi huri na domiana ngaha, nau ilo ve nain toga mei gimiu ve nan bului gimiu ve a nomiu ladohogo na mauri ko ve na bete na havuhevu lawe gimiu. 
PHP.1.26	Igimiu nein havuhevu vin liu lui Jisas Kraes lune ineu nam toga mei gimiu taligu.
PHP.1.27	A gineu gatagale hogosie mo eno lolo domiku. Igimiu nein ronghogo lolo lolomiu ve nem lo matahala hi mo bete na lado mava lawe na Roro Garea noi Kraes. Siu tare nam vanatu nam siro gimiu sige ineu vagahao dein gimiu, ineu nain rongo ve igimiu nem labe siaga lo domianagi gatagale, ve nem tabanagi bubugi huri na ladohogo talo Roro Garea. 
PHP.1.28	Ko igimiu nehe matagu tea gi rahine hi ram qalo mei gimiu. Ngehi mo haharagi ve ira nomiu tavului vuro rain salasala, nge igimiu nein mwaso lobei God. 
PHP.1.29	I God u bete na tanoi lado mava lawe gimiu, hatie ve huri na tanoi ladohogo lui Kraes hogosie, nge ve nein rongo gagarasi hurie vage. A gineu ingere ngaha vunu rom bete na roroa lawe Kraes. 
PHP.1.30	Lune ineu nau toga mei gimiu, neu lehi na noku wahagiana, ko nem rongo huri na wahagiana hi mo eno luku siserigi ngaha. A wahagiana nge tauhi mo eno lumiu sibomiu.
PHP.2.1	?Wa nomiu mwasoana lui Kraes vin betei na nomiu huireana? ?Wa nona tabetabe vin vei mesurigi gimiu? ?Wa dain bulu bubugi lo Vui? ?Wa igimiu a nomiu hahagavi ko a vai vei garea lumiu? 
PHP.2.2	Tare ve mwerehi, nein veieu nain rong garea gina domiana mwere tauhi, dain wahegi na tabetabe nge tauhi, ko a domiana gatagale tauhi ko huri gineugi gatagale tauhi. 
PHP.2.3	Igimiu nein mese vai na gineu gina domiana bugure ko a dom sagesage nge nein lado wuwou vovohoi gagatalegi, gimiu nen lado huri na tangaloi wagineu siu mobei gimiu sibomiu. 
PHP.2.4	Igimiu nein mese vai na gineu huri na nomiu mwasoana sibomiu hogosie, nge nein vei gineu vin huri na mwasoara tangaloi dolue vage.
PHP.2.5	Lolo mwasoamiu nein ladolado ko nein vei gineu mwere i Jisas Kraes.
PHP.2.6	I Kraes sibona, ingeie u mwerei God
PHP.2.6	lo gineu doluegi.
PHP.2.6	Ingeie u ilo ve ingeie u tatarise
PHP.2.6	mei God, nge giniehi,
PHP.2.6	ingeie he lado te ve vin vei na gineu
PHP.2.6	hi ve vin huri na nona tarani sibona.
PHP.2.7	Nge ingeie mo lado siregi
PHP.2.7	na tantanona lobei tamana God
PHP.2.7	ko mo vaie sibona
PHP.2.7	mo voragi tangaloi vurogi.
PHP.2.7	Ingeie mo Vonai lolo ure
PHP.2.7	mo voragi tangaloi tabana.
PHP.2.8	Ko ingeie mo toga
PHP.2.8	mwere na tangaloi talo ure,
PHP.2.8	ingeie vin lado wuweuginie
PHP.2.8	sibona,
PHP.2.8	ko vin lado mavagi God,
PHP.2.8	hatie huri a gineu ngerehi rau vei
PHP.2.8	mo mate lo gai saroutu.
PHP.2.9	Siu i God mo ragasie dena mateana
PHP.2.9	mo hage lo ute ta eulu,
PHP.2.9	ngehi u hahale garagara.
PHP.2.9	I God mo vai na henana
PHP.2.9	mo lawua sileti na hea doluegi.
PHP.2.10	Siu huri a tangaloi doluegi
PHP.2.10	rain sisiqeu hivo rain huduhudu
PHP.2.10	goro na henai Jisas,
PHP.2.10	a gineu doluegi lo eulu,
PHP.2.10	lo ure ko lo vavai ure.
PHP.2.11	A tangaloi doluegi rain veve ve
PHP.2.11	i Jisas Kraes ingeie i Huqe ko mo lai
PHP.2.11	na Roroa lawe God a Mama.
PHP.2.12	Retueku, igimiu neu rorongtagi God gesegi lo tarogi nau toga mei gimiu. U garea lawagi ve nein rorongtaginie siserigi ngaha lune nain vano dein gimiu. Nein tabana siaga huri nein vei rovonagi na nomiu mwasoana mena matagute ko a ruru rurugi, 
PHP.2.13	huri God vin tabana lolo lolomiu vin bului gimiu nein tarani ve nein vei gineu ko ve nein vai havai hi ingeie vin rong garea lune.
PHP.2.14	Igimiu nein vai gineu doluegi hatie mena singotutubu sige mena garoana. 
PHP.2.15	Siu nein mwasara den gineu esi ko hatie asiana lumiu. Igimiu nein voragi netui God hatie mena nomiu vai saloi. Nge igimiu nein toga meire tangaloi ingerehi rahe vovohoi tea ko meire hi rau bugure ram toga dali gimiu, lolo livugemiu a varavaramiu mo mwere na visiu hi lolo ureure hi a dodogi. 
PHP.2.16	Igimiu nein bete na leo huhui ngehi bete na mwasoana. Siu lune ve i Kraes vin vanai taligu, ineu nain hevuhevu huri a noku tabana he vano tea vurogi. Nau toatoa ko nau qoraginie.
PHP.2.17	A nomiu lado hogo mo vai gimiu nem bete tabetabegi na nomiu mwasoana mwerehi ve vin voragi na Rugurugu lawe God. Tare ve nam bete na daiku siboku mena nomiu Rugurugu, ineu nain havuhevu ko nain rong garea mei gimiu. 
PHP.2.18	Igimiu vage nein havuhevu ko nein rong garea meieu.
PHP.2.19	A noku lado tare mo eno lui Huqe Jisas ve nai hora Timoti vonatu lawe gimiu vin he ribi tea. Ineu nain havuhevu lune nain rongo na roro huri gimiu. 
PHP.2.20	Hatie tangaloi gatagale vohogi ngehi u mwerei Timoti, ngehi u leo huri gimiu hogo. 
PHP.2.21	A tangaloi lavasigi ram rong ve rain leo hurire hogosie lo nora mwasoana, nge hatie lo tabana noi Jisas Kraes. 
PHP.2.22	Igimiu neu ilo vurugegi huri ve i Timoti ingeie a hava tangaloi. Neu ilo vurugegi ve ingeie u tabana bubugi meieu, gorom waregi sere na Roro Garea, mwerehi ve a maresu mo tabana bubugi mei tamana. 
PHP.2.23	Nau domigi ve nain horae lawe gimiu vin siseri lune nau ilo ve a havagineu vin vei laweau. 
PHP.2.24	Ineu nam ilo vurugegi ve a Huqe vin buluieu ve ineu nain vanai lobemiu vin siseri.
PHP.2.25+PHP.2.26	Ebavrodaetas, i tueku lui Kraes, ingeie mo tabana meieu, ingeie a tangaloi vuro noi Kraes. Lune ineu nam tarani na buluiana, igimiu neu horae laweau ve na buluieu. Siserigi ngaha ineu nam lado ve nain hora muleginie taligu lawe gimiu, a vevenagi ingeie mo tarani garagara ve na lehi gimiu. Ineie mo lado asi a vevenagi igimiu neu rongo ve ingeie u sege. 
PHP.2.27	Io, a hogo, ingeie u sege u kakarani ve vin mate, nge i God u hagavie, huri ve ineu nain mese hahagavi taligu. 
PHP.2.28	Ineu nam tarani garagara ve nain horae lawe gimiu, siu huri igimiu nein lehe nein rong garea, ko ineu nain he lado asi tea huri gimiu taligu. 
PHP.2.29+PHP.2.30	Igimiu nein lei vurugeginie lo henai Huqe gina havuhevu lawua. Igimiu nein bete na lado mava lawe na tangaloi rau mwereie, a vevenagi ingeie u kakarani ve vin mate lo tabana noi Kraes. Ingeie u lado utu ve vin siregi na mwasoana huri ve na buluieu lo taro hi igimiu nein he bului laieu tea.
PHP.3.1	Retueku ko irehaqeku, igimiu nen horo gina havuhevu lo nomiu bulu gatagale mena Huqe, ineu nahe maemae tea ve nain uli na leta lawe gimiu, nai huri huri lo leo lo havagineu hi nau uli lawe gimiu tomue, ko vin garea mei gimiu tare nain veie mwerehi. 
PHP.3.2	Igimiu nein leo huri rahine hi ram vai gineu esi, ram mwere na wiriu hi ram tarani ve ran gasi deiregi na tangaloi. 
PHP.3.3	Igide hi dau lei na teve gigilegi hogo. Igide dam huduhudu goro God lo Vui ko a noda sagesage mo eno lui Jisas Kraes. Huri dahe lado tea talune siboda sige lo havagineu tea hi dam vai. 
PHP.3.4	Bataha ineu nain vei lei ve na lado taluku siboku, tare ihine, a gineu tea ve vin lado talune sibona, ingeie vin ilo ve ineu a gineugi rau lawua taligu hi ve nain lado lai taligu huri. 
PHP.3.5	Ineu a duvi Israel vohogi. Ineu a duvi Benjemen. I tamaku mei ratahiku, ingere vunu a duvi Hibru ko giniehi neu a duvi Hibru vovohoi. Lune ineu nau vora, lo tagui bongi gai welugi ineu nau lei na teve gigilegi mo huri na Leohora nora duvi Israel, ineu a Varise. 
PHP.3.6	Ineu nau vei qetu siaga huri nau veivei na warelue noi Kraes. A tangaloi vin he haqe lai na noku vai vagasile tea lo matahala hi nau rong huri na Leohora noi Mosis. 
PHP.3.7	A gineu ngerehi rau eno hageliu laweau, nge siserigi ngaha ineu nam lado ve hatie gineu lure a vevenagi i Kraes. 
PHP.3.8	Hatie huri ve a gineu ngerehi hogosie, nge ineu nam lado ve a gineu doluegi hatie gineu lure, tare ve ineu nain tatariseginire mena iloilo lawua hi na leie huri Jisas Kraes a noku Huqe. A vevenagi ingeie a gineu esi ngerehi doluegi rau sala denieu, siu ineu nam ilo ve a gineu ngerehi hatie gineu lure. Ngehi mo haharagi ve i Kraes mo toga meieu, 
PHP.3.9	ko ve nain voragi nona tangaloi tabanagi. Siserigi ngaha ineu nam vovohoi lo nagoi God, hatie huri ve nau huri lo Leohora, nge a vevenagi nau ladohogogi Kraes. I God mo vaieu nam tatarise lo nagona a vevenagi a noku lado hogo. 
PHP.3.10	Ineu nam tarani ve nan ilo Kraes ko a huireana hi u vei ragasie dena mateana. Ineu nam tarani ve nan bulu meie lo nona gagarasi ko ve mwereie lo nona mateana. 
PHP.3.11	Siu a noku ladotare mo eno huri ve ineu siboku nain maraga taligu dena mateana
PHP.3.12	Ineu nai he veve lai tea ve vovohoi, sige ve ineu nau dadari lo tanoi qoragiana beno, nge nam vai leo ve nan toa na dadari lo tanoi qoragiana hi ko nan laie gi noku siboku. Nge huri i Kraes u veieu nam voragi nona tangaloi, ineu nam vai leo ve nan lai na domine na voragi domiku. 
PHP.3.13	Retueku ko ire haqeku ineu nam ilo ve ineu nahe dadari tea mosigei lo tanoi qoragiana hi, nge a gineu gatagale hogosie hi nam tarani gesegi nan vaie, ve nan galuvegi na gineu ngerehi rau vano beno ko ve na wahagi huri na gineu ram vonai mosigei. 
PHP.3.14	Ineu nam vaileo ve nan dadari lo tanoi qoragiana hi ko ve nan lai gaitawe ngehi i God u wareau lui Kraes sulo mwasoana ta eulu.
PHP.3.15	U garea huri ve igide hi dau sesea beno lo dori Kraes, ko a domide na eno gatagale lo gineu hi. Sige ve lavasigi a domire rau wegineu, i God vin mata-mwasaraginie lawera. 
PHP.3.16	Nge igide dain huri tuturedugi na hogo ngehi u eno mei gide beno.
PHP.3.17	Retueku ko irehaqeku, u garea ve igimiu nen huri lo taikeruku. Huri igamai gau teu na matahala vovohoi beno lawe gimiu. Igimiu nein huri lo dorire tangaloi ngerehi rau huri lo taikeru hi. 
PHP.3.18	Ineu nam veve vatu sao lawe gimiu beno, siu ngaha nam veve taligu gina lado mava. A noku tinengi mo hale huri na tangaloi u sao a nora togaana mo voragi na tavului vuro lawe na gai saroutu noi Kraes. 
PHP.3.19	Siu lo vagasigi, ingere rain salasala. Huri ingere ram vai na gineu ngerehi a tarabesire ram tarani. Ingere ram sagera huri na havagineu tea hi ram vai, ngehi a tanoi maemae lune, ko a domire mo eno lo gineui ureure hogosie. 
PHP.3.20	Nge a togagi venue mo eno eulu ko igide dam rarai na noda vagamwasoi, a Huqe i Jisas Kraes hi ve vin himei den eulu. 
PHP.3.21	Gina nona managi, ingeie vin huqegi goro na gineu doluegi, ingeie vin teu leahi na tarabeside hi rau kekena ko vin vei rain mwerena tarabesine hi ta eulu.
PHP.4.1	Retueku ko irehaqeku, a noku domtabetabe huri gimiu ko nam tarani ve nain lehi gimiu. Igimiu neu vei havuhevugieu, ko mo havusieu uliu huri gimiu, siu igimiu labesiaga lo Huqe mwerehi nau veve lawe gimiu.
PHP.4.2	I Eoudia ko i Sintike, ineu nam veve lawe gimiru ve igimiru a vavine hi neru bulu mena Huqe beno, a domimiru vin gatagale hogosie. 
PHP.4.3	Iniko a tangaloi garohuri, ko iniko a noku buluana, nam navuhigo ve goin bului na vavine ingere ngaha hi ru tabana meieu gam waregi sere na Roro Garea, i Klemen vage ko irahine wagineu vage hi rau tabana meieu a henara mo eno lolo Bugu huri na mwasoana noi God.
PHP.4.4	Igimiu nen horo gina havuhevu lui Huqe gesegi, ineu nam veve taligu ve igimiu nen horo gina havuhevu.
PHP.4.5	Nen haharagi lawera hine wagineu ve a lado biti ko a lolo garea mo toga mei gimiu. Huri a Huqe vin vanai vin siseri. 
PHP.4.6	Igimiu nein mese lado asi huri na havagineu tea, nge nen tataro ko nen navu denie huri na gineu doluegi hi nem tarani, ko nen vevegareaginie gesegi. 
PHP.4.7	Ko a tamwata noi God, ngehi u lawua garagara dain he ilo laie tea, vin veu siagagi na taqangimiu ko a domimiu lui Jisas Kraes.
PHP.4.8	Retueku ko irehaqeku, ingeie hi rau tatarise mena tanoi veve garea, a gineu ngerehi a hogo lure rau lawua, rau vovohoi, rau mwasara, a tangaloi ram rong gareaginire, ko a gineu ngerehi a tangaloi ram lado ve rau garea, hatie asigi lure. 
PHP.4.9	Igimiu nen vai gineu na huri na leo huhui hi nau bete lawe gimiu, a havagineu hi nau veve lawe gimiu ko igimiu neu lehieu nau veire. Ko i God hi mo bete na tamwata vin toga mei gimiu.
PHP.4.10	Ineu nam havuhevu u liu, lo henai noda Huqe huri na nomiu buluiana laweau taligu. Igimiu neu bului tuturedugieu, nge hatie turegigi ve nein haharaginie. 
PHP.4.11	Ineu nahe veve tea mwere ngaha lawe gimiu a vevenagi nam tarani garagaragi na gineu haro. Ineu nau lei na leo huhuigi beno, huri ve lo hava turegi tea hi nam toga lune, ineu nain he romasi tea. 
PHP.4.12	Lune ineu nam mahogi nau ilo huri ve nain mwaso mwerehilogo ko tare a noku gineu u sao nau iloe huri ve nain dori mwerehilogo. Ineu nau lei na iloilo huri na gineu hiligiana hi mo vaieu nam havuhevu lo tarogi haro, lo gineu doluegi hi ram vai, lune a hinga tea mo eno ve nain geni ko lune nam mwaruruhi, lune a gaku hinaga u liu dena noku tarani ko lune a gaku hinaga he tatarise tea. 
PHP.4.13	Ineu nau vei lei na gineu doluegi lui Kraes, a vevenagi ingeie mo bete na huireana laweau.
PHP.4.14	Nge u garea huri neu buluieu lune nau tarani garagaragi na buluiana. 
PHP.4.15	Igimiu ta Vilibae nem lado haqe na taro hi lune ineu nau waregi sere na Roro Garea wagatomuegi redu taiehi. Lune ineu nau siregi Masedonia, igimiu a warelue gatagale hogosie hi neu buluieu. 
PHP.4.16	Lune ineu nau toga Tesalonaeka, igimiu neu hora gineu laweau vatu sao huri na noku taraniana. 
PHP.4.17	A hogo, ineu hatie huri ve nam tarani ve nain lei na hogohogo dein gimiu, nge ineu nam tarani ve nen lai na vai garea noi God huri na gineu ngerehi nem bete laweau. 
PHP.4.18	Ineu a gineu doluegi a noku, ko u liu dena noku tarani siserigi ngaha a gineu doluegi ram eno meieu, a vevenagi i Ebavrodaitas u lei na nomiu hogogi laweau. A gineu neu betera laweau mwerena rugurugu hi nem bete lawe God a bonagi u buhoru, ngehi u lei vurugeginie ko u rong gareaginie. 
PHP.4.19	Siu a noku God vin betegi na gineu doluegi lawe gimiu tare ve igimiu nem qilodo tea lo havagineu. Ingeie vin bete na gineu gagareagi u sao ta eulu lawe gimiu, siu ingere rain voragi nomiu a vevenagi ne bulu gatagale lui Jisas Kraes.
PHP.4.20	Waregi roroi lawe na noda God ko i tamada vagi tuei ko vin he rovo lai tea. Amen
PHP.4.21	Ineu nam veve noku veve garea lawe gimiu doluegi, igimiu hi nem bulu gatagale lui Kraes. Irahine ram toga meieu rain hora nora vevegarea vage. 
PHP.4.22	A sinobu noi Kraes hano ram hora nora veve garea lawe gimiu, hageliu irahine hi ram toga lo valei Sisa.
PHP.4.23	A hogogi noi noda Huqe i Jisas Kraes na toga mei gimiu doluegi.
COL.1.1	Den Bol, a gaihora noi Jisas Kraes. Ineu a gaihora a vevenagi mo huri na tarani noi God. Vage den Timoti i tuada.
COL.1.2	Lawe ire tuada ko rehaqeda hi ram toga gogona lui Kraes ingerehi ram toga lolo togagi venue Kolosi. A hogogi ko a tamwata lawe gimiu den God i tamada.
COL.1.3	Lo nomai tataro huri gimiu gesegi gam veve garea lawe God i tamai noda Huqe Jisas Kraes. 
COL.1.4	A vevenagi igamai gau rongo na roro huri na nomiu lado hogo lui Jisas Kraes ko a tabetabe hi nem haharagi lawe na sinobu noi God doluegi. 
COL.1.5	Igimiu neu lei na lado hogo ko a tabetabe, a vevenagi a nomiu lado tare. Ko a havagineu hi neu lado tare hurie mo eno tabetabegi huri gimiu lo eulu. Igimiu neu hikehike huri na lado tare ngaha lune igimiu neu rongo na leo huri na hogo, ngehi a Roro Garea. 
COL.1.6	Ngehi gau veve sere lawe gimiu, vataha na mahogi lolo ure a Roro Garea hi mo lai na vai garea mo mauri. Nge ngaha u vei lawe gimiu vage. Igimiu neu rongo na Roro Garea ko neu ilo vurugegi na hogo huri na hogogi noi God. 
COL.1.7	Igimiu neu rongo na Leo huhui huri na hogogi noi God deni Ebavras ngehi gau tabea. Ingeie mo tabana bubugi mei gamai ko ingeie a tangaloi garohuri noi Kraes lo henamai. 
COL.1.8	Ingeie u veve lawe gamai vage huri na tabetabe ngehi neu leie dena Vui Gogona.
COL.1.9	A vevenagi mo tavuigi lo rani hi, gau rongo na roro huri gimiu, igamai gam tataro huri gimiu gesegi, gam navu dein God huri ve igimiu nein ilo vurugegi na gineu hi God mo tarani. Gam tataro vage ve nein lai na matai sao vin lawua ko igimiu nein ilo vurugegi na gineu ta lo Vui. 
COL.1.10	Siu huri gimiu nein vei lei ve nein toga vin huri mwerehi a Huqe mo tarani. Ko nein vei na gineu ngehi mo vai roroaginie. Igimiu nein wei mwasigi lo tabanagi rau garea ko nein meuri lo iloilo noi God. 
COL.1.11	I God vin vei siagagi gimiu gina nona huireana lawua sibona siu huri ve igimiu nein labe siaga lune lo taro a gineu esi rain vonai, nge nein rong ribi. 
COL.1.12	Ko igimiu nein veve garea gina havuhevu lawe tamada u vei gimiu ve nein betegi na gineu doluegi hi u vagataire huri na nona sinobu lo ute ta eulu a ute hi mo rani gesegi. 
COL.1.13	I God u vei gide dam mariqe den huireana talolo dodogi, ko mo lai gide sulolo tantanoi ratahigi noi netune hi u tabea. 
COL.1.14	I netune u voli na bugude, ko a vevenagi ingeie, i God mo lado vohogi na bugude.
COL.1.15	Ihine tea vin he leo lai God tea, nge i Jisas Kraes u mwereie vohogi. Ingeie u hage namawe taligu dena gineu doluegi ngerehi i God u teure. 
COL.1.16	Ingeie u teu na gineu doluegi lo eulu ko lo tano, ngerehi ram hako huireana, ira Engsel, Ira tamate, ira ratahigi, ira tomtomuegi talo ureure doluegi. 
COL.1.17	Tomue, lune i God he tau na gineu tea mosigei, nge i Kraes u toga tahi beno. Siu a gineu doluegi ram toga tuturedu mo huri na tantanora a vevenagi ingeie. 
COL.1.18	I Kraes ingeie a qatui Warelue, a warelue hi a tarabesine a gineu doluegi hi ram vonai denie. Ingeie vage a muegi, u maraga dena mateana. Siu lo gineu doluegi i Jisas ingeie mo tomue gesegi. 
COL.1.19	I Kraes u garea u liu mwerehi, huri God mo havuhevu huri mo siregi na nona mwasoana doluegi mo eno lui Kraes. 
COL.1.20	Gina mateana ko a dai Kraes lo gai saroutu, mo lai na gineu doluegi vano taligu lawe God. Hatie huri tare ve a gineu talo ure sige ta eulu.
COL.1.21	Tomue igimiu neu tino vagahao dein God. Igimiu neu voragi nona tavului vuro lolo domimiu, ko neu vei na galegaleasi u sao goro God. 
COL.1.22	I God u lei gimiu taligu vano lawea sibona. Ingeie u vei na gineu ngaha lo mateana noi Kraes lo tarabesine, siu huri ve ingeie vin lei gimiu taligu vano lo nagoi God mwere na sinobu hi rau gogona, hatie nora galegaleasi lure ko hatie gineu huri ve i God vin vevegi lei gimiu huri ve neu vagasile. 
COL.1.23	A gineu ngaha vin vei, tare ve igimiu nem labe siaga lo nomiu lado hogo. Igimiu neu rongo na Roro Garea beno. Igimiu nein mese bela dena nomiu lado tare. A Roro Garea hi u waregi serea lo qatui ureure doluegi. Ineu Bol, nam bului nam waregi sere na Roro Garea hi.
COL.1.24	Ineu nam havuhevu lo noku gagarasi huri gimiu. A gineu u sao ngehi ve i Kraes vin gagarasi teu lo tarabesine, ngehi a warelue. Ineu nam masinge lo tarabesiku ve nain gagarasi lo gineu ngerehi mwere a duvi noku tabana. 
COL.1.25	Ineu nau voragi na tangaloi tabana lawe na warelue, a vevenagi i God u bete na muei tabana laweau ve nain veie ngehi mo bului gimiu ko a tabana hi ve ineu nain veve na roroi leo noi God doluegi lawe gimiu. 
COL.1.26	A roro ngaha a gineu hiligiana, u eno hiligi dena matara tangaloi doluegi lo vuigi redu, nge siserigi ngaha a sinobu gogona noi God rau rongoe beno. 
COL.1.27	I God u domiginie huri ve vin siregi lawe na nona sinobu ve rain ilo na gineu ngaha ko a gineu hiligi u roroa ngehi mo eno mei God huri na nona sinobu doluegi. A gineu hiligi hi i Kraes sibona, ngehi mo toga lumu. Ingeie hogosie a noda lado tare huri na ute ta eulu. 
COL.1.28	Siu igamai gam waregi sere tuturedugi Kraes lawe na tangaloi gagatalegi. Gina nomai mataisao, a lolorani gau bete leo matagute ko gam huhuire doluegi. Gau veie ngaha ve na vai na tangaloi doluegi ran matue lui Kraes ko vena lai na sinobu doluegi vano lo nagoi God. 
COL.1.29	Ineu nau tabana u huire ve nain vei na gineu ingere ngaha mena huireana doluegi i Kraes u bete laweau.
COL.2.1	Ineu nam tarani ve igimiu nein ilo ve ineu nau kea gagarasi huri gimiu, ingere hi lolo togagi venue lawua Loadisia, ko lavasigi vage hi rahe lehi na nagoku tea vohogi. 
COL.2.2	Ineu nam tarani ve nan vai siagagi na domire, ve ingere ran bulu gatagale lo tabetabe siu huri ingere rain lei na vai garea lo nora rongrong hogo ngehi mo vaire ram ilo na gineu hiligiana noi God, ngehi i Kraes sibona. 
COL.2.3	Nge a mataisao ko a lolorani ram hili lune.
COL.2.4	Igimiu nein mese siregi ve a sinobu rain vaga lengagi gimiu gina leo ngerehi mwere lo rongrongogi huri ve a hogo, nge ingere na kalikeli hogosie. 
COL.2.5	Hatie huri ineu nam vagahao dein gimiu lo tarabesiku, nge nam lado gimiu tamwere. Ineu nam havuhevu huri nam rongo ve nem toga lo mwasoana garea ko a nomiu lado hogo lui Kraes u siaga.
COL.2.6	Igimiu neu lei Jisas Kraes a nomiu Huqe, siu igimiu nen toga tuturedu lo bulgatagale meie. 
COL.2.7	Igimiu nen leo ve a goarimiu ran turebue lui Kraes ko ve ingeie na voragi vatu togaibibi huri na mwasoamiu. Nen labe siaga lo nomiu lado hogo mwerehi gau huhui gimiu ko nen havuhevu lolo lolomiu.
COL.2.8	Igimiu nein leo huri ve ihine tea vin mese tomuegi gimiu lo leo huhui kalikeli ngehi mo vanai dena tangaloi hogosie ngehi mo vanai dena vui hi ram huqegi na ure ngaha, hatie dein Kraes. 
COL.2.9	I Kraes u lei na tarabesi tangaloi mwerei gide, nge i God a mwasoana doluegi u toga lune beno. 
COL.2.10	Siu igimiu hi neu bulu bubugi mei Kraes, i God u vagahorongi na mwasoamiu beno gina gineu ngerehi u bete lawea gimiu. I Kraes mo huqegi goro na gineu doluegi, ira huqegi talo Vui ko ira tangaloi lalawua doluegi talo ure.
COL.2.11	Lune igimiu neu vonai lobei Kraes, mwerehi ve neu lei na teve gigilegi u wegineu. A teve gigilegi hi he vai tea lo tarabesigi, nge i Kraes u vei na teve gigilegi, ngehi gina nona mateana mo vai gimiu nem mariqe dena huireanai nomiu galegaleasi sibomiu. 
COL.2.12	Lune igimiu neu lei na garuhi gogona, u tulegi bubugi gimiu mei Kraes. Siu nem maraga taligu lo mwasoana a vevenagi a nomiu lado hogo u siaga lo managi noi God, ngehi u vei ragasi Kraes dena mateana. 
COL.2.13	Igimiu neu mate a vevenagi a nomiu galegaleasi u lawua ko igimiu hatie sinobu noi God. Igimiu neu toga tavala varea dena Leohora, nge i God u siregi lawe Kraes mo vai gimiu nem mwaso, lune ingeie u lado vohogi na bugui noda galegaleasi doluegi. 
COL.2.14	I God u mengi na leo vevegi hi rau eno vovohoi gide huri dau kalokalo lo Leohora. I God u lei vohoginire mo toto bibire talo gai saroutu. 
COL.2.15	Lo matahala mwere ngaha, i God u qoragi na huqegi talo vui esi ko a nora tanoi lawua. I God u vagamaemae ginire lo nagora tangaloi huri u qoraginire lo gai saroutu.
COL.2.16	Siu igimiu nein mese siregi ve ihine tea na vevegi gimiu huri na hava gineu tea hi nem gani sige nem inu. Igimiu nein mese siregi ve ihine tea na veve lawe gimiu ve nein tatabegi na vule tavidiri, a Rani Mangaana sige a rani lalawua lavasigi vage. 
COL.2.17	A gineu ingere ngaha, ingere hatie gineu hogo a vevenagi hatie tarabesire ve dain tango lai lure. Ingere a nunui tarabesi gineu dain tango lai lune. A tarabesigi hogo hi igide dain tango lai lune, ngehi Kraes. 
COL.2.18	A tangaloi lavasigi rain veve lawe gimiu ve ingere ram toga wuweu ko ram hudu goro na engsel. Ingere ram sagera mena nora hueri, nge a hueri ngerehi hatie gineu lure, a vevenagi a tangaloi ngerehi a domire mo horo gina sagesage. 
COL.2.19	Ingere rau siregi rahe wiri siagagi tea lui Kraes. Ingere hi a qatagi tarabesigi. I Kraes mo kokogoro na tarabesine. Ingeie mo wiri bulutegi na tarabesigi mwerehi a hariherinai tarabeside ram bulu lo garahugada. A tarabesigi mo mwaso mo huri na matahala noi God.
COL.2.20	Lo tarogi igimiu neu mate mei Kraes ko neu meriqe dena vui ngerehi ram toga lolo ure. ?Huri hava gineu nem vaie mwere ve igimiu a nati ure ngaha mosigei huri igimiu nem huri na tau leo mwere ingere ngaha: 
COL.2.21	“?Nein mese gani ngaha, Nein mese ganigeni rongoe ngaha sige. Nein mese hakovi na gineu hi?” 
COL.2.22	A tau leo hi ram dovo na gineuhi ureure hogosie, lo tagugi hi dau lalakogi lure u rovo, ingere ram salasala. 
COL.2.23	A sinobu lavasigi ram lado ve a tau leo ingere ngaha ve rau garea nge ingere ram labe lo mataisao nona tangaloi hogosie. A tau leo hi rau siaga, ko a sinobu hi ram dori tabetabegi lure, ram lado ve ingere rau lado wuweu. Nge a nora taratarani esi tea talo tarabesire
COL.3.1	A vevenagi nem maraga mei Kraes sulo mwasoana, nein teu na domimiu lo gineu hi ram eno eulu lo ute hi Kraes mo toga lo matuei God. 
COL.3.2	Nein lado huri na gineu ta eulu, hatie gineu ta lo ure. 
COL.3.3	A nomiu galegaleasi sibomiu hi ta tuei rau mate, ko a nomiu mwasoana garaqa mo toga mei Kraes lui God. 
COL.3.4	I Kraes ingeie a noda mwasoana, ko lune ve mo vonai taligu, igimiu nein bulu meie lo nona mwasoana garea lo eulu.
COL.3.5	Siu nein teu vohogi na nomiu galegaleasi doluegi dena nomiu mwasoana ngehi a bakabaka, a vai vagasile lo tarabesi doluegi, a taratarani esi ko a leo asi ngerehi mo vai na tangaloi mo havusie vena vai na galegaleasi lo tarabesine. A gineu ingere ngaha doluegi u mwere na lengai hudugoro na god kalikeli. 
COL.3.6	A gineu ngerehi ram vai God mo lologagasi. 
COL.3.7	Lo taro gatagale igimiu sibomiu neu toga lo vavai huireanai taratarani esi ngehi, ko a gineu ngerehi ram huqegi goro na mwasoanamiu.
COL.3.8	Nge siserigi ngaha igimiu nein teu vohogi na gineu ingere ngaha dena mwasoamiu, ngehi a lolo meromero, a meromero siserigi, nem vai gineu sige nem veve gineu vena vai esiesigi na domire tangaloi wagineu ko nem veve leo rau esi lo tarogi hi nem laqa. 
COL.3.9	Igimiu mese veve leo kalikeli lawe gimiu gagatalegi. Huri gimiu neu siregi vohogi na mwasoamiu tatuei hi u galegaleasi ko a gineu ingere ngaha neu veire tuei. 
COL.3.10	Siserigi ngaha igimiu nem tauvuigi na mwasoana garaqa. I God mo leahi na nomiu mwasoana garaqa, ingeie vin veie vin meuri ko vin meuri vin vagevage mwereie sibona. 
COL.3.11	Giniehi, hatie gineu ve vin haharagi ve a duvi Israel rau wegineu dena sinobu hi hatie duvi Israel, ingerehi rau lei na teve gigilegi ko ingerehi rahe lai na teve gigilegi tea, sige a sinobu ingere hi a hala vano sige a sinobu ngerehi lolo rani tea. Hatie gineu ve haharagi ve a tangaloi tabana vurogi rau wegineu denire tangaloi ngerehi ram toga tabetabegi. I Kraes mo toga lure doluegi hi ram lado hogo ginie. Kraes ingeie hogosie u eno hageliu.
COL.3.12	I God u leo wahe gimiu ko u vei gimiu nem voragi nona sinobu gogona. Ingeie u tabe gimiu. Siu igimiu nein vei na gineu ingere ngaha gesegi. Nein hagavi na tangaloi dolue, nein vaivei garea, nein lado wuwou, nein vano rorongo ko nein rong ribi. 
COL.3.13	Nein vui bului gimiu gagatalegi ko nein lado vohogi na havagi ngehi neu vei vovohoi gimiu gagatalegi. Tare ve ihine tea mo vai na esi voheigo, goin lado vohogi na gineu hi a tangaloi hi u veie voheigo, a vevenagi a Huqe vin lado vohogi na havagi ngehi gom vaie. 
COL.3.14	Nem vai na gineu ingere; nge a gineu hageliu, nein tabe gimiu gagatalegi. A tabetabe hi vin wiri bubugi gimiu lolo nomiu burigi garea. 
COL.3.15	Nein siregi na tamwata hi i Kraes u betea lawe gimiu ve vin dedegi na nomiu domiana, a vevenagi igimiu doluegi neu ware ve igimiu a betugi gatagale huri nein lei na tamwata. Nein veve garea lawe na Huqe gesegi. 
COL.3.16	Nein siregi na leo huhui noi Kraes na toga na siaga lumiu. Igimiu nen huhui ko nen vaga mwamwavigi gimiu gagatalegi gina mataisao. Igimiu nen huri ahi lo Sam, ko a ahi veve gareagi God mena nomiu tataro veve garea lolo lolomiu lawe God. 
COL.3.17	A gineu doluegi hi nem vaire sige nem veve, nein veire gina lado mava lo henai Huqe i Jisas ko nein veve garea lolo lolomiu lawe God a mama.
COL.3.18	Gimiu vavine hi neu legi beno nein rong huri tamai netumiu, a vevenagi u vovohoi ve dain vei na gineu mwerehi lawe na Huqe.
COL.3.19	Mwera hi neu legi beno, nein tabe horamiu ko nein vano rorongo meire.
COL.3.20	Ira renetugi, igimiu nein rong huri tamamiu tora retahimiu gina gineu doluegi, a vevenagi a Huqe vin rong garea huri na gineu mwerehi.
COL.3.21	Ira tama, nein mese vai renetumiu ram rong esi. Tare ve nem gato siaga lawagi meire ve rain rong hogo lune, ingere a domire vin soi gina havagineu tea hi ingere ram tarani ve rain vei.
COL.3.22	Tangaloi tabana vurogi, nein rong huri na nomiu tangaloi hi ram huqegi goro gimiu lo gineu doluegi. Nein mese lado mavaginire lune ve ram leo bibi gimiu, tau nem vaie huri ve ran leo gareagi gimiu, nge nein tabana hogo, a vevenagi neu lado mavagi na Huqe. 
COL.3.23	Lo tabana doluegi ingere hi nem vaire, nein tabana vin garea tabetabegi. Nein tabana mwerehi ve nem tabana lawe na Huqe, hatie lawe na sinobu. 
COL.3.24	Nein lado bibi huri ve nein lei na nomiu tabeana dena Huqe, ngehi u waratauginie lawe na nona sinobu. Igimiu neu tabana lawe na Huqe i Kraes. 
COL.3.25	Nge nein lado bibi huri ve ihine tea ve mo vai na gineu esi vin lei na leovevegi huri na gineu esi hi, ko a Huqe vin vevegi na tangaloi vin huri na matahala gatagale.
COL.4.1	Gimiu hi nem huqegi goro na tangaloi tabana vurogi, nein bete na havagineu hi u garea ko u tatarise lawe na nomiu tangaloi tabana vurogi. Igimiu nein lado haqe ve igimiu a nomiu huqegi mo toga.
COL.4.2	Nen tataro na vano tuturedu, nein mese wiriwiri, ko nein tataro nein veve garea lawe God gesegi. 
COL.4.3	Gimiu nein tataro vage huri gamai ve i God vin bete na tarogi lawe gamai vin garea huri gamai gain veve na nona Roro lawe na sinobu. Gimiu nein tataro ve igamai gain waregi sere na leo noi Kraes hi u eno hiligi ve i God vin vei gimiu nein iloilo huri Kraes. Giniehi ineu nam toga lolo valei veuveu. 
COL.4.4	Igimiu nen tataro hurieu huri ve nain waregi sere na Roro lawe na sinobu vin matamwasara.
COL.4.5	Gimiu nein mataisao lo turegi huri nein dori mena sinobu ngerehi hatie nora lado hogo lui Kraes, nein vei gimiu ve nein bului leire lo matahala u sao tare ve nem vai lei. 
COL.4.6	Lune igimiu nem laqa a leomiu rain mesuri gesegi, huri gimiu nein duvi lei na tangaloi doluegi lo matahalagi u garea.
COL.4.7	Tikikas ingeie i tueku lui Kraes nau tabea ko ingeie a tangaloi lado hogo siaga ko mo tabana meieu lawe na Huqe. Nge vin veve na gineu doluegi hi rau vei laweau. 
COL.4.8	Giniehi nam horae, siu huri gimiu nein ilo vurugegi huri gamai ko huri ingeie vin vaga mwamwavigi na domimiu. 
COL.4.9	Nau horae mei Onesimas, ingeie a tangaloi lado hogo siaga ko i tuada lui Kraes ko ingeie gatagale lo nomiu burigi. Ingere rain veve lawe gimiu huri na gineu rau vei tangaha.
COL.4.10	Aristakas ingeie u toga meieu lolo valei veuveu, ko i Mak i tuei Banabas, ram hora nora veve garea lawe gimiu. Nau veve lawe gimiu beno huri na hava gineu hi ve dai vei huri Mak. Tare ve mo vonatu nein lei vurugeginie. 
COL.4.11	I Jisas, ingeie tau hi dam warea ve i Jastas, ingeie mo hora nona vevegarea lawe gimiu vage. A duvi Israel gaitolu hogosie hi rau lado hogo ram tabana bubugi meieu huri na ute hi i God mo ratahigi lolona, ko ingeie rau veieu nam havuhevu.
COL.4.12	Ebravras, a tangaloi tabana noi Jisas Kraes, nge lo nomiu burigi mo veve nona veve garea lawe gimiu vage. Mo tataro gesegi huri gimiu ve igimiu nein meuri ko nein metue lo nomiu lado hogo ko huri nein vei na gineu doluegi hi God mo tarani huri gimiu. 
COL.4.13	Nau ilo huri ve ingeie u tabana gagarasi huri gimiu ko a sinobu ta lo qatui venue Laodisia ko Hierapolis. 
COL.4.14	Dimas ko i tuada Luk, ingeie a dokta, mo hora nona veve garea lawe gimiu.
COL.4.15	Igimiu nein veve nomiu veve garea lawe retuada ta Laodisia. Ko nein veve nomiu veve garea lawe Nimva a vavine hi nem sone bubugi gesegi lo valena. 
COL.4.16	Lo tagugi hi neu velu na leta ngaha, nein ragahui huri nein veve lawe na sinobu lolo warelue ta Laodisia ve rain velue. Ko igimiu nein velu na leta hi nau ulie lawe na warelue ta Laodisia. 
COL.4.17	Igimiu nein veve lawe Akibas, ve vin vei leo ve igimiu nein vei vagasigi na tabana hi a Huqe u bete lawe gimiu.
COL.4.18	Ineu Bol, nam veve noku veve garea lawe gimiu ko nau ulue gina limeku siboku. Nein ladoau ve ineu nam toga lo garo vau. A hogogi na toga mei gimiu.
1TH.1.1	A leo tureture lawe na warelue ta Tesalonaeka mo vonai dein Bol, Saelas ko i Timoti. A warelue mo labe lui God a mama ko a Huqe Jisas Kraes. A hogogi ko tamwata na toga mei gimiu.
1TH.1.2	Lo nomai tataro gesegi igamai gam veve gareagi God huri gimiu doluegi ko igamai gam lado huri gimiu vataha tarogi lune gam tataro 
1TH.1.3	Vataha tarogi lo nagoi God a mama igamai gam lado taligu huri na doridori garea neu veire a vevenagi, a nomiu ladohogo. Ko a hava tabanagi neu veire huri mo haharagi na nomiu tabetabe. Ko igamai gam veve gareaginie huri gimiu nem labe siaga lo nomiu ladohogo huri na nomiu lado tare lui Jisas Kraes a noda Huqe. 
1TH.1.4	Retueku ko irehaqeku, i God u tabe gimiu ko dau ilo ve ingeie u leo wahe gimiu, 
1TH.1.5	a vevenagi a Roro Garea hi gam waregi serea lawe gimiu hatie gina leo hogosie, nge gina huireanai Vui gogona ko gina iloilogi huri ve a hogo. Siu vage igimiu neu ilo vurugegi huri na nomai togaana lo tarogi hi gau toga mei gimiu huri ve gain bului gimiu. 
1TH.1.6	Igimiu neu huri vurugegi na taikerumei ko a taikerui noda Huqe vage. Neu gagarasi vatu sao, nge neu lei tabetabegi na leo huhui hi gina havuhevu ngehi mo vonai dena Vui gogona. 
1TH.1.7	Siu igimiu nem voragi na taikeru garea lawe na tangaloi doluegi hi rau ladohogogi na Huqe lo qatui venue Masedonia ko Akaia. 
1TH.1.8	Ko igimiu nem waregi sere na leo nona Huqe hatie lo qatui venue Masedonia ko Akaia hogosie, nge a nomiu lado hogo lui God mo vai na tangaloi ram rongo huri gimiu vataha vanue. Siu igamai gahe lado utu tea ve gain veve sere na roro huri gimiu. 
1TH.1.9	A tangaloi vataha vanua ram ngasagi na roro huri neu lei tabetabegi gamai lo tarogi gau toga mei gimiu ko vage neu siregi nehe huduhudu goro na god a nunui gineu tea taligu, nge nem huduhudu goro na God hi a hogo ko mo mwaso ta vagi tuei. 
1TH.1.10	Igimiu nein toga rarai netui God ngehi u vagamwasoie dena mateana huri ve vin himei den eulu. Ingeie i Jisas hi vin vagamwasoi gide dena lologagasi noi God lo tarogi ingeie vin vevegi gide.
1TH.2.1	Retueku ko irehaqeku, neu ilo vurugegi huri ve a nomai sirosiro mei gimiu vin he vano vurogi tea, nge vin wei a mwasigi. 
1TH.2.2	Igimiu neu ilo vurugegi na havagineu rau vei lawe gamai lo tarogi gau toga Vilibae. A tangaloi ram veve asiesigi gamai. Nge a noda God mo vai huiregi na domimei huri ve gain waregi sere na nona Roro Garea lawe gimiu. 
1TH.2.3	Igamai gam navu siaga dein gimiu hatie gina kalikeli sige a domiana rahe vovohoi tea. Igamai gahe vaileo tea ve gain lamagi gimiu. 
1TH.2.4	Nge gam waregi sere na Roro Garea a vevenagi i God u vei lehi na domimei beno ko u lado hogogi gamai huri ve gain vei mwere hi. Igamai gam waregi sere na leo ingere ngaha hatie huri ve vin vei havuhevugi na tangaloi, nge vin vei havuhevugi God ngehi u vei lehi na domimei. 
1TH.2.5	Igimiu neu ilo vurugegi huri ve igamai gahe vai leo tea ve gain gato sinesine gimiu, sige gam veve leo ve na vunigi na nomai lado lawua huri vivilakogi, i God u ilo huri ve a gineu ngaha a hogo. 
1TH.2.6	Igamai gam vai mwere ngaha hatie huri ve igimiu sige a tangaloi wagineu vage rain gerigi gamai, 
1TH.2.7	ko vage igamai a gai hora gogona noi Kraes gau vei lei ve gain nevu gineu sao dein gimiu, nge igamai gau tatabegi gimiu mwere na vavine hi mo leo huri renetune. 
1TH.2.8	Igamai gahe waregi sere na Roro Garea noi God tea hogosie lawe gimiu nge gau siregi na mwasoamai vage ve gain bului gimiu a vevenagi gau tabe gimiu. 
1TH.2.9	Retueku ko irehaqeku nem lado bibi na nomai gagarasi ko a nomai tabana huire hi gau veire lo tarogi hi gau toga mei gimiu. Igamai gau tabana ko u reni huri gam bului gamai sibomai lo tarogi gam waregi sere na Roro Garea noi God lawe gimiu ko gahe vai garasi gimiu tea.
1TH.2.10	Lo tarogi gau toga mei gimiu, a mwasoamai u gogona ko u vovohoi, hatie asiana lune. Igimiu neu ilo vurugegi huri ve a hogo, ko i God vage. 
1TH.2.11	Neu ilo vurugegi huri ve gam leo huri gimiu gagatalegi mwere na tama hi mo leo huri netune sibona. 
1TH.2.12	Igamai gam hauragasi na domimiu ko gam navu siaga dein gimiu ve nein vei leo ve nein toga lo togaana u garea lo nagoi God hi ingeie u ware gimiu su lo tanoi ratahigi u roroa.
1TH.2.13	Mwerehi vage, Igamai gam veve gareagi God gesegi a vevenagi neu lei tabetabegi na leo hi neu rongoe dein gamai huri ve a leo hi a noi God, hatie nona tangaloi vurogi, ko a hogo a leo noi God hi mo tabana lolo lolomiu hi neu lado hogo ginie. 
1TH.2.14	Retueku ko irehaqeku a gineu gagarasi ngerehi rau veire lawe gimiu u mwere hi rau veire lawe na warelue Gogona noi God lui Kraes lo vanue Judia. A sinobu ta lo vanuemiu sibomiu rau vei garasi gimiu mwerehi ra duvi Judia rau vei garasire. 
1TH.2.15	Ingere rau wehi na noda Huqe Jisas Kraes ko a tangaloi ligoligogi noi God ko vage ingere ram garogi gamai ve gan vano den vanue Judia. Ingere rahe vairoroagi God tea lo nora lalakogi ko ram qalogoro na tangaloi doluegi. 
1TH.2.16	Ingere ram vai leo ve ran tugoro gamai ve gan mese huhui na tangaloi ngerehi hatie duvi Israel, vai teu ingere ram haqe na mwasoana. Lune ingere ram vai mwerehi, ingere ram vai na bugure mo sao mo vagevage. I God mo hora na nona lologagasi mo hivo lure lo tarogi hi ram vai mwerehi.
1TH.2.17	Retueku ko irehaqeku, hatie huri igamai gam toga vagahao dein gimiu lo mahogi qilodo ngaha nge a domimei he sala tea dein gimiu ko gam tarani garagara ve gan lehi gimiu ko gam vaileo ve gan vonatu lobemiu. 
1TH.2.18	Igamai gam tarani garagara ve gan vonatu lobemiu. Ineu Bol mena buluiku, gau vei leo ve gain vonatu lobemiu vagasao beno nge i Satan mo tugoro gamai. 
1TH.2.19	Igimiu a nomai lado tare, a rong garea, ko a gineu gagarea ngerehi ve gain sage gamai hurire lo taroi vonaiana noi noda Huqe Jisas Kraes ram eno lumiu. 
1TH.2.20	A hogo igimiu nem vai gamai gam havuhevu ko a henamai mo roroa.
1TH.3.1	Lune igamai gam rongoe ve gain he rarai tea ve na qaravu, gau domiginie ve gain toga Atens hogosie, 
1TH.3.2	ko igamaru gorom hora Timoti vonatu lawe gimiu. I Timoti i tuada, mo tabana mei gide lawe God, ko mo bului gide ve dain waregi sere na Roro Garea huri Kraes lawe na sinobu. I gamaru guru horae ve na vai siagagi gimiu ko ve na vaga mwamwavigi gimiu ve nein labe siaga lo nomiu lado hogo. 
1TH.3.3	Siu ihine tea gagatagalegi dein gimiu vin he rongesi tea gina gineu esi ingere ngaha. Igimiu sibomiu neu ilo huri ve a gineu esi ngerehi rain hogosi gide. 
1TH.3.4	Huri lo tarogi hi gam toga mosigei mei gimiu, gau veve lawe gimiu huri ve igide doluegi dain rongo gagarasi ko igimiu neu ilo beno huri ve a gineu ingere ngaha rau vei beno. 
1TH.3.5	Ineu nam rongesi huri gimiu ko nam hora Timoti mo vonatu lobemiu a vevenagi nam tarani garagara huri ve nan lehi gimiu ko nan rongo na roro huri na nomiu lado hogo. Ineu nam vai matagu huri ve a Tamate hi u sine gimiu beno lo nomiu lado hogo, ko a nomai tabana gagarasi hi mo vano vurogi.
1TH.3.6	Nge siserigi ngaha i Timoti u mule taligu lobemai ko mo veve na Roro Garea lawe gamai huri na nomiu lado hogo ko a tabatabe. Mo veve lawe gamai vage ve igimiu nem tatabegi gamai tamwere ko huri ve nem tarani gara ve nen lehi gamai mwerehi igamai gam tarani garagara ve gan lehi gimiu. 
1TH.3.7	Siu retueku ko irehaqeku, lo tarogi a gineu esi ram hogosi gamai ko gam gagarasi, a roromiu huri na nomiu lado hogo mo vai gamai gam rong garea. 
1TH.3.8	Tare ve igimiu nem labe siaga lo nomiu lado hogo lo Huqe, ngehi vin vei gamai a taqangi mei vin mesuri. 
1TH.3.9	Igamai a nomai havuhevu u lawua lo nagoi noda God a vevenagi igimiu. Igamai gain he veve lai na nomai veve garea tea vena tatarise lawe God huri na havuhevu doluegi ngehi gam rongoe lolo lolomai. 
1TH.3.10	Vataha rani ko a bongi, igamai gam tataro tamwere gina lolomai doluegi ve gain lehi gimiu taligu ko gam bete na gineu doluegi ngerehi nem taranire ve rain ture siagagi na nomiu lado hogo.
1TH.3.11	Igamai gam tataro huri ve i God hi tamada ko a noda Huqe Jisas Kraes roin vagatai na matahala mai ve gan vonatu lobemiu. 
1TH.3.12	Igamai gam tataro vage huri ve a Huqe na vai na nomiu tabetabe na mauri na vage vage ko na mawahewahe huri gimiu gagatagalegi ko huri na sinobu doluegi, siu huri ve igimiu nein tabera wai tangaloi mwerehi igamai gam tabe gimiu. 
1TH.3.13	Igamai gam tataro huri gimiu ve a taqangimiu vin siaga siu huri gimiu nein gogona ko hatie sokorana lumiu lo nagoi God ko i tamada lune a noda Huqe Jisas vin vonai me ira gogona doluegi a nona.
1TH.4.1	Retueku ko irehaqeku gamai gau huhui gimiu huri ve nein toga lo matahala u vovohoi huri ve i God vin rong gareagi gimiu ko igimiu nem toga lo matahala mwerehi. Siserigi ngaha igamai gam navuhi gimiu ko gam vagamwamwavigi na domimiu lo henai noda Huqe Jisas Kraes huri ve nen toga lo matahala vovohoi na vage vage. 
1TH.4.2	Igimiu neu ilo vurugegi na hava gineu hi gau veve lawe gimiu huri ve nein veire lo huireana noi noda Huqe Jisas Kraes. 
1TH.4.3	I God mo tarani gimiu ve nein toga gogona ko nen toga vagahao den lengai bakabaka. 
1TH.4.4	Ingeie mo tarani ve nein ilo vurugegi na matahala hi ve nein leo huri na tarabesimiu vin vovohoi lo matahala ngehi u gogona ko a tanoi lado mava lune. 
1TH.4.5	Igimiu nein mese siregi na tarabesimiu ve na vai na bakabaka mwere na sinobu ngerehi rahe ilo God tea. 
1TH.4.6	Mwerehi vage nein mese vai asiesigi sige nem lamagi na tangaloi noi Kraes lo matahala mwere ngaha. A Huqe vin vevegi na sinobu ngerehi ram vai na gineu ingere ngaha a vevenagi gau veve serera lawe gimiu beno ko gau vevematagutegi lawe gimiu vage. 
1TH.4.7	I God u ware gide ve dain toga gogona, nge he tarani tea ve dain toga lolo galegaleasi. 
1TH.4.8	Siu a tangaloi gatagale he masinge tea ve vin rong huri na leo huhui ngaha, ingeie he tabe God tea, hatie leo huhui nona tangaloi vurogi, ko i God ingeie hi u bete na nona vui gogona lawe gide.
1TH.4.9	Igamai hatie taranigi ve gain uli lawe gimiu huri na tabetabe huri rehavamiu lui Kraes, a vevenagi i God u huhui gimiu beno ve nein vui tabetabe gimiu. 
1TH.4.10	Ko a hogo igimiu nem tabe na tangaloi noi Kraes doluegi talo qatui vanue Masedonia. Retueku ko irehaqeku, siserigi ngaha igamai gam vaga mwamwavigi na domimiu ve nen tabera na liuliu vage. 
1TH.4.11	Nen vai na havagineu hi neu vei leire ve nein toga lo tamwata. Nen leo huri na tarabesi nomiu lalakogi garea sibomiu ko nen vai na nomiu tabana sibomiu mwerehi gau veve lawe gimiu beno. 
1TH.4.12	Tare ve nem vai mwerehi, siu a sinobu ngerehi rahe lado hogo tea lui God rain lado mavagi gimiu ko igimiu nein he lado tea talure wai tangaloi huri na nomiu taraniana.
1TH.4.13	Retueku ko irehaqeku, gamai gam tarani garagara ve nein ilo vurugegi huri na tangaloi noi Kraes hi rau mate beno. Siu igimiu nein mese hahagavi mwereire lavasigi hi hatie nora lado tare lure. 
1TH.4.14	Igamai gam lado hogo huri ve i Jisas u mate ko u maraga taligu. Siu a vevenagi ingeie, i God vin vei ragasire mei Jisas ira hine hi rau mate beno. 
1TH.4.15	A havagineu hi igamai gam veve lawe gimiu siserigi ngaha a roro mo vonai dena Huqe sibona. Igide hi dam mwaso tau, lune a Huqe vin vonai taligu dain he vano tea tomue denire hi rau mate beno. 
1TH.4.16	A Huqe sibona vin himei den eulu gina dilo u lawua garagara ko mena diloi muei engsel ko mena diloi tavue hi mo gigilegi na diloi God mo ware. Ko ingerehi rau mate beno rau ladohogogi Kraes rain maraga gitomue. 
1TH.4.17	Lo tagugi hi igide hi dam mwaso tau dain bubugi hage meire lolo tai lengi huri dain vui haqe mena huqe lo mahava. Ko igide dain toga mena huqe tavagi tuei. 
1TH.4.18	Siu igimiu nein vaga mwamwavigi gimiu gagatagalegi gina leo ngerehi.
1TH.5.1	Retueku ko irehaqeku he tatarise tea ve gain uli na leo lawe gimiu huri na ranigi ko a tarogi. 
1TH.5.2	Igimiu neu ilo vurugegi na rani hi a Huqe vin vonai taligu huri vin vagavutugegi gide vin mwere na tangaloi balubelu hi mo digegi na balu lolo bongi. 
1TH.5.3	A sinobu rain veve vena, “Igamai gam toga u tamwata ko gau mwaso,” lo taro hi a gineu esi lalawua rain hogosire lai, ko rain vei esisesiginire vin siseri. Ngehi u mwere na gagarasi ngehi mo vanai siserigi lawe na vavine hi a maresu mo ragasie mo rarai ve na mwaso a sinobu ngerehi rain he toa lai tea. 
1TH.5.4	Nge igimiu, retueku ko irehaqeku, nehe toga tea lolo dodogi ko a ranigi hi vin he vaga vutugegi gimiu tea mwere na tangaloi balubelu. 
1TH.5.5	Igimiu ira netui leleo ko rani. Igide hatie maresu talolo bongi sige talolo dodogi. 
1TH.5.6	Siu igide dain mese mwereire sinobu wagineu hi ram maturu, nge da rada dam ladolado ko ve da kokogoro na noda togaana. 
1TH.5.7	Ira hine hi ram maturu, rain meturu lolo bongi. Ira hine hi ram torongo ram torongo lolo bongi. 
1TH.5.8	Nge igide dam toga lo leleo siu dain kokogoro gide siboda. Igide dain seru goro gide gina lado hogo siaga ko a tabetabe huri vin tugoro gide, ko a noda lado tare huri na mwasoana ko vin voragi na noda gairorovi qetu ngehi a tangaloi vuro ram tari ram vano lolo vuro. 
1TH.5.9	I God he leo wahe gide tea ve dain rong-gagarasi lo nona lologagasi, nge huri ve dain haqe na mwasoana lui noda Huqe Jisas Kraes. 
1TH.5.10	I Jisas u mate huri gide huri ve dain toga lai bubugi meie hatie huri tare dam mwaso sige dau mate, lune ingeie vin vonai taligu. 
1TH.5.11	Siu igimiu nen vaga mwamwavigi na domimiu gagatagalegi ko nen bete na huireana lawe gimiu gagatagalegi mwerehi igimiu nem vai siserigi ngaha.
1TH.5.12	Retueku ko irehaqeku siserigi ngaha igamai gam navuhi gimiu ve nen lado mavagi rahine hi ram tabana siaga mei gimiu, rau tomuegi gimiu ko rau huhui gimiu huri na Huqe. 
1TH.5.13	Nen lado mavaginire ko nen tabera, a vevenagi ingere rau vei na tabana gagareagi. Nen toga tamwata mei gimiu gagatagalegi.
1TH.5.14	Retueku ko irehaqeku igamai gam navuhi gimiu ve nen veve matagutegi lawera ngerehi rahe tabana tea. Nen vaga mwamwavigi na domire ngerehi ram matagu. Nen buluire ngerehi rau wiriwiri. Nen rong ribi mena tangaloi doluegi. 
1TH.5.15	Neu ilo vurugegi ve ihine tea vin mese wono na gineu esi gina gineu esi taligu, nge nen vai leo ve nen vai na gineu garea tamwere lawe gimiu gagatagalegi ko lawe na sinobu doluegi.
1TH.5.16	Nen vai leo ve nen rong garea lolo lolomiu gesegi 
1TH.5.17	Nein tataro gesegi. 
1TH.5.18	Ko igimiu nen veve garea huri na hava gineu tea hi mo vai. Ngehi a hava gineu i God mo tarani huri gimiu lui Jisas Kraes.
1TH.5.19	Nein mese diri vagamate na tabana nona Vui Gogona lolo lolomiu. 
1TH.5.20	Nein mese leo hivohivogi na leo ligo ligogi mwere ve he mava tea. 
1TH.5.21	Nge nein vei lehi na gineu doluegi, ko nein wiribibi na hava gineu hi u garea. 
1TH.5.22	Ko nein tino vagahao den gineu doluegi hi rau esi.
1TH.5.23	Siserigi ngaha igamai gam tataro ve i God sibona, ingeie a vui tamwata vena vai mwasaragi gimiu hi ira nona sinobu sibona, ve a rosorosomiu doluegi, a mwasoamiu, a tamatemiu ko a tarabesimiu ve na toga tabetabegi ko hatie sokorana lune, vin dadari a noda Huqe i Jisas Kraes vin vonai taligu. 
1TH.5.24	Igimiu nein lado hogogi na Tangaloi gatagale hogosie hi u ware gimiu ve vin vei na gineu ingere hi lawe gimiu.
1TH.5.25	Retueku ko irehaqeku nein tataro huri gamai.
1TH.5.26	Lo tarogi gimiu nem vui haqe tomiu retuemiu nein sunguni gimiu gagatalegi gina sungsunguni gogona.
1TH.5.27	Igamai gam veve lawe gimiu lo henai noda Huqe ve nen valu na revereve ngaha lawera doluegi hi rau lado hogo.
1TH.5.28	A hogogi noi noda Huqe Jisas Kraes na toga mei gimiu.
2TH.1.1	Den Bol, Saelas ko i Timoti. Lawe na warelue lo qatui venue lawua Tesalonaeka lo henai God a mama ko a noda Huqe Jisas Kraes.
2TH.1.2	A hogogi ko a tamwata na toga mei gimiu dein God a mama ko a Huqe i Jisas Kraes.
2TH.1.3	Retueku ko irehaqeku igamai gam veve garea lawe God huri gimiu gesegi. Ngehi u vovohoi hogo, a vevenagi a nomiu lado hogo mo mwaso mo vage vage ko a tabetabe ngehi igimiu doluegi nem hako huri gimiu gagatagalegi mo mauri vage. 
2TH.1.4	Igamai gam sagegi gimiu huri na matahala ngehi igimiu nem labe siaga tuturedu ko a nomiu lado hogo lumiu, hatie huri ram vai asiesigi gimiu ko nem rong-gagarasi lo gineu esi rau sao.
2TH.1.5	Nge ngaha mo haharagi vurugegi huri ve a hogo a leo vevegi noi God u vovohoi. Ingeie mo tarani garagara ve igimiu nein tatarise ve nein vano lai lo ute hi i God mo ratahigi lolona huri na nomiu gagarasiana. 
2TH.1.6	I God vin vei na havagineu hi u vovohoi. Ingeie vin vei asiesiginire hi ram vai asiesigi gimiu. 
2TH.1.7	Ko ingeie vin bete na mangaana lawe gimiu hi nem gagarasi ko lawe gamai vage, lune a Huqe i Jisas Kraes vin vonai mena mui evi den eulu meire nona engsel muremure. 
2TH.1.8	Siu ingeie vin veveginire hi rau haro God ko rahe rong huri na Roro Garea tea huri a noda Huqe i Jisas Kraes. 
2TH.1.9	A leo vevegi rain leie lo rani hi, vin eno vagi tuei. A noda Huqe vin teu vohoginire, ko ingere rain he vonai tea kakarani lobena taligu, ko rain he lai lei na nona huireana lawua tea ngehi a huireana ta eulu. 
2TH.1.10	A gineu ingere ngaha rain vei lo rani hi a Huqe Jisas Kraes vin vonai taligu ve na lai na roroa, a vevenagi ira nona tangaloi gogona. Ko a tangaloi doluegi hi rau lado hogo rain awogi huri ram lehi Jisas. Igimiu nein bulu mena buri tangaloi ngerehi a vevenagi neu lado hogogi na havagineu hi gau veve lawe gimiu.
2TH.1.11	Giniehi igamai gam tataro huri gimiu gesegi, gam hui siaga dein God ve na bului gimiu ve nein toga lo mwasoana ngehi u ware gimiu huri ve nein toga lune. Igamai gam tataro huri ve a huireana noi God vin bului gimiu ve nein vai na gineu garea hi nem taranire ko nein vai na tabana ngehi mo vonai dena nomiu lado hogo. 
2TH.1.12	Igamai gam tataro huri na gineu ngerehi, siu huri ve a henai noda Huqe Jisas Kraes vin roroa lumiu, ko a henamiu vin roroa lune. A roroa hi mo vonai den hogogi noi noda God ko a Huqe i Jisas Kraes.
2TH.2.1	Retueku ko irehaqeku, a gineu mei gamai ve gain veve lawe gimiu huri na vonaiana noi noda Huqe Jisas Kraes, ko a tarogi hi igide dain bulu bubugi meie. 
2TH.2.2	Nein mese rom romasi siserigi lolo domimiu sige nem matagu tare ve nem rongo ve a rani nona Huqe u vonai beno. Ihine tea vin veve na gineu ngaha lo leo ligoligogi, sige a roro, sige gina leo lo revereve hi u vonai dei gamai. 
2TH.2.3	Nein mese siregi na tangaloi gatagale ve na vagalengagi gimiu lo hava turegi tea. A rani nona Huqe vin he vonai tea vin dadari lo taro hi a tangaloi u sao rain tudori dein God vin vei, ko a tangaloi galegaleasi hi mo vano lo turegine vena hivo lolo avi redu, mobei evudare. 
2TH.2.4	Ingeie vin qalogoro ko vin teue sibona hage namawe goro na gineu kalikeli ngehi a sinobu ram waregi ve a God sige a gineu tea ngehi a sinobu ram huduhudu goro. Ko a tangaloi galegaleasi hi vin vei leo vena soro lolo valei tataro noi God mo toga aiehi mo veve ve ingeie i God.
2TH.2.5	Nau veve beno lawe gimiu lo tarogi nau toga mei gimiu ve a gineu ingere ngaha rain vei. ?Bataha nem lado bibi sige hatie? 
2TH.2.6	Ko siserigi ngaha neu ilo na hava gineu hi mo tugoro na tangaloi galegaleasi siu huri ve vin evudare lo tarogi vovohoi. 
2TH.2.7	A huireana hiligi nona galegaleasi u tabana beno lolo ure nge a tangaloi gatagale hogosie mo tugoro na huireana hi. Ko ingeie vin tugoroe tamwere hi vin dadari rain lei vohoginie dena matahala. 
2TH.2.8	Siu tangaloi galegaleasi vin evudare, ko a Huqe vin ue vagamatea gina mauvine ngehi mo mwalue dena singona ko vin makaraginie gina varavarai nona vonaiana. 
2TH.2.9	A tangaloi galegaleasi hi vin vonai gina huireana noi Setan. Ingeie vin hakovi na huireana lawua ve vin vei na vaigivui kalikeli, wagiwegineu u sao a gigilegi ko a gineu garigiana. 
2TH.2.10	Ingeie vin vei na halai galegaleasi doluegi vena kali lehire hi rau sala. Ingere rain mate a vevenagi ingere rahe masinge tea ve rain tabe lo hogo, tare ve rain tabe lo hogo, ingere rain mwaso. 
2TH.2.11	Giniehi, i God mo hora na gineu huire lawera ngehi mo tomuegi beraginire dena hogo siu ingere rain lado hogo gina kalikeli. 
2TH.2.12	Siu huri ve ingere doluegi rain lei na leo vevegi huri rahe lado hogo tea gina hogo, nge ram havuhevu huri ram vai na gineu rau esi.
2TH.2.13	Retueku ko irehaqeku, igimiu hi a Huqe u tabe gimiu, i God u leo wahe gimiu lo tavuigi ve nein mwaso. Giniehi, igamai gam veve gareagi God huri gimiu. Igimiu nem mwaso gina managi nona Vui ngehi mo vai gimiu nem gogona ko gina nomiu lado hogo siaga lo hogo. 
2TH.2.14	I God mo lalakogi lo Roro Garea hi igamai gam toretore ginie lawe gimiu, vena ware gimiu ve nein mwaso ko ve nein bulu lei meie lo roroa noi noda Huqe i Jisas Kraes. 
2TH.2.15	Siu, retueku ko irehaqeku, igimiu nen labe siaga ko nen labe tamwere nen lado hogo gina leo huhui hi gau bete lawe gimiu lo nomai laqaana ko lo nomai revereve gau reve lawe gimiu. 
2TH.2.16+2TH.2.17	A nomai tataro lawe na noda Huqe i Jisas Kraes sibona ko i God i tamada ve ron vaga mwamwavigi na domimiu ko ve ron vai siagagi gimiu lo gineu gagareagi doluegi ngerehi nem vaire sige nem vevera. I God u tabe gimiu, ko lo nona tabetabe lawua u bete na lado tare garea lawe gide ko a vagamwamwavigi na domiana ngehi vin vano tuturedu vagituei.
2TH.3.1	Siu reteuku ko irehaqeku, a nomai leo vagasigi lawe gimiu ve nen tataro huri gamai ve a leo huhui nona Huqe na mawahe na siseri ko huri a sinobu rain lei na leo huihui hi gina lado mava, mwerehi u vei lawe gimiu. 
2TH.3.2	Igimiu nen tataro vage ve i God na tugoro gamai den tangaloi ngerehi a domire rau huire ko rau esi, a vevenagi a tangaloi doluegi rahe lado hogo tea.
2TH.3.3	Nge a Huqe u lado garagara ko ingeie vin bete na huireana lawe gimiu ko vin tugoro gimiu den Tangaloi Galegaleasi. 
2TH.3.4	A Huqe mo vai gamai gam rong hogo huri ve igimiu nem vai ko nein van tuturedu ve nen vai na gineu ngerehi gau veve lawe gimiu.
2TH.3.5	Igamai gam tataro huri ve a Huqe na tomuegi na lolo lolomiu sulolo tabetabe noi God ko a rongribi noi Kraes.
2TH.3.6	Retueku ko irehaqeku, lo huireana noi noda Huqe Jisas Kraes igamai gam veve siaga lawe gimiu ve nein tino vagahao den hava tangaloi hi u lado hogogi God nge mo rao tabana ko he huri na leo huhui tea hi gau bete lawe gimiu. 
2TH.3.7	Igimiu sibomiu neu ilo vurugegi ve nein toga mwerei gamai gam toga. Igamai gahe huiwiri tea lo tarogi gau toga mei gimiu. 
2TH.3.8	Ko lo tarogi gam gani na hinaga gana tangaloi wagineu, tamwere gam volie. Gam vai na tabana huire lolo bongi ko lolo rani siu huri gahe vai garasi gimiu tea. 
2TH.3.9	Siu u vovohoi huri ve igamai gain nevuhi gimiu ve nein bului gamai, nge igamai gam tabana huri gam leo huri lei gamai sibomai siu huri igamai gain voragi na mataleleogi lawe gimiu huri nein huri lune. 
2TH.3.10	A tau leo ngaha gau bete lawe gimiu lo tarogi gau toga mei gimiu. A hava tangaloi hi mo huiwiri vin mese gagani.
2TH.3.11	Igamai gam rong huri ve a tangaloi lavasigi lolo nomiu burigi ram huiwiri. Vataha rani rahe vai na gineu tea, nge ram ava ava mena tangaloi lalavasigi huri ve ran rogeginire mena nora tabana. 
2TH.3.12	Lo henai noda Huqe i Jisas Kraes igamai gam veve siaga lawe na tangaloi huiwiri ngerehi ve ran tabana surigi ko huri rain leilei na gara hinaga sibora.
2TH.3.13	Siu, iretueku ko irehaqeku, igimiu nehe wiriwiri tea vohogi ve nein vei na tabanagi hi rau garea. 
2TH.3.14	Tare ve a tangaloi lavasigi rahe masinge tea ve rain rong huri na havagineu hi igamai gam vevera lolo revereve ngaha, siu igimiu nein mata bibire. Igimiu nein mese bubugi meire, siu huri ingere rain maemae. 
2TH.3.15	Nge, igimiu nein mese laire ve ingere a nomiu tavului vuro. Ingere hi i retuemiu ko ingerehi a nomiu tabana huri ve nein vovohoiginire. 
2TH.3.16	Siserigi ngaha a noku tataro huri ve a Huqe hi ingeie a vui tamwata na bete na tamwata lawe gimiu vataha tarogi ko lo matahala doluegi. A Huqe na toga lobemiu doluegi.
2TH.3.17	Ineu Bol, nam qere na noku revereve siserigi ngaha lo tanoi limeku siboku. A noku revereve doluegi nam qerea mwere ngaha, huri mo haharaginie huri ve a leogi ram vonai denieu. Ko mo huri na matahala hi nam ulie.
2TH.3.18	A hogogi noi noda Huqe Jisas Kraes na toga mei gimiu doluegi.
1TI.1.1	Ineu Bol a gaihora noi Jisas Kraes, i God a noda vagamwasoi ko i Jisas Kraes, ingeie a vui noda lado tare.
1TI.1.2	Ineu nau uli na leta ngaha lawego Timoti, mwere ve iniko netuku vohogi, a vevenagi a nomu lado hogo ve i God a mama ko i Jisas Kraes a noda Huqe ron bete na hogogi lawego, a tanoi hahagavi ko a tamwata.
1TI.1.3	Ineu nam tarani ve iniko goin toga Evesas vin qaravu mwerehi nau veve lawego lo taro hi nau vanatu Masedonia. A sinobu lalavasigi aiehi ram huhui na leohuhui kalikeli ko iniko goin veve siaga lawera ve rain siregi. 
1TI.1.4	Iniko goin veve lawera ve ran siregi vohogi na leo kalikeli ngerehi hatie hogo lure ko a babai hea saosao ngehi mo haharagi na duvi retubure. A gineu ngerehi hi mo bete na vuigaro hogosie, rahe bului na tabana noi God tea, ngehi mo vai lo ladohogo. 
1TI.1.5	A domiana huri na leohora ngaha huri ve a sinobu rain hakovi na tabetabe hi mo vanai dena lolo lolora, a ladolado bagoto ko a ladohogo ngehi u vovohoi. 
1TI.1.6	A sinobu lavasigi rau vagasilegi na gineu ingere ngaha ko ram veve leo rahe vovohoi tea. 
1TI.1.7	Ingere ram tarani ve rain voragi huhui talo leohora noi Mosis, ingere rahe ilo na iloiloi gineu tea hi ram laqaginie sige rahe ronghogo tea.
1TI.1.8	Igide dam lo huri ve a Leohora u garea, tare ve ihine tea mo huri vurugeginie. 
1TI.1.9	Igide dau ilo vage huri ve a Leohora u vei hatie huri na sinobu hi rau garea, nge u vei hurire hi ram kalokalo lo Leohora ko u vei hurire hi rahe masinge tea ve rain huri lune. A Leohora hi mo eno huri na sinobu hi ram qalo goro God ko ingere rau galegaleasi, ingere rahe gogona tea ko hatie nora ladohogo ve u vovohoi, ingerehi ram ue vagamate retamara ko ratahire, ingere ram ue vagamatera tangaloi wagineu. 
1TI.1.10	Ingere ram na galegaleasi lo bakabaka, ingerehi ram vai na bakabaka meire tangaloi wagineu hi a tarabesire rau mwereire sibora, ram sogagi tangaloi hi ram tabana vurogi huri mane, ram kalikeli, ingere ram tauteu esi lo tangaloi, ko ingere ram vai leo ve ran vai na gineu ve na tugoro na leo huhui hogo noi God. 
1TI.1.11	A leo huhui ngaha, a duvi Roro Garea noi God ngehi u betea laweau huri ve nain waregi serea.
1TI.1.12	Ineu nam veve garogi na noku Huqe i Jisas Kraes, ingeie u bete na huireana laweau, a vevenagi ingeie a domine u siaga luku ko u bete na tabana ngaha laweau ve nain tabana lawea. 
1TI.1.13	Lo taro rau vano beno, ineu nau veve leo rahe garea tea vovohoi Kraes ko nau veiveie ko nau vei na gineu hala saosao vena vai gagarasiginie. Nge i God u haharagi na hahagavi laweau, a vevenagi ineu nahe ilo havagineu tea hi nam vaie. Ineu nahe ladohogo tea. 
1TI.1.14	Nge a noda Huqe u bete doluegi na nona hogogi laweau u lawua ko u bete na ladohogo ko a ladotabe ve roin voragi noda lo bulu gatagale lui Jisas Kraes. 
1TI.1.15	Siu a havagineu hi nam veve a hogo, ko ve igimiu nein lei vurugeginie doluegi. I Jisas Kraes u vonai lolo ure ve vin vagamwasoire tangaloi galegaleasi, denire hi, ineu nau esi garagara. 
1TI.1.16	Nge i God u hagavieu, huri ve luku hi nau esi garagara dena tangaloi galegaleasi doluegi, i Jisas Kraes vin haharagi lei na nona rongribi ngehi hatie duvigi. A nona rongribi meieu mo vai na gigilegi luku huri rahine hi ve rain ladohogo ginie ko rain mwaso tavagi tuei. 
1TI.1.17	Lawe na Ratahigi mo huqegi tavagi tuei, ngehi vin he mate lai tea, dain he leo laie tea, a God gatagale hogosie hi ve dain gogodo ko dain ware roroiginie vagi tuei, Amen.
1TI.1.18	Netuku, Timoti, a noku leo ngaha ve nai bete lawego, mo vanai dena leo ligoligogi ngehi rau bete lawego tuei. Iniko goin hakobibi na nora leo, ve na vaisiagagi na domimiu huri ve goin qalo vurugegi goro na gineu esi lolo ure ngaha. 
1TI.1.19	Iniko goin vano tuturedu lo nom ladohogo ko ve gon vai na gineu hi gom ilo huri ve u garea. A tangaloi lavasigi rau lado vohogi na gineu ngaha ko a nora ladohogo u mwerena aka hi u saka lo baba. 
1TI.1.20	I Haemeneus ko i Aleksanda, ingere ru vei na gineu mwerehi, ineu nau betera lawe Setan ve ingere roin hikehike ve roin mese veve asiesigi God.
1TI.2.1	Tomuegi, ineu nam veve lawe gimiu ve nein tataro huri na sinobu doluegi, nen navu dein God huri na havagineu hi ingere ram tarani garagara ginie ko igimiu nen veve gareaginie. 
1TI.2.2	Igimiu nen tataro hurire ratahigi lalawua ko ira tangaloi lalawua lavasigi vage hi ram huqegi goro gide, siu lo matahala mwerehi igide dain toga tabetabegi, vin tamwata mei gide, a mwasoada vin horo gina lengai huduhudu goro ko igide dain lado mavagi God. 
1TI.2.3	Ngehi u garea, ko mo vai God a noda vagamwasoi mo rongarea. 
1TI.2.4	Ingeie mo tarani na sinobu doluegi ve rain mwaso ko rain ilo na hogo. 
1TI.2.5	I God ingeie gatagale, a matahala gatagale ngehi a tangaloi vin dadari lei mei God. A matahala hi lui Jisas Kraes, ingeie a sinobu a tangaloi. 
1TI.2.6	Ingeie u sireginie sibona vena voli tuguhi na sinobu doluegi ve rain meriqe. Ingeie mo haharagi huri ve a gineu hi u vei lo tarogi vovohoi. 
1TI.2.7	Giniehi, i God mo leowaheau ve nain waregi sere na Roro Garea ko ve nain voragi gai hora. Ineu nam veve hogo, nahe kalikeli tea. I God u leowaheau ve nain huhuire hatie duvi Israel ve rain lado hogo ko rain ilo na hogo.
1TI.2.8	Siu, ineu nam tarani ve a mwera vataha ute ve ran tataro, ran gamalagi na limara gina lado mava, hatie gina vui garogi ko a lolo gagasi, 
1TI.2.9	vage, ira vavine ve rain luqegi na luqe ngehi mo eno goro na tarabesire doluegi, rain mese luqegi na luqe ngerehi ve a mwera a matara vin hurire, rain mese borigi na vulure ko rain mese vinugi na gineu ngerehi rau kelakelana hi ram vaire lo kol sige a perel, sige a luqe ngerehi a manegi rau lalawua. 
1TI.2.10	Ingere rain vei na gineu hi rau garea, ngehi u vovohoi meire vavine hi ram veve huri ve ingere ram hudu goro God. 
1TI.2.11	Ira vavine rain toga rorongo, rain bubuginire sibora, ngehi vin veire rain hikehike vurugegi. 
1TI.2.12	Ineu nahe siregi tea ve a vavine rain huhui sige ve rain huqegi goro na mwera, nge ve rain rorogo ram rorongtagi hogosie, 
1TI.2.13	a vevenagi i God u teu Adam tomue siu mobei Iv. 
1TI.2.14	Ko Setan he sine Adam tea, nge u sine na vavine ko mo voragi na tangaloi galegaleasi. 
1TI.2.15	Ingeie vin mwaso lo matahalagi hi mo hako maresu tare a vavine mo hakosiagagi na nona ladohogo ko mo tabetabe ko mo toga gogona ko mo kokogoro na domine sibona.
1TI.3.1	A havagineu hi nem veve a hogo, ihine tea mo tarani ve vin voragi tomtomuegi ingeie mo tarani ve vin vei na tabana garea. 
1TI.3.2	A tomtomuegi vin mese vai na gineu ve a sinobu rain veve hurie lune. Ko i gahorana gatagale hogosie, ingeie vin vei leo ve na toga gogona, vin matai sao, a tangaloi wagineu rain lado mavaginie, ingeie mo rarai huri ve vin lei na hala vano lo valena ko ingeie vin huhui lei. 
1TI.3.3	Ingeie vin mese inu lawagi na waen sige mo tarani ve na gilu, nge ingeie vin rorongo ko vin toga tamwata, he lado lawagi tea huri mane. 
1TI.3.4	Ingeie vin voragi tomtomuegi garea lawe renetune, i renetune ram rorongtaginie ko ram lado mavaginie. 
1TI.3.5	?Tare ihine tea he tomuegi lei renetune tea, a tangaloi hi vin leo huri lei na Warelue noi God mwerehilogo? 
1TI.3.6	Nge tomtomuegi hatie tangaloi hi mo bei lado hogo, vai teu mo sagea huri ve rau leo wahea sasawagi ko ingeie vin vagasile mwere na tamate u vagasile. 
1TI.3.7	A tomtomuegi vin lei na tanoi lado mava dena sinobu vage ngerehi rahe toga tea lolo warelue, siu huri a tangaloi wagineu rain mese veve hurie ve ingeie vin he dule tea lo vune nona Tamate ve na maemae.
1TI.3.8	Lo matahalagi mwerehi tau, ira dikon a tangaloi wagineu rain lado mavaginire. Ingere rain veve hogo gesegi. Ingere rain mese inu wai lenga ko rain mese lado lawua huri mane. 
1TI.3.9	A rongrongora vin matamwasara huri rain huri na gineu hiligiana talo lado hogo, ngehi i God u sereluae lawe gide. 
1TI.3.10	A tangaloi huri ve vin lalakogi mwere na dikon, ira tomtomuegi talolo warelue rain vei lehire tomue, tare ve ingere rau tatarise, a warelue mo bei labetaginire. 
1TI.3.11	Mwerehi vage, a vavine dikon a tangaloi wagineu rain ladomava ginire. Ingere rain mese veve asiesiginire wai tangaloi. Ingere rain vei leo ve rain toga gogona ko rain vovohoi lo gineu doluegi. 
1TI.3.12	A dikon i gahorana gatagale hogosie ko ingeie a tomtomuegi garea lawe renetune ko ire havara sibora. 
1TI.3.13	Ira hine hi ram tabanagi vurugegi lo tanoi dikon rain lei na tanoi ladomava u lawua. Rain he matagu tea ve rain ngasagi na lado hogo lui Jisas Kraes.
1TI.3.14	Siserigi ngaha, lune ineu nam uli na leta ngaha lawego, lolo domiku ve vin he ribi tea ineu nain vanatu nain lehigo. 
1TI.3.15	Siu hatie huri, tare ve nahe vanatu vena siseri, a leta ngaha mo veve sere na doridori garea ngehi ve ira netui God rain hakobibie. Ira netui God ngehi a warelue noi God hi mo mwaso tavagituei, a gaiture ko a toga bibi lawe na hogo.
1TI.3.16	“I God u haharaginie lawe gide
1TI.3.16	lo tarabesi tangaloi.
1TI.3.16	A Vui u veve vasogoginie ve ingeie a hogo
1TI.3.16	ira engsel rau lehe.
1TI.3.16	Ira gai hora rau waregi sereluae lawe
1TI.3.16	na qatui venue lalawua doluegi.
1TI.3.16	A sinobu doluegi lolo ure
1TI.3.16	ram lado hogo ginie
1TI.3.16	ko i God u leie taligu sueulu.”
1TI.4.1	A Vui Gogona u veve mata-mwasaraginie ve tetagaha tea a sinobu lavasigi rain teu vohogi na lado hogo, Ingere rain huri na vui ngerehi ram kalikeli ko a leo huhui nora tamate. 
1TI.4.2	A leohuhui mwerehi mo vonai dena leo rahe vovohoi tea, a vuigi a kalikeli. A rongrongora rau mate mwerehi ve rau gao lo vatu gara. 
1TI.4.3	Ingere ram gato goro na sinobu ve ran mese lagi ko ram veve lawera ve rain mese gani na halai hinaga lavasigi hi i God u teure ve a sinobu hi rau lado hogo rain genire gina veve garea lawe God, ko a vevenagi ingere rau ilo na hogo. 
1TI.4.4	A gineu doluegi i God u teure rau garea ko dain he rahaginire tea tare ve dau lei vurugeginire gina lengai veve garea. 
1TI.4.5	Ingere rau gogona a vevenagi i God u teure gina leona ko a vevenagi igide dam tataro hurire.
1TI.4.6	Iniko goin voragi tangaloi tabana garea noi Jisas Kraes, tare ve gom veve na gineu ingere ngaha lawe retuemiu ko rehaqemiu. Iniko goin huire lo leoi lado hogo ko a leo huhui garea hi gom huri lune. 
1TI.4.7	Nge iniko goin mese huri lo leo ngerehi rahe vovohoi tea mena hogo noi God. Nge gon huhuigo sibomu ve gon tabanagi lawe God. 
1TI.4.8	Iniko goin huhui na huireana talo tarabesimu, u garea lo matahala lavasigi, nge goin tabanagi lawe God u garea lo matahala doluegi huri mo bete na vai garea lawego lo mwasoana hi bagataha ko lo mwasoana hi vin vanai tetagaha. 
1TI.4.9	A gineu hi nam veve a hogo, iniko goin lei vurugeginie ko goin lado hogoginie. 
1TI.4.10	Giniehi igide dam wahagi dam vai na tabanagi. Igide dam lado tare talui God hi mo mwaso, ngehi a vaga mwasoi lawera sinobu doluegi, hageliu ingere rau lado hogo.
1TI.4.11	Igimiu nein veve sere na gineu ingere ngaha lawera tangaloi ko a leo huhui ingere ngaha. 
1TI.4.12	Iniko a mwalakelo vurogi, goin mese siregi ve ihine tea na leoleo hivoginigo. Nge a leomu, a doridorimu, a nomu tabetabe, a nomu lado hogo ko a mwasoamu hi u mwasara na voragi taikeru garea lawera hi rau lado hogo. 
1TI.4.13	Iniko goin vano tuturedu goin velu na Reve reve Gogona lawera sinobu, ve nai vai siagaginire ko goin huhuire. 
1TI.4.14	Iniko goin mese ladolado siqegi na hogogi hi mo eno lumu, u vonai lawego lolo leo ligoligogi lune ira tamaragai ta lolo warelue ram tangovigo gina limara. 
1TI.4.15	Iniko goin vano tuturedu gon vai na gineu ngerehi, goin veire gina lolo lolomu doluegi, huri ve a mwasi nomu tabana a tangaloi doluegi rain lehe. 
1TI.4.16	Iniko goin leohuri na mwasoamu ko lo nomu leo huhui. Tare iniko gom toga ko gom huhui lo matahala vovohoi, goin vagamwasoi gimiu doluegi. Iniko sibomu ko irahine hi ram rorongtaginigo.
1TI.5.1	Iniko goin mese gato sabusebugi na tamaragai, nge gon gato vurugegi meie mwere hi ve i tamamu sibomu. Gon vaire mwalakelo mwere ve i retuemu. 
1TI.5.2	Iniko goin gato mena vavine sesea mwere hi ve i retahimu sibomu ko goin gato mena vavine taqalugu mwere hi ve i haqemu sibomu ko a domimu vin mwasara.
1TI.5.3	Iniko goin leo huri na vavine madue hi ram toga gahera, hatie tangaloi vena buluire. 
1TI.5.4	Tare ve a vavine madue tea i netune lune sige i vagabuine, ingere ran hikehike ve rain bului retahire sige retubure ko ve ran soso na lenga garea hi i tamara, i retahire sige i retubure rau vei lawera. A lalakogi mwere ngaha mo vai God mo havuhevu. 
1TI.5.5	A madue hogo ngehi mo toga gahea tamwere, mo na nona lado tare lui God ko mo tataro tamwere lolo rani ko lolo bongi huri na buluiana dein God. 
1TI.5.6	Nge a madue hi mo lalakogi gina tarabesine a rong gareagi mo vanai lawe na sinobu, ingeie u mate beno. Hatie huri tare ve mo mwaso mo sigei. 
1TI.5.7	Iniko goin veve lawera hi rau lado hogo ve ran vai na gineu ingere ngaha siu huri ve a tangaloi rain he veve hurire tea. 
1TI.5.8	Ihine tea hi he lado tea huri rehavana, hageliu ingere hi rau waga gai gatagale bubugi meie, ingeie mo qalo goro na nona lado hogo ko ingeie u esi u liu deni hine tea hi he lado hogo tea.
1TI.5.9	A vavine madue vin velu bubugi leie mena buri vavine madue tare a higaona u ngavulu gaiono beno. Tare ve ingeie u toga gogona mei tamai netune. 
1TI.5.10	A roroi nona tabana garea, a tangaloi rau iloe. A tabanagi mwere hi mo leo huri vurugegi renetune, mo lai vurugegi na hala vano sulolo nona togagi venue, mo vai na tabana lado wuweu huri mo solo na karure sinobu noi God, mo buluire ram toga rongesi ko mo bete na mwasoana vena vai na halai tabanagi garea doluegi.
1TI.5.11	Iniko goin mese tau na vavine taqalugu madue lo burigi hi, huri lo tagugi hi ingere rau betera lawe Kraes beno, ingere ram bela denire ra huri na nora taratarani esi lo tarabesire ko vage ingere ram tarani ve ran lagi taligu. 
1TI.5.12	Ingere rain lei na leo vevegi huri rahe vai na gineu ingere ngaha tea rau warataugi teu ve rain veie. 
1TI.5.13	Ingere ram huhuie ve rain ehuehu vale ram susuni na nora taro vurugegi, ko veve huri vage. Ingere ram sogagi qeture talolo gineu nora tangaloi wagineu. Ram veve leo ngerehi ve rain he veve tea. 
1TI.5.14	Ineu nam lado u garea ve a vavine taqalugu mandue ngehi ve ran lagi, ran bava neture, ko ran leo huri na nora togagi venue. Siu a tavului vuro vin he vai lei tea ve na vaiveire. 
1TI.5.15	Ineu nam matagu huri bataha ingere lavasigi rauehu beragi beno ko ram huri Setan. 
1TI.5.16	A vavine mo huri Kraes i rehavana lune, ingerehi a vavine madue, Ingeie vin leo hurire ko vin mese tau na mavanagi lo warelue. Siu a warelue vin leohuri na vavine madue ngerehi ram madue hogo.
1TI.5.17	Ira tomtomuegi lolo warelue hi ram tabana vurugegi ve rain lei na gaivoli vin garea, hageliu ingere hi ram tabana siaga vunu, lo toretore ko a huhui. 
1TI.5.18	Huri a Reve reve Gogona mo veve vena, “Tare ve igimiu nem lai na bulugi vanai vena bilehi na bubui wit ve a toligi ran mwalue, nge igimiu nein mese vau bibi na wuwana, nen sireginie ve na gani tea wasi wit hi.” A Reve reve Gogona mo veve vage vena, “Tare a tangaloi tea mo tabana lawe na tangaloi wagineu, a tangaloi hi vin voli vovohoi ginie.” 
1TI.5.19	Iniko goin mese rorongtagi hine tea hi mo veve asiesigi na tomtomuegi gatagale, hogosie tare ve a tangaloi gairue sige gaitolu ram labe huri ve rain veveginie. 
1TI.5.20	Iniko goin veve lawera hi ram toga mosigei lo galegaleasi huri ve ingere rau vagasile. Iniko goin vei na gineu ngaha lo nagora sinobu doluegi hi rau ladohogo siu huri ingere lavasigi rain lei matagutegi.
1TI.5.21	Lo nagoi God ko i Jisas Kraes ko ira engsel noi God. Ineu nam veve siaga lawe gimiu ve nein vei lawe na tangaloi doluegi vin huri na matahala hala gatagale. 
1TI.5.22	Iniko goin mese vai teuteu ve gon tangovi na tangaloi ve ran labe huri na tabana nona Huqe. Iniko goin mese bulu lo galegaleasi nora wai tangaloi. Iniko gon toga gogona.
1TI.5.23	Iniko goin mese inu na wai hogosie, nge goin inu na waen biti huri vin bului na loloi taqangimu ko a segeana hi ram vaigo gesegi.
1TI.5.24	A galegaleasi nora sinobu lavasigi dam leo laire tomue siu ram bei lei na leovevegi huri, nge a galegaleasi nora tangaloi lavasigi vin ribi siu da bei lehire. 
1TI.5.25	Siu vage a lalakogi garea u matamwasara ve dain lehire, nge ingerehi rahe matamwasara tea ve dain lehire rain he toga hiligi tea.
1TI.6.1	Tare ve a tangaloi mwerai homu mo lai na tangaloi tabana vurogi ingere hi ram huri Kraes, ingere rain lado mavaginie, siu a henai God ko a nona leo huhui vin voragi na tanoi maemae tea. 
1TI.6.2	Tare ve a sinobu ingere hi rau mwerai homu rau lado hogo a nora tangaloi tabana vurogi rain mese leoleo hivoginire, a vevenagi ingere ram huri Kraes vage. Ingere rain tabana vin mala siaga a vevenagi ingere ram tabana huri na sinobu ngerehi ram lado hogo ko rain tabera. Iniko goin huhuire ko goin waregi sere na gineu ingere ngaha.
1TI.6.3	Tare ve a tangaloi mo huhui na doridori u wegineu dena gineu ngehi nau vevera, a tangaloi hi he lado bubugi tea mena leo huhui hogo noi Jisas Kraes, ngehi mo haharagi na matahala vovohoi huri ve dain tabana lawe God. 
1TI.6.4	A tangaloi hi mo sagesagea ko hatie gineu lolo qatune. A tangaloi hi, he lado na gineu wagineu tea nge a Vui Gogona hogosie. Ngehi tau vuigi na Vui Gogona, a gineu gagarasi, a qaloqalo mena tangaloi, a tauteu esi talo tangaloi, ko a ladolado hagi. 
1TI.6.5	A sinobu ingere hi ram vai na gineu rau esi tamwere, a domire rahe vovohoi tea ko rahe veve leo hogo tea. A nora domiana huri ve a warelue a gineu huri ve a tangaloi vin mwerai homu lune.
1TI.6.6	A hogo a lado hogo mo vai gide ve dain lei na vivilakogi u sao, nge gineu hi mo eno lawe rahine hi ram rongarea gina hava gineu hi rau leie. 
1TI.6.7	Igide lai tea gineu ve da vanai meie lolo ure, siu igide dain he lai tea gineu ve da vano meie. 
1TI.6.8	Nge tare ve a gada hinaga ko a luqada lude, igide dain rongarea giniehi. 
1TI.6.9	Ira hine ram tarani ve rain voragi mwerai homu rain soi lei lo kalikeli ko ingere ram dule lo vunei taratarani u sao rahe vovohoi tea ko a gineu gagarasi ngehi vin reve sasaruginire tavuine ko rain salasala. 
1TI.6.10	Huri taratarani huri na mane a vui galegaleasi doluegi. A sinobu sao rau tarani garagara ve rain mwerai homu, nge mo vaire ram bela dena lado hogo ko taqangire u mevurivuri gina hahagavi u sao.
1TI.6.11	Nge iniko a tangaloi noi God, goin bela dena gineu ingere hi. Goin toga lo matahala vovohoi, goin tabana lawe God, goin lado hogo, goin tabetabe, goin rongribi ko goin lado wuweu. 
1TI.6.12	Iniko goin qalo gina qaloana garea talo lado hogo. Ngehi goin saga tatakau lei lo mwasoana ta vagituei. Ngehi u tevuigi lune iniko gu leo hogosi Kraes lo nagora tangaloi u sao. 
1TI.6.13	Lo nagoi God, ngehi mo bete na mwasoana lawe na gineu doluegi ko lo nagoi Jisas Kraes, ngehi u labe siaga mo veve sere na nona lado hogo lo nagoi Bontius Baelat. 
1TI.6.14	Huri ve iniko goin tabe na nona Leo hora ngerehi gina taqangi renige. Siu ihine tea vin he haqe lai na asigi tea lumu siserigi ngaha ko vin dadari lo ranigi hi i Jisas Kraes vin vonai taligu. 
1TI.6.15	I God vin veie ve a gineu ngaha vin vei lo tarogi vovohoi ingeie i God u gogona ko ingeie a ratahigi gatagale hogosie, a ratahigi nora ratahigi teri ko a Huqegi nora huqegi teri. 
1TI.6.16	Ingeie hogosie vin he mate lai tea, ko ingeie mo toga lo leleo u leleo garagara huri ve a tangaloi vin he vano lai tea kakarani lobegi. A tangaloi he lehi God tea vohogi ko vin he lehe tea vohogi. Ve a tanoi lado mava ko a managi na eno lawe God.
1TI.6.17	Iniko goin veve lawera hi a nora vivilakogi u sao lolo ure ngaha ve rain mese sagesagera ko rain mese lado talo nora mane, ngehi vin ribi tea mo rovo, nge ve ingere rain lado talui God. Ingeie a mwerai homu mo bete na gineu doluegi hi dam taranire ve rain vei havuhevugi gide. 
1TI.6.18	Iniko gon veve ran vai na gineu garea gina nora mane. Ingere rain mwerai homu lo tabanagi rau garea ko rain betebete gina lolora hogo lawe rahine rahe buluire tea lai sibora. A havagineu tea hi i God u bete lawera, ingere rain rarai gesegi ve rain wahegi lawera tangaloi wagineu. 
1TI.6.19	Lune ingere rain veie mwere ngaha, ingere rain hogoni vunigi na nora matani hako gineu mwere a tanoi bilebile garea huri na taro mo vanai mosigei, siu huri ingere rain saga tatakau lei lo mwasoana hogo.
1TI.6.20	Timoti, iniko goin leohuri na havagineu hi God u lado siaga talumu hurire. Iniko goin bela dena gineui ureure, goin bela dena tangaloi hi ram laqa rerarera ram qalo meigo mena nora iloilo kalikeli. 
1TI.6.21	A sinobu ngerehi ram beragi lategi dena lado hogo a vevenagi ram ladohogo gina iloilo kalikeli hi. A hogogi na toga mei gimiu.
2TI.1.1	Den Bol, a gai hora noi Jisas Kraes gina taraniana noi God. I God u horau ve nain veve huri na mwasoana ngehi mo eno lui Jisas Kraes.
2TI.1.2	Lawego Timoti, iniko a maresu garea mwere huri ve iniko i netuku siboku. A hogogi, a hahagavi ko a tamwata lawego dein God a mama ko i Jisas Kraes a noda Huqe.
2TI.1.3	Nam veve gareagi God mwerehi lune gesegi nam lado haqe na henamu lolo noku tataro, nau tabana lawea, nau vei na havagineu hi nau ilo ve u garea mwerehi i retubuku tuei rau vei. 
2TI.1.4	Nam lado bibie hi gom ngara hurieu, nam tarani garagaragi ve nan lehigo siu huri neu nan horo gina havuhevu. 
2TI.1.5	Nam lado bibi na nom lado hogo siaga hi a hogo. A lado hogo siaga hi tomuegi u toga mei tubumiu hi Lois ko mei retahimu Junes, ko nam ilo ve iniko siserigi ngaha gom toga mena lado hogo hi u tatarise. 
2TI.1.6	Giniehi, nam vevea lawego ve gon vai na gineu gina nom tabeana hi God u betea lawego lune hi nam tau na limeku lo qatumu. 
2TI.1.7	I God he bete na Vui tea lawe gide huri ve vin vei gide dain matagu nge u betei na Vui ngehi a huireana lawe gide ko a dom tabetabe ngehi mo gide dam tatarise ve dain labe goro lai na noda taraniana siboda.
2TI.1.8	Siu igimiu nein mese maemae ve nein veve lawe na sinobu huri na noda Huqe Jisas Kraes, ko nein mese maemaegieu huri nam toga vau huri na Huqe. Nge nein rongo gagarasi meieu huri na Roro Garea. I God u betei na huireana lawe gide ve dain veie hi. 
2TI.1.9	I God u vagamwasoi gide ko mo vai gide dam voragi nona sinobu Gogona. A vevenagi hatie huri na gineu vei gide dau vei siboda nge a vevenagi a nona hogogi ko a nona domiana sibona. A hogogi ngehi u betea lawe gide lo henai Jisas Kraes siu a tarogi mobei tevuigi. 
2TI.1.10	Nge siserigi ngaha u haharaginie lawe gide lo vonaiana noi noda vagamwasoi Jisas Kraes. Ingeie u vei vohogi na mateana, ko gina Roro Garea ingeie u haharagi na turegi ngehi dain haqe na mwasoana ngehi a tangaloi vin he vai vohoginie lai tea.
2TI.1.11	I God u leo waheau ve nain waregi sere na Roro Garea ko nain voragi nona gaihora ko a huhui. 
2TI.1.12	Ineu nam rong-gagarasi siserigi ngaha a vevenagi nau waregi sere na Roro Garea, nge ineu nahe maemae tea, a vevenagi nam ilo Jisas Kraes, siserigi ngaha ingeie gatagale hogosie hi nau lado hogoginie. Ko ineu nam ilo huri ve ingeie vin leo huri vurugegi na havagineu hi nge u teue vonai lo limeku vin dadari lo rani hi ingeie vin vevegi na tangaloi lune. 
2TI.1.13	Nein huri na halai huhui ngehi a hogo hi neu rongoe denieu lo nomiu lado hogo siaga ko a nomiu dom tabetabe ngehi mo eno lui Jisas Kraes. 
2TI.1.14	Igimiu nein kokogoro na hogo ngehi u betea lawe gimiu, nein kokogoroe gina Vui Gogona mo toga lolo loloda.
2TI.1.15	Gu ilo huri ve ingere doluegi talo vanue lawua hi Esia rau siregi eu beno, a tangaloi gairue hi i Vukelas ko i Hemokenes, ingere vage ru siregieu. 
2TI.1.16	Ineu nam tataro huri ve a Huqe na haharagi na nona hahagavi lawe na duvi Onesivoras huri ingeie u buluieu ko he maemae tea huri nam toga vau lo valei veuveu. 
2TI.1.17	Lune u vonai mo dadari Rom, tauvuigi mo hikesieu vavano mo haqeau. 
2TI.1.18	Nam tataro huri ve a Huqe na sireginie na haqe na hahagavi ngehi mo vonai dena Huqe lo rani ngehi ingeie vin vevegi na tangaloi. Gu ilo na turegi gai vihe hi u tino mo buluieu lo togagi venue lawua Evesas.
2TI.2.1	Niko, Timoti, netuku, goin huire gina hogogi ngehi i Jisas Kraes u betea lawe gide. 
2TI.2.2	Iniko ko a sinobu lavasigi neu rongo na gineu doluegi beno ngerehi nau vevera. Iniko goin huhui na sinobu ngerehi gom lado talure gina gineu ingere ngaha. Siu ingere rain vei lei ve rain huhuire tangaloi wagineu.
2TI.2.3	Iniko goin voragi soldia garea noi Jisas Kraes ko goin vurugegi na rongesi hi ram eno lude. 
2TI.2.4	A soldia mo tarani ve na vai na nona tangaloi lawua na rong garea, siu vataha rani a soldia he vai tea gineu ve na huri na nona tarani sibona. 
2TI.2.5	Vage mwere na tangaloi hi mo toatoa hi mo toa ve vin qoragi na nona toatoa vin rorongtagi na tau leo huri na toatoa hi huri vin qoragine. 
2TI.2.6	A tangaloi rivurivu mo tabana huire ingeie vin lei na mwasi bulana rivurivu gitomuegi. 
2TI.2.7	Goin ladolado lo havagineu hi nau vevea, a vevenagi Huqe vin haharaginie lawego huri goin rong hogo lo gineu doluegi.
2TI.2.8	A Roro Garea hi nam toretore ginie, gom lado Jisas Kraes, ingeie hi u maraga taligu dena mateana, ingeie a duvigi lui Devet, 
2TI.2.9	ineu nam gagarasi a vevenagi, hurie hi, rau veuhieu gina garo vatu mwere na tangaloi hi mo vai na gineu rau esi. Nge a leo huhui noi God rai he vauhi laie tea. 
2TI.2.10	Siu ineu nau rong ribi nau lei na asiana ngerehi doluegi siu huri ingere hi i God u leo wahera rain lei na mwasoana ngehi eno lui Jisas Kraes. Gina mwasoana hi mo vonai gina roroa ngehi vin rovo lai tea. 
2TI.2.11	A leo huhui ngaha a hogo:
2TI.2.11	Tare ve dam mate meie,
2TI.2.11	dain toga meie vage.
2TI.2.12	Tare ve dam lai vurugegi na gagarasiana
2TI.2.12	hi dain huqegi bubugi meie.
2TI.2.12	Tare ve dam lado ve dain he lai vurugeginie tea,
2TI.2.12	ingeie vin he lai vurugegi gide tea.
2TI.2.13	Tare ve dahe lado hogo siaga tea lo noda waratau,
2TI.2.13	ingeie vin lado hogo siaga lo nona waratau,
2TI.2.13	a vevenagi ingeie vin he kali lei na nona waratau tea.
2TI.2.14	Goin huhuire gina leo ingere ngaha tamwere, goin veve matagutegi lawe na sinobu lo nagoi God huri ve rain mese vuigarogi huri na leo ingere ngaha. A matahala mwere hi vin he bului lei na tangaloi tea gatagale, ko vin vei asiesiginire hi ram rorongtagi. 
2TI.2.15	Iniko goin vei leo siaga lo matahala doluegi ve goin voragi tangaloi tabana garea ngehi God vin rongarea ginigo. Iniko gohe maemae tea mena nona tabana. Iniko goin huhui na sinobu gina leo huhui hogo noi God lo matahala vovohoi. 
2TI.2.16	Iniko goin tino vagahao dena tangaloi ngerehi ram laqagi na gineu rahe garea tea, a vevenagi a tangaloi ngerehi ram tomuegi na sinobu rain vano vagahao dein God. 
2TI.2.17	A nora leo huhui esi hi mo taka rorongo mwere na segeana hi mo mawahewahe lolo tarabesi. Ngehi mo mwere na leo noi Haemeneus ko i Vaelitas. 
2TI.2.18	Ingere rom siregi na leo huhui ngehi a hogo, rom veve ve i God u vei gide dam maraga taligu dena mateana beno, ko ingere rom vai asiesigi na lado hogo siaga nora sinobu lavasigi. 
2TI.2.19	A vatu togai bibi noi God vin labe siaga tuturedu. A leo ngere hi rau teire talo vatu togaibibi hi.” A Huqe u ilora hi rau voragi nona tangaloi ko u ilo gide doluegi hi dam tarani ve dain bulu mena Huqe dain siregi na doridori ngerehi rau esi.
2TI.2.20	Lolo valera mwerai homu a lalangai lakoi hinaga, hatie huri rau veire dena gol ko a silva hogosie, nge rau veire dena gai ko a tano bubulu. Lalavasigi ram hakovire lo taro ve ram vai na hinaga lawua ko lalavasigi ram hakovire lo taroi hinaga gesegi. 
2TI.2.21	Irahine doluegi hi ram vai mwasaraginire sibora dena galegaleasi, ingere rain lalakogi lo tabana rau garea. I God vin vei gogonaginire, rain gogona lawe na Huqe ko ram rarai huri na hava tabana garea tea. 
2TI.2.22	Nge goin toa dena galegaleasi ngehi mwalakelo ram rong garea ram vaire. Goin vei leo ve goin toga vin vovohoi ko goin lei na lado hogo, a dom tabetabe, ko a tamwata, meire ngerehi rau lado hogo gina Huqe gina loloi taqangire hi u mwasara. 
2TI.2.23	Iniko goin tino vagaho dena sinobu ngerehi ram vui garogi lo gineu rahe vovohoi tea. Iniko goin ilo ve a nora vui garo hi vin dori sulo qaloana. 
2TI.2.24	Ko a tangaloi tabana nona Huqe vin mese vai na vuigaro lo matai gineu, nge vin vei garea mena tangaloi doluegi, vin voragi na huhui garea, ko vin rongribi. 
2TI.2.25	A tangaloi ngerehi ram tabana lawe na Huqe rain garea lawe na tangaloi huri rain huhuire ngerehi rahe rorongtagi na Huqe tea. Nge bataha i God vin vei leo ve na dori na domire siu huri rain lei na hogo. 
2TI.2.26	Ko ingere rain rada ram toa dena vune nona tamate, ngehi u wiribibire ve rain vei na havagineu hi nge mo tarani.
2TI.3.1	!Goin lado haqe na gineu ngaha! Lo rovonai bongi a gineu sao hi rain vonai, 
2TI.3.2	a vevenagi a sinobu rain tabera sibora, rain tabe na nora mane, ram laqa sagesage ko ram sagesagera. Rain veve gineu esi vovohoire tangaloi wagineu ko rain he rorongtagi tamara ko iretahire tea sige rahe veve garea tea huri na gineu, sige rain he mwere na tangaloi ngehi tea i God mo tarani. 
2TI.3.3	Rain he tabera ngerehi tea lalavasigi, rain he ladolado goro na bugui gineu tea, rain veve tangaloi, ko rain he labe goro lai na nora tarani tea sibora. Rain vei gagarasigi na tangaloi, rain qalo mena havagineu hi u garea. 
2TI.3.4	Ingere rain tudori deni retuara, ko rain vei na gineu mwere ve ingere ram lado bulabula ko ram lado ve rau garea dena tangaloi lavasigi. Ingere ram tabe na taratarani ngehi mo eno lolo tarabesire u liu denie hi ram tabe God. 
2TI.3.5	Ko rain vei na doridori huri ve ingere ram tabana lawe God nge rain he lai na nona managi tea. Goin tino vagahao den sinobu ngerehi. 
2TI.3.6	Ingere lavasigi ram ahu lolo valera ko ram koko goro na vavine ngere hi rahe ilo na gineu tea ram horo gina gineu esi. 
2TI.3.7	Lo taro haro a vavine ingere ngaha ram rongo na domiana wagiwegineu, siu ingere ram huri na rongrongora sibora hogosie, nge rahe vai leo ve ran ilo na hogo. 
2TI.3.8	Mwerehi i Janes ko i Jambres rom rahagi Mosis, a sinobu ngerehi ram rahagi na hogo. A nora ladolado mo vai asiesiginire, ko rahe huri na lado hogo tea. 
2TI.3.9	Nge vin he eno tea lo nora tarani gina havagineu hi ram vaie, a vevenagi u mwerei Janes ko i Jambres, ingere doluegi rain lehire ve ingere a daloi tangaloi.
2TI.3.10	Nge iniko gon huri na havagineu hi nau huhui gimiu ginie, a turegi ngehi nam toga lune, a noku gol, a lado hogo siaga, a rongo ribi ko a dom tabetabe. Gu ilo ineu nahe wiriwiri tea. 
2TI.3.11	Gu iloe ve ineu nau gagarasi lune hi nau toga Antiok, Ikoniam ko Listra. Nge i God u revelueau dena gineu esi doluegi. 
2TI.3.12	Ingere doluegi hi ram tarani ve rain toga mwerehi God mo tarani, lui Jisas Kraes rain rong-gagarasi. 
2TI.3.13	Nge a sinobu ngerehi rau esi ko ram lamagi na tangaloi wagineu rain esi dena asi. Rain vaga lengaginire ngerehi lavasigi, ko rain vaga lengaginire sibora vage. 
2TI.3.14	Nge iniko goin huri na leo huhui ngehi gu leie tamwere. Gu ilo huri ve a leo huhui ngerehi a hogo, a vevenagi gu lado hogoginire hi rau huhuigo. 
2TI.3.15	Lo taro hi iniko a maresu gu ilo na revereve gogona ngehi mo vaigo gom matai sao, ko ngehi mo tomueginigo sulo mwasoana. 
2TI.3.16	A Reve reve Gogona hi God mo betera lawe gide rau garea huri na leo huhui huri dain haharagi lawe na sinobu a havagineu hi rau esi lolo nora mwasoana, huri dain vurugegi na gineu esi, ko huri ve da huhui gide ve dain toga vin garea. 
2TI.3.17	A Reve reve Gogona hi God mo betea, ve a tangaloi hi mo tabana lawe God ingeie u vei lei ve vin lei na gineu doluegi hi mo tarani ve vin vei na tabana garea lune.
2TI.4.1	Ineu nam veve na leo siaga lo nagoi God ko i Jisas Kraes ve ingeie vin veveginire hi ram toga mwaso tau ko rau mate beno, ko gina nona vonaiana ko mena nona tanoi ratahigi. 
2TI.4.2	Gon toretoregi na Roro Garea. Nen rarai gesegi, ko gon veve lawe na sinobu huri na havagineu hi ve ingere rain veie lune ingere ram vai na gineu rau esi iniko goin veve lawera. Gon vaga mwamwaviginire gina rongo ribi lawua ko a leo huhui garea, 
2TI.4.3	a vevenagi a tarogi vin vonai lune a sinobu rain he rorongtagi na leo huhui hogo tea nge rain hikesi na huhui sao huri vin veve na gineu hi u tatarise mena domire huri ingere rain tarani ve rain rorongtagi. 
2TI.4.4	Rain siregi, rain he rorongtagi na leo huhui tea, ko rain tevuigi rain huri na leo huhui kalikeli. 
2TI.4.5	Nge iniko goin labe siaga. Iniko goin weli tuturedugi na nomu gagarasi. Goin vei na tabana hi goin waregi sere na Roro Garea, ko goin vei rovonagi na tabana doluegi hi a nona tangaloi tabana noi God.
2TI.4.6	A taro u vonai beno lune ineu nain rugurugugi na mwasoaku. A taro u vonai beno hurieu ve nain rovo dena mwasoana talo ure ngaha. 
2TI.4.7	Nau qalo gina garea, nau toatoa nau dadari lo qereqerenagi, ko nau wiri bibi na lado hogo siaga. 
2TI.4.8	A gaitawe ngaha ve i God vin betea laweau, a gaitawe huri na tangaloi hi rau veivei garea meie. A Huqe vin vevegi na tangaloi ngerehi, vin veveginire lo turegi u vovohoi, i God vin betei na gaitawe hi laweau lo rani ngehi, hatie ve laweau hogosie nge lawera ngerehi doluegi ram rarai mena nora dom tabetabe lawea ve vin vonai taligu. 
2TI.4.9	Nam tarani ve goin vei leo ve goin vonai lobeku na siseri, 
2TI.4.10	a vevenagi i Dimas hi u tabe na ureure ngaha u siregieu mo vano Tesalonaeka. Kresens u vano Kalesia ko i Taetus u vano Dalmesia. 
2TI.4.11	I Luk ingeie gatagale hogosie hi mo tino meieu. Goin lei Mak nerom vonai bulu lo taro hi ve gom vonai taligu, a vevenagi ingeie vin buluieu lo noku tabana tangaha. 
2TI.4.12	Nau hora Titikas mo vano lo qatui venue Evesas. 
2TI.4.13	Lune nau toga Troas, nau toa dena noku kot aiehi lobei Kabas. Siu lune ve gom vonai, goin leie vonai laweau, mena noku buku, hageliu ngerehi rau ulire lo vinui nani.
2TI.4.14	Aleksanda, ingeie a tangaloi tabana lo kopa mo vai eu nam rongesi vaga sao. A Huqe vin veveginie huri na havagineu hi ingeie u vei. 
2TI.4.15	Iniko vage goin leo huri vurugegi vai teu mo vai romasi ginigo vage, a vevenagi ingeie u laqa siaga vovohoi na noda leo huhui.
2TI.4.16	Gitomuegi ineu nau vano nam veve na leo nam laqa huri eu siboku, a tangaloi doluegi rau toa denieu. A noku tataro ve i God vin lado vohogi na bugure. 
2TI.4.17	Nge a Huqe mo tino mei eu ko mo betei na huireana laweau siu huri neu nain waregi sere na Roro Garea lawera doluegi hi hatie duvi Israel. I God u revelueau dena gineu esi ingere ngaha mwerehi ve u revelueau dena wuwai laeon. 
2TI.4.18	A Huqe vin tugoroau lune ve a hava tangaloi tea mo tarani ve vin vei garasieu, ko vin lei tabetabegi eu vano lo nona tanoi ratahigi ta eulu. A Roroa hi vin he rovo lai tea Amen.
2TI.4.19	Nein veve garea lawe Bresila ko i Aqila ko a duvi Onesipora. 
2TI.4.20	I Erastas mo toga Korin. I Trovimas u sege siu ineu nau sireginie mo toga Miletas. 
2TI.4.21	Goin vei leo siaga ve goin vonai lobeku siu a taroi rara mo bei vonai.
2TI.4.21	I Ebulas mo veve nona veve garea lawego. I Budens, Linas, Klodia ko i retuara ko i rehaqera lui Kraes doluegi ram veve nora veve garea lawego vage.
2TI.4.22	A Huqe vin toga mena tamatemiu.
2TI.4.22	A hogogi na toga mei gimiu.
TIT.1.1	Ineu Bol, a tangaloi tabanagi noi God ko a gaihora noi Jisas Kraes.
TIT.1.1	I God u horau ve nain bului na ladohogo nora sinobu hi u leowahera ko ve nain buluire ve rain ilo na hogo ngehi mo haharagi lawe na sinobu ve rain tabanagi lawe God mwerehilogo. 
TIT.1.2	A ladohogo hi ko a iloilo ngaha mo vanai dena ladotare huri na mwasoana tavagituei, ngehi i God u warataugi teu lawe gide siu a mobei tau vuigi, ko i God vin he kali lei tea. 
TIT.1.3	I God u siregi lawe na ure mo ilo huri na mwasoana ngaha lo Roro Garea hi mo waregi serea. Ingeie u lado tau luku huri na tabana ngaha, ko ineu nau waregi sere, na roro hi mo huri na leohora noi God hi a noda vagamwasoi.
TIT.1.4	Lawe Taetas, i netuku hogo lo ladohogo hi gorom waheginie a hogogi ko a tamwata dein God i mama ko i Jisas Kraes a noda vagamwasoi.
TIT.1.5	Ineu sireginigo lo venue Krit huri ve goin vei vagasigi na gineu ngerehi, a taranigi garagara ve rain rovo ko huri ve goin rivu re ta maragai lolo togagi venue doluegi vin hurie mwerehi nau veve lawego. 
TIT.1.6	A tamaragai i vin mwasara dena gineu rau esi, vin toga mei gahorana gatagale hogosie, ko i re netune rain labe siaga lo ladohogo. A sinobu rain mese ilora ve a dorire rau mwere na turui tangaloi ko rahe bulubulu tea.
TIT.1.7	A tamaragai a henana vin mese asi tare ve ingeie mo labe tomuegi lo tabanagi noi God, ingeie vin mese bugure, sige vin mese meromero siseri. Ingeie vin mese inu lawagi na waen, vin mese tarani vena gilu, sige vin mese vaileo ve na mwerai homu lune mo lamaginire wai tangaloi.
TIT.1.8	A tamaragai vin gesegi ve vin lei vurugegi hine tea mo vanai lobena, vin tabe na gineu ngehi u garea, vin mataisao, vin toga lo mwasoana u vovohoi, ko u gogona ko vin hakobibi na domine. 
TIT.1.9	Ko vena saga tatakau lo leo hi u vovohoi ve dain lado talune mwerehi gam bete na leo huhui hurie, a tamaragai vin bului na sinobu gina leo huhui hogo ko vin haharagi lawe rahine hi ram qalo goro na leo huhui hogo, huri ve ingere rau vagasile.
TIT.1.10	A sinobu u sao rahe masinge tea ve rain bulubulu, ingere ram laqagi na gineu mwasarugi ko ram tomuegi rahine wagineu sulo matahala he vovohoi tea, hageliu irahine hi ram veve ve ihine ngerehi hatie duvi Israel rain lei na teve gigilegi. 
TIT.1.11	A sinobu ingere ngaha rain siregi ko rain mese laqa mwerehi a vevenagi ingere ram tau gaivutugi na sinobu doluegi huri ram bete na leo huhui lo gineu ngehi vovohoi tea ve rain huhuire ginie, ram vai mwerehi huri ram lamagi na sinobu ko mo vaire ram mwerai homu. 
TIT.1.12	Huri a nora tangaloi ligoligogi gatagale u veve vena, “Ingere ta Krit ram kalikeli tamwere, rau mwere na kakarue asi, ingere a sinobu rau huri wirige, rahe vai te gineu nge ram gagani hogosie.” 
TIT.1.13	A leo ingere a tangaloi ligolgigogi i vevera a hogo. A leo ngerehi mo veve siagagi lawera vi ingere rau vagasile, siu ingere rain huire hogosie lo ladohogo. 
TIT.1.14	Ingere rain mese rorongtagi na leo kalikeli nora duvi Israel ko a Leo hora nora sinobu hi ram rahagi na hogo. 
TIT.1.15	Lawe rahine rau mwasara, a gineu doluegi rau mwasara, nge lawe rahine ram hora gina galegaleasi ko rahe ladohogo tea, a gineu he mwasara tea hurire. A domire ko a rongrongora rau esi vohogi. 
TIT.1.16	Ingere ram veve huri ve rau ilo God, nge a havagineu ram vai mo haharagi ve ingere ram rahagi rain ronghuri, hatie gineu lure, hatie gineu garea ve vin vanai denire.
TIT.2.1	Iniko goin veve lawe na tangaloi doluegi ve rain huri na matahala vovohoi. 
TIT.2.2	Iniko goin huhuire tamaragai ve rain mese inu dada vule gina waen, a doridorire rain garea, ingere rain labe siaga goro na gineu ngerehi, ingere sibora ram taranire. A nora ladohogo vin garea, rain tabe na tangaloi doluegi ko ingere rain tabanagi tuturedu vin dadari lo qereqerenagi. 
TIT.2.3	Mwerehi vage iniko goin huhuire vavine sesea ve rain gogona lo doridorire, rain mese vevehurire wai tangaloi, sige ve rain inu dadavule gina waen, nge goin huhuire gina gineu hi rau garea. 
TIT.2.4	Siu huri ingere rain huhui lei na vavine mwalakelo ve rain tabelai retamai neture, ko ve tabe reneture, 
TIT.2.5	huri ve rain mataisao ko a domire rain renige, rain tabanagi vurugegi lolo togagi venue, rain lologarea gina tangaloi, ko rain sireginire sibora lawe retamai neture. Siu huri ihine tea vin he veve asiesigi lei na leohuhui noi God tea hi u betea lawe gide.
TIT.2.6	Lo matahala mwerehi teu, iniko gon vaga mwamwavigi na domire mwalakelo ve ran toga gogona ko ran mataisao. 
TIT.2.7	Lo gineu doluegi, igimiu nein voragi na mataleleo huri na lalakogi rau garea. Lune gom huhui, iniko goin veve gineu a hogo gesegi ko hatie gineu vage. 
TIT.2.8	Iniko goin rarai ve goin veve hogo vataha tarogi siu huri ihine tea vin he vailei tea vena vevehurigo. Huri irahine hi ram qaloqalo meigo rain maemae, a vevenagi hatie gineugi ve u esi ve rain veve vovohoi gide.
TIT.2.9	A tangaloi tabana vurogi rain rarai gesegi ve rain vei na havagineu tea hi a nora huqegi ram tarani, rain veileo ve rain vei havuhevu ginire ko rain mese vuigarogi meire. 
TIT.2.10	Ingere rain mese balu nora vivilakogi, nge rain haharagi ve a nora huqegi rain lado talure huri ve lo gineu doluegi hi ram vai, vin vei na leo huhui noi God a noda vagamwasoi vin hahavusi.
TIT.2.11	Ngehi a matahala ve dain taga vin hurie, a vevenagi a hogogi noi God hi ve vin vagamwasoi na tangaloi doluegi u vanai beno. 
TIT.2.12	Ngehi a leohuhui lawe gide ve da mese qalo mei God lo noda togaana asiesi sige ve da vai na gineu esi ngerehi a ure mo tarani ve na vaire. Giniehi, a hogogi noi God mo huhui gide ve a noda togaana siserigi ngaha ve na huri na mataisao ko a matahala vovohoi ko lo matahala ngehi mo haharagi ve igide dam tabanagi lawe God. 
TIT.2.13	Siu igide dain toga mwerehi lune dam rarai na noda ladotare lawua ko ve a noda God lawua vin evu dare mena varavarana koi vagamwasoi i Jisas Kraes. 
TIT.2.14	Ingeie u sireginie sibona huri gide siu hurive vin voli tuguhi lai gide dena noda galegaleasi doluegi ko dam mariqe. Ko mo vai mwasaragi gide ve dain voragi nona sinobu gahea. A sinobu ngerehi ram tarani vei lalakogi rau garea hogosie.
TIT.2.15	Iniko gon huhui na nomu sinobu huri na gineu ngerehi huri iniko gom hako huireana, a vevenagi iniko a tomtomuegi gatagale lolo warelue. Siu gon vaga mwamwavigi nire, ko gon veve lawera ve ihine tea ve ram vai gineu rau esi ko gon mese siregi lawera ve rau leoleo hivoginigo.
TIT.3.1	Iniko gon vai lado taliguginire ladohogo ve ran tau hivoginire lo vavara tangaloi lalawua ko a kavman hi ram huqegi gorora. Ingere rain rong hurire, ko rain rarai gesegi ve rain vei gineu rau garea. 
TIT.3.2	Ingere rain mese veve huri tangaloi, rain mese vui garogi, nge rain bulubulu garea mena tangaloi, ko rain lolo garea gina tangaloi doluegi. 
TIT.3.3	Tuei igide dau lenglengaga vage. Igide dahe rongrong huri leo tea, dau vagasile, ko igide dau vau lo gineu sao hi a tarabeside ram taranie ko ram rongarea ginie. Lo mwasoada, igide dau vei na gineu esi hogosie, ko a gineu u garagarasi gide. A sinobu rau leo masi gide ko dau vui leo masi gide gagatalegi. 
TIT.3.4	Nge lune a vaivei garea ko tabeana noi God a noda vagamwasoi u sere lue lawe gide, 
TIT.3.5	ingeie mo vagamwasoi gide a vevenagi huri u hakovi gide. Hatie ve huri na noda tabanagi garea ve dau veie tau, ve dain vovohoi lo nagona. 
TIT.3.6	Ingeie u solo mwasaragi gide gina wai ko u vei gide dam vora garaqa taligu lo vui gogona. 
TIT.3.7	I God u lingi na nona vui gogona su lude uliu lui Jisas Kraes a noda huqe. Igide dam vovohoi lo nagoi God a vevenagi huri na nona dom tabetabe lawua ko igide dain ladotare lai huri mwasoana hi vin he rovo lai tea. 
TIT.3.8	A leo huhui ngaha a hogo, ko ineu nam tarani ve nein ilo vurugegi ve a sinobu ram ronghogosie na gineu ingere ngaha.
TIT.3.8	Siu huri ve irahine hi ram ladohogogi God rain leo huri ve rain vei gineu rau garea lo mwasoara. A gineu ingere ngaha rau garea ko vin buluire doluegi. 
TIT.3.9	Iniko goin tino vagahao dena leo asiesi nora tangaloi hi ram vui reve lune ko ram laqagi na valuhuri huri retubure tuei ko ram vui susuni ko ram vui garogi huri na hora noi Mosis. A gineu ngerehi hatie gineu lure ko vin he bului hine tea. 
TIT.3.10	Nge tareve a tangaloi tea mo vai na tangaloi ram vile wahe lo leo mwere hi, gitomuegi iniko goin laqalaqa meie ko goin veve leo matagutegi lawea nge vin he vagaruegi tea. 
TIT.3.11	Iniko goin ilo lai ve sinobu mwerehi rau esi ko rau galegaleasi asi, a nora galegaleasi asi mo haharagi mo gigilegi lawera ve rau vagasile vohogi.
TIT.3.12	Ineu nain hora Atemas sige i Taekikas vanatu lobemiu, tareve mo dadari, iniko goin veileo ve goin vanai vin siseri lobeku lo qatui venue Nikobolis, a vevenagi ineu nau lado rarai ve nain toga aie lolo rara. 
TIT.3.13	Iniko goin vei leo ve goin bului Abolos ko i Senas a loea. Goin vei leo ve goin buluire lo matahalara ko goin leo huri ve rain mese qilodo lo hava gineu tea. 
TIT.3.14	A noda sinobu rain hikehike ve rain ve a nora taro vin vano huri na tabana garea vena bului na tangaloi wagineu, rain mese tinotino vurogi.
TIT.3.15	A tangaloi doluegi ram toga meieu ram hora nora rongarea lawego. Iniko goin bete nomai rongarea lawe rehavada hi ram bului gide lo ladohogo. A hogogi na toga mei gimiu doluegi.
PHM.1.1	Dein Bol, a tangaloi toga vau huri Jisas Kraes ko dein Timoti hi, i tuada. Lawego Vilimon i tuemai ngehi mo tabana mei gamaru. 
PHM.1.2	Lawego Abia, i haqemai, lawego Akibas gom tabana mei gamaru ko lawe na warelue ngerehi ram sone bubugi lolo valemu. 
PHM.1.3	A hogogi ko a tamwata lawe gimiu dein God i tamada ko a Huqe i Jisas Kraes.
PHM.1.4	Gesegi nam veve gareagi na noku Huqe lune nam vevego lolo noku tataro, 
PHM.1.5	a vevenagi nam rong huri na nomu tabetabe huri na sinobu gogona noi God doluegi ko huri ra nomu ladohogo siaga lo Huqe Jisas. 
PHM.1.6	Nam tataro huri ve a lado hogo hi gam betera rain veigo goin ilo na vai garea doluegi hi gau leire lui Kraes. 
PHM.1.7	Tueku, Ineu nam havuhevu laweau lolo loloku ko mo vai mesurigieu, a vevenagi a tabetabe ngehi gu haharaginie lawe na sinobu noi God, ko mo vaga mwamwaviginie.
PHM.1.8	Siu, lui Kraes, ineu nahe matagu tea ve nain veve siaga lawego ve gon vai na havagi hi u vovohoi. 
PHM.1.9	Nge a vevenagi ineu nau tabego siu ineu nain he vaie tea mwerehi. Ineu nam navu siaga denigo. Ineu Bol, ineu a tamaragai siserigi ngaha ko ineu lolo valei veuveu huri Jisas Kraes. 
PHM.1.10	Ineu nam navu siaga denigo huri netuku Onesimas. Ingeie u voragi netuku lo taro hi nau toga lolo valei veuveu. 
PHM.1.11	Lo taro tuei ingeie hatie tangaloi tabana garea lawego, nge siserigi ngaha ingeie u garea meigo ko meieu vage.
PHM.1.12	Ineu nam horae mo vonatu taligu lobemu, ko nam horae mo vonatu mena loloi taqangiku. 
PHM.1.13	Ineu nam tarani ve nain hakobibie vin buluieu lo taro hi ineu lolo valei veuveu huri na leo gogona. 
PHM.1.14	Nge nahe tarani tea ve nain vei na gineu hi nahe navue tea denigo tomue siu huri a hava gineu garea gom vaie, ineu nahe garoginigo tea.
PHM.1.15	Bataha i Onesimas u mawahe denigo huri na taro qilodo siu goin lei taligu vin tino vagituei. 
PHM.1.16	Ingeie hatie nomu tangaloi tabana vurogi taligu, nge ingeie u garea taligu dena tangaloi tabana vurogi, ingeie u mwerei tuemu hi gu tabea. Nau tabea u liu, nge iniko goin tabea vin liu taligu. Iniko goin tabea mwere na tangaloi ko goin tabea mwere na tangaloi u lado hogo lo Huqe.
PHM.1.17	Tare ve gom lado ve ineu a buluimu, goin lei vurugegi Onesimas mwere hi gom lai vurugegieu. 
PHM.1.18	Tare ve u vei na gineu esi voheigo, sige u lei gineu denigo, goin teu na gineu ngerehi rain voragi buguku. 
PHM.1.19	Neu, Bol, nam uli na leo ngaha gina limeku siboku. Ineu nai volire lawego ko ineu nain he veve na gineu tea huri na havagineu hi gu lei denieu huri na nomu mwasoana sibomu. 
PHM.1.20	Siu tueku, nam navuhigo ve gon vai na gineu ingere ngaha laweau lui Huqe, gon vai garaqagi na lolo loloku lui Kraes.
PHM.1.21	Nam uli na leta ngaha a iloilogi huri ve goin vei na havagineu hi nam navu denigo ko sige mo liuliu vage. 
PHM.1.22	A gineu gatagale vage, goin vaga rarai na mahoi vale huri nain toga aie, a vevenagi nau lado tare vei God vin duvi na nom tataro ko ineu nain vei leo ve nain vei leo ve nain vonatu lobemu.
PHM.1.23	Ebavras, ingeie mo toga vau meieu huri Jisas Kraes mo hora nona veve garea lawego. 
PHM.1.24	Ko i Mak, Aristakas, Dimas, ko i Luk, ram tabana bubugi meieu ram hora nora veve garea vage.
PHM.1.25	A hogogi noi noda Huqe Jisas Kraes na toga mena tamatemu.
HEB.1.1	U tuei lo higao sao rau vano beno i God u laqa vatu saosao mei retubude lo matahala wagiwegineu u sao turure tangaloi ligoligogi. 
HEB.1.2	Nge lo taro ngaha mo kakarani ve a ure na rovo, ingeie mo laqa mei gide turuhi Netune. I Netune hi, u tabanagi lawea tomue, lune i God u teu na gineu doluegi ngerehi ram eno lolo ure ko lo mahava. Nge i God u leowahea beno huri ve, lo taro a ure ngaha vin rovo, siu a gineu ngerehi rain voragi nona doluegi. 
HEB.1.3	I God mo toga tamwere lolo varavarana, i Netune u mwerena varavarai God hi mo leleo hagi gide. Ingeie a nunui God vohogi, mo haharagi vurugegi na doridorine hogo. A nona leo u huire, ko mo kokogoro na gineu lo ure ngaha ram toga vurugegi. Lune i Jisas u ladovohogi na bugure tangaloi rau veie tau, ingeie mo mule hage taligu eulu, ingeie mo hage mo toga lo matuei God hi mo hakovi na managi doluegi.
HEB.1.4	Siu i God u tabe hagagi Netune u hahale garagara denire engsel, mwerehi vage u bete na henana u hahale dena henara. 
HEB.1.5	Nge i God he veve tea vohogi lawe na nona engsel gatagale vena,
HEB.1.5	“Iniko i Netuku.
HEB.1.5	Hibagataha, ineu nam voragi Tamamu vohogi.”
HEB.1.5	Siu i God he veve tea huri na engsel te gatagale vena,
HEB.1.5	“Ineu nain voragi Tamana
HEB.1.5	ko ingeie vin voragi Netuku.”
HEB.1.6	Nge lune mo kakarani vei God vin hora Netune a muei qana sulolo ure mo veve vena,
HEB.1.6	“Ira engsel noi God doluegi lo eulu,
HEB.1.6	ram soi hivo gina tanoi lado mavaginie.”
HEB.1.7	Nge hurire engsel noi God u veve vena,
HEB.1.7	“A noku engsel doluegi
HEB.1.7	rau mwerena langi hi mo here mo vano lategi.
HEB.1.7	Nau veire hi ram tabanagi laweau rau
HEB.1.7	mwerena avi hi mo mui.”
HEB.1.8	Ko lune ingeie mo laqa mei Netune mo veve vena,
HEB.1.8	“God, iniko a Huqe lawua,
HEB.1.8	siu iniko goin huqegi goro na tangaloi vin tuei vin
HEB.1.8	he rovo lai tea.
HEB.1.8	Gom huqegi goro na nom tangaloi
HEB.1.8	lo matahala vovohoi.
HEB.1.9	Siu iniko gu hevuhevu huri na doridori garea,
HEB.1.9	gu siesie gina doridoriesi.
HEB.1.9	Siu huri hi God,
HEB.1.9	ineu a nomu God nau vureigo, nam leowahego,
HEB.1.9	vage nau veigo gom rong garea
HEB.1.9	huri nau tabego garagaragi hageliu denire buluimu.”
HEB.1.10	Siu i God mo veve mwere ngaha vena,
HEB.1.10	“Huqe, lo tauvuigi iniko gu teu na ure,
HEB.1.10	Vage a mahava a tanoi limemu.
HEB.1.11	A gineu ngerehi rain sala,
HEB.1.11	nge iniko goin toga,
HEB.1.11	a gineu ngerehi doluegi rain esi
HEB.1.11	mwere na luqe ram mabobo.
HEB.1.12	Nge tetagaha iniko goin qiri tabetabeginire gom taure,
HEB.1.12	mwerehi a tangaloi mo qiri na maleai nona kot.
HEB.1.12	Iniko goin leahi na gineu ngerehi,
HEB.1.12	mwerena tangaloi mo leahi na luqana.
HEB.1.12	Nge iniko goin toga tamwere,
HEB.1.12	iniko goin he tamaragai lei tea.”
HEB.1.13	Siu i God he veve tea vohogi lawe na nona engsel vena,
HEB.1.13	“Iniko gon toga lo matueku,
HEB.1.13	gon rarai vin dadari ineu nain teu na nomu tavului vuro
HEB.1.13	mwerena tanoi bibiletagi lo vavai kerumu.”
HEB.1.14	Ira engsel, ingere a vui hogosie, ram tabanagi noi God, ingeie mo hora lateginire, ve ran hako mena tangaloi ngerehi ve vin vagamwasoire.
HEB.2.1	Giniehi, igide dain labe siaga huri ve dain wiribibi siagagi na leo hogo ngerehi dau rongora beno, huri igide dain he vano salasala tea dena matahala. 
HEB.2.2	Igide dau leo beno huri na leohora hi a engsel rau leie himei lawe retubude u garea uliu. A tangaloi rau kalokalo lo leo hi, sige rahe rongo hurie tea, rau lei na leo vevegi hurie beno. 
HEB.2.3	?Siu u garea tare igide dam dom bulabula gina matahala hi i God u teue huri ve vin vagamwasoi gide, ngehi u garea garagara, siu igide dain toa lai dena leo vevegi hi mwerehilogo? A noda Huqe ingeie hi u veve na matahala ngaha gitomue radu, siu ingere rau rongoe ram veve sere lawe gide huri ve a matahala hi u garea. 
HEB.2.4	Siu vage i God u bulu mweire mo haharagi ve a matahala hi u garea, huri mo vai na vaigivui ko a gineu garigiana u sao siu vage mo bete lawe na tangaloi a hogohogo talo huireana nona Vui Gogona mo betea mo huri na nona tarani.
HEB.2.5	I God he tau na engsel lo eulu tea huri ve rain huqegi goro na ure garaqa ngehi ve vin vomai. A ure hi igide dam laqaginie. 
HEB.2.6	Huri a leogi lo Reve reve Gogona mo veve vena,
HEB.2.6	“God, igamai a tangaloi,
HEB.2.6	a gineu hatie vohogi lumei
HEB.2.6	huri ve vin veigo goin lado haqe gamai lune.
HEB.2.7	Gamai ira netui tangaloi,
HEB.2.7	hatie gineu lumei
HEB.2.7	huri ve goin leo huri gamai lune.
HEB.2.7	Siu huri na taro qilodo vohogi
HEB.2.7	huri ve goin leo huri gamai lune.
HEB.2.7	Iniko gu vei gamai, igamai gau
HEB.2.7	eno hivo vuine denire engsel lo eulu.
HEB.2.7	Siu siseri ngaha gom tabe hagagi gamai, gom bete
HEB.2.7	na hea lawua lawe gamai,
HEB.2.8	gom vai gamai gan huqegi goro na gineu doluegi.”
HEB.2.8	A leo hi mo veve huri ve i God mo vai na tangaloi ram huqegi goro na gineu doluegi a domianagi huri ve vataha na gineu doluegi. Siu igide dahe leo haqea tea huri ve a tangaloi rau huqegi goro na gineu doluegi hi bagataha. 
HEB.2.9	Siu igide dam leo haqea vei Jisas ingeie hi mo huqegi goro na gineu doluegi. Huri na domi tabetabe lawua noi God mo vai Jisas mo eno hivo vuine denire engsel huri na taro hi, huri ve vin mate vin vagamwasoi na tangaloi doluegi. I Jisas mo rongo gagarasi lo tarabesine mo dadari mo mate, giniehi, igide dam leo huri vei God u tabe hageginie mo bete na hea lawua lawea. 
HEB.2.10	I God ingeie hi u teu na gineu doluegi, siu a gineu doluegi hi rain voragi nona, ingeie mo tarani ve vin lei renetune doluegi rain bulu meie lo nona gareana lo ute ta eulu. Siu i God u veie u tatarise mo siregi Jisas mo rongo gagarasi lo tarabesine, huri ve i ingeie vin veie vin voragi tangaloi vagamwasoire tangaloi vovohoi. Siu siseri ngaha i Jisas ingeie a gai tomtomegi lawe na tangaloi ngerehi i God vin vagamwasoire.
HEB.2.11	Ingeie u veire ram mwasara dena nora galegaleasi ram gogona. Siu ingeie, mweire hi u veire ram mwasara, i tamara gatagale vohogi. Giniehi i Jisas he maemae tea vohogi huri ve vin veve huri ve i retuana ngerehi.
HEB.2.12	Ingeie mo veve vena,
HEB.2.12	“God, ineu nai veve sere lawe retueku huri
HEB.2.12	na doridorimu doluegi.
HEB.2.12	Ineu nam waregarea ginigo
HEB.2.12	lo nagora tangaloi doluegi.”
HEB.2.13	Siu u veve vage vena,
HEB.2.13	“Ineu nai teu na domiku vin siaga lui God.”
HEB.2.13	Siu mo veve taligu vena,
HEB.2.13	“Ineu tangaha mweire raranatugi ngerehi i God
HEB.2.13	u betera beno laweau.”
HEB.2.14	A raranatugi hi i Jisas mo laqagi hurire ingere a tangaloi, a tarabesire ko a daire lure. Siu i Jisas u voragi tangaloi, mo mwereire vohogi, mo bulu mena mwasoana gatagale mweire. U veie mwerehi ve turuhi na nona mateana ingeie vin qoragi na huireana nona Tamate hi i Satan, ingeie mo hakovi na huireana goro na mateana. 
HEB.2.15	Huri a tangaloi rau matagu gina mateana, i Satan mo vaubibire gesegi lo tamatera mwere ingere a tangaloi toga vau vohogi. Siu i Jisas u mate huri ve vin riqe na tangaloi toga vau ngerehi ve rain meriqe. 
HEB.2.16	U matamwasara huri ve i Jisas he bului na engsel ta eulu tea. Ingeie a Reve reve Gogona u veve hurie vena,
HEB.2.16	“Mo hako mweire hi a duvi Ebraham.”
HEB.2.17	A vevenagi hi mo vai mwere ngaha. Gitomuegi mo dori mo tatarise mwerei retuana, siu ingeie mo voragi nora muei tangaloi rugurugu lo nona tabanagi lawe God. Ingeie a nora muei tangaloi rugurugu ngehi u hagavire, ram ladohogo ginie, giniehi, mo vai na matahala huri ve i God vin lado vohogi na nora galegaleasi. 
HEB.2.18	Hibagataha ingeie vin hako mei rahine hi a gineu ram vai lehire, huri ingeie vage rau vei lehe tomue, siu ingeie vage u rong-gagarasi lune beno.
HEB.3.1	Retueku, God u ware gimiu beno, siu siseri ngaha igimiu neu gogona, igimiu a nona tangaloi. Nge huri na leo hi nau vevea beno, igimiu nein domdom lui Jisas hi dau mata-mwasaraginie beno huri ve igide dam ladohogo lune. Ingeie mo waregi ve a noda gaihora vage u wareginie ve a noda muei tangaloi rugurugu. 
HEB.3.2	I Jisas u veie u bagoto goro na nagoi God mo leo wahea huri na tabanagi ngaha, mwere hi tuei, i Mosis u veie u bagoto lo nona tabanagi mo leo huri na sinobu noi God. 
HEB.3.3	A tangaloi hi mo vutu na vale, a henana u lawua dena vale hi u vutue. Siu lo matahala mwere hi, u tatarise huri ve i God vin tabe hagagi Jisas vin liu den Mosis. 
HEB.3.4	Io a hogo, vataha na vale a tangaloigi lune hi ram vuture, siu i God u teu na gineu ngerehi doluegi. 
HEB.3.5	I Mosis u vei na gineu rau bagoto lo nona tabanagi lawera tangaloi noi God. Ingeie a tangaloi tabanagi noi God, mo veve sere na gineu doluegi gitomue siu i ngerehi lavasigi a tangaloi rain veve serera atagu. 
HEB.3.6	Siu i Kraes u veie u bagoto lo nona tabanagi. Ingeie i Netui God hi mo leo huri renetui Tamana. Siu huri ve a domide mo eno u siaga, dam ladohogo huri ve igide dain lei na gineu hi dau teu na domide lui God gina havuhevu, igide ira netui God.
HEB.3.7	Giniehi, a Vui Gogona u veve lo Reve reve Gogona vena,
HEB.3.7	“Hibagataha tare igimiu nem rongo na leoi God,
HEB.3.8	nen mese vai qatu siaga
HEB.3.8	mwerei retubumiu rau vei teu,
HEB.3.8	ram maraga ram vaivei God,
HEB.3.8	siu igimiu nei mese vai na doridori hi
HEB.3.8	mwerei retubumiu rau veie tuei,
HEB.3.8	lo taro tuei ingere rau veiveie lo vanue vurogi.”
HEB.3.9	I God mo veve vena,
HEB.3.9	“Lo vanue vurogi hi
HEB.3.9	i retubumiu rau lehi na doridoriku a higao
HEB.3.9	ngavulu gaivesi,
HEB.3.9	ingere rau kalokalo lo noku leo
HEB.3.9	ve ran vai lehieu.”
HEB.3.10	Giniehi, ineu nam lolo gagasi garagara ginire.
HEB.3.10	Siu nam veve vena,
HEB.3.10	“Gesegi ingere ram vano rerarera
HEB.3.10	rahe masinge tea ve rain ilo na doridoriku.”
HEB.3.11	Ineu nam lolo gagasi ko nam haharigi vena
HEB.3.11	“Ingere rain he ahu lai tea vohogi lolo vanue hi
HEB.3.11	ve nain bete na tanoi mangaana lawera aie.”
HEB.3.12	Retueku, nein leo huri vin garea vaiteu te den gimiu a taqangine he vovohoi tea ko he ladohogo tea gi God hi mo mwaso ko vin he mate lai tea, siu ingeie vin maraga vin vano denie. 
HEB.3.13	Igimiu nein mese vai mwere hi. Ingeie vataha rani mwere na leo hi mo veve vena, “Hibagataha” mo eno mosigei lude, vin he vagasile tea igimiu nein laqalaqa huri vin vei ragasi na domimiu. Lo doridorigi mwere hi a galegaleasi vin he sine lai gimiu tea ve gatagale a qatune vin siaga.” 
HEB.3.14	Tare ve a noda ladohogo lui Kraes hi lo tauvuigi dam wiribibi siagaginie vin dadari lo gologi, siu igide doluegi dain bulu meie lo nona gareana.
HEB.3.15	A leo lo Reve reve Gogona u veve mwere ngaha vena,
HEB.3.15	“Hibagataha tare igimiu nem rongo na leoi God,
HEB.3.15	siu nein mese vai qatu siaga,
HEB.3.15	mwerei retubumiu hi rau veie lune
HEB.3.15	ingere rau veivei God.”
HEB.3.16	?Ira hine hi rau rongo na leoi God, siu ram maraga ram vaiveie? Ingere doluegi hi i Mosis u tomueginire ram mwalue dena vanue Ijib. 
HEB.3.17	?Ira hine hi i God u lologagasi garagara ginire huri na higao ngavulu gaivesi? Ingere sinobu hi hogosie rau galegaleasi, siu ingere rau mate ram taqao lo vanue vurogi. 
HEB.3.18	?Ira hine hi i God u haharigi gorora vena, Rain he ahu lei tea vohogi lolo vanue hi u vei ineu nain bete na mangaana lawera aie? Ingere tau hi ram maraga ram vaiveie. 
HEB.3.19	Siu siseri ngaha igide dam lehe ko dam iloe ve ingere hi, rain he ahu lei tea vohogi lolo vanue hi huri rahe ladohogo tea gi God.
HEB.4.1	Siu i God u bete na waratau lawe gide beno, ve dain lei na mangaana hi u waratauginie, igide dain leo huri vin garea. He garea tea ve gatagale dein gimiu vin vagasile, ve vin he lai na mangaana tea hi u waratauginie. 
HEB.4.2	Huri igide dau rongo na Roro Garea beno u tatarise mwereire hi tuei rau rongoe. Ingere tuei rau rongo na leo hi, nge he buluire tea, a vevenagi ingere rau rongoe nge rahe laie tea gina ladohogo. 
HEB.4.3	Nge igide hi dam ladohogo, dau lei na mangaana hi beno. A mangaana hi i God u waratau ginie tau vena,
HEB.4.3	“Ineu nam lolo gagasi nam haharigi vena
HEB.4.3	‘Ingere rain he ahu lei tea vohogi
HEB.4.3	lolo vanue hi huri ve nain bete na mangaana lawera aie.’ ”
HEB.4.3	Siu lo taro hi u tau na ure ngaha morovo a nona tabanagi doluegi u rovo. 
HEB.4.4	Huri a leo gatagale lo Reve reve Gogona mo veve vena,
HEB.4.4	“Lo rani gaibitugi i God u manga
HEB.4.4	dena nona tabanagi doluegi.”
HEB.4.5	Siu siseri ngaha mo veve
HEB.4.5	na leo huri na mangaana hi taligu vena,
HEB.4.5	“Ingere rain he ahu lei tea vohogi lolo vanue
HEB.4.5	hi ve nain bete na mangaana lawera aie.”
HEB.4.6	Ingere hi rau rongo na Roro Garea ngaha tomue ingere rahe lai na mangaana tea mei God huri ingere rahe ronghurie tea. Siseri ngaha u matamwasara huri ve a tangaloi wagineu tea, ingere rain leilei na mangaana hi mei God. 
HEB.4.7	Giniehi, i God mo tau na rani wagineu vage. Siu a higao u sao rau vano beno, ko mo veve taligu vena, “Hibagataha.” Mwerehi i Devet u veve hurie lo duvi leogi hi nau vevea beno,
HEB.4.7	“Hibagataha tare igimiu nem rongo na leoi God
HEB.4.7	Igimiu nein mese vai qatu siaga.”
HEB.4.8	Tare ve i Josua u bete na mangaana lawe na sinobu hi God u waratauginie lawera, i God vin he tau na rani wagineu tea vage. 
HEB.4.9	Siu nge ngaha vin he mwere hi tea. Huri a taroi mangaana mo eno mosigei huri na sinobu noi God ngehi u mwerena mangaana noi God ngehi u manga lune lo rani gaibitugi. 
HEB.4.10	Huri ihine u lei na mangaana ngehi i God u waratauginie, ve vin manga dena nona tabanagi mwerehi tuei i God u manga dena nona tabanagi doluegi. 
HEB.4.11	Siu igide dai labe siaga ve da lailei na mangaana hi. He garea tea ve gatagale den gide ve na huri na tai kerure hi tatuei, ngehi rahe ronghuri God tea, siu vin he lailei na mangaana hi tea mei God.
HEB.4.12	A leo noi God a gineu mwaso, mo gilu, u hogo u liu, u hogo sileti na buei vuro hi a hogogi dalideli. Ko mo ari mo vano lolo domi tangaloi ko a tarabesine mo bulu mena mwasoana, mwere hi a buei vuro hi mo ari mo vano lolo mahogi hi a hui mena nubunubugi ram hari bubugi. A leo noi God vin vevegi na domi tangaloi ko a gineu ngerehi a tangaloi mo taranie lolo lolona sibona. 
HEB.4.13	Siu a gineu he hili tea dena nagoi God. A gineu doluegi i God u teure ram tino vovohoi goro na nagona. Siu igide doluegi dam veve matamwasaragi na noda togaana lo nagona.
HEB.4.14	A ladohogo ngehi dau veve sere huri ve dam ladohogo lune, siu igide dain wiribibie vin siaga. Siu a hogo, a noda Muei tangaloi Rugurugu lawua aie, ingeie hi Jisas, i netui God nge hi u ehu beno lo eulu, mo labe goro na nagoi God. 
HEB.4.15	A noda muei tangaloi rugurugu hi, he mwerena rugurugu tea lavasigi lune igide dam wiriwiri, ko dam galegaleasi, nge rahe hagavi gide tea, a noda muei tangaloi rugurugu hi, ingeie u hahagavi, huri a gineu ngerehi ram vai lehi gide rau vei lehe beno, nge ingeie u wegineu dei gide lune hi vohogi, huri he vai na gineu esi tea. 
HEB.4.16	Giniehi, igide dain mese matagu, a domide na huire huri ve da vomai goro na nagoi God, ngehi mo hako mei gide gina nona lolo garea u lawea. Ingeie vin hagavi gide, siu lo tarogi hi a noda romasi aie, ingeie vin hako mei gide gena nona lolo garea.
HEB.5.1	Igimiu neu ilo beno ve vataha na muei tangaloi rugurugu, i God u leo wahe denire tangaloi lavasigi, mo rivure ve rain tabana lawea huri na tangaloi doluegi. A muei tangaloi rugurugu mo bete na hogogi nora tangaloi lawe God, ko ram wehi na kakarue ram rugurugu ginie huri mo lai vohogi na bugure. 
HEB.5.2	Gesegi ingeie mo rongoribi mweire tangaloi hi rahe ilo na gineu tea hi ram vaie, sige ram vai saloi, siu ingeie vage mo vai vagasile, huri a nona huireana hatie. 
HEB.5.3	A tangaloi rugurugu hi a domine u kekena, ingeie vin vei na rugurugu hate huri na bugure tangaloi hogosie, nge huri na bugune sibona vage. 
HEB.5.4	A tangaloi vin he leo wahea tea sibona vena lai na tanoi lawua hi ve a muei tangaloi rugurugu. Ingeie God hogosie u ware lai na tangaloi ve vin lei na tabana hi a muei tangaloi rugurugu, mwerehi u leo wahe Eron tuei. 
HEB.5.5	Siu lo matahala mwerehi i Kraes he lai na tanoi lawua hi te sibona ve na voragi muei tangaloi rugurugu, ingeie God u leo wahea mo veve lawea vena,
HEB.5.5	“Iniko i Netuku,
HEB.5.5	Hibagataha ineu nam voragi Tamamu vohogi.”
HEB.5.6	Siu mo veve na leo wagineu vage vena,
HEB.5.6	“Iniko goin voragi tangaloi rugurugu,
HEB.5.6	mwerena tangaloi rugurugu hi i Melkisedek tuei,
HEB.5.6	siu goin tino lo tabanagi hi vagi tuei vin he rovo lai tea.”
HEB.5.7	I Kraes lo nona mwasoana hi lolo ure ingeie mo tataro lawe God, mo navunevu gineu denie mo tangi gina dilogi u lawua a nona tinengi ram hale dena matana. I God a nona huireana lune ve vin lei vohoginie dena mateana, nge huri Kraes u vei wuwou ginie mo lado mavagi God, i God mo ronghurie. 
HEB.5.8	Huri ba ingeie i netui God, lo nona rong-gagarasi lo tarabesine, inge mo huhui na lengai ronghuri. 
HEB.5.9	Giniehi, God mo vaie mo dori gina tangaloi vovohoi huri ve vin vagamwasoire tangaloi, ingeie vin vagamwasoire tangaloi doluegi hi ram ronghurie, siu ingeie vin wiribibire vagituei. 
HEB.5.10	Siu i God mo bete na hea hi lawea, ve ingeie a muei tangaloi rugurugu mwerei Melkisedek tuei.
HEB.5.11	A nomai leo u sao huri ve gain vevera lawe gimiu huri na gineu hi, siu u gona mei gamai ve gain veve matamwasaraginire doluegi lawe gimiu, a vevenagi a domimiu mo kea u ribi lawagi, huri nein he vai lei tea ve nen rong hogosire ve na siseri. 
HEB.5.12	I gimiu neu rongo na leoi God tuei beno, siu ngaha u tatarise ve i gimiu nein huhui na tangaloi ginie, nge igimiu nge he ronghogosie tea mosigei. Nge igimiu nem tarani ve a tangaloi na huhui gimiu taligu gina vui leo ngerehi. Ngaha mwerehi ve igimiu nem mule taligu, igimiu nehe gani na hinaga siaga tea, nge igimiu nem gani na meme hogosie. 
HEB.5.13	Siu ingere ram gani na memei ratahire ingere ram maresu mosigei, siu ingere rahe vailei tea ve rain ilo na leo huhui huri na vovohoiana. 
HEB.5.14	Siu a hinga siaga, a gara tangaloi hi rau sesea beno, ngehi rau veileo tuei, siu ngaha rau veilei beno ve rain leowahe na gineu hi rau garea dena gineu hi rau esi.
HEB.6.1	Huri na gineu hi igide da siregi na vui leo huhui huri Kraes na eno beno, igide da vano tuturedu lo leo ngerehi ve rain vei gide dain voragi tangaloi lalawua lui Kraes. Igide dain he tari na vodai vale tea gesegi. Siu lo matahalagi mwerehi, igide dain he laqagi na doridori tea gesegi huri ve da dori na domide dena doridori tatuei hi a mateana lune, nge ve igide da ladohogo lui God. 
HEB.6.2	Igide dain he laqagi na garuhigogona tea gesegi ko vage lo matahalagi mwerehi dam tangovi na tangaloi. Siu igide dain he laqagi na leo tea huri na maragaana taligu dena mateana ko huri na leo huhui hi i God vin vilegi na doridori tangaloi siu ingeie vin veve ve ira hine hi rain mwaso vagi tuei ko ira hine hi rain mate vagi tuei. 
HEB.6.3	A gineu ngerehi rau mwerena vodai vale vohogi. Nge igide da vano tutu redu, tare i God mo siregi lawe gide, dain veie mwerehi.
HEB.6.4	Siu a matahala hatie lawera hi rau mule taligu huri ingere rau vomai lo leleo noi God beno. Rau lei na hogogi beno hi u himei den eulu. Ingere ko a tangaloi lavasigi vage rau lei na Vui Gogona beno. 
HEB.6.5	Ingere rau leo haqe beno ve a leoi God u garea garagara, siu ingere rau rongo na huireana nona ureure garaqa hi ve vin vomai. 
HEB.6.6	Siu lo tagugi hi ram siregi na nora ladohogo ram vano taligu lo doridorire ta tuei. Siseri ngaha a matahala hatie vohogi huri ve dain leire rain mule taligu huri ve dain veire ve rain dori na domire taligu dena nora galegaleasi. Huri rau veie mwerehi, u tatarise huri ve rau toto vehavehagi Netui God lo gai saroutu taligu, rau vei na maemae lawua lawea lo nagora tangaloi doluegi.
HEB.6.7	Tare a mavusui tano mo lobu huri mo uhe talune vin vei na rivurivu garea rain meuri, vin bului na tangaloi hi a nona tanogi. Huri i God u vei gareagi na tano hi beno. 
HEB.6.8	Nge tare a mavusui tano hi a garokau mena duvu esi ram tubu lolona, a tano hi he garea tea mena gineu vohogi. Giniehi, u kakarani huri ve a tangaroasi noi God vin hivo lune, siu i God vin hure vohoginie gena avi.
HEB.6.9	Retueku, igamai gam rong garea gi gimiu u liu. Igamai gam laqa mei gimiu mwerehi nge lolo domimei gau ilo vurugegi huri ve nein he vai tea mwerehi. Igamai gau ilo vurugegi huri ve neu lei na gineu gagareagi hi i God u bete lawe gimiu huri ingeie u vagamwasoi gimiu. 
HEB.6.10	Ko gesegi i God mo vai na gineu rau garea tamwere. Ingeie vin he galuvegi na nomiu tabana tea ngehi neu veire, ingeie vin ladobibi na tabetabe hi neu veie hurie ko nem bete na tabetabe hi mo sigei lawe rehavamiu lui Kraes. Siu igimiu nem hako mweire mosigei. 
HEB.6.11	Siu igamai gam tarani garagara huri ve vatavatahagi gimiu ve a domimiu vin siaga tamwere, siu igimiu nein lei na gineu saosao hi a domimiu u labe siaga lure. 
HEB.6.12	Gahe tarani tea ve nein wiriwiri ko nein tinotino vurogi. Igamai gam tarani huri ve igimiu nein huri lo taikerure hi a nora ladohogo u siaga ko rau rongribi, siu ingere rain haqe lai na gineu sao hi i God mo hogoginire lawera.
HEB.6.13	Tuei, lune i God u vei na nona waratau mei Ebraham, i God u haharigi huri ve vin wiribibi siagagi na nona waratau hi. Huri a tangaloi hatie ve u lawua liu God, siu ingeie mo haharagi ta lune sibona. 
HEB.6.14	U waratau mei Ebraham, mo veve vena,
HEB.6.14	“Ineu nain vei gareaginigo ko nain vei na duvimu vin saosao.”
HEB.6.15	I Ebraham u rongribi, giniehi ingeie mo haqe na gineu doluegi hi i God u waratauginire lawea. 
HEB.6.16	Siu lo doridoride tangaloi, lune a tangaloi mo haharigi talo tangaloi mo ware na henai tangaloi u lawua denie sibona. Ko lune a tangaloi mo haharigi mwerehi, siu hate leo vage ve rain veve lo tagugi hi. 
HEB.6.17	Siu i God u warataugi na leona beno lawe na tangaloi ngerehi ve rain lei doluegi na gineu hi u waratauginire lawera. Ingeie mo tarani ve na vaire ve ran iloe na vagevage siu ingeie vin he dori na domine tea vohogi. Giniehi, ingeie mo haharagi talune sibona huri ve vin vei na nona waratau hi na labe na siaga na vagevage. Siu siseri ngaha a leo noi God gairue rom eno a nona waratau mena leo hi ve vin vei na nona waratau vin labe. 
HEB.6.18	A leo gairue hi roin he dori lai tea, siu vage lo leo gairue hi i God vin he kali lei tea vohogi. Igide hi dau haqe na tantano huri na mwasoana beno, a leo gairue hi rom ragasi na domide mo vagevage. Huri ve igide da tau doluegi na domide sulo waratau hi da wiribibie na siaga. 
HEB.6.19	Siu lo doridorigi hi igide dam tau doluegi na domide mo siaga lo waratau hi huri ve dain haqe na gineu doluegi hi u mwerena vatuligo mo wiribibi na mwasoana doluegi. Ngehi a vatuligo u saka u siaga, vin he gilu lei tea. A vatuligo hi u vano turu na galego hi a besebesei Ute Gogona Garagara noi God a eulu. 
HEB.6.20	I Jisas u vano lolo ute gogona beno lo henada, ingeie mo wagahi na turegi huri gide. Ingeie u voragi muei rugurugu beno, mwerena tangaloi rugurugu hi i Melkisedek tuei. Ingeie vin hakovi na nona tabanagi nona muei rugurugu vagi tuei vin he rovo lai tea.
HEB.7.1	Melkisedek u ratahigi goro na qatui venue Salem. Siu vage ingeie a tangaloi rugurugu noi God ngehi i God u Hahale Garagara. Siu lune i Ebraham mo mule taligu dena vuro ngehi u ue vagamate na ratahigi gaivesi, i Melkisedek mo haqea lo turegi ko mo vai gareaginie. 
HEB.7.2	Siu siseri ngaha i Ebraham u lei doluegi na vivilakogi ingere hi u haqera lo taroi vuro, mo waheginire qatu hangavulu, mo betea hala gatagale lawe Melkisedek. A hea hi i Melkisedek a iloilogi vena, “A Ratahigi huri na vovohoiana.” Vage huri u ratahigi goro na qatui venue Salem, a hea hi a iloilogi vena, “A Ratahigi huri na tamwata.” 
HEB.7.3	A valu huri tamana mei ratahine hatie, sige huri retubune u vomai vuine tuei, i hatie. A valu hurigi hatie huri vena veve huri na vorana mena nona mateana. Ingeie u mwerei Netui God, ingeie a tangaloi rugurugu hi u hakobibi na henai tangaloi rugurugu vagi tuei.
HEB.7.4	Igimiu nen ladolado lo tangaloi hi i Melkisedek, ingeie a tangaloi lawua garagara i tubude tuei i Ebraham ingeie a tangaloi lawua, siu u lei doluegi na vivilakogi hi u haqera lo taroi vuro, mo waheginire qatu hangavulu, siu mo havusie mo betea qatu gatagale lawe Melkisedek. 
HEB.7.5	Siu igide dau iloe ve vataha na higao a sinobu ta Israel rau wahegi na nora gineu doluegi qatu hangavulu. Siu a tamwata mo veve huri ve a duvi Livae ingere hi a tangaloi rugurugu rai leie qatu gatagale denire sinobu ta Israel. A sinobu lo tanoda hi ingere a duvi Ebraham, siu a tangaloi rugurugu ingere hi ram lai gineu denire mwerehi. 
HEB.7.6	I Melkisedek hi he vomai tea den duvi Livae, siu hate huri nge ingeie u lei na vivilakogi qatu gatagale hangavulu den Ebraham, siu ingeie mo vai gareagi Ebraham, ingeie hi u lei na leo waratau den God. 
HEB.7.7	Siu u matamwasara huri mo tau na vaigarea sulo tangaloi, ingeie hi u lawua mo tau na vaigarea sulo tangaloi ngehi u eno hivo denie. 
HEB.7.8	Siu a tangaloi rugurugu hi rau lei na gineu qatu gatagale denire hangavulu, ingere a tangaloi matemate. I Melkisedek hi ngehi u lei na gineu qatu gatagale denire hangavulu, a Reve reve Gogona u veve hurie ve ingeie a tangaloi togatoga. 
HEB.7.9	Siu igide dain veve lai mwerehi, ve lo taro hi tuei i Ebraham u bete na gineu gatagale denire hangavulu lawe Melkisedek, mwerehi i Livae vage u bete hibagataha a duvi Livae ram lai na gineu qatu gatagale mwerehi denire sinobu ta Israel. 
HEB.7.10	Siu lo taro hi i Livae he vora tea mosigei. Ingeie a duvi Ebraham gatagale hi u vora lo tagugi vohogi. Nge huri ingeie a duvigi lui Ebraham, lune i Ebraham u ladomavagi Melkisedek, mwerehi vei Livae vage u ladomava ginie.
HEB.7.11	Siu i God mo tau na nona tamwata huri na sinobu ta Israel, huri a tangaloi hi rau vomai dena duvi Livae rau labe beno ve rain vei na tabanagi nona tangaloi rugurugu. Siu ve mwere a tabanagi nona tangaloi rugurugu ingere hi den duvi Livae rau vovohoi vurugegi, nase vai a tangaloi rugurugu hala wagineu vin he vomai tea, ingeie a tangaloi rugurugu mo huri lui Melkisedek, ingeie hatie lo duvi Eron. 
HEB.7.12	Siu tare a tangaloi rugurugu mo vomai dena duvigi wagineu, a tamwata hi vin leahi vage. 
HEB.7.13	Ko siseri ngaha a noda Huqe a leo ngerehi ram vevera, ingeie u vomai dena duvi tangaloi wagineu, nge hatie tangaloi gatagale lo duvigi hi ve u tabanagi lo tabana nona tangaloi rugurugu lo ute gogona noi God. 
HEB.7.14	Nge huri igide dau iloe beno huri ve ingeie u vomai dena duvi Juda. Nge lune i Mosis mo laqagi huri na tabanagi nona tangaloi rugurugu, he veve na duvigi hi tea vohogi.
HEB.7.15	Siu siseri ngaha mo matamwasara mo vagevage huri a tangaloi rugurugu dolue hi, u vomai beno, ingeie mwerei Melkisedek. 
HEB.7.16	Ingeie u voragi na tangaloi rugurugu, he huri na tau leo tea ko a tamwata, nona tangaloi rugurugu, nge gina managi nona mwasoana hi vin he rovo lai tea. 
HEB.7.17	Huri a Reve reve Gogona u veve vena
HEB.7.17	“Iniko a tangaloi rugurugu mwere na tangaloi rugurugu hi i Melkisedek tuei,
HEB.7.17	iniko goin labe lo tabana hi vin tuei, a gologi hatie.”
HEB.7.18	A leo hi mo leahi na tamwata ta tuei, huri a tamwata hi hatie huireana lune, siu he vai lei na gineu tea vohogi. 
HEB.7.19	Huri a tamwata noi Mosis he vaibagotogi lei na gineu tea vohogi. Siu ngaha i God u bete na turegi wagineu lawe gide u garea garagara, igide dain teu na domide vin siaga lune. A turegi hi vin lei gide dain vomai kakarani lobei God.
HEB.7.20	Siu vage, lune i God mo rivu Kraes mo voragi tangaloi rugurugu mo waratau siaga lawea gina leona ve ingeie vin labe aiehi. Nge lo taro hi tuei rau rivu na tangaloi lavasigi ram voragi tangaloi rugurugu, i God he warataugi na leona tea mwerehi. 
HEB.7.21	Siu i Jisas mo voragi tangaloi rugurugu mo huri na leo i God u warataugi teu lawea u reve lo Reve reve Gogona vena,
HEB.7.21	“A huqe u warataugi teu beno ve vin he dori na domine tea.
HEB.7.21	Ingeie u veve vena,
HEB.7.21	‘Iniko a tangaloi rugurugu ve goin
HEB.7.21	labe lo tabanagi hi vin tuei a gologi hatie.’ ”
HEB.7.22	I Jisas ingeie u lei na waratau hi mo vomai mo dadari mei gide, siu a waratau hi u garea uliu, u siletie hi ta tuei. 
HEB.7.23	Ko a gineu dolue vage hi he mwere te hi tuei. Tuei a tangaloi rugurugu rau sao huri ingere a tangaloi ram mate, siu ingere rahe labe tea lo nora tabanagi ve na tuei. 
HEB.7.24	Siu i Jisas u tino lo nona tabanagi hi, ingeie a tangaloi rugurugu vagi tuei, huri u mwaso ko vin he mate lai tea. 
HEB.7.25	Giniehi, mo tau vuigi hi bagataha, ko vin he rovo lai tea, ingeie vin vagamwasoire lai hi ram bulu meie ve ran vomai lobei God. Huri ingeie vin toga vagi tuei, ko ingeie vin labe tamwere lo nagoi God, ko mo tataro hurire.
HEB.7.26	I Jisas ingeie a noda muei tangaloi rugurugu vovohoi ngehi u tatarise huri ve vin hako mei gide. Ingeie u Gogona, he vai na gineu esi tea, vage a gineu esi he eno lune tea. Ingeie u wegineu vohogi denire tangaloi vaivei esi doluegi, siu i God u tabe hageginie u hahale den eulu. 
HEB.7.27	Siu ingeie he mwerena muei tangaloi rugurugu tea lavasigi hi ram wehi na rugurugu vataha bongi ve na lai vohogi na bugure gitomue. Siu lo tagugi rabei wehi na rugurugu vage, huri na bugure tangaloi doluegi, i Jisas u vei na gineu hi vagatagale hogosie, lo taro hi u sireginie sibona ve na mate huri ve na riqe na galegaleasi nora tangaloi doluegi. 
HEB.7.28	A tamwata noi Mosis u rivu na tangaloi ngerehi huri ve rain voragi muei tangaloi rugurugu nge a nora huireana hatie, ram vai na gineu esi hogosie. Siu a leo waratau hi i God u warataugi siaga hurie u vomai lo tagui tamwata hi. A leo hi u rivu Netui God i God u veie u vovohoi beno, huri ve vin toga mwerehi vagi tuei a gologi hatie.
HEB.8.1	U garea, a vui leo hi gam laqaginire ingere ngaha. A noda muei tangaloi rugurugu hi mo toga eulu lo matuei God hi mo ratahigi goro na gineu doluegi. 
HEB.8.2	Siu ingeie he vai na nona tabanagi tea lolo vale siusiu hi a tangaloi rau vutue. Nge ingeie mo vai na tabanagi nona muei tangaloi rugurugu lolo ute gogona garagara, lolo a ute hi i God u vagataie huri na hudu-hudugoro ngehi mo ratahigi lolona, a vale siusiu hogo hi i God u vutue lo eulu. 
HEB.8.3	Siu vataha na muei tangaloi rugurugu hi i God u leo wahera huri ve rain hogohogo lawea ko rain wehi na kakarue huri ve na lai vohogi na galegaleasi nora tangaloi, ko lo doridorigi hi a noda muei tangaloi rugurugu hi vage a nona hogohogo mo eno huri ve vin bete lawe God. 
HEB.8.4	Ko ve mwere huri ve mo toga mosigei tangaha lo ure, ingeie vin he voragi tangaloi rugurugu tea vohogi huri a tangaloi rugurugu ram tino huri ve rain bete hogogi vano lawe God, mwerehi a tamwata noi Mosis mo veve. 
HEB.8.5	Siu a tabana hi a tangaloi rugurugu ram vaie, u mwerena nunu mo haharagi na gineu ingere hi ram eno eulu. Huri lo taro hi i God u veve tuei lawe Mosis huri ve vin vutu na vale siusiu gi valei tataro, ingeie u veve vena, “Goin leo huri vurugegi huri goin vei na gineu ingere hi, vin vovohoi vin huri na gaidumegi hi nau haharaginie lawego beno, lo ului vusi lawua.” 
HEB.8.6	Siu siseri ngaha igide dam lehi na tabanagi nona tanoi rugurugu hi i Jisas mo vaie, u garea u liu, u liu dena tabanagi hi a tanoi rugurugu tatuei hi rau veie. Siu lo doridorigi mwerehi, a leo waratau noi God hi i Jisas u leie mo dadari mei gide, hi vage u garea u liu dena waratau nge hi tatuei, huri a leoi gineu rau garea u liu, huri ve vin veire rain labe.
HEB.8.7	Siu huri ve a waratau tatomue hi rau garea, sevai a waratau tuegi hi vin hatie. 
HEB.8.8	Nge i God mo lehi na gineu esi u sao lo ului nona sinobu, mwere a Reve reve Gogona mo veve vena,
HEB.8.8	“A Huqe mo veve vena,
HEB.8.8	‘A rani ram vomai ineu nain teu a waratau garaqa lawera
HEB.8.8	na sinobu a duvi Israel ko lawe na sinobu ta Juda.’ ”
HEB.8.9	Siu vin he mwerena waratau tea
HEB.8.9	hi nau betea lawe retubure tuei,
HEB.8.9	lo taro nau duleire lo limara,
HEB.8.9	nam tomueginire ram mwalue den Ijib.
HEB.8.9	Ingere rahe hakobibi na waratau tea
HEB.8.9	hi nau betea lawera, giniehi,
HEB.8.9	ineu nam galuveginire.
HEB.8.10	Ineu nain teu na waratau lawera
HEB.8.10	duvi Israel lo taro hi,
HEB.8.10	vin mwere ngaha, ineu nain
HEB.8.10	huhuire gena noku Leo
HEB.8.10	hora ngaha lolo domire.
HEB.8.10	Ineu nain voragi na nora God,
HEB.8.10	ko ingere rain voragi noku sinobu.
HEB.8.11	Siu hatie gatagale dein gimiu huri
HEB.8.11	ve vin huhui na tangaloi
HEB.8.11	talo tanona sibona vena,
HEB.8.11	“Goin ilo na Huqe.
HEB.8.11	Huri gatagale vin he vano tea
HEB.8.11	ve na veve na leo hi lawe tuana,
HEB.8.11	huri a tangaloi doluegi ram iloau
HEB.8.11	vin teuvuigi lure hi rau enhivo vuine,
HEB.8.11	vin dadari lure hi a henara
HEB.8.11	rau enhage namawe garagara.
HEB.8.12	Nain lado vohogi na nora galegaleasi
HEB.8.12	ko nain geluvegi na nora gineu esi.
HEB.8.12	A leoku ngaha, ineu a Huqe nam veve.”
HEB.8.13	Siu huri na waratau garaqa, i God u vei na waratau tatomue mo malea. A gineu tea ngerehi rau malea ko ram mabobo vin he ribi tea ram salasala.
HEB.9.1	Lo leo waratau hi God u bete lawe Mosis tuei, a doridorigi lune huri na lengai hudugoro. Ko a tantanoi hudugoro vage ngehi a tangaloi rau tabe huri ve rain hudugoro God aie. 
HEB.9.2	Lo taro hi tuei ingere rau vutu na vale teniti ram qetu utuhie gairue. Lo qetu utugi tomuegi ram waregi ve a Ute Gogona. A laet u eno aiehi mena tevo gatagale hi a bereti rau bete beno lawe God ram eno aiehi goro na nagoi God. 
HEB.9.3	Siu ingere rau duletagi na galego lawua mo voragi na qetu utugi. Siu lolo qetu utugi tuegi hi, ram wareginie ve a Ute Gogona Garagara. 
HEB.9.4	Lolo qetu utugi hi a tanoi rugurugu mo eno lolona hi ram hure na gaibuhoru lune, aiehi a tanoi rugurugu rau kea ginie lo gai, siu ram bulugoroe gena kol. A bokis vage mo eno a gigilegi waratau noi God. A bokis hi rau keaginie lo gai ngehi vage rau bulugoroe doluegi gena kol. Lolo bokis hi a botel gatagale mo eno lolona rau keaginie lo kol, lolo botel hi a mavusui hinaga ngehi a mana, i God u betea lawera duvi Israel tuei lo vanue vurogi. Ko a gaitigo noi Eron ngehi tuei i God u veie mo mwaso taligu. Ko vage a vatu tatavola gairue ingere hi a leo waratau noi God rau eno lure. 
HEB.9.5	Namawe lo ului bokis hi a tantanogi huri, God mo lai vohogi na bugure tangaloi, aie. Ko hivoulu taligu a gineu gairue ram waregi ve a Serubim, a gigilegi hi mo haharagi huri ve i God mo toga, a bainhire mo mamalu goro na ute aiehi. Nge hatie tarogi ve nain veve vurugegi na mavusuvusui gineu mwere hi.
HEB.9.6	Lune a gineu ngerehi rau rarai u rovo ngerehi ira tangaloi rugurugu ram vano vataha bongi lolo qetu utui vale teniti hi a muegi, huri ram vai na nora tabanagi. 
HEB.9.7	Nge a muei tangaloi rugurugu hogosie mo vano lolo qetu utui vale tuegi hi lolona, nge ingeie mo vano lolona vagatagale lo higao gatagale. Lune mo soro lolona, mo lai na dai kakarue huri mo bete lawe God huri na nona galegaleasi, vage huri na galegaleasi nora tangaloi huri ram galegaleasi nge rahe iloe tea sibora. 
HEB.9.8	Lo gineu ingere hi a Vui Gogona u haharagi mata-mwasaraginie vurugegi. Lune a vale teniti hi mo labe mo sigei, hatie turegi ve na waga lawe gide doluegi ve dai vano lolo ute gogona hi u Gogona Garagara. 
HEB.9.9	Ngehi u mwerena gatotavalu mo haharagi na taro ngaha hi gide lolona. A leo hi a iloilogi huri ve a hogogi ngerehi a tangaloi ram bete lawe God, siu a kakarue hi ram wehire huri na nora galegaleasi rahe tatarise tea. A gineu ingere hi rain he vai lei na domire tangaloi tea ve ran vovohoi lo nagoi God. 
HEB.9.10	A gineu doluegi ngerehi rau veve na matahalagi, huri na halai hinaga mena inuinugi, siu a matahalagi vage ve rain solo na gineu doluegi rain mwasara lo nagoi God. Ingere hi a tau leo huri na tarabesi hogosie, siu rau eno mo dadari hi i God mo dori na gineu doluegi mo rivu na matahala garaqa.
HEB.9.11	Siu i Kraes u vomai beno ingeie a muei tangaloi rugurugu huri na gineu garegarea hi rau vomai beno. Ko a vale teniti hi i Kraes mo vai na nona tabanagi lolona, u vovohoi ko u garea u liu denie hi ta tomue. A vale teniti hi hate gineu huri ve a tangaloi rau vutue, hate gineu talo ure ngaha ngehi i God u teure. 
HEB.9.12	Lune i Kraes u vano lolo vale teniti hi, ingeie mo ahu lolo ute Gogona hi u Gogona Garagara, nge ingeie he vai tea mwerena muei tangaloi rugurugu lavasigi hi rau veie. Ingeie he lai na dai nani tea hi a boegi sige a bulugi hi a boegi vena riqe na galegaleasi nora tangaloi, hate vohogi. Ingeie u lei na daine sibona, siu ingeie u ehu vagatagale hogosie mo vai doluegi na gineu ngerehi, mo voli tuguhi gide dena noda galegaleasi, siu igide dain mwaso vagi tuei vin he rovo lai tea. 
HEB.9.13	A dai boei nani a dai boei bulugi, a qiei natui bulugi, a tabanagi lure mwere ngaha. Ira rugurugu ram teragi na dai ko a qie wuwerigi lo tarabesire tangaloi hi rau galegaleasi lo nagoi God. A gineu ngerehi ram vaire ram mwasara taligu lo nagoi God. 
HEB.9.14	Nge a dai Kraes mo vai na tabana u huire taligu denie hi, hageliu dena tabana ngerehi rau vei tuei. Lo huireana nona Vui Gogona hi vin he mate lai tea, Kraes u siregi na mwasoana vano lawe God. Ingeie u mwerena rugurugu hi a gineu he sikelie tea vohogi. Siseri ngaha a daine mo vai gide dam rongo lo tarabeside huri ve dau mwasara dena lalakogi mateana hi dau vaire, huri igide dain vei na tabanagi noi God ngehi a mwaso lune vin he rovo lai tea.
HEB.9.15	Huri na gineu hi i Kraes ingeie a gai gao lawe na tangaloi mo tino lo livugada mei God, mo vai na leo waratau garaqa mo labe. A vevenagi huri u mate, mo voli tuguhi gide dena noda galegaleasi hi dau kalokalo lo leo waratau tatomue vohogi. U veie mwerehi huri gide hi i God mo ware gide, igide dain lei na gineu garegarea hi rain eno vagi tuei ngehi i God u warataugi lawe gide.
HEB.9.16	Tare ve a tangaloi gatagale mo tau na nona waratau, lune ingeie vin mate a nona vivilakogi rain voragi nora tangaloi wagineu, siu ngehi u matamwasara lawera tangaloi huri ve a tangaloi hi vin mate tomue, huri ve a waratau hi vin eno lune. 
HEB.9.17	Huri a waratau mwerehi vin he labe lai tea, lune a tangaloi hi mo mwaso tau mosigei. A waratau ngerehi vin labe lai lune a tangaloi hi u waratau u mate beno. 
HEB.9.18	Siu lo doridorigi hi, lo taro hi a muei waratau noi God mo labe, a kakarue gatagale vin mate tomue huri a daine vin hale, huri a daine vin hale huri vin vei na waratau hi vin labe lai. 
HEB.9.19	Tuei i Mosis u matamwasaragi doluegi na tauleo huri na Leohora noi God lawe na tangaloi u tatarise mwerehi a tamwata mo veve. Siu lo tagugi u lei na dai natui bulugi mena dai nani, mo rogeginire gina wai. Siu mo lai na vului sibsib memea mena rangai gei hi a hisop, a raugi lune, mo dirire lolo dai hi, mo teragi wuweriginie talo buk huri na tamwata hi, siu mo teraginie talure tangaloi doluegi vage. 
HEB.9.20	Siu ngaha mo veve vena, “A dai ngaha huri vin vei na waratau noi God hi vin labe. A waratau hi, i God u veve beno huri ve igimiu nein ladomava ginie.” 
HEB.9.21	Ko lo doridorigi hi vage, i Mosis mo teragi na dai hi talo vale teniti hi, ko a gineu lavasigi vage hi ram waregareagi God ginire. 
HEB.9.22	A hogo, mo huri na tamwata noi Mosis u kakarani huri ve a tangaloi rugurugu rain vei na gineu doluegi ve rain mwasara goro na nagoi God gina dai kakarue. Siu vage, tare ve a dai vin he hale tea i God vin he ladovohogi na bugure tangaloi tea.
HEB.9.23	A gineu ngerehi a tangaloi rugurugu rau vei na hudugoro ginire, rau mwerena nunui gineu doluegi hi ram eno eulu, siu a dai kakarue vin hale huri vin veire rain mwasara. Nge a gineu hogo ngerehi huri na hudugoro, ram eno eulu, siu huri ve a dai gineu tea u garea garagara huri vin veire rain mwasara. 
HEB.9.24	Siu huri i Kraes he ahu tea lolo Ute Gogona hi a tangaloi rau vutue gina limara, ngehi a nunui Ute Gogona vohogi. Nge ingeie u ehu lo ute ta eulu, siu bagataha mo labe lo nagoi God mo laqagi huri gide. 
HEB.9.25	A muei tangaloi rugurugu lo duvi Israel, vataha higao ingeie mo ahu lolo ute Gogona Garagara, mo lai na dai kakarue. Siu i Kraes he vano tea vagasao vena hogoginie sibona lawe God. 
HEB.9.26	Huri ve u veie mwerehi, nase vai vin dule vatu sao lo gai saroutu, vin rong-gagarasi lo tarabesine vatusao, u teuvuigi tuei, lo taro hi i God u teu na ure, mo dadari gaqarigi, nge hatie mwerehi. Ingeie u vomai vagatagale hogosie vena vai vagatagalegi na gineu ngerehi. Lo taro hi mo hogoginie sibona vena riqe na galegaleasi nora tangaloi. 
HEB.9.27	I God u leowahe na matahala huri na tangaloi doluegi beno. Siu a tangaloi vin mate vagatagale, nge lo tagugi i God vin vevegi wahe na doridorine doluegi. 
HEB.9.28	Siu lo matahalagi mwerehi i Kraes u hogoginie sibona vagatagale vena riqe na galegaleasi nora tangaloi sao. Nge ingeie vin vomai taligu vagatuegi, hate huri ve vin riqe na galegaleasi, nge ingeie vin vagamwasoire hi ram toga raraie. A doridorigi hi tuei ram wehi na kakarue huri na rugurugu, he tatarise tea ve vin lei vohogi na galegaleasi nora tangaloi
HEB.10.1	A tamwata noi Mosis a nunugi hogosie huri na gineu hi rau garea, siu he matamwasara tea huri ve na garea huri na gineu gagarea hi ve rain vomai. Gesegi vataha na higao a tangaloi rugurugu ram ue vagamate na rugurugu mo huri na matahala gatagale huri na galegaleasi nora tangaloi. Giniehi, a tamwata noi Mosis vin he vai lei na tangaloi tea ingere hi ram vomai lobei God huri ve rain bagoto. 
HEB.10.2	A tangaloi ram vai na hudugoro lo matahala mwerehi, rahe mwasara tea vurugegi dena nora galegaleasi. Siu ve mwere rau mwasara vurugegi sevai rain he rongoe tea lo tarabesire huri ve a nora galegaleasi mo eno lure mosigei. Sige ve rau mwasara hogo, a doridorigi hi ram ue vagamate na kakarue huri na rugurugu vin rovo. 
HEB.10.3	Siu a doridorigi hi ram ue vagamate na kakarue huri na rugurugu mo vaire ram ladohaqe na nora galegaleasi vataha higao, 
HEB.10.4	Huri a dai bulugi hi a boegi mena nani rain he lai vohogi na galegaleasi nora tangaloi tea vohogi.
HEB.10.5	Huri a gineu hi, tuei lune mo kakarani ve i Kraes vin vomai lo ure, mo veve lawe God vena
HEB.10.5	“Iniko gohe tarani na hogohogo tea
HEB.10.5	mena rugurugu hi a tangaloi ram
HEB.10.5	uevagamatera, siu gu vei rarai
HEB.10.5	na tarabesigi mo eno hurieu.
HEB.10.6	“Gohe havuhevu tea, mena rugurugu hi a tangaloi ram hure dodolueginire lo tanoi rugurugu, gohe havuhevu tea mena rugurugu hi rau ue vagamatera huri na nora galegaleasi. 
HEB.10.7	Siu ineu nam veve vena, ‘God, ineu ngaha, nam rarai huri ve nain vei doluegi na gineu hi iniko gom taranie, u tatarise mwerena leo ngehi rau ulie hurieu lo buk huri na tamwata.’ ”
HEB.10.8	Tomue i Kraes u veve mwere ngaha vena, “Iniko gohe tarani na hogohogo tea mena rugurugu ingeie hi ram ue vagamatera, mena rugurugu hi a tangaloi ram hure dodolue ginire lo tanoi rugurugu, mena rugurugu hi rau ue vagamatera huri na nora galegaleasi, siu gohe havuhevu tea mweire.” Siu a doridori hi a tangaloi ram vaire, rau tatarise vohogi mena leo hi a tamwata noi Mosis mo vevera. 
HEB.10.9	Siu lo tagugi mo veve vena, “God, ineu ngaha, nam raraie huri ve nain vei doluegi na gineu hi iniko gom taranie.” A leo hi mo matamwasaragi huri ve i God u lei vohogi doluegi na doridori tatuei hi ram ue vagamate na kakarue huri na rugurugu, mo tau na doridori garaqa lolo ute hi i Kraes sibona ingeie a mo voragi rugurugu, mo mate. 
HEB.10.10	Huri i Jisas Kraes u vei doluegi na gineu hi i God u taranie huri ve vin veie i God u vei gide dam mwasara dena noda galegaleasi dam gogona. Mo vai mwerehi mo huri na rugurugu noi Kraes ngehi u rugurugu gena tarabesine sibona mo mate vagatagale hogosie, mo vai vagatagale ginire doluegi.
HEB.10.11	Vataha na tangaloi rugurugu nora duvi Israel ram vai na nora tabanagi hi vataha bongi ko ram bete na nora rugurugu hala gatagale vatusaosao, nge a rugurugu ngerehi rain he lai vohogi na galegaleasi tea. 
HEB.10.12	Siu i Kraes mo sireginie sibona vagatagale mo mate huri vena riqe vohogi na galegaleasi nona tangaloi vagi tuei vin he rovo lai tea. Siu mo vano mo toga lo matuei God. 
HEB.10.13	Siu ingeie mo toga rarai tahi vin dadari i God vin teu na nona tavului vuro lo vavai karune. 
HEB.10.14	I Kraes u mate vagatagale vena riqe na galegaleasi nora tangaloi. U veire ram mwasara dena nora galegaleasi, ram gogona ram voragi ira nona. Siu gina nona mateana ingeie u vei na tangaloi ngerehi ram vovohoi vurugegi siu ingere rain vovohoi vagi tuei vin he rovo lai tea.
HEB.10.15	A Vui Gogona vage u matamwasaragi na gineu lawe gide. Tomue u veve vena,
HEB.10.16	“A Huqe u veve vena,
HEB.10.16	‘A leo waratau vena, ineu nain veie
HEB.10.16	mei gimiu lo tarogi vin vomai,
HEB.10.16	Ineu nain huhui gimiu gina noku tamwata
HEB.10.16	ineu nain uli bibire talolo domimiu.’ ”
HEB.10.17	Siu lo tagugi mo veve taligu ve a Huqe u veve vena,
HEB.10.17	“Siserigi hi ineu nain he lado haqe
HEB.10.17	na nora galegaleasi tea mena nora lalakogi
HEB.10.17	rau esi ngehi ram kalo lo noku tamwata.”
HEB.10.18	Lo taro hi i God mo ladolado goro na nora galegaleasi doluegi, siu ingeie he tarani na gineu tea taligu ve rain hogogi lawea huri vin lei vohogi na nora galegaleasi.
HEB.10.19	Retueku, huri a dai Jisas u vei gide dau mwasara beno, dau tatarise huri ve dau vano lolo Ute Gogona Garagara. 
HEB.10.20	I Jisas u waga na matahala beno, a matahala garaqa hi a mwasoana lune, mo vano turu na galego hi tuei u dule goro na Ute Gogona Garagara. Siu a matahala garaqa hi a mwasoana lune, mo vano turu na tarabesi Jisas. 
HEB.10.21	Siu igide a noda tangaloi rugurugu ngehi u lawua garagara, ingeie hi mo leo huri na sinobu noi God doluegi. 
HEB.10.22	Ko siserigi ngaha u garea huri ve igide da vomai kakarani lobei God, huri a domide rau mwasara, a noda ladohogo u siaga, a domide hi rau sokora gina noda galegaleasi rau mwasara gina dai Kraes. Siu a tarabeside vage rau mwasara gina wai mwasara hi dau gagaruginie beno. 
HEB.10.23	U garea garagara huri ve igide da wiribibi siagagi na doridori dau vevea beno huri ve a doridoride, ngehi dam tau doluegi na domide mo labe mo siaga lui God. Igide dau veie mwerehi huri a hogo, igide dau ladohogo lui God huri ve ingeie vin vei doluegi na tau leo rain eno lune. 
HEB.10.24	U garea huri ve vatavatahagi gide ve da ladolado huri gide, ve da vuibului gide huri ve da vuitabetabe gide ko da vaiveigarea mei gide. 
HEB.10.25	Igide dain mese siregi na lengai bulubulu huri na warelue mwerehi lavasigi dein gide rau veie. Siu gesegi dain hako mei gide ve da ragasi na domide taligu na vagevage huri ve ran huire, huri igimiu nem leohogosie ve a Rani nona Huqe mo kakarani vomai.
HEB.10.26	Siu siserigi ngaha igide hi dau lei na leohogo dau ilo vurugeginie, nge sige igide dam domiginie dam maraga dam vano dam vai na gineu esi. Siu giniehi, a matahala vin hatie, a rugurugu vin hatie vage huri ve dain ue vagamatea ve vin riqe vohogi na noda galegaleasi. 
HEB.10.27	Siu ingeie hi a matahala hogosie mo eno huri gide, ve igide dain matagu garagara gi God lo taro hi igide dam togararaie huri ingeie vin vilegi na doridoride ko ingeie vin vei gagarasigi gide. Igide dain toga tare na avi hi u huire garagara ngehi vin gao vohogi na tavului vuro noi God doluegi. 
HEB.10.28	Lune a tangaloi mo vaiutu na leohora noi Mosis, a tangaloi gairue sige gaitolu ram veve huri ve a hogo, rain he hagavie tea nge rain buguri vagamatea. 
HEB.10.29	?Siu wuraha mena tangaloi hi mo lado bulabulagi Netui God? A dai Jisas Kraes ngehi u vei na leo waratau noi God mena nona tangaloi mo labe, ingeie sibona u vei na tangaloi hi mo mwasara dena galegaleasi mo gogona mo voragi tangaloi noi God. ?Siu wuraha huri na tangaloi hi mo lado mamarae gina dai Jisas mwere na gineu vurogi? A Vui Gogona mo hako mena tangaloi gina nona dom tabetabe lawua. ?Siu wuraha huri na tangaloi hi mo laqa bulabulaginie? A tangaloi hi vin weli na gagarasi vin lawua garagara vin liue hi mo vai utuhi na tamwata noi Mosis. 
HEB.10.30	Huri igide dau iloe hi ve mo veve vena,
HEB.10.30	“Ineu hogosie nau tatarise huri
HEB.10.30	ve nain soso lawera ngerehi rau vei
HEB.10.30	na gineu rahe tatarise tea.
HEB.10.30	Ineu hogosie nain vei garasire huri.”
HEB.10.30	Siu ingeie mo veve vage vena,
HEB.10.30	“Ineu a Huqe i God,
HEB.10.30	ineu nain vilegi na doridorinai noku tangaloi,
HEB.10.30	siu ineu nain veveginire huri.”
HEB.10.31	Huri God mo mwaso vin wiribibi gide vin vevegi gide, siu a matagutegi u liu.
HEB.10.32	Siu u garea ve igimiu nen lado haqe na gineu doluegi rau vei lawe gimiu tuei. Lo tagugi hi, a leleo noi God mo dadari lobemiu neu romasi lo gineu u sao, nge a gineu ngerehi rahe qoragi gimiu tea. 
HEB.10.33	Lo mahogi lavasigi a tangaloi ram veve asiesigi gimiu lo ute lawua, siu ram vai esiesigi gimiu vage. Lo mahogi lavasigi nem tino mwereire hi a tangaloi ram vai esiesiginire. 
HEB.10.34	Igimiu neu haqe na romasi hi beno ngehi a tangaloi vauveu ram haqea. Siu lune a tangaloi ram lai na nomiu vivilakogi dein gimiu nehe romasi tea lawagi huri na nomiu vivilakogi ingere hi ram sala. Igimiu nen havuhevu huri neu iloe beno hurive a nomiu vivilakogi te wagineu ram eno, ngerehi rau garea u liure hi tomue, siu ingere rain eno vagi tuei. 
HEB.10.35	Siu u garea, igimiu nein wiribibi na domimiu na labe na siaga, huri igimiu neu lei na gaitawe hurie, u lawua u liu. 
HEB.10.36	U tatarise huri ve igimiu nein rongoribi, huri ve igimiu nein vei na gineu doluegi hi i God mo taranire, siu igimiu nein leilei na vivilakogi ngerehi u waratauginire lawe gimiu. 
HEB.10.37	Mwere na Reve reve Gogono mo veve vena,
HEB.10.37	“A taro qilodo mo eno siu ingeie vin
HEB.10.37	vomai vin dadari, vin he vaivei riribi tea.
HEB.10.38	A noku tangaloi vovohoi rain
HEB.10.38	ladohogo luku rain mwaso.
HEB.10.38	Sige denire gatagale vin tudori vin mule taligu.
HEB.10.38	Ineu nain he rong garea tea ginie.”
HEB.10.39	Siu igide hate tangaloi mwerehi huri ve dain tudori taligu huri ve da sala. Nge igide dau ladohogo gi God, siu ingeie mo vagamwasoi gide.
HEB.11.1	A noda lado hogo lui God mo haharagi lawe gide huri a gineu doluegi hi a domide mo huire lure, ingere hi a hogo. A ladohogo hi mo haharagi lawe gide huri ve a gineu doluegi hi dahe leo laire tea, ngehi ram eno tahi. 
HEB.11.2	I retubude tuei rau ladohogo lui God, giniehi i God mo vai gareaginire.
HEB.11.3	Igide dam ladohogo lui God, giniehi igide dam ronghogosi na gineu doluegi hi lolo ureure ngaha, hi i God u teure gina leona. Siu a gineu ngerehi dahe leo laire tea, i God u teu na gineuhi ureure doluegi lo gineu ngerehi dam leo laire.
HEB.11.4	I Ebol u ladohogo lui God, giniehi, mo bete na hogogi gatagale lawe God u garea u liu, u liu na hogogi noi Ken. Huri i Ebol u ladohogo lui God, siu i God mo saluginie mo veve huri ve ingeie a tangaloi vovohoi, i God mo rong garea mo lai na nona hogogi. A tangaloigi u mate beno, nge huri a nona ladohogo mo vai lado taligugi gide mo dadari bagataha.
HEB.11.5	I Enok u ladohogo lui God, giniehi he mate tea. I God u lei mwasogaginie dena ureure vano lobena. A tangaloi rahe haqea tea, huri i God u leie beno. Nge tomue lune i God he laie te tau mosigei, a Reve reve Gogona u mata-mwasaraginie ve ingeie u vei God mo havuhevu. 
HEB.11.6	Huri ve mwerehi ingeie a tangaloi he ladohogo tea lui God, vin he vai lei tea vena vai God na havuhevu. Huri a tangaloi tea mo tarani ve na vomai lobei God, na ladohogo huri ve i God ingeie tahi, siu ingeie vin vei tabetabeginire hi ram hikesie.
HEB.11.7	I Noa u ladohogo lui God, siu lo taro hi i God mo warataugi na gineu ngerehi rahe dadari tea mo sigei, ngerehi a tangaloi rahe lehire tea mosigei, siu i Noa u rong hurie. Mo toto na aka ve ingeie mei renetune rain mwaso lune. Siu lo nona ladohogo hi mo haharagi ve a tangaloi doluegi rau esi, giniehi, rain sala. Siu vage lo matahalagi nge ngaha, u lei na vovohoiana ngehi i God u betea lawera hi rau ladohogo ginie.
HEB.11.8	I Ebraham u ladohogogi God, giniehi, mo ronghuri God mo warea vena vano lo vanue dolue. A vanaue hi, i God u waratauginie tau huri ve vin betea lawea. Giniehi, i Ebraham mo siregi na tanona mo vano, nge ingeie he ilo tea ve vin dadari logo. 
HEB.11.9	Huri u ladohogo lui God mo toga lai lo vanue hi i God u waratauginie tau lawea, huri ingeie a tavanaiana. Ingeie i Aesak, koi Jekob, hi i God u bete na leo waratau lawera vatavatahaginire, ingere rau toga lolo vale teniti hogosie, rahe vutu na vale garea tea. 
HEB.11.10	I Ebraham u vei mwerehi, huri u toga tare ve vin vano lo qatui venue hi i God u dumae mo vutue, siu a togagi venue hi vin labe vagi tuei huri a togai bibigi u siaga.
HEB.11.11	I Sera u ladohogo lui God, giniehi hate huri u tubui beno huri ve vin bava na maresu, nge u bava na maresu. Siu u bava na maresu hi huri u ladohogo lui God huri u wiribibi na nona waratau. 
HEB.11.12	Huri na gineu hi, i Ebraham ingeie gatagale vohogi, vage u tamaragai beno, u kakarani ve na mate, siu a duvine u sao garagara, a tangaloi vin he valu laire tea. Ingere rau mwerena visiu lo dodo ko rau mwerena onei tehi.
HEB.11.13	A tangaloi doluegi ngerehi rau ladohogo lui God, nge lo taro rau mate rahe lehi na gineu tea hi i God u waratauginire tau lawera. Ingere ram lehi na gineu ngerehi, nge mwerehi ve ingere rau vagahao tau denire mosigei, nge ingere ram lehire ram havuhevu. Siu siseri ngaha ingere ram matamwasaragi huri ve ingere ram toga lo ure ngaha, siu mwere ingere a tavanaiana vohogi, a ure ngaha hatie tanora vovohoi. 
HEB.11.14	A tangaloi ram laqa mwerehi, ram haharagi huri ve ram hikesi na tanora vovohoi.
HEB.11.15	A domire he mule tea taligu huri na vanuara hi rau sireginie beno. Ve mwere ingere rau ladolado mwerehi, nase vai vin tarogi lune lawera huri ve ingere rain mule taligu aiehi. 
HEB.11.16	Ingere ram tarani ve a vanuara wagineu vage, ngehi u garea denie hi tatomue, a vanuegi ngehi lo ute ta eulu. Huri na gineu hi i God he maemae tea mweire huri rain wareginie ve a nora God, huri u vei rarai na qatui venue gatagale hurire beno.
HEB.11.17	I Ebraham u ladohogo lui God, giniehi, i God mo vai lehi na domine, siu i Ebraham mo rarai ve na ue vagamate netune Aesak, vena hogoginie lawe God mwerena rugurugu. I Ebraham ingere hi i God u bete na waratau lawea, siu ingeie mo rarai vena ue vagamate netune hi a dule gatagale, vena hogoginie lawe God mwerena rugurugu. 
HEB.11.18	I God u mata-mwasaraginie lawea vena, “Lui Aesak hi a duvimu vin qalo vin lawua.”
HEB.11.19	Nge i Ebraham mo ladohogo lune, u iloe huri ve i God vin vei lei na tangaloi ve na mwaso taligu dena mateana. Siu ngehi mwerehi i Ebraham u lei Aesak taligu dena mateana.
HEB.11.20	I Aesak u ladohogo lui God, giniehi, mo tau na tangaroa garea lui Jekob tona Iso huri ve a gineu garea rain hivo lure.
HEB.11.21	I Jekob u ladohogo lui God lune mo kakarani ve na mate, mo vai gareagi netui Josev gairue vatavata haginire. Mo totoqevagi lo nona gaitigo mo tataro lawe God gina tanoi ladomava.
HEB.11.22	I Josev u ladohogo lui God, giniehi lo taro mo kakarani ve na mate mo laqagi huri na taro hi vei ngaraha a duvi Israel rain mule taligu dena vanue Ijib. Ko mo warataugi lawera vage ve rain vei wuraha mena huine.
HEB.11.23	I Mosis, i tamana koi ratahine ru ladohogo lui God, giniehi, lune i Mosis mo vora rum tau vuniginie a vule gaitolu. Rum lehe huri ingeie a maresu garea, siu ingere rohe matagu tea huri rom vai utuhi na tamwata nona ratahigi.
HEB.11.24	I Mosis u ladohogo lui God, giniehi lune mo sesea mo hage he tarani tea ve a tangaloi rain warea ve ingeie i netui vavine hi i netui Vero hi a ratahigi lawua. 
HEB.11.25	Ingeie mo tarani ve na vano na bulu mweire tangaloi noi God, huri na rongogagarasi mwereire vage. He tarani tea vohogi ve vin rong garea lo turegi hi rau esi, hate huri tare ve a mahogi te qilodo, ingeie he tarani tea vohogi. 
HEB.11.26	Mwerehi nge mo veve huri ve tare ram mavaginie huri vagamwasoi ngehi i God vin horae vomai, ngehi vin he maemae tea huri. Nge vin rong garea vin liu huri na gineu hi, den rong gareana hi huri na gineu gagarea hi lo vanue Ijib. Mo rongoe mwerehi huri mo ladolado huri na gaitawe hi ve i God vin bete lawea.
HEB.11.27	Huri i Mosis u ladohogo lui God, giniehi, mo mwalue dena vanue Ijib, he matagu tea gina ratahigi hi huri mo meroginie u liu. Nge he mule tea taligu, nge u vano tuturedu, huri mo lehi God ngehi a tangaloi vihe leo laie tea gina matana. 
HEB.11.28	Vage huri u ladohogo lui God, giniehi mo tauvuigi na doridori huri na hinagai Halegagaliu. Mo veve lawera duvi Israel huri ve rain besigi na dain sibsib lo beru lo matai valera. Rain vei mwerehi huri i God vin hora na engsel huri ue vagamate tangaloi, vin he ue vagamate reneture tea hi a mwera rau vora gitomuegi redu.
HEB.11.29	A duvi Israel hi rau ladohogo lui God, giniehi, ram vano utuhi na tahi hi ram wareginie ve a Tahi Memea, ngehi u mwerena tano mamaha vohogi. Lune i ngaraha ta Ijib ram vai leo ve ran vano lolona mwerehi, a tahi hi mo vomai bubugi, mo luluweginire ram dono.
HEB.11.30	Huri ira duvi Israel rau ladohogo lui God, giniehi, lo taro hi ram dige dali na aravatu hi a arai qetui venue Jeriko a rani gaibitu mo rovo, a aravatu hi mo rurungudu.
HEB.11.31	I Rehab, ingeie a vavine masimesinge u ladohogo lui God, giniehi, he mate tea, mweire tangaloi hi rahe ronghuri God tea. I ngaraha a duvi Israel rahe ue vagamatea tea a vevenagi huri tomue, lune a tangaloi gairue a duvi Israel rau vano Jeriko huri rom mataduru na vanue hi, ingeie u lei tabetabeginire.
HEB.11.32	Ngaha nau vevea u sao beno, a tangaloi u sao tau hi nahe vevera tea hatie tarogi meieu ve nai veve na leo noi Ketion i Barak i Samsin i Jevta i Devet i Samuel ko ira tangaloi veve rarai. 
HEB.11.33	Ingere hi rau ladohogo lui God, giniehi ram vailei na gineu u sao. Rau tomuegi na duvi Israel huri ram qalo mena vanue wagineu ram qoraginire. Rau vei na gineu rau vovohoi, giniehi ram haqe na gineu garegarea hi i God u warataugi teu ve vin bete lawera. Lo taro lavasigi ram wirigoro na wuwai laeon huri rahe gani laire tea. 
HEB.11.34	Lo taro lavasigi ram vagamate na avi hi mo mui u huire lawagi, ko lo taro lavasigi ram toa denire tangaloi hi rave ram uevagamatera gina buei vuro. A nora huireana hatie, nge i God mo bete na huireana lawera rabei huire lo taroi vuro. Siu ram qoragi na tangaloi vuro doluegi lo vanue wagineu. 
HEB.11.35	A vavine lavasigi rau ladohogo lui God, giniehi, i God mo vagamwasoi rehavara ram mwaso taligu dena mateana.
HEB.11.35	A tangaloi lavasigi hi ram ladohogo lui God, ve mwere rau siregi na nora ladohogo, nase vai a nora tavului vuro rain sireginire rain mwaso. Nge hatie. Ingere ram siregi na tarabesire lawe na nora tavului vuro ram vai gagarasiginire mo dadari lune ram mate huri rahe masinge tea ve rain siregi na nora ladohogo. Rau veie mwerehi huri ram ladolado lune huri ve tare rain he siregi na nora ladohogo tea, huri i God vin ragasire taligu dena mateana sulo mwasoana ngehi u garea garagara. 
HEB.11.36	A tangaloi lavasigi rau ladohogo lui God, a nora tavului vuro ram managi asiesiginire, ko ram vivihire. Siu a tangaloi lavasigi mwerehi vage ram vauhire gina seni, ram taure lolo valei vauveu. 
HEB.11.37	A tangaloi lavasigi rau bobo vagamatera gena vatu lalawua, lavasigi a tangaloi rau teve utuhire mudu gairue, lavasigi a tangaloi rau turu vagamatera gina buei vuro. Siu a tangaloi lavasigi vage ram dige vurogi mwerehi hatie luqara ram luqegi na vinui sibsib ko a nani hogosie. Ram mahogi u liu, a tangaloi ram livusire, ko ram vai asiesiginire. 
HEB.11.38	A tangaloi mwerehi a tangaloi garea, a tangaloi ta lolo ure rahe tatarise tea ve rain bulu mweire, ram dige lategi lolo labute vurogi ko lo vusi, mwerena tangaloi hate nona togagi venue. Gesegi ingere ram maturu lolo malanga vatu ko a malanga tano.
HEB.11.39	Huri a tangaloi doluegi ngerehi rau ladohogo lui God, a valu hurire vin he sala tea. Nge rahe lai na gareana hi te tau mosigei ngehi i God u warataugi teu ve vin betea lawera, 
HEB.11.40	huri i God a nona domiana huri gide u garea denie hi u veie hurire tuei. A nona domiana hi huri ve vin lei buluteginire mei gide tomue, siu mobei veire ram vovohoi.
HEB.12.1	A tangaloi ingere hi, a gaiturei leo noi God rau sao garagara ram labe dali gide. Siu u tatarise huri ve dain siregi na gineu doluegi hi ram eno goro na nagoda, ko a galegaleasi hi ram wiribibi siagagi gide, siu igide da vai na domide na siaga, da toa siaga na huri na turegi hi mo eno lo nagoda. 
HEB.12.2	Siu gesegi igide da leo vano vovohoi Jisas huri a noda ladohogo u vomai denie, u teuvuigi lo vuigi mo dadari vagasigi. Lune mo vano huri ve na mate lo gai saroutu, he siregi na matahalana tea. Ingeie mo leo hogosie sibona huri ve lo taro gatagale inge vin rong garea. Siu ingeie he lado tea huri ve a gai saroutu vin vei na maemae lawua lawea. Ingeie mo vano tuturedu. Siu siseri ngaha ingeie mo toga lo matuei God ingeie a huqe lawua mo toga lo nona tanoi togatoga ratahigi lawua lo ute ta eulu.
HEB.12.3	U garea ve igimiu nein ladolado huri na tanoi gagarasi hi ingeie u vano lolona, ngehi a tangaloi galegaleasi hi ram maraga ram vaiveie. Siu siserigi ngaha a domimiu vin labe siaga, siu nein mese siregi na nomiu ladohogo. 
HEB.12.4	Mwerehi lo nomiu togaana nen qalo goro na vuiesi, siu gatagale den gimiu a daine he hale tea, ko vena mate.
HEB.12.5	?Igimiu neu geluvegi na leo hi lo Reve reve Gogona ngehi i God u laqa mei gimiu lune, huri ve na ragasi na domimiu huri igimiu ira netune vohogi? U veve mwere ngaha vena,
HEB.12.5	“Netuku ineu a nomu Huqe.
HEB.12.5	Lune nain vei garasigo goin mese
HEB.12.5	lado bulabula, ngehi a leo huhui.
HEB.12.5	Lune nain veveginigo, nge goin mese
HEB.12.5	romasi ve a domimu na soi.
HEB.12.6	Huri ineu a nom Huqe, ineu nain
HEB.12.6	vei garasire ingere hi nau tabera hageliu.
HEB.12.6	Siu ineu nain vivihire hi nau
HEB.12.6	leire gi renetuku.”
HEB.12.7	Lune nem rong-gagarasi lo tarabesimiu nei mese toa denie, huri God mo vai mwerehi lawe gimiu, ngehi mo haharagi huri ve igimiu ira netune. A maresu he tino tea mwere hi, huri ve i tamana he vai garasie tea. 
HEB.12.8	Tare i God vin he vai garasi gimiu tea mwerehi mo bete lawe renetune doluegi a iloilogi huri ve igimiu hatie renetune vohogi, igimiu a natu lo mahogi. 
HEB.12.9	Lo doridoride tangaloi talo ure, i retamada ram vivihi gide, dam lado mavaginire huri. ?Nge wuraha mei Tamada lo eulu? Dai lado mavaginie hageliu denie hi dam ladomavagi tamada hi talo ure ngaha, igide dain toga lo vavana huri dain mwaso.
HEB.12.10	I retamada talo ure ngaha ram vai garasi gide huri na mahogi qilodo hogosie, u tatarise mena iloilora. Nge i God mo vai garasi gide huri ve na vai gide da voragi tangaloi garea, huri da bulu meie da voragi tangaloi gogona mwereie. 
HEB.12.11	Siu dau ilo huri ve lune i God vin vei garasi na tangaloi, a gineu hi vin he vaie teve na rong garea, vin veie vin romasi. Siu lo tagugi hi ingere hi i God vin vei garasire mwere hi ve mo haharara ve rain haqe na mwasi gagarasi hi. Rain toga lo tamwata, siu a nora togaana vin tatarise vurugegi lo nagoi God.
HEB.12.12	Huri na gineu hi mo vai mwerehi a Reve reve Gogona mo veve vena,
HEB.12.12	“Nen gamalagi na limemiu,
HEB.12.12	hi ram wiriwiri.
HEB.12.12	Siu nen wirihi na qaumiu hi
HEB.12.12	ram rurururugi huri ran huire taligu.”
HEB.12.13	Nen huri na matahala hi rau tavola hogosie huri a karumiu hi rau esi, mwere a qau mo doriesi, huri vin garea taligu.
HEB.12.14	Gesegi nein toga lo tamwata mweire tangaloi ngerehi. Gesegi nein toga lo vovohoiana vei igimiu a tangaloi Gogona noi God, ne tare ve hatie nein he leo lai na noda Huqe tea. 
HEB.12.15	Nein leo huri vurugegi vaiteu gatagale den gimiu vin tudori vin vano dena lologarea noi God. Nein leo huri vin garea vaiteu gatagale te den gimiu mo mwerena vui gei ngehi u meuri hage a raugi rau gogona, siu a tangaloi ram ganie ram sege ginie.
HEB.12.16	Nein leo huri vin garea vaiteu gatagale den gimiu mo mwerei Iso hi a nona togaana he vovohoi tea, ko vage he lado haqe God tea. U sogagi na nona gineu doluegi ingere hi u tatarise ve ingeie vin leire huri ingeie a togai tangaloi, nge a gai voli gineu ingere hi a hinaga u geni vagatagale hogosie siu u rovo. 
HEB.12.17	Igimiu neu ilo huri ve lo tagugi hi i tamana vin vaigareaginie, nge i tamana he vai lei tea. Huri i Iso he vailei tea huri ve vin tuguhi na nona waratau taligu den tuana, hate huri mo tangi, nge ingeie vin he vailei tea huri u rovo beno. 
HEB.12.18	A gineu ingere hi igimiu neu vomai lolona beno, rahe mwerena gineu tea ngerehi ira duvi Israel rau vomai lolona tuei, hate gineuhi ureure ngaha huri ve nein rongo laire lolo tarabesimiu. Huri tuei ira duvi Israel rau vano lo vusi lawua hi Saenae, ngehi a avi lawua mo mui lune, ko a dodo lawua u vomai mo luluwegi na ute ko a langi lawua mo here. 
HEB.12.19	Aiehi a tavue lawua mo tatangi, siu ram rongo na diloi God mo laqa mweire. Lune ira duvi Israel ram rongo na leona ram navu garagara ram veve vena, rau rao ve rain rongo na leo hi taligu, 
HEB.12.20	Huri ingere ram matagu garagara gina leo hi mo veve vena, Tare a kakarue gatagale mo dadari lo vusi lawua ngaha nein buguri vagamatea gina vatu.” 
HEB.12.21	Lune i Mosis mo lehi na gineu ngerehi mo romasi uliu, mo veve vena, “Ineu nam matagu uliu, a huiku mo ruru ginie.”
HEB.12.22	Nge igimiu neu dadari beno lo vusi Saeon ngehi a qatui venue lawua noi God hi mo mwaso, ngehi Jerusalem tuegi hi lo eulu. Aiehi a engsel saosao ram havuhevu gesegi. 
HEB.12.23	Siu vage a warelue doluegi noi God ram sone bubugi aie, ingere hi doluegi mei reneture rau vora tomuegi redu, u uli bibi na henara beno lo eulu. Siu igimiu neu vomai lobei God beno, huri ingeie vin vilegi na doridorire tangaloi doluegi nen vomai nen bulu mena tamatera vovohoi doluegi hi rau mate beno, i God u veire rau vovohoi beno. 
HEB.12.24	Nen vomai lobei Jisas, hi ingeie u teuvuigi na waratau garaqa noi God. Igimiu nen vomai vage lo dain Jisas ngehi u vei gimiu nem mwasara, u veve huri na gineu ingere hi rau garea liu dena gineu ingere hi a dain Ebol u veve hurire.
HEB.12.25	Huri na gineu hi nein leo huri vin garea huri vaiteu nem tudori denie hi mo laqa mei gimiu. Tuei a tangaloi doluegi rahe tarani tea ve rain rongo na leoi God hi u vevea hano lo ure huri ve vin vagaradasi na tangaloi doluegi siu ingere rain he toa lai tea den God. ?Siu ngaha igide dam rao rongo na leoi God hi u vomai den eulu huri ve na ragasi gide, dain toa lai wuraha denie? 
HEB.12.26	Lo taro hi tuei a leona u gilugi na ureure, siu lo taro ngaha u warataugi lawe gide mo veve vena, “Nain gilugi na ureure vagatagale vage. Io lo tarohi nain he gilugi na ureure tea hogosie, nge a eulu vage.”
HEB.12.27	A leo hi i God u veve vena, “Vagatagale vage.” Ngehi mo haharagi matamwasaragi vei God mo veve huri na gineu ngerehi u teure lo ure ngaha. Ingeie vin vei na gineu ngerehi rain gilugilu, ko vin lei vohoginire. Nge a gineu ngerehi rain he gilu tea vohogi ngerehi hogosie rain eno. 
HEB.12.28	Huri na gineu ngerehi, u garea ve dai vevegareagi God huri u lei gide da vanai mo voragi noda ratahigi. Mo voragi ratahigi, a nona huireana vin he sala lai tea, ko vin he soi lei tea. U garea ve da hudu hudugoroe lo doridorigi hi u hevuhevu lune, ngehi dai lado mavaginie, ko dai matagu ginie vage. 
HEB.12.29	Huri a hogo, a noda God hi u mwerena avi lawua ve vin gao weteragi na gineu doluegi rain salasala.
HEB.13.1	Nen vui tabetabe gimiu, mwere ve igimiu a rere tehigi gatagale lui Kraes. 
HEB.13.2	Vage igimiu nein rarai gesegi ve nein lai vurugeginire hala vano talolo valemiu. Nen ilo vage huri a tangaloi lavasigi tuei rau vei na doridori ngehi, nge ram laire engsel ram vanai lolo valera, nge rahe ilo tea ve ingere a engsel. 
HEB.13.3	Vage nei ladobibi rahine ram toga lolo valei vauveu, mwere ve igimiu vage nem toga vau mwereire vage nei ladobibire tangaloi hi ram gagarasi lo tarabesire, mwere ve igimiu vage nem gagarasi mweire mwerehi.
HEB.13.4	A lagiana a doridori hi ve igimiu doluegi nein ladomavaginie. A mwera vin toga hogo mei gahorana, a vavine vin toga hogo mei tamai netune. God vin vevegi na mwalakelo mwera ko a mwalakelo vavine hi ram maturu bubugi, ko vin vevegi na mwera hi mo maturu mena vavine ngehi hatie gahorana, ko a vavine mo maturu mena mwera ngehi hatie tamai netune.
HEB.13.5	He garea tea ve gimiu nein vei na doridorigi hi ve nein leoleogarea mane. Nge nein leogarea gena nomiu gineu ngehi u eno beno, huri i God u veve beno vena, “Ineu nain he sireginigo tea ve gon tino gahego. Nain he sireginigo tea vohogi.” 
HEB.13.6	Giniehi, da vai na domide na siaga da veve vena,
HEB.13.6	“A Huqe vin buluieu,
HEB.13.6	!Ineu nain he matagu tea!
HEB.13.6	?A tangaloi rain vei na havagineu laweau?”
HEB.13.7	Nein mese galuvegi na nomiu tangaloi tomtomuegi ta tuei hi rau tomuegi gimiu, ingere hi rau veve sere na leoi God lawe gimiu. U garea ve gimiu nein lado bibi na doridorire, huri ve rau mwasara rau vei mwere hilogo, siu ingere rau mate mwere hilogo. Siu igimiu nein hurire, lo doridorinai nora ladohogo. 
HEB.13.8	Jisas Kraes vin he dori lai tea, a doridorire hala gatagale hogosie, u teuvuigi tuei mo dadari hi bagataha, ko vin he rovo lai tea. 
HEB.13.9	Gimiu nein mese siregi na doridorinai leo wagiwegineu ingere hi ve ran tugoro gimiu dena doridori vovohoi. Nein lehi God hi mo bului gide gina nona lologarea, huri vin vei na noda domiana rain huire. Bataha he garea tea ve igide dain leo vano lo tamwata huri na hinaga, huri ve vin vei gide dain huire. Io a hogo, a tamwata ingere hi rain he bului na tangaloi ngerehi tea hi ram hakobibi na tamwata ngerehi.
HEB.13.10	A tangaloi rugurugu ngerehi rau tabana lolo tanoi hudugoro nora duvi Israel rain he bulu lai tea lo rugurugu vevegarea hi igide dam bete lo tanoi noda hudugoro. 
HEB.13.11	Lo doridori nora muei rugurugu, lune ram wehi na kakarue morovo, ram lai na daigi ram vano lolo Ute Gogona hi u Gogona Garagara, ram betea lawe God huri mo lai vohogi na galegaleasi nora tangaloi. Siu ram lai na betui kakarue hi, ram mwalue meie varea ram hurae tavala varea dena togagi venue. 
HEB.13.12	Giniehi, i Jisas u mwelue varea dena qatui venue lawua, aie hi mo rongo gagarasi lo tarabesine. Lo doridorigi hi mo mate, a daine hi mo solomwasara ginire tangaloi dena nora galegaleasi, siu huri rain labe lai lo nagoi God. 
HEB.13.13	Igide vage da vai mwerehi, da vano da bulu meie tavala varea dena togagi venue. Siu da rarai huri a tangaloi rai vei gide dai maemae mwere hi rau vei lawea. 
HEB.13.14	Siu lo ure ngaha hatie tanoda vovohoi huri ve vin eno vagituei, hatie vohogi, siu igide dam hikesi na qatui venue gatagale nge hi ve vin vomai. 
HEB.13.15	Huri na gineu hi da bulu mei Jisas, huri gesegi da waregareagi na henai God. Huri lo doridorigi hi vin waregi ve a noda rugurugu vevegarea lawea. Huri gesegi dam matamwasaragi lo nagora tangaloi huri ve Jisas a noda Huqe, ingeie mwere a noda hilehile hi dam bete lawe God. 
HEB.13.16	Gesegi igimiu nein vai na doridori garea, nein vui bului gimiu, huri a doridori ngerehi vage mwerena rugurugu vevegarea nem bete lawe God nge vin havuhevu huri.
HEB.13.17	Nen ladomava ginire nomiu tomtomuegi, nein rongo huri na leora vage. Huri ingere hi rau leo huri na mwasoamiu lui Kraes, rahe siregi tea vohogi, huri ram veve lawe God ve rain vei na nona tabana mwere hilogo, nein veire rain rongo garea lo nora tabana. Tare ve nem vaire rahe rong garea tea lo nora tabana, a doridori hi vin he hako tea meire vohogi. 
HEB.13.18	Nein tataro huri gamai gesegi. Gam rongo lolo tarabesimai ve neu vei na gineu garea gesegi, a domimei vin he wiriwiri tea, huri gam tarani ve a doridorigi vin vovohoi gesegi. 
HEB.13.19	Giniehi, nam tarani garagara ve nen tataro navunevu den God huri ve ineu nain vomai siseri teligu lobemiu.
HEB.13.20+HEB.13.21	A noku tataro ngaha, God a vui tamwata, ingeie vin bete na gineu garea teri lawe gimiu ngerehi nem mahogi hurire, ingeie vin vei gimiu nein tatarise huri nein vei lei na gineu mwere nge mo tarani. Jisas hi a noda ratahigi hi u mate a daine mo hale huri mo vai siagagi na waratau noi God hi vin he soi lai tea vin tuei. Siu lo tagugi hi i God mo vagamwasoie dena mateana, huri a daine u hale i God mo vaie mo voragi muei tangaloi leogoro sibsib. Siu ineu nam tataro ve i God na vai gide da bulu mei Jisas Kraes, huri ve dai vovohoi mwere inge mo tarani. Huri igide dai tabe hagagi na henai Kraes vin tuei vin he rovo lai tea. Amen.
HEB.13.22	Retueku ko rehaqeku. Nam navu siaga den gimiu ko nam tiehi gimiu ve nen rongribi, ko nen rongo huri vurugegi na leoku. A leo ingere ngaha huri ve ran vai ragasi na domimiu, nge a leogi he qaravu tea. 
HEB.13.23	Nam tarani ve nen ilo huri ve i tuada hi i Timoti u mwelue beno dena valei veuveu. Tare ve mo dadari mo siseri, vin bulu meieu, gori vanatu gori siro gimiu. 
HEB.13.24	Nam tiehi gimiu ve nein veve gareaginire nomiu tomtomuegi, ko ira noi Kraes hi lo vanuemiu. Ira noi Kraes lo vanue Itali ram veve nora rong garea lawe gimiu.
HEB.13.25	Noku tataro ngaha huri ve i God vin bului gimiu doluegi gina nona lologarea.
JAS.1.1	Ineu Jemis a tangaloi tabanagi noi God ko a Huqe Jisas Kraes. Nan hora na noku leoi tabetabe lawera duvigi hangavulu domwagi gairue ram toga lategi doluegi na ureure.
JAS.1.2	Retueku, igimiu nen havuhevu, hate huri tare ve a nomiu rongesi lo gineu esi u sao. 
JAS.1.3	A vevenagi igimiu neu ilo huri ve nein labe siaga huri ba i God vin vei lehi na nomiu ladohogo. 
JAS.1.4	I gimiu nein vei leo ve nein labe siaga lo gineu doluegi, hi a domimiu. 
JAS.1.5	Tare ve ihine tea dein gimiu a hora mata he tatarise tea igimiu nein nevu dein God, ko i ingeie vin bete lawe gimiu doluegi. 
JAS.1.6	A tangaloi mo lado gairue mo mwere na navo lolo tahi. A langi mo here mo tulie lategi. 
JAS.1.7+JAS.1.8	Tare ve iniko a tangaloi mwerehi, a domimu he toga tea, a tangaloi hi vin he lando rarai tea ve i God vin bete na gineu lawea vohogi.
JAS.1.9	Tare vea tangaloi tabanagi noi God tea ram mahogi, ingere rain sagera huri i God mo lado tatabegi hageliu hurire. 
JAS.1.10	Tare ve irahine hi rau mwerai homu rain salasala mwerena vire talolo labute. 
JAS.1.11	A mwamwavi aho mo vaire ram matanunu ko a nora gareana mo salasala. A mwerai homu nora tabanagi rain salasala lo matahalagi mwerehi.
JAS.1.12	Tare ve a nomiu ladohogo mo wiriwiri nein labe siaga huri God vin vei gareagi gimiu. Ingeie vin tawe gimiu gina mwasoana roroa, mwerehi u tawe rahine doluegi hi rau tabea. 
JAS.1.13	Lune a kalikeli mo kali lehi gimiu nein mese tau na bugugi lui God. A gineu esi vin he kali lei God tea, ko ingeie hate vui esi lune god vin he kali na tangaloi wegineu tea. 
JAS.1.14	Siu a noda taratarani esi siboda mo kali lehe gide ngehi mo revei gide tavano ko mo tau gide lolo garo kaukeu. 
JAS.1.15	Lune a taratarani esi mo tavuigi lolo Loloda mo mauri, siu a galegaleasi mo vora denie. Lune a galegaleasi mo lawua mo matue mo lai gide sulo mateana. 
JAS.1.16	Retueku, igimiu ne mese rera. 
JAS.1.17	A hogohogo garea ko u mwasara mo himei den Mama hi u teu na leleo doluegi lo mahava. A aho mo dori, nge i God he dori lai tea. Ingeie vin he dori lai tea lo matahalagi mwerehi a malumelu biti hi mo dori. 
JAS.1.18	Siu i God mo tarani gide ve dain voragi nona muei sinobu ko ingeie mobei lei na mwasoana garaqa lawe gide gina nona leohogo.
JAS.1.19	Retueku, vei gimiu nen siseri huri ve nein rorongtagi ko nein mese laqalaqa siseri sige nem mese lolo meromero siseri. 
JAS.1.20	Tare ve i gimiu nem meromero, nein he vailei na gineu garea tea ngerehi i God mo tarani ve nein vei. 
JAS.1.21	Siu igimiu nein siregi nein mese vai na gineu ngehi a tanoi maemae lune a gineu esi ingere hi ram eno tau mosigei, nge igimiu nen lado wuweu ko nen lai vurugegi na leo ngehi i God u teu hivo lolo lolomiu huri vin vagamwasoi gimiu.
JAS.1.22	Neu vei na gineu ingere hi a leoi God mo veve lawe gimiu, ne mese rorongtaginie hogosie. Lune nem vai mwerehi nem vagalengagi gimiu sibomiu hogosie. 
JAS.1.23+JAS.1.24	Lune nem rongo na leo garea nehe tabera tea, ngehi neu mwerena tangaloi hi ram lehire sibora lolo gagasi siseri, lune ram vano rau geluvegi ve rau mwere hilogo. 
JAS.1.25	Nge igimiu nen mese galuvegi na tamwata garea hi u riqe gimiu dena garovau. God vin vei gareagi gimiu lo gineu doluegi hi nem vaire tare ve nem rorongtagi ko nem tabe, nge nen mese rongo ko nem galuvegi.
JAS.1.26	Nge a tangaloi ngerehi rau leo vurugegi na leoi tamwata mo veve, ko rahe rorongtagi na leoi tamwata tea hogosie, i God vin veigareaginire. 
JAS.1.27	Siu nge ngaha a matahalai ladohogo ngehi u mwasara ko u renige lo nagoi God a mama, nein leohuri na maresu madue ko a vavine madue. Lune ingere ram tarani garagaragi na gineu.
JAS.2.1	Retueku tare ve igimiu nem ladohogo lo noda Huqe roroa hi i Jisas Kraes igimiu nein he vai na sinobu lavasigi tea ve ran wagineu denire lavasigi. 
JAS.2.2	Tare ve a tangaloi a mwerai homu hi mo vonai lolo nomiu valei soneana, nge tare ve a tangaloi tuegi mo vonai lolo nomiu bubugi ingeie a mahogi ko a luqana rau buburesige. 
JAS.2.3	Iniko goin veve lawe na tangaloi hi a luqana rau raka vena, iniko gon toga lo tanoi togatoga hi u eno hage namawe ko lawera tangaloi hi a luqana rau buburesige vena, “Iniko gon labe vantahi, sige gon toga lolo eqie lo vavaku.” 
JAS.2.4	Tare ve igimiu nem vaie mwere ngaha gimiu hi nem veve hi a domire rau asi.
JAS.2.5	Retueku! Igimiu nen rorongtagieu. I God u leowahe na mahoi tangaloi lolo ureure huri ve rain mwerai homu lo nora ladohogo. I God u leo wahera huri ve rain lei hougi na ute ngehi God mo ratahigi lolona ngehi u warataugi tau lawe rahine hi ram tabea. 
JAS.2.6	Igimiu nehe lado mava tea gina mahoi tangaloi. Nge a tangaloi mwerai homu rain vei asiesigi gimiu. ?Sige hatie? Ingere ram revei gimiu mo vano lo kot. ?Sige hatie? 
JAS.2.7	Koi ingere ram veve asiesigi na henai noda Huqe. ?Sige hatie?
JAS.2.8	Igimiu nein vei na gineu garea tare ve nem tabe na Leo hora ngehi God u bete lawe gide. A Leo hora hi mo veve lawe gide huri ve dain vui tabetabe gide lo matahalagi mwere hi dam tabe gide siboda. 
JAS.2.9	Siu tare nem vai lawe na tangaloi huri ve ingere rau garea denire tangaloi wagineu, igimiu neu vagasile, a vevenagi a leo mo haharagi huri ve igimiu neu galegaleasi. 
JAS.2.10	Tare ve i gimiu nem tabe na Leo hora doluegi, nge neu vai utuhie gatagale, neu vei utuhi na Leo hora doluegi ngerehi. 
JAS.2.11	I God ingeie hi u veve lawe gide huri ve dain mese bakabaka. Mwerehi vage i God u veve lawe gide ve dain mese vai vagamate na tangaloi. Siu tare ve igimiu nehe bakabaka tea. Nge igimiu nem vai vagamate na tangaloi, neu vei utuhi na leohora doluegi. 
JAS.2.12	Nen laqa ko nen vai nadorimiu mwerena tangaloi ngerehi i God vin vevegi na doridorire vin huri na leohora hi mo vai gide dam mariqe dena garo vauveu. 
JAS.2.13	Nen vai mwere ngaha a vevenagi tare ve nehe haharagi na nomiu hahagavi tea siu lo rani vevegi, vin he hagavi gimiu te vohogi. Nge a hogo i God vin vevegi gide, nge ingeie u hahagavi.
JAS.2.14	Retueku, ?A hava gareana tare ve dam veve vei gimiu a nomiu ladohogo lumiu, nge nehe vai na gineu tea ve na haharagi na nomiu ladohogo? ?Wa a lando hogo mwerehi vin vagamwasoi gimiu? 
JAS.2.15	Tare ve i retuemu sige i rehaqemu hatie luqara ko hatie gara hinaga. 
JAS.2.16	Tare ve igimiu nem veve lawera vena, “God na vai gareagi gimiu nen toga nam mwamwavi ko nem gagani vurugegi” ?A nom leo ingere hi a hava gareana lure tare ve gohe bete te gineu ngerehi a tarabesire ram tarani garagaragi. 
JAS.2.17	Tare ve a ladohogo hi he tomuegi gide tea ve da vai na gineu rau garea a ladohogo hi a mategi.
JAS.2.18	Bataha a tangaloi tea vin veve vena, “A tangaloi lavasigi a nora ladohogo lure ko a tangaloi lavasigi ram vai na gineu rau garea ineu nai duvire vena, gon haharagi na nom ladohogo laweau tare ve gohe vai na gineu garea tea. Ineu nai veina gineu rau garea ko ngehi vin haharagi na noku ladohogo lawego.” 
JAS.2.19	Iniko gom veve huri ve gom ladohogo lui God gatagale. Ngehi u garea, nge a vuiesi ram ladohogo mwerehi vage. Ko mo vaire ram matagu ram ruru gina matagute.
JAS.2.20	?Wa tangaloi malareragi tea mo tarani huri ve nain haharagi lawea ve a ladohogo tavala varea den lalakogi a mategi? 
JAS.2.21	I tamada Ebraham u vai rarai God gina lalakogi garea lune u siregi netune Aesak ve vin rugurugu ginie. ?Sige hatie? 
JAS.2.22	Siu igimiu nen leo. I Ebraham a nona ladohogo ko a nona doridori garea ram tabana bubugi sige hatie? I Ebraham a nona ladohogo mo gigileginie lo leo ko a nona doridori garea. 
JAS.2.23	Ngehi a revereve gogona mo matamwasara ginie vena, “I Ebraham u ladohogo lui God, giniehi i God mo lai vurugeginie.” I Ebraham mo voragi na buluana noi God lo matahalagi mwerehi. 
JAS.2.24	Siu ngahaigimiu nen leo vurugeginie ve dam vai rarai God gina nonda lalakogi nge hatie ve gina nonda ladohogo hogosie.
JAS.2.25	A mata leleogi tuegi nge ngaha, i Rehab ingeie u sogagi na tarabesine huri mane. Nge lo tarogi hi u lei vurugegi na tangaloi mataduru gairue a duvi Israel, ko mo hora muleginire lo matahala wagineu. Siu i God lei vurugeginie a vevenagi huri na nona lalakogi garea.
JAS.2.26	U mwere tauhi vea tarabesigi a mabuhigi hatie lolona ngehi a mategi, siu a ladohogo he haharaginie tea lo tabana a mategi vage.
JAS.3.1	Retueku, he garea tea ve lavasigi dein gimiu ve rain huhui. Huri irahine hi ram huhui i God vin veveginire vin huire vin liu dena tangaloi lavasigi. 
JAS.3.2	Igide doluegi dam vai vagasile lo gineu sao, nge a tangaloi hi mo kokogoro na nona leo nge hi u vovohoi. Ingeie vin kokogoro lai na tarabesine doluegi, mwerena tangaloi hi mo toa lo hosi mo dedeginie. 
JAS.3.3	Dain tau na garo lolo wuwai hosi mo vaie huri mo ronghuri gide, ko a biti hi mo dedegi na tarabesi hosi doluegi. 
JAS.3.4	Siu igimiu nen lehi na aka lawua hi mo toa lo gabani. A langi huire mo vaie mo toa, nge a kapten mo walaugi na aka lo vohei walaue u biti. 
JAS.3.5	Siu a meada rau biti mwerehi vage, nge ram ngaragi na gineu lalawua gina sagesage.
JAS.3.5	Mwerehi vage a avigeni biti vin gao lai na tamatue lawua. 
JAS.3.6	A meada u mwerena avi. A gineu sao rau esi ram eno lo meada u liu den duvi tarabeside lavasigi. 
JAS.3.7	A gineu mwaso doluegi a turegi, dain vagamwao laire. A tangaloi ram vagamwao na kakarue, a manu ko a gineu takataka ko a ige lolo tahi. 
JAS.3.8	Nge a hogo, a tangaloi rain he vagamwao lai na meara tea. A meada a gineu esi dain he dedegi laie tea. A meada ram horo gina mateana.
JAS.3.9	Gina meada dam waregareagi tamada God ko gina meanda tauhi dam veve asiesigi na tangaloi hi i God u teure huri ve rain mwereie sibona. 
JAS.3.10	A ware garea ko a warawarai rom mwalue lolowuwa gatagale tauhi. Retueku, nge huri ve vin he mwere ngaha tea. 
JAS.3.11	?Wa a wai mwasara ko a tahi roin mwelue bubugi lai lolo matamata gatagale? 
JAS.3.12	?Wa a baego vin wei lei na mwasi votali? ?Sige a gai vin wei lei na mwasi baego? !Hatie! A wai mwasara vin he vonai lei tea dena tahi.
JAS.3.13	?Wa lavasigi dein gimiu nem ronghogo gineu sige nem mataisao? Siu igimiu nen haharaginie lo nomiu doridori garea ko nen vai na gineu doluegi gina lado wuweu hi mo vonai dena matai sao. 
JAS.3.14	Nge tare ve igimiu nem hakovi na lolo gadigedi sige domiana bugure lolo taqangimiu, nein mese hau rorogi gimiu sibomiu sige nem kali goro na leo hogo. 
JAS.3.15	Siu a matai sao mwerehi he vonai tea den eulu. Nge mo vanai dena ure, dena sinobu ko dena tamate. 
JAS.3.16	Tare ve a lolo gadigedi sige a domiana bugure mo eno tahi, a romasi ram maraga tahi ko a halai gineu esi u sao vage. 
JAS.3.17	Nge a mataisao hi mo vanai den eulu u mwasara. Gitomuegi u renige, siu u tamwata u lologarea, u lado biti, u hahagavi ko u bulubului. 
JAS.3.18	Irahine hi ram hako tamwata ram rivu na toli tamwata ko lo taro matue ingere rain lei na mwasi bagotoana.
JAS.4.1	A qaloana ko a vuigaro mo eno mei gimiu. ?Ingere ram vanai logo? Ram vanai dena taratarani esi hi ram qalo mena tarabesimiu. ?Sige hatie? 
JAS.4.2	Igimiu nem tarani na gineu nge nehe laie tea, siu mo garasi gimiu ko nem vai vagamate na tangaloi huri! Igimiu nehe lai na gineu tea hi nem taranie mosigei giniehi mo vai gimiu nem vui garogi ko nem qalo. Igimiu nehe laie tea a vevenagi igimiu nehe navue tea dein God. 
JAS.4.3	Nge tare ve igimiu nem navu na gineu dein God, nehe laie tea a vevenagi igimiu nem tataro huri na gineu ra he vovohoi tea, mo huri na nomiu taraniana sibomiu.
JAS.4.4	Igimiu nem mwerena tangaloi hi mo vai na galegaleasi talo bakabaka. Igimiu nehe ilo tea ve tare nem voragi buluana lawe na ure, igimiu ira tavului vuro noi God. Siu tare ve igimiu nem vaileo ve nein voragi buluana lawe na ure, nem tau gimiu sibomiu nem voragi tavalui vuro noi God. 
JAS.4.5	?Wa igimiu nem lado vurogi gina Reve reve Gogona ngehi mo veve vena, “I God mo lado siaga garagaragi huri na vui ngehi u mebuhegi sulo lolo loloda.” 
JAS.4.6	Nge i God mo lolo gareagi gide u liu, giniehi a Reve reve Gogona mo veve vena,
JAS.4.6	“I God mo qalo meire doluegi
JAS.4.6	hi ram sagesagera,
JAS.4.6	nge i God mo vaivei garea lawera
JAS.4.6	hi ram lado biti ginire.”
JAS.4.7	Nen siregi gimiu sibomiu lawe God, nge nen qalo siaga goro na Vui Esi ko ingeie vin toa dein gimiu. 
JAS.4.8	Igimiu nen vanai kakarani lobei God ko i God vin vanai kakarani lobemiu. Igimiu ira tangaloi galegaleasi nen solo mwasaragi na limemiu! Igimiu a tangaloi lado gairue, nen vai na taqangimiu ran mwasara. 
JAS.4.9	Siu na garasi gimiu ko nen hahagavi garagara! Nen dohi ko nen tangi! Nen leahi na nomiu mangaana sulo tangiana. Nen leahi na nomiu havuhevu sulo hahagavi. 
JAS.4.10	Igimiu nen vai wuweugi gimiu lo nagoi Huqe ko ingeie vin lei hagegi gimiu.
JAS.4.11	Retueku, nen mese vevegi gagatagalegi. Tare gom vevegi sige gom tau na bugui gineu lui tuemu, iniko gom vevegi na tau leo sige gom tauteu esi lo tauleo hi. Tare ve gom vevegi na tauleo, iniko hate tangaloi tabetabe. Iniko gom voragi na tangaloi vevegi.
JAS.4.12	I God hogosie mo lawua goro na tauleo, ko ingeie a vevegi hogosie. I God ingeie hi mo vaga mwasoi ko ingeie hi mo vai vohogi. Siu iniko hine ve goin vevegi tuemu?
JAS.4.13	Nen rorongtagieu, igimiu a sinobu hi nem veve vena, “Gaqarigi sige mavugo dain vano lolo togagi venue lawua te logo ko da vai na tabana aiehi huri na higao gatagale huri da vai na mane na lawua. 
JAS.4.14	Nge nehe ilo tea ve a havai vin vei mavugo! ?Igimiu neu ilo huri na mwasoamiu mwere hilogo? A mwasoamiu u mwerena tangtango hi mo tango mahogi qilodo ko siu mo matahara taligu. 
JAS.4.15	Nge huri ve, igimiu nein veve mwere ngaha vena, “Tare ve a taraniana noi God, gide dain mwaso dain vei na gineu nge ngaha sige ngehi.” 
JAS.4.16	Nge siserigi ngaha a dom sagesage mo eno mei gimiu ko a haurorogi huri na havagineu hi nem lado ve nein veie. Siu haurorogi mwere ngaha u esi. 
JAS.4.17	A hava tangaloi tea hi u ilo na gineu garea ve vin veie, nge he vaie tea, a tangaloi hi mo galegaleasi.
JAS.5.1	Igimiu ira mwerai homu nein rorongtagi, igimiu hi nein ngara ko nein tangi a vevenagi a gineu esi vin hogosi gimiu. 
JAS.5.2	A nomiu mane rau mabobo beno ko a bebe rau geni tangtau na luqemiu. 
JAS.5.3	A nomiu gol ko a silva rau deire. A dairegi hi vin voragi na gigilegi lawe gimiu. Siu vin gao na tarabesimiu mwere na avi. Ingeie gimiu nem hogoni vunigi na nomiu matai hako gineu tau mosigei huri na rovonai bongi. 
JAS.5.4	Igimiu nehe masi nge tea ve nein voli na tangaloi ram tabana lolo talumiu, ko ngaha a bugui gaivoli ngehi nehe volire tea ram ulo ram tau na bugugi lumiu. A ngaraana nora tangaloi tabana hi rau weli na mwasi bulemiu rivurivu u dadari lolo qeroi God Managi. 
JAS.5.5	Lune igimiu nem toga mosigei lolo ure, nem lado huri na taqangimiu vena horo ko nem hakovi na gineu hi a manera rau lalawua doluegi. Siseri ngaha igimiu neu mwerena bulugi hi rau damoe ram vano lo tantanogi hi ram durure aie ve ran durure. 
JAS.5.6	Igimiu nem vevegi asiesigi ko nem vagamate na sinobu hi rau vovohoi rahe vai na gineu esi tea, ingere rahe qalo tea mei gimiu.
JAS.5.7	Retueku, igimiu nen toga rongribi vin dadari a Huqe vin vonai taligu. Igimiu nein lehi na tangaloi geligeli talu. Ram rarai gina rongoribi huri na uhei gai tevutevu ko a uhei udu ko lo tagugi hi a rivurivu garea ram mwaso den tano. 
JAS.5.8	Siu igimiu nen rongribi mwere ire tangaloi geligeli talu hi ko nen mese dom wiriwiri, a vevenagi a Huqe vin vonai vin siseri. 
JAS.5.9	Nen mese singo tatabegi gagatagalegi gimiu vaiteu i God mo vevegi gimiu. Leoi vevegi u labe beno lo mataivale. 
JAS.5.10	Retueku, igimiu nen huri lo taikerure tangaloi ligoligogi hi ru laqa lo henai Huqe. Ingere ram gagarasi ko ingere ram rongoribi. 
JAS.5.11	Igamai gau veve beno huri ve tare nem wali na gagarasi tuturedu, ngehi a vaigarea dein God. Igimiu nein lado haqe huri i Job u rongoribi. Siu lo vagasigi, a Huqe u veigarea ginie a vevenagi a Huqe u hahagavi ko u lolo garea.
JAS.5.12	Retueku, igimiu nein mese haharigi vohogi. Nein mese haharigi nem ware na ute ta eulu sige a ure, sige a gineu te wagineu vage. A nomiu io, a io hogo. A nomiu Hatie, a hatie hogo. Nein mese veve gimiu vage vaiteu nem vano lo vevegi.
JAS.5.13	?Wa lavasigi dein gimiu ram toga romasi. ?Igimiu nein tataro. ?Wa lavasigi dein gimiu ram havuhevu? Igimiu nein huri Roro Garea lawe God. 
JAS.5.14	?Wa lavasigi dein gimiu ram sege? Ingeie vin ware ra tomtomuegi ta lolo warelue. Ingere rain tataro hurie ko ingere rain vurei gina vurei bonbon lo henai Huqe. 
JAS.5.15	Tare ve igimiu nem tataro gina ladohogo huri na sinobu ram sege, ingere rain mwaso. A Huqe vin vagamwasoire tare ingere rau galegaleasi, ingeie rain ladovohogi na bugure. 
JAS.5.16	Siu igimiu nen vui ladovohogi na bugumiu. Nen tataro huri gimiu gagatalegi siu huri igimiu nein mwaso. A tataro nona tangaloi vovohoi u huire garagara ko u managi. 
JAS.5.17	I Elaeja ingeie a tangaloi mwerei gide. Ingeie u tataro huri na uhe ko he uhe tea huri na higao gaitolu mautugi. 
JAS.5.18	Siu ingeie u tataro taligu ko a uhe mo soi den mahava ko mo vai na ririvue ram mwaso.
JAS.5.19	Retueku, tare ve ihine tea dein gimiu ram ahu beragi dena matahala hogo, igimiu nein veileo ve nen tomueginire tavanai taligu. 
JAS.5.20	Igimiu nein ilo vurugegi tare nem vai na tangaloi galegaleasi ram tudori den nora doridori esi, igimiu nein vagamwasoire den mateana ko a nora galegaleasi u sao rain meriqe.
1PE.1.1	Ineu Bita a gaihora noi Jisas Kraes, nam veve garea lawe gimiu a sinobu leowahe noi God hi nem toga mwere na halavano mo huri na qatui venue ingere ngaha, Bontas, Kalesia, Kapadosia, Esia ko Bitinia. 
1PE.1.2	I God u Domigi vagatai tuei beno ve u leowahe gimiu nein voragi nona sinobu gogona, ngehi mo vanai dena tabanagi nona vui Gogona. I God u tarani gimiu huri ve nein rong hurie ko ve solo mwasaragi gimiu gina dai Jisas. A hogogi ko a tamwata ve ron voragi nomiu na vagevage.
1PE.1.3	Igide da ware gareagi God ko i Tamai noda huqe I Jisas Kraes. Lo nona hahaga vi lawua u vei gide dam vora garaqa taligu sulo ladotare hi mo mwaso, a vevenagi i Jisas Kraes u maraga taligu dena mateana. 
1PE.1.4	Siserigi ngaha igide dam ladotare huri na vai garea ngerehi i God u vagataire huri renetune. A vaigarea ngerehi rain he sala tea, hatie ve a gineu ve vin vei asiesiginire, a nora gareana rain he qenu lai tea. 
1PE.1.5	A huireana noi God vin kokogoro gimiu, a vevenagi a nomiu ladohogo, lo rovonai bongi ingeie vin vosangi gimiu gina mwasoana tavagi tuei. 
1PE.1.6	Ngehi vin vei gimiu nein havuhevu, hatie huri siserigi ngaha a rongesi tea wagineu rain vaga hahagavigi gimiu huri na mahogi tea qilodo. 
1PE.1.7	A rongesi ingere ngaha ram vanai ve ran vai lehi na nomiu ladohogo ve u renige. A ladohogo mwasara ngaha a mavanagi u liu dena gol, ngehi ram hurae gina avi vena mwasara, nge vin salasala. Nge a nomiu ladohogo mwasara vin lei na vevegarea ko a roroa ko a ladomava lune nem haharagi Kraes lo mwasoamiu. 
1PE.1.8	Igimiu nehe lehi Kraes tea, nge nem tabea. Igimiu nein he leo laie tea siserigi ngaha, nge nem ladohogo ginie. Siu a lolomiu mo horo gina havuhevu, ngehi nein he garigi laie tea, a havuhevu hi mo horo gina roroa. 
1PE.1.9	Igimiu nem lai na tanoi garigiana ngehi neu ladotarea lo nomiu ladohogo Ngehi a vai vagamwasoi huri na tamatemiu.
1PE.1.10	Ira tangaloi ligoligogi rau hike wawahiligi ko ve rain ilo na vai vagamwasoi ngaha. Ingere rau ligogi huri na hogogi ngehi u vanai lawe gimiu. 
1PE.1.11	A Vui noi Kraes u toga meire tangaloi ligoligogi, u veve taugi tomue beno huri na gagarasi noi Kraes ko a gineu roroa vin huri lo tagui gagarasi ngerehi. Ira tangaloi ligoligogi rau veileo ve rain hikehike huri na havagineu hi a vui u haharaginire lawera, ve a gineu ngerehi rain vei tagaha, ko a ure vin mwere na havagineu lo taro hi. 
1PE.1.12	A Vui u haharagi lawera vage ve a nora tabana u vei hatie hurire sibora, nge huri gimiu, lune ingere rau veve sere na hogo lawe gimiu ngehi igimiu nem rongoe hibagataha. Ira hine hi rau waregi sere na Roro Garea lawe gimiu lo managi noi Vui Gogona hi u horae himei den eulu, a gineu ngerehi ira Engsel ram tarani ve rain lehire.
1PE.1.13	Siu igimiu nen vagatai na domimiu huri na tabana garea ko ve nen vai leo ve a nomiu togaana na gogona. A nomiu lado tare doluegi vena eno lo domi tabetabe lawua noi God hi ve vin voragi nomiu, lune vin haharagi Jisas Kraes lawe gimiu. 
1PE.1.14	Siserigi ngaha ve igimiu ira netui God, a vevenagi neu rongrongo huri leo, siu igimiu nein mese toga lo matahala mwerehi neu vei tuei. A rongronghogo mei gimiu hatie, giniehi, igimiu neu vei na gineu esi ngerehi mo huri na nomiu tarani. 
1PE.1.15+1PE.1.16	Nge nein gogona lo gineu doluegi hi nem vaire, mwere u uli lo Reve reve Gogona vena, “Nein toga gogona, a vevenagi i God hi u ware gimiu u toga gogona.”
1PE.1.17	Igimiu nem tataro lawea God ko nem warea ve Mama, ko ingeie mo vevegi na lalakogi nona tangaloi gagatalegi vin huri na matahala gatagale hogosie, siu huri igimiu nem toga tangaha mosigei lolo ure, igimiu nein toga gina lado mava lui God. 
1PE.1.18	Igimiu nein ilo ve tuei igimiu neu toga lo doridori rahe garea tea, a matahala lailei hougi dena sinobu rau toga tomue dein gimiu. Nge igimiu neu mwaso dena togaana asi hi. U voli tuguhi gimiu, hatie gina gineu u mada mwere na silva sige gol. 
1PE.1.19	Nge u voli tuguhi gimiu, gina dai Kraes hi garea garagara, ngehi u mwere na Natui Sibsib mwasara hi hatie sokorana lune. 
1PE.1.20	I God u leowahe Kraes tomue siu mobei teu na ure, nge u haharaginie lawe na ure, a vevenagi igimiu. 
1PE.1.21	Lui Kraes, igimiu nem ladohogogi God, ngehi u ragasi Kraes dena mateana ko u vei roroaginie. Siu a nomiu ladotare ko a nomiu ladohogo mo eno lui God.
1PE.1.22	Gina nomiu ronghuri lo hogo, igimiu neu vei mwasaragi na tamatemiu, igimiu nein hakovi na tabetabe hogo huri retuemiu ko irehaqemiu lui Kraes. Siu igimiu nen vui tabetabe gimiu gina loloi buei taqangimiu. 
1PE.1.23	Igimiu neu vora garaqa taligu, ko a mwasoana garaqa ngaha he vanai tea dena gineu hi vin mate lai. Igimiu neu vora garaqa taligu lo leoi God mo mwaso ngehi vin eno vagi tuei. 
1PE.1.24	Mwere na Reve reve Gogona mo veve vena:
1PE.1.24	“A sinobu doluegi mwere na duvu
1PE.1.24	ko a nora roroa doluegi
1PE.1.24	mwere na vire lolo talu.
1PE.1.24	A duvu ram mate ko a vire ram soi.
1PE.1.25	Nge a leo nona Huqe vin mwaso vagi tuei.”
1PE.1.25	Ko a leo ngaha hi igamai gau waregi serea lawe gimiu.
1PE.2.1	Giniehi, igimiu nen siregi vohogi na dorimiu hi rau esi, nen mese mero qaravugi, nen mese kalikeli, nen mese kaligoro, a gineu vin mese garagarasi gimiu, ko nein mese veve leo rau esi. 
1PE.2.2+1PE.2.3	Igimiu nein tarani garagaragi na leoi God hi u mwasara, mwere na maresu garaqa mo tarani garagaragi na titi dena huhui retahine. A leoi God vin vei gimiu nein huire ko i God vin vagamwasoi gimiu. A Reve reve Gogona mo veve vena, “Igimiu neu ilo na doridori noi Huqe beno huri ve a nona domtabetabe lawe na tangaloi u lawua.”
1PE.2.4	Igimiu nen vanai lobei na huqe i Jisas, ingeie a vatu hi mo mwaso. A sinobu ureure rahe taranie tea, nge ingeie a vatu hi i God u leowahe ko ingeie a matani vetu. 
1PE.2.5	Siu igimiu vage neu mwere na vatu mwaso, siu nen siregi taligugi gimiu ve nen labe mwere na beru, ve a vale talo Vui vin labe lune, ngehi ve igimiu nein voragi tangaloi rugurugu Gogona huri ve igimiu nein rugurugu gina rugurugu talo Vui lawe God. Ingeie vin lei tabetabegi na rugurugu ngerehi lo henai Jisas Kraes. 
1PE.2.6	Mwere na Reve reve Gogona mo veve vena:
1PE.2.6	“Ineu nain tabe na vatu togaibibi
1PE.2.6	lolo vanue Jerusalem.
1PE.2.6	A gineu doluegi rain labe
1PE.2.6	lo matani vetu lawua ngaha.
1PE.2.6	Ihine tea mo lado talune
1PE.2.6	vin he maemae lai tea.
1PE.2.7	A vatu ngaha a mavanana mo eno hageliu lawe gimiu hi neu ladohogo. Nge lawe rahine hi rahe ladohogo tea, mwerehi a Reve reve Gogona mo veve vena,
1PE.2.7	“Vatu hi a tangaloi basabasao mo leo
1PE.2.7	asiesiginie ve hatie gineu lune,
1PE.2.7	ingeie mo voragi na vatu togaibibi hugunei vale.”
1PE.2.8	A Reve reve Gogona tuegi vage mo veve vena,
1PE.2.8	“Ingeie u mwere na vatu hi mo vaire ram taturegi.
1PE.2.8	A vatu hi mo vaire ram soi.”
1PE.2.8	Ingere ram taturegi a vevenagi rahe ronghuri na havagineu tea hi i God mo veve, ngehi i God u vei teregagi ve vin vei lawera.
1PE.2.9	Nge igimiu ira sinobu leowahe, igimiu ira tangaloi rugurugu nona Ratahigi, igimiu a sinobu gogona talo vanue gatagale, a sinobu noi God hi ve rain vei na nona taranian sibona, u leowahe gimiu ve nein laqagi huri na gineu garigiana I God u veire, ingeie u ware gimiu dena dodogi sulo nona leleo, ngehi a gineu garigiana. 
1PE.2.10	Lo taro gatagale igimiu hatie sinobu, nge siserigi ngaha igimiu a sinobu noi God. Tuei a hahagavi he vanai lawe gimiu tea, nge siserigi ngaha igimiu neu lei na hahagavi noi God.
1PE.2.11	Ira noku buluana, igimiu neu mwere na hala vano ko igimiu a tavanaiana lolo ure ngaha. Ineu nam navuhi gimiu ve nein tino vagahao dena gineu esi ngerehi a tarabesimiu ram taranire ve ran vaire, ko ngehi mo qalo goro na tamatemiu. 
1PE.2.12	A sinobu rahe ladohogo tea ram togadali gimiu ko bataha rain veve lai ve igimiu nem vai na gineu rau esi. Nen toga lo mwasoana garea huri ve ingere rain lehi na gineu gagareagi nem vai, ko rain waregi roroagi God lo taro hi I Kraes vin vanai taligu.
1PE.2.13	Igimiu ira tangaloi nona Huqe, giniehi, igimiu nein teu hivogi gimiu lo vavara tangaloi doluegi hi i God u taure ve rain huqegi goro gimiu. Igimiu nen ronghuri na tangaloi lawua lolo nomiu Kavman ngehi u lawua liure lavasigi. 
1PE.2.14	Igimiu nein ronghurire tomtomuegi hi a qatui kavman mo horara ve rain veveginire hi ram vai gineu rau esi ko ve rain vevegarea ginire hi ram vai gineu rau garea. 
1PE.2.15	I God a nona taraniana mwerehi ve gina nomiu tabanagi garea nem vosa goro na wuwara lengai tangaloi hi ram veve leo asi vovohoi gimiu. 
1PE.2.16	Huri igimiu neu meriqe beno, siu a nomiu doridori garea vin haharaginie. Vage nein mese lado hurive neu meriqe beno mo voragi na tabegorogi ve nein vei gineu rau esi. Nge nein toga mwere ve igimiu a tangaloi tabanagi noi God. 
1PE.2.17	Igimiu nen haharagi na nomiu tanoi ladomava lawe na sinobu doluegi. Nen tabe rehavamiu lui Kraes, nein matagugi God ko nen ladomavagi na nomiu kavman.
1PE.2.18	Igimiu a tangaloi tabana vurogi, mo eno lawe gimiu ve nein ronghuri rahine ram huqegi goro gimiu, nein ladomava ginire tamwere. Nein vei mwere ngaha hatie ve lawera hi ram vaivei garea lawe gimiu hogosie, sige ram bulu garea mei gimiu. Nge lawe rahine wagineu vage hi ram vai gagarasigi gimiu. 
1PE.2.19	Bataha nem rongo gagarasi lo tarabesimiu huri na gineu he tatarise tea ve a tangaloi vin vei gagarasigi gimiu huri, siu igimiu nem rongribi nem vano tuturedu meie, huri nem ilo ve ngehi mo huri na domi God, siu i God vin hevuhevu huri gimiu. 
1PE.2.20	Tare ve ram wehi gimiu huri na gineu neu veie u esi, hatie domianagi ve dain gerigi gimiu huri nem rongribi lo nomiu leo vevegi. Nge tare ve nem gagarasi huri na gineu garea nem vaie ko nem rongribi, ngehi mo vai havuhevugi God. 
1PE.2.21	Ngehi a gineu i God u ware gimiu ve nein veie, a vevenagi i Kraes u gagarasi huri gimiu ko u bete na mataleleogi lawe gimiu ve nein huri lune. Siu hurive igimiu nein vei mwerehi ingeie i veie. 
1PE.2.22	Ingeie he galegaleasi tea vohogi ko he kalikeli tea vohogi. 
1PE.2.23	A sinobu ram veve asiesigi Kraes, nge ingeie he duvi lawera tea gina leo asi. I Kraes, lo nona rong-gagarasi, he vaga matagutegi na tangaloi tea. I Kraes u sireginire lawe God, mo kokogoroe, ingeie hi mo hakovi na vevegi vovohoi, igimiu nein tatabeginie a vevenagi i God ingeie a vevegi vovohoi. 
1PE.2.24	I Kraes u weli na noda galegaleasi talo tarabesine lo gai saroutu huri ve igide dain siregi dain mese toga lolo galegaleasi taligu ko ve da tauvuigi da toga na huri na matahala vovohoi. A nona gagarasi lolo tarabesine u vei gide dam mwaso taligu. 
1PE.2.25	Igimiu neu mwere na sibsib rau sala, nge siserigi ngaha neu vanai taligu lobei na nomiu leogoro Sibsib garea ko ingeie vin kokogoro na tamatemiu.
1PE.3.1	Lo matahala mwerehi teu, ra vavine hi neu legi beno nein ronghuri retamai netumiu. Siu tare ve ira tamai netumiu rahe ronghuri na leo huhui noi God tea, a doridori hi vin veire rain ladohogo tare ve a tangaloi tea he veve waga na leogi tea lawera. Ingere rain huri lo matahala ngehi ira gaihorara ram toga lune. 
1PE.3.2	Ire tamai netumiu rain lehi na togaana mwasara hi nem toga lune, ngehi mo haharagi na nomiu tanoi ladomava huri God. 
1PE.3.3	Siu he garea tea ve igimiu nein virigi na vulumiu, sige nein vinugi na seni rau gihire lo gol sige a luqemiu rau raka ko nem haharagi ve igimiu neu garea garagara lo nagora tangaloi. 
1PE.3.4	Hatie mwerehi vohogi. A nomiu gareana vin vanai dena lolo lolomiu, ngehi ve vin vei gimiu nein voragi vavine rorongo, vavine ladobiti, siu a nomiu gareana vin eno vagituei, huri a doridori ngerehi rau garea garagara lo nagoi God. 
1PE.3.5	Ira vavine gogona tuei hi rau ladomavagi God, ko i God u bete na gareana lawera. A gareana hi mo vaire ram ronghuri tamai neture. 
1PE.3.6	I Sera u vei mwerehi, u ronghuri Ebraham ko u warea ve a nona huqegi ko gimiu ra vavine, igimiu ira netui Sera hogo, tare ve igimiu nem vai gineu rau garea tamwere, ko nehe matagu tea. 
1PE.3.7	Lo matahala mwerehi teu, igimiu a mwera hi neu legi beno, lune nem toga mei regahoramiu nein ladolado vurugegi, nein hako meire, huri neu ilo huri ve ingere rahe huire tea mwerei gimiu. Igimiu nein lado mavaginire, a vevenagi i God u bete na vaigarea u tatarise mwerehi u betea lawe gimiu, a hogogi hi mo bete na mwasoana hogo. Nein vei mwere ngaha, huri ve hatie gineu ve vin tugoro na nomiu tataro.
1PE.3.8	A noku leo vagasigi ngaha. Igimiu doluegi a domimiu vin bubugi, nein vui hagavi gimiu gagatalegi, nein vui tabetabe gimiu gagatalegi mwerehi ve igimiu nem gagatale vohogi, nein lologarea ko nein ladobiti. 
1PE.3.9	Nein mese wono gineu esi gina gineu esi taligu. Tare ve ihine tea mo veve leo asi vovohoi gimiu, igimiu nein mese soso lawera gina leo asi taligu. Igimiu nen navuhi God ve na vai tabetabegi na tangaloi mwerehi. A vevenagi i God u ware gimiu ko u waratau ve vin bete na vaigarea lawe gimiu. 
1PE.3.10	A Reve reve Gogona mo veve vena, “A tangaloi vin vei na gineu ingere ngaha huri vin hevuhevu lo mwasoana. Ingeie vin mese laqa lo gineu rau esi, ko vin mese veve leo kalikeli. 
1PE.3.11	Ingeie vin siregi vena mese vai gineu rau esi ko vena vai gineu rau garea. Ingeie vin hike wawahiligi na tamwata ko vin tabana hurie. 
1PE.3.12	A Huqe mo lehi na sinobu hi rau garea ko mo rorongtagi na nora tataro, nge a Huqe mo tavului vuro mei rahine ram vai gineu rau esi.” 
1PE.3.13	Tare ve nem vaileo siaga ve nen vai gineu rau garea, ihine tea vin he vai lei tea vena vaivei gimiu. 
1PE.3.14	Nge hatie tare ve igimiu nem rong-gagarasi huri na gineu garea nem vai, huri a Huqe vin vei gareagi gimiu. “Igimiu nein mese matagu gina gineu hi ingere ram matagu ginie, igimiu nein mese ladoasi huri na gineu ngerehi.” 
1PE.3.15	Nge nem ladomavagi Kraes, ve ingeie i Huqe u gogona lolo lolomiu. Igimiu nen rarai gesegi ve nein duvi goro hine tea mo hui gimiu huri na nomiu ladotare. Nge igimiu nein duvi gina leo rau makemu ko gina ladomava, 
1PE.3.16	igimiu nein rongo lolo rongrongomiu huri na nomiu mwasoana garea lui Kraes vin vovohoi gesegi, huri tare ve irahine hi ram veve asiesigi gimiu rain maemae. 
1PE.3.17	Siu u garea huri ve igide dain rongo gagarasi huri na gineu dam vai u garea i liu denie hi dam vai gineu rau esi, tare ve i God mo tarani mwerehi. 
1PE.3.18	I Kraes sibona u rongo gagarasi huri na galegaleasi vagatagale hogosie. Ingeie he vagasile tea lo galegaleasi, nge ingeie u rong-gagarasi huri na sinobu rau soi lo galegaleasi vena laire vano lawe God. Rau ue vagamate na tarabesine, nge ingeie u maraga taligu lo Vui. 
1PE.3.19	Ko lo mwasoana ta lo Vui hi, ingeie u vano mo toretore lawera hine rau mate beno ram toga vau. 
1PE.3.20	Irahine hi rahe masinge tea ve rain ronghuri God tuei beno lo taroi Noa. I God u raraire gina rongribi lune i Noa u bulu na aka. A sinobu tegaivihe, ingere gai welu doluegi, u vagamwasoire gina wai. 
1PE.3.21	Ko a wai hi u mwere na garuhigogona ngehi mo vagamwasoi gimiu hibagataha, hatie mwerehi dam solo vohogi na soko dena tarabeside, nge a waratau i God u veie tuei beno. Ko ngaha mo woro lune i God u vei ragasi Jisas Kraes dena mateana. 
1PE.3.22	Siserigi ngaha u hage taligu eulu ko mo toga lo matuei God mo mamalu gorora engsel, ira lawua ko a huireana doluegi.
1PE.4.1	Lune i Kraes u toga lolo ure ngaha, u rong-gagarasi lo tarabesine, igimiu nen vai siagagi gimiu doluegi gina matahalai ladolado ngehi u eno mei Kraes. Ihine tea mo rongo gagarasi lo tarabesine a galegaleasi u rovo denie. 
1PE.4.2	Igimiu nen vai siagagi gimiu sibomiu lune nem toga hano lolo ure ve nen vai na havagineu hi i God mo tarani, nge hatie ve nein vei na gineu hi a sinobu ram tarani. 
1PE.4.3	Lo taro tuei, lune igimiu neu toga tau lolo dodogi, igimiu neu veivei nomiu u lawua, neu vei na gineu ngehi a tangaloi rahe ladohogo tea mo havusire ve ran vaire. Igimiu neu vagasile lo vavine, a domimiu rau virigi lo taratarani esi, nem vai hinaga lalawua huri nem bea na vavine lune, nem inu waen nem torongo dadavule ko nem huduhudu goro na tarabesi nunui gineu. 
1PE.4.4	A tangaloi ngerehi rahe ladohogo tea ram garigi huri igimiu nehe bulu tea meire lo gineu ngerehi ram vaire, siu ingere ram tauvuigi ram tau geivutugi gimiu. 
1PE.4.5	Nge ingere rain rarai huri rain matamwasaragi na gineu ingere ngaha lawe God, huri ingeie mo rarai vena veveginire hi ram mwaso tau ko ingerehi rau mate beno. 
1PE.4.6	Giniehi, i Kraes u waregi sere na Roro Garea lawera hi rau mate beno. Hatie huri rau lehi na leo vevegi beno mwereire sinobu doluegi, i Kraes u waregi sere na Roro Garea lawera siu huri ingere rain toga lo vui garea mwerehi i God mo toga.
1PE.4.7	A taro mo kakarani huri ve a gineu doluegi rain rovo, siu igimiu nen ladolado vurugegi ko nen vai na domimiu na mwasara huri nein kokogoro lai gimiu sibomiu, huri igimiu nein tataro lai. 
1PE.4.8	Hageliu igimiu nein vui tabetabe gimiu gagatalegi a vevenagi a tabetabe vin dori na domire tangaloi hi rau galegaleasi rain lado wenigi, ko a bugure rain meriqe. 
1PE.4.9	Igimiu nein rarai huri ve nein lei vurugegi gimiu gagatalegi talo valemiu ko nein mese singo tutubu gi gimiu. 
1PE.4.10	I God u bete na hogogi rau wegiwegineu lawera nona tangaloi tabana vurogi. Iniko goin wahegi na nomu hogogi ve na bului rahine wagineu. 
1PE.4.11	Ihine mo laqa, na veve leo hi ram vanai dein God. Ihine mo tabanagi na tabana gina huireana hi I God u bete lawea, siu lo gineu doluegi i God vin lei na veve garea lui Jisas Kraes, a huireana ko a varavara a nona gahea vin tuei, vin tuei. Amen.
1PE.4.12	Ira noku buluiana, igimiu nein mese vutugegi huri na gineu esi ngerehi ram vanai ve ran vai lehi gimiu. A havagineu ram vai lawe gimiu ve rau wegineu. 
1PE.4.13	Nge igimiu nen havuhevu huri nem bulu mei Kraes lo nona gagarasi, siu huri igimiu nein horo gina havuhevu lune i Kraes vin vanai lolo varavarana. 
1PE.4.14	Lune a sinobu ram vaivei gimiu a vevenagi nem huri Kraes, igimiu nein lei na vaigarea a vevenagi a vui roroa noi God mo toga lumiu. 
1PE.4.15	Igimiu nein mese rong-gagarasi huri na uevagamate tangaloi, sige a balubelu gineu esi tea wagineu, sige nem vaga romasiginire sinobu wagiwegineu. 
1PE.4.16	Nge tare nem gagarasi huri nem ladohogo lui Kraes, igimiu nein mese maemae huri. Nen veve garea lawe God huri nem wali na henai Kraes. 
1PE.4.17	Taro mo tavuigi siserigi ngaha huri God vin veveginire nona sinobu. Tare ve a vevegi mo tauvuigi mei gide, nge wuraha hurire hi rahe ronghuri na Roro Garea noi God tea? 
1PE.4.18	Tare ve u siaga mena tangaloi garea ve vin mwaso, siu tangaloi esi hi ko tangaloi galegaleasi vin sala. 
1PE.4.19	Irahine ram tabanagi tuturedu lo gineu rau garea ko ram rong-gagarasi mo huri mwerehi i God mo tarani, ingere rain lado talui God ve vin kokogoro na tamatera.
1PE.5.1	Siserigi ngaha a gineu mo eno lolo loloku ve nain veve lawera tamaragai talolo warelue lo nomiu burigi, huri ineu vage a tamaragai lolo warelue. Ineu nau ehi Kraes gina mataku, lune ingeie u rong-gagarasi lo tarabesine. Ineu a gineu gagareagi ram eno raraieu lo eulu, huri ve nain waheginire lawe na sinobu wagiwegineu lo tarogi i Kraes vin vanai taligu. Ineu nam tarani ve na veve lawe gimiu ve, 
1PE.5.2	igimiu nein leohuri vurugegi na tangaloi ngerehi i God mo betera lawe gimiu mwere na leogoroi sibsib, ngehi mo leohuri vurugegi na bulana sibsib. Igimiu nein leohuri vurugeginire gina loloi taqangimiu vin huire mwerehi i God mo tarani. Nein mese vaie mwerehi ve ihine tea mo garogi gimiu huri ve nen vaie sige nem tarani na gaivoli, nge nen vaie gina nomiu lologarea. 
1PE.5.3	Igimiu nen mese vaileo ve nen huqegi gorora hi i God u teure lo limemiu. Igimiu nein haharagi na taikeru garea lawe na nomiu tangaloi ve rain huire lune. Mwere na sibsib ram huri na tangaloi mo leogorora. 
1PE.5.4	Siu lune i Kraes a muei Leogoro Sibsib vin vanai, igimiu nein lei na gairorovi qetu nona ratahigi, ngehi vin he qenu lai tea. 
1PE.5.5	Siu lo matahala mwerehi, ira mwalakelo rain mesinge ve rain tino lo vavara tomtomuegi rau sesea taligu denire. Igimiu doluegi nein lado wuweugi gimiu gagatalegi. Mwerehi a Reve reve Gogona mo veve vena, “I God mo tavului vuro meire hi ram sagesagera, nge mo bete na hogogi lawera hi rau lado biti ginire.” 
1PE.5.6	Igimiu nen tino gina lado wuweu lo vavai limei God u muremure, huri ingeie vin heu hagagi gimiu a tarogi vovohoi vin vanai. 
1PE.5.7	Igimiu nein bete doluegi na havagineu tea ngerehi ram tatu mei gimiu, a vevenagi ingeie mo leohuri gimiu. 
1PE.5.8	Igimiu nein leohuri ko nein rarai, huri a nomiu tavalui vuro hi i Setan mo dige lategi mwere na laeon hi mo mwaruruhi mo ulogina dilo lawua vena gani hine tea gatagale. 
1PE.5.9	Igimiu nen labe siaga lo nomiu ladohogo, huri nein qalo lai goroe ko igimiu neu ilo ve ire havamiu lui Kraes lo vataha hugunei ure doluegi rau haqe na gagarasi mwerehi igimiu neu haqea. 
1PE.5.10	Lo tagui gagarasi hi u hogosi gimiu huri na mahogi qilodo, nge i God u hako mei gide gesegi gina nona domtabetabe lawua, vage u ware gimiu ve nein bulu mei Kraes lo mwasoana garea ta eulu ngehi vin he rovo lai tea. Igimiu nein rongo gagarasi lo tarabesimiu huri na mahogi tea qilodo hogosie, siu lo tagugi hi i God sibona vin bete na huireana ko a vevegi vovohoi lawe gimiu, huri ve nein labe siaga lai. 
1PE.5.11	Ingeie mo hakovi na managi doluegi ko mo huqegi goro na gineu doluegi vagituei, Amen.
1PE.5.12	A noku leta qilodo ngaha i Saelas u ulie laweau, ngehi nau horae lawe gimiu. Ineu nam leo hogosie ve ingeie i tuada lui Kraes, ingeie a tangaloi garohuri, giniehi nam ladohogoginie. Ineu nam tarani ve nan vaga mwamwavigi na domimiu gina leta ngaha. Vage ineu nam tarani ve nan matamwasaragi na matahala ngehi i God mo hako mei gide gina nona dom tabetabe lawua hi u garea garagara. Igimiu nein labe siaga lune. 
1PE.5.13	A warelue lo qatui venue lawua Babilon ram hora nora veve garea lawe gimiu. I God u leowahera mwerehi u leowahe gimiu mwerehi ve i retuemiu vohogi. I Mak, i netuku lui Kraes, ingeie vage mo hora nona vevegarea lawe gimiu. 
1PE.5.14	Lune nem garigerigi gimiu gagatalegi, u garea ve nen garigerigi gimiu gina sungusunguni gogona, ngehi mo haharagi ve nem vui tabetabe gimiu huri nem vui tuitui lui Kraes. A tamwata na toga mei gimiu doluegi hi nem toga lui Kraes. 
2PE.1.1	Ineu Saemon Bita, a tangaloi tabanagi ko a gaihora noi Jisas Kraes, nau uli na leta ngaha lawe gimiu hi neu lei na ladohogo ngehi u garea ko u vovohoi mwerehi igamai gau leie. A ladohogo hi nau leie mo vanai dena noda vagamwasoi i Jisas Kraes ko a noda God. 
2PE.1.2	A noku tataro ve igimiu nen horo gina hogogi ko a tamwata, a vevenagi neu ilo vurugegi God hogo ko i Netune i Jisas Kraes a noda Huqe.
2PE.1.3	Lo managi noi God, ingeie u bete na gineu gagareagi doluegi hi dam tarani garagaraginire lo mwasoada ko ve da tabana lawe God. Igide dau lei na gineu ingere ngaha, a vevenagi igide dau iloe. I Jisas u ware gide gina mwasoana u roroa ko gina nona gareana. 
2PE.1.4	Huri na gineu ingere ngaha, ingeie u bete na waratau lalawua ko rau garea garagara. Siu lune igimiu neu lei na gineu ngerehi, igimiu nein bela lai dena taratarani esi talo ure ngaha, ngehi mo vai soloragi na tangaloi, ko nein bulu lei mei God lo nona gareana.
2PE.1.5	Giniehi, igimiu nen labe siaga ko nen vai siagagi na nomiu ladohogo lo nomiu doridori garea ko gina nomiu mataisao. 
2PE.1.6	Lune igimiu neu lei na mataisao hi beno, siu igimiu nein haharaginie ve nein labe goro na taratarani esi talo tarabesimiu. Tare ve nem vai lei mwerehi, igimiu nein haharaginie ve lune nem labe siaga lo nomiu tabana ngehi mo haharagi ve nem vai na taraniana noi God. 
2PE.1.7	Siu a doridori garea hi u tatarise lo nagoi God, nein teu buluie gina nomiu tabetabe huri rehavamiu lui Kraes, siu a nomiu tabetabe huri rehavamiu lui Kraes, nein teu buluie gina tabetabe lawera doluegi. 
2PE.1.8	Tare ve a gineu ingere ngaha ram eno mei gimiu ram mauri, ko rain wei mwasigi lolo nomiu iloilo huri na noda Huqe i Jisas Kraes. 
2PE.1.9	Tare ve ihine tea a gineu ingere ngaha rahe eno tea lolo mwasoana, u mwere na tangaloi matadodo ko vin he leo lai tea ve a nona galegaleasi ta tuei u mwasara denie beno.
2PE.1.10	Retueku, ko irehaqeku, igimiu nen vai leo siaga ve nen ilo vurugegi ve i God u ware gimiu ko u leowahe gimiu, nem vai na gineu ingere ngaha, nein he soi lai tea. 
2PE.1.11	Siu huri God vin lei vurugegi gimiu sulolo Ute ta eulu ngehi a noda Huqe ko a vagamwasoi i Jisas Kraes mo ratahigi lolona. 
2PE.1.12	Igimiu nem ilo na gineu ingere ngaha, ko nem labe siaga lo hogo, nge ineu nain bului gimiu tamwere. 
2PE.1.13	Ineu nam lado haqe na gineu ingere ngaha, lune nam mwaso tau lo tarabesiku. 
2PE.1.14	Ineu nam ilo ve vin he ribi tea nain siregi na tarabesigi ngaha, mwerehi a noda Huqe i Jisas Kraes u haharaginie laweau. 
2PE.1.15	Ineu nain vei gina noku ragahui, ve igimiu nein ladobibi lei na gineu ingere ngaha lo tagugi hi ineu nau vano beno.
2PE.1.16	Lune igamai gau veve lawe gimiu huri na huireana talo vanaiana taligu noi noda Huqe i Jisas Kraes, igamai gahe veve te gineu ngehi ve a tangaloi mo domigi mo veve. Nge gau lehe gina matamai hogo ve a nona huireana u lawua garagara. 
2PE.1.17	Lo taro hi i God mo tabe hagagi na henana, mo vai na leleo mo leleo dalie, igamai gaitolu kakarani taiehi. I Jisas u rongo na dilo hi mo laqa lawea, a dilo mo vanai dena leleo lawua hi, mo veve vena, “I netuku a mweratabe nge ngaha, ineu nau rong garea garagara ginie.” 
2PE.1.18	Igamai gau rongo na dilo hi mo vanai dena eulu, lune igamai gau tino mei Jisas lo vusi gogona. 
2PE.1.19	A gineu ngerehi ram vai gamai gam leohogosi na leo nora tangaloi ligoligogi ram eno lune. U garea ve igimiu nen rong huri vurugegi na leo ligoligogi ngerehi, huri a leo nora tangaloi ligoligogi u mwere na leleo hi mo waga lolo dodogi. A leleo hi vin leleo vin dadari mo mamarae gi reni ko a Mwasoi Reni vin mwelue mo leleohagi na taqangimiu. 
2PE.1.20	Lo eulu a gineu ingere ngaha doluegi, igimiu nein ladolado lune, ve a iloiloi leo nora tangaloi ligoligogi, ngehi mo eno lo Reve reve Gogona, ihine tea vin he vai lei tea vena mata-mwasaraginie lo iloilona sibona. 
2PE.1.21	Huri a leo ligoligogi he vanai tea dena domdomi nona tangaloi hogosie, nge a Vui Gogona u tomuegi na tangaloi ligoligogi rau veve leo hi ram vanai den God hogosie.
2PE.2.1	Tuei a tangaloi ligoligogi kalikeli rau tino lolo livugei sinobu noi God, vin vei mwerehi vage mei gimiu, a huhui kalikeli rain vanai lolo nomiu burigi. Ingere rain huhui na gineu rahe garea tea hiligi, a leo huhui ingerehi rain vei na sinobu rain sala. Vage ingere rain he tarani tea ve rain lei vurugegi na Huqe i Jisas, ingeie hi u voli tuguhire dena nora togavau. Siu a doridori mwerehi vin veire rain esi ginie sibora, vin he ribi tea. 
2PE.2.2	Ingere rau sao rain huri na nora matahala rau esi ko ingere rain veve gineu rahe garea tea ko ram qalo goro na hogo. 
2PE.2.3	A huhui kalikeli ngerehi ram tarani na nomiu mane, siu ingere rain veve leo kalikeli lawe gimiu hogosie, a leo ngerehi ingere ram domigi sibora ram veve. Nge i God vin veveginire, a leo vevegi ngaha mo dule lo ulure, i God u vagatai hurire tueituei vohogi beno, ingeie vin vei makaragi vohoginire. 
2PE.2.4	Igimiu neu ilo ve ira engsel rau galegaleasi i God he siregi rorongo ginire tea, ingeie u tulire talolo avi redu. Aiehi, ingeie u veuhire gina seni ram toga lolo dodogi, ingere ram toga rarai na Rani hi i God vin veveginire. 
2PE.2.5	Ko i God u vevegi na ure tuei beno, lune u vei na valololo mo horo luluwegi na ure, ngehi u horo gina sinobu hi ram qaloqalo meie. Nge i God u vagamwasoi Noa hi u toretore mo veve na doridori garea ngehi mo vai na tangaloi mo vovohoi mei God ko a tangaloi gaibitu vage meie. 
2PE.2.6	I God u vei vohogi na vanue Sodom ko a vanue Komora, ingeie u hurara gineu avi ram gaogao ram voragi qie. Ingeie u vei na togagi venue lalawua gairue hi mwerena mata leleoi havagineu vin vei lawe rahine hi ram qaloqalo mei God. 
2PE.2.7	Ingeie u vagamwasoi Lot, a tangaloi hi a doridorine u garea. Ingeie mo rongesi lo doridorire tangaloi esi ram vai gineu rau esi lolo vanue hi. 
2PE.2.8	I Lot ingeie a tangaloi garea, nge a vevenagi ingeie u toga mena sinobu rau esi ko mo rongoe ngehi mo vai na lolo lolona mo garasie. 
2PE.2.9	Siu a Huqe u ilo ve vin vagamwasoi rahine ram tabanagi lawea lune a gineu esi ram vanai. Ingeie vin wiribibire sinobu rau esi ko vin veveginire, lune ingere ram rarai huri na Rani vevegi vovohoi vin vanai. 
2PE.2.10	A leo vevegi mo eno lawe rahine hi ram vai gineu rau esi ngehi ingere sibora ram taranie ko ingere hi ram leoleo hivogi God.
2PE.2.10	Ira huhui kalikeli ngaha rahe matamatagu tea ko ram vai gineu mwere ram tarani. Ingere rahe matagu tea ve rain veve leo asi vovohoire Engsel. 
2PE.2.11	Ko ira Engsel rau lawua liu denire huhui kalikeli ngerehi, nge ingere rahe veve asiesiginire tea lo nagoi God. 
2PE.2.12	Nge a sinobu ngerehi rahe ronghogo tea ram veve asiesigi na gineu ngehi ingere sibora rahe ilo tea vurugegi. Ingere ram mwere na kakarue, ram vai gineu mwere ve hatie domire lure. Ingere ram mwerena kakarue, igide dau wiribibire ve dai ue vagamatera. Huri a nora doridori rau mwere na kakarue, ira huhui kalikeli ingere ngaha i God vin vei vohoginire. 
2PE.2.13	Ingere rau vei na sinobu ve rain gagarasi, siu ingere sibora rain gagarasi. Ngehi a gaivolire huri na havagineu rau vei. Siu mo havusire huri ram vai na gineu esi lo ute lawua, ingere rau mwere na qatuisoko lolo livugemiu. Ingere ram havuhevu huri ram kali gimiu lo tarogi ram gagani bubugi mei gimiu. 
2PE.2.14	Vataha tarogi lune ingere ram lehi na vavine, a domire mo taranie ko a nora taraniana huri na galegaleasi hi he mavo lai tea. Ingere ram tomuegi na sinobu hi rau kekena ve ran holi lolo vunei galegaleasi ko rau vangani na lolo lolora gina lado lawua. Siu i God vin veveginire. 
2PE.2.15	Ira huhui kalikeli ingere ngaha rau ehu beragi dena matahala vovohoi ko rau vagasalagi na malelei turegire, rau huri na matahala ngehi i Balam u hurie. I Balam a henai tamana i Beo, ingeie u rong garea huri mo lai mane mwere a gaivoline huri mo vai gineu rau esi. 
2PE.2.16	Nge a dongki ngehi he gato lai tea, u veve lawe Balam huri ve ingeie u galegaleasi. A dongki hi, u gato mwere na tangaloi ko mo tugoro na tangaloi ligoligogi huri na nona lado rerarera. 
2PE.2.17	Ira huhui kalikeli ngerehi rau mwere na matamata hi u meutu ko u qegu beno, vage ingere rau mwere na dodo hi a langi lawua mo here mo susuni vohoginire. Siu i God u vei vagatai na ute hurire beno, a ute hi u dodoga, u dodoga garagara. 
2PE.2.18	Ingere ram sagera mena leo ngerehi hatie iloilogi lure. Nge mena nora taratarani esi ram tomuegi na sinobu ve ran holi lolo vunei galegaleasi, a sinobu ngerehi rabei mwelue denire lavasigi hi ram toga mosigei lolo galegaleasi. 
2PE.2.19	Ingere ram warataugi lawera ve rain meriqe, nge ingere sibora rahe mariqe tea. Ingere a tangaloi tabana vurogi lawe na gineu doluegi hi rain salasala. Huri a sinobu ram voragi na tangaloi tabana vurogi lawe na gineu ngerehi ram ligo bibire. 
2PE.2.20	Ingere rau meriqe dena gineu esi lolo ure, a vevenagi ingere rau ilo Jisas Kraes a noda Huqe. Nge tare ve ingere ram tudori taligu sulo gineu rau esi ko a gineu ngerehi ram ligo bibire, siu ngehi vin esi lawera vin liu taligu denie hi tomue. 
2PE.2.21	Tare ve tangaloi he ilo na matahala vovohoi tea vohogi, u garea meie u liu dena tangaloi hi u ilo na matahala vovohoi ko mo tudori dena leo huhui gogona ngehi i God u bete lawea. 
2PE.2.22	Ingere rau vei na gineu ingere ngaha mwere na gato tavalu hogo hi mo veve vena, ‘A wiriu mo vano taligu mo gani na havagineu hi u lueginie,’ ko, ‘A boe, lo tagugi hi u gagaru gina wai mwasara beno ko mo vano mo talele lolo maka taligu.’
2PE.3.1	Ira noku buluiana, a leta tuegi ngaha nau ulie lawe gimiu. Nau uli na leta gairue hi, nam tarani ve nan vaga mwamwavigi na domimiu huri ve nein lado bibi na gineu ngerehi, vage huri ve a domimiu na virigi lo gineu hi rau bagoto. 
2PE.3.2	Ineu nam tarani ve igimiu nen lado taligu huri na leo ingere hi a tangaloi ligoligogi gogona rau laqagi tuei, ko nen lado haqe na Leohora noi noda Huqe, ngehi u betera lawe gamai ko igamai gam veve lawe gimiu. 
2PE.3.3	Siu u garea ve igimiu nein ilo na gineu hi ve rain vei lo Rovonai Bongi. A sinobu rain vei gineu rau esi lo ute lawua rain he maemae tea ko ingere rain managi gimiu. 
2PE.3.4	Ingere rain veve vena, ?I Jisas u warataugi ve vin vanai taligu. ?Siu i ngehi logo? Ira tubumai rau mate, u tevuigi tuei beno lune hi i God u teu na ure ngaha, mo dadari gaqarigi a gineu rahe dori tea.? 
2PE.3.5	Nge ingere rahe tarani tea ve rain lado bibi na gineu ngerehi rau vei tuei beno huri i God u teu na mahava gina leona, ko gina leona u vei na tano mo maraga dena wai ko u teue gina wai. 
2PE.3.6	Siu a ure u dono ko u sala gina wai. 
2PE.3.7	Ko gina leo hi tau, a mahava ko a ure rom rarai ve roin vano lolo avi. Ingere ram rarai na Rovonai Bongi, nge i God vin vei vohoginire hi ram qalo meie. 
2PE.3.8	Ra noku buluana, nein mese galuvegi na gineu gatagale ngaha, huri ve lo nagoi God, a rani gatagale u mwere na rani teri vagatagale ko a higao teri vagatagale u mwere na rani gatagale hogosie. 
2PE.3.9	A Huqe he vaivei riribi tea ve vin vei na gineu ngerehi u warataugi teu, nge lo nona hahagavi mo rongribi mei gimiu. A vevenagi ingeie he tarani tea ve ihine tea gatagale dein gimiu ve vin sala, nge mo tarani ve a sinobu doluegi ran dori na taqangire ko rain mwaso. 
2PE.3.10	Nge a Rani nona Huqe vin vanai mwere na tangaloi belu hi mo vanai, a tangaloi he iloe tea. A dodo vin salasala gina dilogi u lawua. Ko a gineu doluegi lolona rain gao vohogi gina avi u mwamwavi garagara ko a ure, a gineu lolona rain gao vohogi vage. 
2PE.3.11	Siu lo matahala mwerehi, a gineu doluegi rain salasala. ?Nge igimiu a hava sinobu? Igimiu ve nein toga lo togaana gogona, ko nein tabanagi lawe God. 
2PE.3.12	Lune nem rarai ko nem leo toratora huri na Rani noi God hi ve vin vanai. Lune a Rani vin vanai, a dodo vin salasala gina avi, ko a gineu doluegi lolona rain hale gina mwamwavi evi hi. 
2PE.3.13	Nge i God u vei na waratau lawe gide, ko igide dam rarai na eulu garaqa ko a ure garaqa ngehi a gareana hogosie mo toga aie. 
2PE.3.14	Iretueku mweratabe, lune nem rarai na gineu ngaha ve na vai, nen vai leo ve nen mese vai na galegaleasi ko a henamiu nase asi lo gineu. Nen vaileo ve nen toga tamwata mei God. 
2PE.3.15	Igimiu nen ladohaqe ve igide dau mwaso, a vevenagi a noda huqe u rongribi. I tuada mweratabe i Bol u veve na gineu hi teu lawe gimiu lune ingeie u uli na leta lawe gimiu gina mataisao hi i God u bete lawea. 
2PE.3.16	Ingeie u uli huri na gineu ngaha lo nona leta doluegi. A gineu lavasigi lolo leta noi Bol rau siaga ve dain ronghogosire, ko a sinobu ngerehi rahe iloilo tea ko a nora ladohogo u kekena ram wahegi na gineu ingere ngaha he huri na matahala vovohoi tea. Ingere ram wahegi na Reve reve Gogona lavasigi vage he huri na matahala vovohoi tea vage, nge ingeie hi mo haharagi ve ingere ram vai vohoginire sibora lune ram vaie mwerehi. 
2PE.3.17	Retueku mweratabe, huri igimiu neu ilo huri na gineu ingere ngaha beno, nein leohuri. Nein mese siregi ve a sinobu esi ngerehi rain tomuegi beragi gimiu sulo lo nora vai vagasile hi ram vai. Nein leo huri, siu huri igimiu nein he soi tea dena nomiu ladohogo siaga. 
2PE.3.18	Nge a mwasoamiu na mauri na huri na iloiloi noda Huqe ko i vagamwasoi i Jisas Kraes. Waregi roroi lawea hibagataha ko vagituei. Amen.
1JN.1.1	A nomai leo ngaha gam reveie lawe gimiu huri na leoi mwasoana, nge hi u toga tuei lune a ure hatie tau mosigei. Gau rongoe gam lehe gena matamai lune gau lehe siu gam halovie gena limemai.
1JN.1.2	Giniehi gam tau na leo hurie, gau laqagi hurie lawe gimiu huri na mwasoana hi vagi tuei u toga lobei Mama tomue, siu siseri ngaha i Mama mo haharaginie lawe gide dam lehe. 
1JN.1.3	A havagineu hi gau lehe ko gau rongoe, gam vevea lawe gimiu vage, huri ve igimiu vage nen bulu mei gamai lo nomai bubugiana mei Mama ko i netune Jisas Kraes. 
1JN.1.4	Gau reve na leo ngaha lawe gimiu ve igide doluegi da havu hevu gesegi.
1JN.1.5	A leo ngaha gam rongoe dei netune gam veve hurie lawe gimiu vena “I God ingeie a leleo, a dodogi hatie lune vohogi.” 
1JN.1.6	Siu bataha igide vage dai veve ve dau bulu gatagale meie, nge lo tarogi hi dau dige lolo dodogi tau mosigei, dam kalikeli lo leoda ko lo doridoride vage. 
1JN.1.7	Tare ve igide dam dige lo leleo, mwere i God hi mo toga lo leleo, igide doluegi dain bulu bubugi lo burigi, gatagale. Ko a dai Jisas hi i netui God ingeie vin vei gide dain mwasara dena noda galegaleasi.
1JN.1.8	Nge tare ve dam veve ve a noda galegaleasi hatie, dau keli gide siboda, a veve hogo hatie lude. 
1JN.1.9	Nge tare dam veve sere na bugude lawe God, dai ladohogo ginie huri ingeie a dorine u vovohoi tamwere. Huri ingeie vin lado vohogi na bugude huri vin vei gide dai mwasara dena doridoride hi rahe vovohoi tea. 
1JN.1.10	Nge tare ve dam veve ve igide dahe vai na asiana tea, mwerehi dai veve ve i God mo kalikeli. Mwerehi a leo noi God he eno tea lude vohogi.
1JN.2.1	Renetuku nam uli na leo ngaha lawe gimiu huri ve nein mese vai na gineu hi rau esi. Nge tare nem galegaleasi, huri i Jisas Kraes ingeie hi u vovohoi, u labe lo nagoi God Mama mo laqa huri gide. 
1JN.2.2	I Kraes u rugurugu ginie sibona, huri vena riqe na bugude doluegi, a asiana hi hatie noda hogosie, nge a asiana nora tangaloi doluegi lolo ure. 
1JN.2.3	Tare dam ronghuri na leo waratau noi God, igide dain ilo vurugegi, huri ve dau ilo God. 
1JN.2.4	Tare ve ihine tea mo veve vena “Ineu nau iloe,” nge he ronghuri na nona leo waratau tea, a tangaloi mwerehi a tangaloi kalikeli, a leo hogo he eno tea lune. 
1JN.2.5+1JN.2.6	Ihine hi mo rono huri na leoi God, a tangaloi hi u tabe God hogo. Ihine hi mo veve vena ingeie mo toga lui God, u tatarise ve nge vin huri na taikerui Jisas Kraes. Mwere dau ilo vurugegi huri ve igide dam toga lui God.
1JN.2.7	Retueku, a leoi waratau ngaha nam uli lawe gimiu hatie leo garaqa, a leo waratau tatuei, i ngehi neu wiribibie beno lo vuigi mo dadari bagataha. A leo waratau tatuei hi neu rongoe beno. 
1JN.2.8	Nge ineu nam reve na leohora garaqa lawe gimiu. A leohora garaqa ngaha a hogo, nein lehi na leohogogi lui Jisas ko lumiu sibomiu. Huri a dodogi u vano beno, nge a leleo hogo mo leleo. 
1JN.2.9	Ihine tea mo veve vena, “Ineu nam toga lo leleo,” nge ingeie u vei esiesigi tuana, a tangaloi hi mo toga lolo dodogi mosigei. 
1JN.2.10	Ihine tea hi mo vaivei garea mei tuana ngehi mo toga lo leleo, ingeie he vai tuana tea vena soi lo galegaleasi. 
1JN.2.11	Nge ihine tea hi mo vai asiesigi tuana, nge hi mo dige lolo dodogi, mo dige he ilo na turegi tea ve mo vano logo a vevenagi a dodogi hi mo vaie a matana mo dodo.
1JN.2.12	Igimiu ira maresu wuwerigi, nam uli na leo ngaha lawe gimiu huri a nomiu galegaleasi God u lado vohogi beno, a vevenagi i Kraes. 
1JN.2.13	Igimiu ira tama, nam uli na leo ngaha lawe gimiu vevenagi igimiu neu iloe beno lo tauvuigi. Igimiu ira mwalakelo, nam uli na leo ngaha lawe gimiu huri igimiu neu qoragi Satan beno.
1JN.2.14	Igimiu ira maresu wuwerigi, nam uli na leo ngaha lawe gimiu a vevenagi igimiu neu ilo Tamada. Igimiu ira tama, nam uli na leo ngaha lawe gimiu vevenagi igimiu neu iloe beno lo tauvuigi. Igimiu ira mwalakelo, nam uli na leo ngaha lawe gimiu vevenagi igimiu neu labe siaga, a leoi God u eno lolo domimiu, neu qoragi Satan beno.
1JN.2.15	He garea tea ve igimiu nein leo garea na doridorinai ureure ko a gineu hi ram eno lolona. Tare nem leo garea na doridorinai ureure a gareana noi Tamada he eno tea lumiu. 
1JN.2.16	A taratarani esi doluegi ram vomai dena ureure, a gineu ngerehi a tarabeside mo taranie, a gineu ngerehi a matada mo taranie, ko a sagesage a vevenagi dam voragi, mwerai homu. A gineu ngere ngaha rahe vomai tea dein Mama. 
1JN.2.17	A ure ngaha mena gineu gagarea hi a sinobu ram taranire, rain sala. Nge a sinobu hi ram vai na taraniana noi God, ingere rain mwaso vagituei.
1JN.2.18	Renetuku, vin he ribi tea a ure ngaha vin sala. Nam veve lawe gimiu gesegi huri ve a tavuluivuro noi Kraes rain vomai. Nge siseri ngaha a tavului vuro noi Kraes rau vomai beno. Giniehi, dain veve lai ve a ure ngaha vin he ribi tea vin rovo. 
1JN.2.19	A tavului vuro ngerehi rau vano beno den noda burigi rau siregi na noda burigi ingere hate mei gide hogo. Ve mwere rau bubuginire mei gide hogo, nase vai rain tino rorongo mei gide, nge rahe tino tea. Siu ram siregi gide u matamwasara lawe gide huri ve gatagale denire hatie mei gide.
1JN.2.20	Igimiu hi i Kraes u tangovi gimiu gina Vui Gogona beno. Siu ngaha igimiu doluegi neu ilo na hogo. 
1JN.2.21	Giniehi, nam uli na leo ngaha lawe gimiu, hatie huri ve nehe ilo na leo hogo hi tea, nge igimiu neu ilo huri ve a kalikeli vin he vanai lei tea dena hogo.
1JN.2.22	?Nge ihine hi a tangaloi kalikeli? A tangaloi kalikeli ngehi mo veve ve i Jisas ingeie hatie i Kraes. Ingeie hi a tavului vuro noi Kraes, huri mo rahagi Tamada koi Netune vage. 
1JN.2.23	Ihine tea mo rahagi Netui mo rahagi Tamana vage, nge ihine tea mo lado hogo gi Netui, nge mo lai tabetabegi Tamana vage.
1JN.2.24	Nein leo huri vin garea huri a leo hi neu rongoe beno lo tau vuigi vin eno lolo domimiu tamwere. Tare ve a leo hi neu rongoe lo tavuigi vin eno lolo domimiu tamwere, igimiu nein toga lui Netui koi Mama. 
1JN.2.25	I Jisas u warataugi lawe gide huri na mwaso radu.
1JN.2.26	I neu nam uli lawe gimiu huri na tangaloi ngerehi rain keli gimiu. 
1JN.2.27	Siu igimiu hi i Kraes u tangovi gimiu gina nona Vui Gogona beno, ngehi a Vui Gogona mo toga lumiu igimiu nein he tarani hine tea vena huhui gimiu. A Vui Gogona a hogo mo huhui gimiu huri na gineu doluegi. Siu igimiu nem toga lui Kraes mwerehi a Vui Gogona u huhui gimiu huri ve nein veie.
1JN.2.28	Renetuku, igimiu nen toga lui Kraes lune nge vin vomai taligu igide dain labe siaga ko dain he maemae lai tea.
1JN.2.29	Neu ilo beno ve i Kraes nge u vovohoi, ingeie gimiu neu ilo vurugegi huri ve a tangaloi ram vai gineu u vovohoi, ingere ira netui God.
1JN.3.1	Nein leo, i Tamada i God u tabe gide u liu. A nona tabetabe u lawua garagara giniehi mo waregi gide vei renetune. Siu a hogo igide ira renetune. A sinobu talo ure rahe ilo tea huri ve igide ra renetui God, a vevenagi rahe ilo God tea. 
1JN.3.2	Ra buluana, igide ira renetui God, ne he haharaginie tea mosigei huri igide dain vonai wuraha, igide dain mwereie a vevenagi igide dain lehe gina matada huri ve ingeie hogo. 
1JN.3.3	Lune igide dam lado rarai hurie dain vei mwasaragi gide mwerehi i Jisas ingeie u mwasara.
1JN.3.4	Ihine hi mo vai na galegaleasi, mo vai utuhi na tamwata noi God, a vevenagi a galegaleasi u vei na tangaloi mo vai utu na tamwata noi God. 
1JN.3.5	Neu iloe ve i Kraes u vanai beno vena lai vohogi na galegaleasi nora tangaloi doluegi. Vage ingeie a asiana he eno tea lune vohogi. 
1JN.3.6	Siu irahine hi ram toga bubugi mei Kraes rahe vai na galegaleasi tea, nge irahine hi ram galegaleasi gesegi rahe lehi Kraes tea ko rahe iloe tea.
1JN.3.7	Renetuku, nein mese siregi na tangaloi ve ran kali lehi gimiu. Ihine hi mo vai na gineu garea ingeie a tangaloi vovohoi, mwerei Kraes ingeie u vovohoi. 
1JN.3.8	A tangaloi mo vai na galegaleasi gesegi, ingeie i netui Satan, huri ba i Satan mo vai na galegaleasi gesegi, u teuvuigi tuei vohogi lune a ure he eno tea tau. Giniehi i Netui God mo vomai ve na vai vohogi na lalakogi ingere hi i Satan u veire.
1JN.3.9	A tangaloi ngehi i netui God, ingeie he vai na galegaleasi tea gesegi, huri God u bulu meie beno lo mwasoana. Siu ingeie vin he vai na galegaleasi tea gesegi a vevenagi ingeie i netui God. 
1JN.3.10	A doridori nai tangaloi me haharagi luae huri ve ingeie i netui God, sige ingeie i netui Satan. A tangaloi hi a doridorine he vovohoi tea, he tabe tuana tea, ngehi hatie netui God, ingeie netui Satan.
1JN.3.11	A leo garea hi neu rongoe lo tauvuigi ngehi huri ve dai vui tabetabe gide. 
1JN.3.12	Dai mese vai mwerei Ken, a tangaloi noi Satan u ue vaga mate tuana vohogi. ?Huri havai i Ken mo ue vaga mate tuana? Huri i Ken u vei na gineu rahe vovohoi tea, ingeie tuana u vei na gineu rau vovohoi.
1JN.3.13	Retueku, nei mese awogi huri a tangaloi hi ram huri na doridorinai ureure ram leo masi gimiu. 
1JN.3.14	Nau iloe ve dau mwelue dena mateana beno, dau vomai lolo mwasoana, a vevenagi dau iloe huri dau vui tabetabe gide. Ihine hi he tabe tuana tea, ingeie mo toga radu lolo mateana. 
1JN.3.15	Ihine tea hi mo vai leomasi tuana, ingeie a tangaloi ue vagamate, siu igimiu nein iloe huri ve ihine tea hi mo ue vagamate tangaloi vin he lai na mwasoana radu tea. 
1JN.3.16	Siu dau ilo na tabetabe hi huri i Kraes u siregi na mwasoana huri gide, siu igide vage dai siregi na mwasoada lawera tangaloi wagineu. 
1JN.3.17	Tare ve a tangaloi tea a nona hako gineu u sao, mo lehi tuana mo mahogi, nge he lado tea hurie ve vin buluie, a tangaloi hi vin he veve lai tea ve a tabetabe noi God mo eno lune. 
1JN.3.18	Renetungku, da mese veve na tabetabe gina singoda hogosie, nge da haharagi na tabetabe lo doridoride vage.
1JN.3.19	Tare ve igide dam vaie mwerehi dau iloe huri ve igide a tangaloi veve hogo. Igide dain toga mwagumwegu mei God. 
1JN.3.20	Sige tare dahe toga mwagumwegu tea, huri i God u lawua liu dena noda domiana, ko ingeie u ilo na gineu doluegi. 
1JN.3.21	Retueku, tare ve igide dam rongo lolo tarabeside huri ve dahe vai na gineu esi tea, igide dain he matagu tea ve dain labe lo nagoi God. 
1JN.3.22	Tare ve dam navunevu denie, vin bete lawe gide, huri dam rorongtagi na nona leo, ko dam huri na doridori ngehi nge mo havuhevu lune. 
1JN.3.23	A tau leo hi i God u betea mo veve mwere ngaha vena, igide dai lado hogo lo henai Netune Jisas Kraes koi gide dai vui tabetabe gide mwerei Kraes u veve beno lawe gide. 
1JN.3.24	Ira hine hi ram huri na leo noi God, a nora mwasoana u bulu mena mwasoana noi God, a mwasoana noi God u bulu mena masoara giniehi, dam iloe ve i God u toga lude beno, huri u bete na nona vui beno lawe gide.
1JN.4.1	Retueku, a tangaloi veve rarai rau sao hi ingere a tangaloi kalikeli ram digelategi lolo ureure. Giniehi nei mese lado hogo gena tangaloi doluegi hi ram veve vena, “A Vui noi God mo toga luku.” Nge nein hikehike lune nein ilo vurugeginie huri ve a vui hi u vomai dei God sige hatie. 
1JN.4.2	Nein ilo vurugeginie mwerehi ve a vui hi u vomai dei God sige hatie. A tangaloi tea vin veve vena i Jisas Kraes u lei na tarabesi tangaloi mo vora vanai lolo ure, i ngeie hi u lei na Vui u vonai den God. 
1JN.4.3	Nge hine tea mo veve vena a tarabesi Jisas u dolue dena tangaloi, a vui hi mo eno lune he vonai tea den God. A vui hi mo vonai dena tavuluivuro noi Kraes, neu rongo na roroi tavuluivuro hi beno, ve vin vonai, nge siseri ngaha u toga beno lolo ureure.
1JN.4.4	Renetuku, igimiu a tangaloi noi God, neu qoragina tavuluivuro ngerehi beno, huri a Vui hi mo toga lumiu u huire dena vui hi mo toga lo tangaloi hi ram huri na doridorinai ureure. 
1JN.4.5	A tavuluivuro ngerehi ram vonai dena ureure giniehi a nora leo mo vanai dena ureure ko a sinobu talolo ure ram rong hurire. 
1JN.4.6	Nge igide a tangaloi noi God. Ingere hi rau ilo God ram rongo huri gide, ingeie ngerehi hatie tangaloi noi God rain he rongo huri gide tea. Giniehi gide dai ilo vurugegi na vui veve hogo koa vui kalikeli.
1JN.4.7	Retueku, da vui tabetabe gide huri a tabetabe mo vonai dein God. A tangaloi hi mo tabetabe, ingeie hi mo voragi netui God, ko u ilo God. 
1JN.4.8	Nge ihine hi he tabe na tangaloi tea, he ilo God tea, huri i God ingeie a tabetabe. 
1JN.4.9	I God u haharagi na nona tabetabe lawe gide lune hi mo hora Netune a dule gatagale hogosie sulolo ure huri ve dai haqe na mwasoana lune. 
1JN.4.10	A tabetabe hogo hi, hatie huri ve igide dau tabe God, nge ingeie u tabe gide hageliu mo hora Netune mo mate, huri ve a noda galegaleasi rain meriqe.
1JN.4.11	Retueku, a vevenagi i God u tabe gide igide vage dain tabe na waitangaloi. 
1JN.4.12	A tangaloi gatagale he lehi God tea vohogi. Siu igide da vui tabetabe gide, huri i God mo toga lude, a nona tabetabe mo toga lude.
1JN.4.13	Siu siseri ngaha igide dau ilo beno ve igide dam toga lui God siu ingeie mo toga lude, huri u bete na nona Vui lawe gide. 
1JN.4.14	Siu igide dau leo beno, ko ngaha dam veve sereluae huri i Tamada u hora Netune ve vin voragi Vagamwasoi na ureure. Siu igide dam veve ve a gineu hi a hogo. 
1JN.4.15	Tare ve ihine tea mo mata mwasaragi ve i Jisas i Netui God, i God u toga lune, siu ingeie vage u toga lui God. 
1JN.4.16	Igide dau ilo na tabetabe noi God beno huri gide.
1JN.4.16	I God ingeie a tabetabe. Tare hine mo toga lo tabetabe mo toga lui God siu God mo toga lune. 
1JN.4.17	A domide u horo gina gareana hi, huri ve dain he matagu tea gina rani lawua hi i God vin veveginire tangaloi, huri a doridorianai mwasoada lo ure ngaha, u tatarise mena doridori Kraes. 
1JN.4.18	A tangaloi hi mo tabe God hageliu, he matagu tea ginie. Lune a doridorinai God hi u tabe gide hageliu mo vomai mo horo lolo loloda, ngehi mo tugoro na matagute. A tangaloi mo matagu mwere hi mo matagu gina tanoi vevegi a tangaloi hi mo matagu gina tanoi vevegi noi God he hikehike tea vena tatarise ve vin tabe na tangaloi wagineu. 
1JN.4.19	Igide dai tabe na tangaloi hageliu, huri i God u tabe gide hageliu gitomue. 
1JN.4.20	A tangaloi mo veve vena nge u tabe God hageliu, nge ingeie he bulu bulu garea tea mei tuana u buluesi meie, ingeie a tangaloi kalikeli. Huri he tabe tuana tea hi mo lehe. ?Mwerehi vin tabe lai mwerehilogo huri he lehe tea? 
1JN.4.21	A Leo hora hi i Kraes u bete lawe gide, u veve vena, “A tangaloi mo tabe God nge vin tabe tuana vage.”
1JN.5.1	Tare igide dam ladohogo huri ve i Jisas ingeie i Kraes i netui God, ihine mo tabe Mama mo tabe Netune. 
1JN.5.2	?Igide dau mwerehilogo huri ve dam tabe re netui God? Dam iloe lune dain tabe God ko dam ronghuri na nona Leo hora. 
1JN.5.3	A leo hi huri ve dam tabe God a domianagi huri ve dau rong huri na nona Leo hora. Siu a nona Leo hora hi rain he huire tea mei gide. 
1JN.5.4	Ira netui God doluegi rain qoragi lei na ureure. A noda ladohogo, ngehi dam qoragi na ureure ginie. 
1JN.5.5	?Ihine hi u vei lei ve na qoragi na ureure? Nge a tangaloi mo lado hogo vei Jisas ingeie i netui God ngehi vin qoragi leie.
1JN.5.6	I Jisas Kraes ingeie hi u vomai gina wai ko a dai, hate gina wai hogosie, nge meire vunu mena wai ko a dai. A vui u vevea lawe gide huri a vui mo veve hogo. 
1JN.5.7	A gineu ingere gaitolu ram matamwasara ginie. 
1JN.5.8	I ngerehi a vui a wai ko a dai, a gineu gaitolu ngaha ram bubugi lo domiana gatagale. 
1JN.5.9	Igide dam lado hogo giniehi a tangaloi ram veve lawe gide, igide dam lado hogo gina leo hi i God u veve lawe gide u liu taligu denie hi. I God mo veve lawe gide huri ve ingeie mo laqa lawe gide lui Netune. 
1JN.5.10	Nge tare ve dam ladohogo gi netui God a iloilogi hurive dam lado hogo lo leo hi i God u veve lawe gide. Nge tare ve dahe lado hogo tea giniehi i God u vevea huri Netune Igide dam vevehuri ve i God ingeie a kalikeli. 
1JN.5.11	I God u veve na leo ngaha lawe gide, huri ve i God u bete na mwasoana radu lawe gide ko mwasoana ngaha mo vanai lawe gide lui Netune. 
1JN.5.12	Tare ve i netui God mo toga mei gide, igide dain mwaso. Nge tare i netui God he toga tea mei gide a mwasoana vin he toga tea lude.
1JN.5.13	Igimiu hi neu lado hogo lui netui God, nam uli na leo ingere ngaha lawe gimiu huri ve nein ilo vurugegi huri ve neu lei na mwasoana radu beno. 
1JN.5.14	Lune igide dam vomai lo nagoi God lo noda tataro, a domide vin huire mwere hi. Dai lado hogo lune dam navu na gineu denie ve u vovohoi lolo domine, nge hi vin rongo na noda tataro. 
1JN.5.15	Dau ilo vurugegi huri ve vataha tarogi igide dam navunevu gineu denie mo rongo huri gide. Siu igide dai ilo vurugegi vage ve dam navunevu denie i ngerehi a noda beno.
1JN.5.16	Tare ve ihine tea mo lehi tuana mo vai na galegaleasi asi ngehi hatie galegaleasi talo mateana, nge vin tataro lawe God hurie, huri God vin bete na mwasoana lawea. Nge a galegaleasi ngehi vin he rovolai tea, nge hi a mateana lune, siu nahe veve tea ve nein tataro lawe God hurie. 
1JN.5.17	A gineu doluegi hi rau esi i ngerehi a galegaleasi, nge hatie doluegi ve a galegaleasi talo mateana.
1JN.5.18	Igide dau iloe huri ve ihine hi inetui God, nge he vai na galegaleasi tea gesegi, huri i netui God mo koko gorora, huri i Satan vin he vai asiesigi nire tea. 
1JN.5.19	Dau ilo ve igide ngaha ira noi God, nge tangaloi doluegi talo ure ram toga lo vavai huireana noi Satan. 
1JN.5.20	Dau ilo ve i netui God u vomai lolo ure. Ko mo bete na huireana lawe gide huri ve dai ilo na hogo. Igide dam toga hui God nge hi a hogo, lui Netune Jisas Kraes. I God ingeie a hogo, ko mo bete na mwasoana lawe gide. 
1JN.5.21	Retueku nein leo huri gimiu vin garea vaiteu nem vano lengalenga nem huri na God kalikeli.
2JN.1.1	A leo vevegarea mo vonai dena tomtomuegi gatagale, lawe na vavine hi i God u leo wahea ko ire netune. Ineu nau tabe gimiu doluegi lo hogo ko ira hine doluegi hi rau ilo na hogo ram tabe gimiu. 
2JN.1.2	Igamai gam tabe gimiu a vevenagi, a hogo hi mo toga lude ko vin toga mei gide vagi tuei.
2JN.1.3	A hogogi, a hahagavi, ko a tamwata mo vonai dein God a mama ko i Netune i Jisas Kraes, vin eno mei gide lo hogo ko a tabetabe. 
2JN.1.4	Ineu nam havuhevu huri nam rongo ve i renetumiu lavasigi ram huri na matahalai hogo mwerehi i mama u hora gide. 
2JN.1.5	Ko siserigi ngaha, lawe na vavine dau tabea, nge ngaha hatie Leohora garaqa, nge a Leohora nge tau hi dau leie lo tavuigi. Ineu nam navuhi gimiu ve dain vui tabetabe gide gagatagalegi. 
2JN.1.6	A tabetabe a iloilogi huri ve dain toga vin huri na matahala mwerehi i God u hora gide ve dain toga vin hurie. Mwerehi neu rongoe lo tavuigi, a nona Leohora inge ngaha ve nein toga lo mwasoanai tabetabe.
2JN.1.7	Ira huhui kalikeli u sao lolo ure bagataha, ingerehi rahe lado hogo tea ve i Jisas Kraes u himei lo tano lo tarabesi tangaloi. Ihine tea he lado hogo tea gina gineu ngaha, ingeie a huhui kalikeli, ko ingeie a tavului vuro noi Kraes. 
2JN.1.8	Igimiu nein leohuri sibomiu ve nein mese vagasalagi na gineu doluegi hi neu tabana gagarasi hurire, nge ve a gaitawe hi nein leie vin horo mangadi. 
2JN.1.9	Ihine tea mo vano vagivarea dena leo huhui noi Kraes ko he huri tuturedugi na nona leo huhui tea, i God he toga tea meie. Nge ihine tea mo huri tuturedugi na leo huhui noi Kraes, i Mama ko i Netui, ingere vunu rom toga meie. 
2JN.1.10	Tare ve ihine tea mo vonai lobemiu ko ingeie he hakovi na leo huhui ngaha tea, iniko goin mese lai vurugeginie sige ve goin mese laie talolo valemu. 
2JN.1.11	Tare ve gom lai vurugegi na tangaloi mwerehi, iniko gom bulu lo tabanai galegaleasi. 
2JN.1.12	A gineu u sao meieu ve nain uli lawe gimiu, nge nahe tarani tea ve nain teure lo pepa mena inki. Giniehi, ineu nam ladotare ve nain vonatu lobemiu, nain laqa mei gimiu vovohoi lo nagomiu, huri igide vunu a loloda vin horo gina havuhevu.
2JN.1.13	Ira netui haqemiu lui Kraes ram hora nora veve garea lawe gimiu.
3JN.1.1	Dena tamaragai gatagale. Lawe na noku buluana mwera tabe i Kaeas, hi nau tabea lo hogo. 
3JN.1.2	Noku buluana mwera tabe, ineu nau ilo huri ve a tamatemu mo mwaso vurugegi. Ko ineu nam tataro ve iniko goin mwaso vurugegi lo matahala doluegi, ko huri ve a tarabesimu vin huire. 
3JN.1.3	Ineu nau havuhevu u liu lune i retuada ko irehaqeda lavasigi rau vonai ram veve laweau huri na hogo ngehi mo toga lo mwasoamu. Ko ineu nau ilo huri ve iniko gom huri na matahalai hogo. 
3JN.1.4	Ineu nam lado tare ve nain lehi gimiu vin he ribi tea, ko nain laqa lawe gimiu nago lo nago.
3JN.1.5	Noku buluana mwera tabe, u garea huri ve gon bului retuada ko irehaqeda ngerehi, hatie huri ingere a halavano. 
3JN.1.6	Ingere hi rau veve sere na nomu tabetabe lawe na warelue. Nam tiehigo ve goin buluire tuturedu mena nora turegi lo matahala u vovohoi mei God. 
3JN.1.7	Ram tauvuigi ram tabana mei Kraes ko rahe lai tea gineu dena tangaloi ngerehi rahe lado tea. 
3JN.1.8	Siu igide ve dain bului na sinobu ingere ngaha lune dam vaie mwerehi, dam bulu lo nora tabana huri na hogo.
3JN.1.9	Ineu nau uli na leta lawe na sinobu talolo warelue. Nge i Diotreves vin he rorongtagi gamai tea. Nge gesegi mo lado huri ve u hahale garagara denire lavasigi. 
3JN.1.10	Nge tare nam vonatu, nain laqagi huri na havagineu ngehi Diotreves mo vaire, huri hi mo kalikeli wuraha ko mo veve asiesigi gide. Nge hage liu hi, he tarani tea ve vin lei retuada ko irehaqeda, mo tugorora vage hi ram tarani ve ran lai vurugeginire, ko mo tau vohoginire dena warelue.
3JN.1.11	Buluana mwera tabe, goin mese huri na havagineu hi u esi, goin huri na havagineu hi u garea. Ihine hi mo vai na gineu garea ingeie a bului God. Nge ihine hi mo vai na gineu esi, ingeie he ilo God tea. 
3JN.1.12	A tangaloi doluegi ram veve gareagi Demetrius, ko a hogo mo haharagi na havai hi ram vevea. Igamai gam gariginie vage, ko igimiu nem ilo ve a havai hi gam vevea a hogo.
3JN.1.13	A gineu u sao meieu ngehi nam tarani ve nain veve sere lawe gimiu lo leta, nge nahe tarani tea ve nain uli gina pen mena inki. 
3JN.1.14	Ineu nam lado tare ve nain lehi gimiu vin he ribi tea, ko nain laqa lawe gimiu nago lo nago.
3JN.1.15	A tamwata na toga lobemiu. Ira buluana tangaha ram hora nora veve garea lawe gimiu.
3JN.1.15	Ineu nam navuhi gimiu ve nein bete na veve garea lawe na buluana gagatalegi tahi, nein veve na veve garea lawera gagatalegi, nago lo nagoi.
JUD.1.1	Ineu Jud, a tangaloi tabanagi noi Jisas Kraes. Ineu nam uli lawe na sinobu ngerehi i God u warera. I God a Mama mo tatabeginie ko i Jisas Kraes mo hako bibire.
JUD.1.2	Ineu nam tataro gesegi ve i God na bete na dom hahagavi lawua, a tamwata ko a tabetabe lawe gimiu. 
JUD.1.3	Ira noku buluana mweratabe, ineu nau tarani garagara ve nain uli na leta lawe gimiu huri na matahala ngehi i Jisas u vagamwasoi gimiu ko ineu vage. Nge nam rongo lolo rong rongoku u huire ve nain uli ko nain veve siaga lawe gimiu ve nein qalo vin huire huri na ladohogo hi ngehi ira sinobu gogona noi God rau leie vagatagale hogosie ko vin eno vataha na tarogi. 
JUD.1.4	A vevenagi u tuei beno, a tangaloi rahe ladohogo tea gi God rau ehu hiligi lolo livu gimiu. A vevegi hurire u uli bibie lolo Reve reve Gogona tuei, tuei vohogi. Ingere a tangaloi rau esi, ram veve, leo kalikeli vovohoi na hogogi noi God, vena voragi na rugurugu tabegoro huri na nora doridori esi lo tarabesire. Ingere ram rahagi na noda Huqe ko i vagamwasoi i Jisas Kraes. 
JUD.1.5	Igimiu neu ilo na gineu ngaha beno, nge ineu nam tarani ve nan vai lado taligugi gimiu huri ve i God u reve vohogi na nona sinobu den Ijib. Nge lo tagugi hi, i God u vei vohogi na sinobu ngerehi rahe ladohogo tea. 
JUD.1.6	Igimiu nein lado haqe na engsel ngerehi rau vei leo ve rain lei na huireana ngehi hatie nora. Ingere rau siregi na tanora vovohoi ko rau kalokalo lo tauleo ngerehi i God u bete lawera i God u veu bibire gina seni ngehi vin eno vagi tuei, ko ram toga lolo ute u dodoga garagara. I God vin hako bibire, aiehi vin dadari a Rani vevegi vin vonai, lune ingeie vin veveginire. 
JUD.1.7	Igimiu nein lado taligu huri na vanue Sodom ko Komora ko a qatui venue u sao vage lobera. A sinobu aiehi ram vai gineu mwerehi a engsel rau vei. Ingere rau vei na galegaleasi lo tarabesire a halagi u sao, mo huire na nora tarani. A gineu ingere ngaha, a mata leleogi lawe gide huri na sinobu ngerehi rain lei na leo vevegi gena avi ngehi vin gao vagi tuei. 
JUD.1.8	A sinobu ingere ngaha hi nam laqagi na leo ngaha hurire ram vai na gineu mwerehi teu. Ingere ram boboregi na gineu hi ve rain veie, lune ram vai na galegaleasi lo tarabesire sibora. Ingere ram rahagi vohogi na huireana noi God. Ingere ram veve asiesiginire doluegi hi ram toga lo eulu. 
JUD.1.9	Nge a muei Engsel Mikael he veve asiesigi na Tamate tea vohogi. Lune a Mikael u vei na vuigaro mena Tamate huri na tarabesi Mosis. Ingeie u veve hogosie vena, “!I God vin tara goro siagaginigo!” 
JUD.1.10	Nge a sinobu ingere ngaha lolo livugemiu, ram huri na rong rongora hogosie, ko ram veve asiesigi na gineu haro huri rahe ilo vurugegi tea. Ingere ram mwere na kakarue turu ngehi hatie rong rongora lure. Nge ngaha a gineu hi vin vei vohoginire lo vagasigi. 
JUD.1.11	!Vin esi garagara hurire! Ingere rau huri na matahala ngehi i Ken u hurie. Ingere ram vai teuteu ve ran vai na mane ram vai na galegaleasi mwere tauhi i Balam u veie. Ingere ram qalo lo matahala mwerehi teu, mwerehi Kora u qalo. Ko vin ve i vohoginire mwerehi u ve vohogi Kora. 
JUD.1.12	Ingere ram vai gineu rahe maemae tea huri lune ram gagani mei gimiu. Ingere rau mwere na gineu sokora lolo gamiu hinaga. Ingere ram mwerena leogoroi sibsib hi ram leo hurire sibora, ko rahe lado huri na sibsib tea. Ingere ram mwerena dodo vurogi hatie gineu lolona, lune a langi mo heregi lateginie nge he uhe tea vohogi. Ingere ram mwere na gai rahe wai na mwasigi tea, hatie mwasigi vohogi lolo taro matue. Ingere ram mwerena gai rau ngehi sarara tugi goarigi, ko rau mate vohogi. 
JUD.1.13	Ingere doluegi rain leo vurugegi na gineu ngerehi a tanoi maemae lure hi ram vaie. Ingere ram mwere na visiu hi ram gilu lategi. I God u leowahe na ute hurire ve rain toga vagi tuei lolo ute u dodoga garagara. 
JUD.1.14	I Enok ingeie tangaloi gaibitugi den duvi Adam. I Enok u lehi na taro mo vanai mosigei ko u laqagi huri na sinobu ingere ngaha. 
JUD.1.15	“I God vin vevegi na tangaloi doluegi. Ko I God vin vevegi na sinobu doluegi ngerehi rahe masinge tea ve rain leo hogosie huri na gineu esi doluegi hi rau veire. Ingere ram toga mwerehi ve a God hatie. I God vin veveginire huri na leo asi doluegi hi rau veve vovohoie.” 
JUD.1.16	A sinobu ingere ngaha ram singo tutubu tamwere ko ram tauteu esi lo sinobu wagineu. Ingere ram huri na nora taratarani esi sibora. Ram sageginire sibora. Ingere ram garigi lamalamagi na sinobu siu huri ve rain leilei na hava gineu hi ram taranie.
JUD.1.17	Ira noku buluana, igimiu nein lado haqe na hava gineu ira gaihora noi noda Huqe i Jisas Kraes rau veve taugi teu ve rain vei te tarogi. 
JUD.1.18	Ingere rau veve lawe gimiu vena, “Lolo rani vagasigi ngerehi, a sinobu rain vanai rain sovu gimiu. I rain vei gineu vin hurie mwerehi ram tarani.” 
JUD.1.19	A sinobu ingere ngaha, hi ram mwakitegi na nomu tangaloi hi ram hurigo hibagataha. A nora domiana talo tarabesire mo dedeginire. A vui noi God he toga tea lolo lolora. 
JUD.1.20+JUD.1.21	Nge igimiu ira noku buluana mweratabe, igimiu nen tabana siaga ve a nomiu ladohogo gogona na hui huire vage, ko ve nen tataro gena managi noi Vui Gogona. Nen koko goro gimiu sibomiu lo tabetabe noi God lune nem rarai huri i Jisas Kraes vin vanai taligu. Ingeie vin haharagi na nora hahagavi ko vin bete na mwasoana tavagi tuei lawe gimiu. 
JUD.1.22	Igimiu nen haharagi na hahagavi lawe rahine ram lado gairue. 
JUD.1.23	Nen vagamwasoire sinobu wagineu, mwerehi ve nem reve vohoginire dena avi. Lawera sinobu lo vagasigi nein haharagi na hahagavi vin roge mena matagute, huri nein he masinge tea ve nein vei soloragi gimiu sibomiu, mwere na saravai tarabesigi a madagi u bulu lo luqemiu.
JUD.1.24+JUD.1.25	Ineu nam tataro lawe God huri gimiu, i God hi vin koko goro lai gimiu vaiteu nen soi ko ingeie vin lei gimiu vano lo nagona hatie mena galegaleasi, nge gina hahavusiana lawua. A roroa, a tanoi ratahigi, a huireana ko a tanoi lawua doluegi lui Jisas Kraes a noda Huqe u toga tomue siu a higao rambei teu vuigi ko mo toga hibagataha ko vin toga vagi tuei.
REV.1.1	Lo Buk ngaha, ineu Jon nau uli na gineu ingere hi i Jisas Kraes u haharaginire lawea. A gineu ngerehi i God u betera lawea, huri ve vin haharaginire lawe na nona tangaloi tabanagi. A gineu ingere hi ve rain vei he ribi tea. Ko i Jisas u hora na nona engsel vena vevesere na gineu ingere ngaha lawe Jon a nona tangaloi tabanagi. 
REV.1.2	Ingeie hi u veve serelue na gineu doluegi hi u lehire. Ngehi a leoi God, a roro ngaha mo vanai dein Jisas Kraes, 
REV.1.3	!A havuhevu lawe na sinobu hi rau velu na roro ngaha, ko a havuhevu lawe na sinobu hi ram rongo na roro hi u ulire lo buk ngaha ko ram vai na havagineu hi u ulie hurie lolona! A taro u kakarani vohogi ve a gineu doluegi ngaha rain vei.
REV.1.4	Ineu Jon nam veve noku vevegarea lawe na warelue gaibitu lolo qatui venue lawua Esia: A hogogi ko a tamwata lawe gimiu mo vanai dein God hi mo toga hibagataha, u toga tuei beno, ko vin vanai tetagaha. Ko a vui gaibitu hi ram tino lo nagoi God ngehi mo toga lo nona tanoi togatoga ratahigi, ingere rain vei mwerehi vage, 
REV.1.5	ko i Jisas Kraes vin vei lawe gimiu mwerehi vage. I Jisas, ingeie hi u laqagi huri God lo leo ngehi mo vai gide dam leo hogo, ingeie a muegi u maraga dena mateana. Ko ingeie mo mamalu goro na ratahigi doluegi lolo ure.
REV.1.5	Ingeie u tabe gide, u vei gide dam mariqe dena noda galegaleasi gina daine lo nona mateana. 
REV.1.6	U vei gide dam voragi huqegi lo vavana, ko dam voragi tangaloi rugurugu huri ve dain tabanagi lawe God hi i tamana. !Ko igide da tabe hagagi na henai Jisas Kraes huri ingeie mo hakovi na managi doluegi vin tuei vin tuei! Amen.
REV.1.7	!Nen leo! I Jisas mo vanai lolo dodo, ko a tangaloi doluegi rain lehe gina matara, irahine hi rau ue vagamatea rain lehe vage. !Ko a tangaloi doluegi lolo ure rain ngara hurie. Io, a gineu ngaha vin eno lune! Amen.
REV.1.8	A Huqe God mo veve vena, “Ineu a muegi ko a vagasigi ineu nau toga tuei redu, ko nam toga hibagataha ko ineu nain toga vage lo taro hi mo vanai mosigei. Ineu nam hakovi na managi doluegi.”
REV.1.9	Ineu Jon, i tuemiu. Igide doluegi dam bulu mei Kraes lo nona rong gagarasi ko a rong ribi. Ineu nau toga vau lo vanue Batmos a vevenagi nau waregi sere na leoi God ko a roro huri Jisas Kraes. 
REV.1.10	Lo rani nona Huqe, a Vui u hivo luku, ko ineu nau rongo na dilo u lawua lo taguku mo tatangi mwere na tavue. 
REV.1.11	A dilo hi u veve vena, “Gon uli bibi na gineu hi gu lehire. Siu gom hora na buk lawe na warelue gaibitu lolo vanue Evesas, Smana, Bekamam, Tautira, Sadis, Viladelvia ko Laodisia.”
REV.1.12	Ineu nau kileu ve na leo ve ihine hi mo gato meieu. Lune nau kileu, nau lehi na gai turei laiti gaibitu ram labe, rau gihire lo Kol. 
REV.1.13	Lo livugei gai turei laeti ngerehi, ineu nau lehi na tangaloi u mwereire netui tangaloi, u luqegi na luqe qaravu mo dule mo hivo vuine lo tano, ko u wesigi na wasi lo mabune rau gihie lo kol. 
REV.1.14	A vulune rau mevute mwere na koten, sige mwere na rerei tehi. Ko a matana ram gao mwere na mui evi. 
REV.1.15	A karune mo tavilevile mwere na vatu hi u gara garagara lolo avi lawua ko a dilona u mwere na dumi valolo lawua. 
REV.1.16	Ingeie u hakobibi na visiu gaibitu lo limana matuana, siu a buei vuro u hogo dalideli mo mwalue dena wuwaku. A nagona mo leleo mwere na leleoi aho, ngehi mo leleo garagara lolo livugei reni. 
REV.1.17	Lune nau lehe nau soi hivo lolo karune mwere na tangaloi u mate. Ingeie mo tau na limana matuegi luku ko mo veve vena, “!Gon mese matagu! Ineu a muegi ko a vagasigi. 
REV.1.18	!Ineu hi nam mwaso! Nau mate nge gon leo, ineu nam mwaso vagi tuei. Ineu nam hako huireana goro na mateana ngehi a tamatera tangaloi rau mate ram toga aie. 
REV.1.19	Siu iniko gon uli bibi na gineu ingere hi gu lehire, a havagineu rain vei siserigi ngaha ko a havagineu rain vei atagu. 
REV.1.20	A iloilo i visiu ngehi gu lehire lo matueku, ko a gaiturei laeti gaibitu. A gaiturei laeti gaibitu ngerehi a warelue gaibitu ko a visiu gaibitu ngerehi a engsel huri na warelue gaibitu.”
REV.2.1	“Iniko gon uli na leo ngaha lawe na engsel lolo warelue lo vanue Evesas, ngehi mo veve vena,
REV.2.1	‘A leo ngaha deni eu hi nam hako bibi na visiu gaibitu lo limeku matuegi, ineu hi nam dige lategi lolo livugei gaiturei laeti gaibitu ram labe, ngehi rau gihire lo kol. 
REV.2.2	Ineu nau ilo na havagineu hi nem vai, igimiu nem kea u huire ko nehe hako siregi na tabana tea. Ineu nam ilo ve igimiu nehe havuhevu tea mena leo huhui kalikeli nora tangaloi esi ngerehi. Igimiu neu vei lehi rahine hi ram veve hurive ingere a gaihora hogo, nge ram veve leo kalikeli hogosie. 
REV.2.3	Igimiu neu rong ribi, ko neu rongo gagarasi lo gineu esi u sao huri na henaku, nge igimiu a domimiu he soi tea. 
REV.2.4	Nge a gineu gatagale ngehi mo vai eu nam rongesi, ngehi nehe tabeau tea hi bagataha, mwere hi neu tabeau lo tavuigi redu 
REV.2.5	Siu igimiu nein lado taligu hurive neu tino mwere hilogo tomue siu nebei soi. Nen leahi na taqangimiu nen vai mwerehi neu vei tomue. Tare ve nehe leahi na domimiu tea, ineu nain vanatu lobemiu nain tagagi vohogi na nomiu gaiturei laeti dena tantanomiu. 
REV.2.6	Nge a gineu gatagale ngehi neu veie u garea, ngehi neu leomasi na doridori talo burigi noi Nikolas hi ram vai, siuineu vage nau leomasire.
REV.2.7	“!Ihine tea ve a qerona lune ve vin rorongtagi, ingeie na rorongtagi hava gineu hi a Vui mo laqagi lawe na warelue!”
REV.2.7	“Irahine hi rau qoragi na vuro goro na gineu esi, ineu nain bete na leosiregi ve rain geni na mwasigi dena gai mwaso, ngehi lolo talui God sibona.”
REV.2.8	“Iniko gon uli na leo ngaha lawe na engsel lolo warelue lo vanue Smana, ngehi mo veve vena,
REV.2.8	Gon veve lawea ve, a leo ngaha denieu, ineu hi a muegi ko a vagasigi, nau mate ko nau mwaso taligu. 
REV.2.9	Ineu nau ilo na nomiu rongo gagarasi u sao ko ve neu mahogi, nge a hogo, igimiu a mwerai hako gineu lo gineu garea doluegi. Ineu nau ilo na gineu rau esi hi a sinobu lavasigi ram veve vovohoi gimiu lune. Ingere ram veve ve ingere a duvi Israel, nge ingere hatie duvi Israel hogo, nge ingere a valei sonebubugi noi Setan. 
REV.2.10	Siu igimiu nein mese matagu gina havagineu hi ve vin vei gagarasigi gimiu. Ineu nam veve lawe gimiu, i Setan vin teu gimiu lavasigi lolo valei veuveu vena vai lehi gimiu, ko igimiu nein rong-gagarasi huri na rani hangavulu. Nge nein labe siaga, hatie huri tareve nem mate, siuineu nain bete na mwasoana lawe gimiu, vin mwere na gai rorovi qetu nona ratahigi lo qatumiu.
REV.2.11	“!Ihine tea ve a qerona lune ve vin rorongtagi, ingeie na rorongtagi havagineu hi a Vui mo laqagi lawe na warelue!
REV.2.11	Irahine rau qoragi na vuro, a mateana vagatuegi vin he hogosire lai tea.”
REV.2.12	“Iniko gon uli na leo ngaha lawe na engsel lolo warelue lo vanue Bekamam, ngehi mo veve vena,
REV.2.12	Gon veve lawera ve a leo ngaha deni eu hi a buei vuro u hogo dalideli. 
REV.2.13	Ineu nau ilo na vanue Bekamam hi nem toga aie. I Setan u huqegi goroe beno. Nge igimiu nein labe siaga lo henaku. Igimiu nehe matagu tea ve nein laqagi lue na nomiu ladohogo. Hatie huri i Antibas, a tangaloi hi u labe siaga lo nona ladohogo lo henaku, ngehi rau ue vagamatea lolo nomiu togagi venue, siserigi ngaha mo voragi muei togagi venue noi Setan. 
REV.2.14	Nge a gineu te gaivihe hi a noku rongesi mo eno lure vovohoi gimiu. A tangaloi lavasigi lobemiu ram huri na leo huhui noi Balam. A tangaloi u huhui Balak huri ve vin tomuegi nire duvi Israel sulo galegaleasi, ngehi ve rain geni na hinaga hi u rugurugu ginie lawe na tarabesi nunui gineu, ko ve ran vai na galegaleasi meire vavine lo tarabesire. 
REV.2.15	A tangaloi lavasigi vage ram toga mei gimiu, ngehi ram huri na leo huhui noi Nikalas. 
REV.2.16	Giniehi, igimiu nen tudori dena nomiu galegaleasi, siu huri nein mwaso, tareve hatie, ineu nain vanatu lobemiu vin he ribi tea ko nain qalo gorora gina buei vuro hi mo mwalue dena wuwaku.
REV.2.17	!Ihine tea ve a qerona lune ve vin rorongtagi, ingeie na rorongtagi havagineu hi a Vui mo laqagi lawe na warelue!
REV.2.17	Lawera hi rau qoragi na gineu esi, ineu nain bete na hinaga hi u eno hiligi ngehi a henagi a mana, lawera doluegi hi rau qoragi na vuro, vage ineu nain bete na vatu mevute mena hea garaqa rau uli bibie lune, lawera gagatalegi hi rau qoragi na gineu esi. Ihine tea he ilo na hea garaqa ngaha tea, nge hogosie a tangaloi hi vin leie.”
REV.2.18	“Iniko gon uli na leo ngaha lawe na engsel lolo warelue lo vanue Tuatira, ngehi mo veve vena,
REV.2.18	Iniko gon veve lawera ve, a leo ngaha ineu i Netui God hi a mataku rom mui mwere na avi, a karuku rom tavilevile mwere na vatu gara hi lolo avi lawua. 
REV.2.19	Ineu nau ilo na havagineu hi nem vaie, nau ilo huri na nomiu ladohogo, a nomiu tabetabe, a nomiu tabana ko a nomiu rongribi. Ineu nam ilo ve nem vai na gineu u liu denie hi neu veie tomue. 
REV.2.20	Nge a gineu he vovohoi tea lolo domiku, inge ngaha huri nem siregi na mahogi lawe na vavine asi hi i Jesebel mo teagi lategi na nona leo huhui kalikeli. A vavine asi hi mo veve huri ve ingeie a tangaloi ligoligogi, nge gina nona leo huhui, ingeie mo tomuegi na noku sinobu ram galegaleasi meire vavine lo tarabesire ko ve ran gani na hinaga hi rau rugurugu ginie lawe na nunui tarabesi gineu. 
REV.2.21	Ineu nau siregi na taro lawea ve vin lado wenigi, ko vena tudori dena nona galegaleasi, nge ingeie he tarani tea ve vin leahi na taqangine. 
REV.2.22	Siu ineu nain kuroe lo niei gagarasi, ko irahine doluegi hi ram vai na bakabaka mena vavine hi, rain gagarasi vin liu tareve rain he tudori tea dena gineu esi hi mo vaie. 
REV.2.23	Vage ineu nain ue vagamate rahine ram hurie, Siu huri a warelue doluegi rain ilo ve ineu hi nam hike vurugegi na taqangire tangaloi ko a domire ko nain bete na gaitawe lawe gimiu gagatalegi huri na hava gineu neu veie.
REV.2.24	Nge igimiu doluegi lo vanue Tuatira nehe huri na leo huhui asi hi tea, igimiu nehe hike tea ve nen ilo na havagineu hi irahine wagineu ram warea ve, a gineu hiligiana noi Setan hi mo eno lolo livugei dodogi. Nam veve ngaha lawe gimiu, nain he teu na gineu mava tea dolue lo siqemiu. 
REV.2.25	Nge hogosie nam tarani ve nein hako siagagi na havagineu hi u eno lolo limemiu beno vin dadari ineu nain vanai taligu. 
REV.2.26+REV.2.27+REV.2.28	Lawe rahine rau qoragi na vuro, ko ram labe toratora ve ran vai na gineu hi ram taranie mo dadari lo qereqerenagi. Ineu nain bete na huirana nge tauhi nau leie den tamaku. Ineu nain bete na huireana lawera ve rain huqegi goro na sinobu doluegi lolo ure. A nora gaitigo a aean, mo haharagi na nora huireana, a gaitigo aean hi u tatarise ve vin vilivurivuri na sinobu ginie, mwere na aean hi mo ue vurivuri na laha tano, vage ineu nain bete na visiu hi a mwasoi reni lawera.
REV.2.29	“!Ihine tea ve a qerona lune ve vin rorongtagi, ingeie na rorongtagi havagineu hi a Vui mo laqagi lawe na warelue!”
REV.3.1	“Iniko gon uli na leo ngaha lawe na engsel lolo warelue lo vanue Sadis, ngehi mo veve vena,
REV.3.1	Ingeie mo hakovi na visiu gaibitu ko a vui gaibitu mo veve vena, Ineu nau ilo na havagi hi igimiu nem lalakogi lune. A sinobu ram veve huri ve nem mwaso, nge a hogo huri ve neu mate. 
REV.3.2	Igimiu nen rada, nen vai siagagi gimiu tomue siu a havagineu hi ram eno ram mate vage. Ineu nau lehi na havagineu hi neu veire ko he mwaso tea mwerehi i God mo tarani. 
REV.3.3	Siu igimiu nein mese galuvegi na leo huhui hi neu leire ko neu rongora. Igimiu nein ronghuri ko nen lado wenigi. Tare igimiu nehe rada tea ineu nain vanai mwere na tangaloi mo balu, igimiu nein he ilo na taro hi tea ineu nain vanai lolona. 
REV.3.4	Tangaloi lavasigi ta Sadis ingere rau leohuri mwasoara sibora ve rain mwasara, ko ingere a leo siregi lawera ve rain luqegi na luqe rau mevute ko rain mwasoko lategi meieu. 
REV.3.5	A tangaloi hi vin qoragi na vuro ingeie vin luqegi na luqe u mevute mwereire ngaha. Ineu nain he hara vohogi na henana tea dena buk huri na mwasoana, nge nain veve lawe tamaku ko ira engsel ve ingere a noku tangaloi.
REV.3.6	“!Ihine tea ve a qerona lune ve vin rorongtagi, ingeie na rorongtagi havagineu hi a Vui mo laqagi lawe na warelue!”
REV.3.7	“Iniko gon uli na leo ngaha lawe na engsel lolo warelue lo vanue Viladelvia, ngehi mo veve vena.
REV.3.7	Inge ngaha hogosie u gogona ko a hogo, mo hakovi na ki noi Devet ingeie mo roa na mataivale a tangaloi vin he gorogoro laie tea ko lo tarogi mo gorogoroe a tangaloi vin he roa laie tea. 
REV.3.8	Ineu nau ilo na havagineu nem vaire. Igimiu nen leo ingeie u roa na mataivale beno lo nagomiu, nge tangaloi vin he goro laie tea. Ineu nau ilo ve a nomiu huireana u biti, nge neu ronghuri na noku leo huhui ko igimiu neu wiribibi siagagi eu. 
REV.3.9	A sinobu lavasigi ram veve ve ingere a duvi Israel, nge ingere ram kalikeli, a vevenagi ingere rau mwere na valei sonebubugi noi satan. Igimiu nen leo ineu nain veire rain vanai rain taigihivo lolo karumiu ko ingere rain ilo ve ineu nain tabe gimiu. 
REV.3.10	Igimiu neu wirisiagagi na noku leo u ribi beno siu ineu nain kokogoro gimiu dena gineu esi hi mo vanai ve vin vei lehi na sinobu doluegi hi ram toga lo nagoi ure ngaha. 
REV.3.11	Ineu nain vanai vin he ribi tea, igimiu nen wiri siagagi na havagineu hi ram eno mei gimiu, siu ihine tea vin he lai vohogi na nomiu gairorovi qetu mwere na gairorovi qetu nona ratahigi. 
REV.3.12	Ihine tea hi vin qoragi na vuro ineu nain veie vin voragi beru tora lolo valei tamaku, siu ingeie vin labe aiehi vagituei. Ineu nai uli na henai noku God lune ko a henai togagi venue lawua noi noku God hi a Jerusalem garaqa hi mo himei eulu dena noku God. Ineu nain uli na henaku a hea garaqa lune.
REV.3.13	“!Ihine tea ve a qerona lune ve vin rorongtagi, ingeie na rorongtagi havagineu hi a Vui mo laqagi lawe na warelue!”
REV.3.14	“Iniko gon uli na leo ngaha lawe na engsel lolo warelue lo vanue Laodisia,” ngehi mo veve vena,
REV.3.14	“Ineu hi nau tevuigi na gineu ngerehi i God u teure, Lune i God u teu na gineu doluegi, lovuigi redu ineu aiehi. A noku leo rau vovohoi ko a hogo ineu nam veve amen lo gineu doluegi hi i God u teure, ineu hi nam veve na leo ingere ngaha.” 
REV.3.15	Ineu nau ilo na havagineu nem vaire. Igimiu nehe mwamwavi tea ko nehe gamwadidi tea. Noku tarani ve nen mwamwavi sige nen gamwadidi. 
REV.3.16	Nge a vevenagi igimiu neu mwamwavi salosaloi, ineu nam rarai ve nain luegi vohogi gimiu dena wuwaku. 
REV.3.17	Igimiu nem veve ve nem mwerai homu, a gineu doluegi a nomiu, ko nehe tarani na gineu tea, nge igimiu nehe ilo tea ve igimiu a mahogi, igimiu a segegi, a matamiu rau dodo ko nem tino mwasigi vurogi. 
REV.3.18	Ineu nam veve lawe gimiu ve igimiu nen voli na nomiu gol denieu hi nau hure mwasaraginie gina avi. A matahala hogo nge ngaha ve vin vei gide dain mwerai homu hogo. Ve igimiu nein voli luqe rau mevute denie hurive nein luqe goro na tanoi nomiu maemae igimiu nein voli na meresin denieu ve nen tau lo matamiu ve nein leo lai na gineu. 
REV.3.19	A sinobu hi nau tabera nam vevegi nire ko nam vai na mwasoara mo vovohoi, siu igimiu nen lado wenigi ko nen vaileo siaga ve nen vai na gineu hi rau garea. 
REV.3.20	!Leo! Ineu nam labe lo matai vale nam dingdingi. Tareve gom rongo na diloku gom roa na mataivale ineu nain ehu lolo vale nain gagani meigo ko iniko goin gagani meieu. 
REV.3.21	Irahine hi rau qoragi na vuro rain toga meieu lolo noku tanoi togatoga ratahigi, lo matahala mwerehi tau ineu nau qoragi na vuro nam toga mei tamaku lo nona tanoi togatoga ratahigi.
REV.3.22	“!Ihine tea ve a qerona lune ve vin rorongtagi, ingeie na rorongtagi havagineu hi a Vui mo laqagi lawe na warelue!”
REV.4.1	Lo tagui gineu ingere ngaha, ineu nau leo hage nam lehi na matai vale mo waga eulu. A dilo mo tatangi mwere hi nau rongoe tomue mo mwere na tavue mo veve vena, “Gon hamai tangaha ko ineu nain haharagi na gineu doluegi lawego hi rain vei. 
REV.4.2	Siserigi a Vui mo lai vunigieu, ineu nau lehi na tanoi togatoga ratahigi a tangaloi gatagale mo toga lune. 
REV.4.3	Ihine hi mo toga lo tanoi togatoga ratahigi mo leleo mwere matain vetu mwere jaspa mena kanelian. A himwehimwe mo toga mo dali na tanoi togatoga ratahigi mo qaroqaroga mwere vatu hi emeral. 
REV.4.4	Mo dali na tanoi togatoga ratahigi, a tano togatoga ratahigi ngavulu gairue domwagi gaivesi, ira tamaragai ngavulu gairue domwagi gaivesi ram toga lune. Ingere ram saru na luqe rau mevute ko a gai roroi qetu nona ratahigi raugihie lo kol ram eno lo qature. 
REV.4.5	A vile, a mantawa ko a rorogi mo vanai dena tanoi togatoga ratahigi. Lo nagoi togatoga ratahigi a laeti gaibitu ram leleo, ngehi a vui gaibitu noi God. 
REV.4.6	Vage lo nagoi tanoi togatoga ratahigi, a gineu u mwere tahi, mo leleo mwere na gelasi.
REV.4.6	Lolo livugegi mo dali na tanoi togatoga ratahigi a kakarue mwaso gaivesi a matara u toa dolueginire a mue ko atagu. 
REV.4.7	A muei kakarue u mwere na laeon, tuegi u mwere na bulugi, gaitoligi a nagona mwere na tangaloi ko gaivesigi u mwere na mala hi mo olo. 
REV.4.8	A kakarue gatagale a bainhine gaiono gesegi, ko a tarabesire u horo gina matara. Vataha bongi ko vataha rani ingere rahe manga tea ram huri ehi vena.
REV.4.8	“Gogona, gogona, gogona Huqe,
REV.4.8	God managi,
REV.4.8	u toga tuei, mo toga hibagataha
REV.4.8	ko ingeie vin toga vagituei.”
REV.4.9	A kakarue mwaso ingere hi ram ware roroi, ram lado mava ko ram vevegarea lawea hi mo toga lo tanoi togatoga ratahigi ngehi mo toga vagituei. 
REV.4.10	Siu ira tamaragai ram taigihivo lawea hi mo toga lo tanoi toga ratahigi ko ram hudu goroe. Ingere ram tau na nora gairorovi qetu lo nagoi tanoi togatoga ratahigi ko ram veve vena:
REV.4.11	“A Huqe nomai God,
REV.4.11	iniko gu tatarise ve goin lei na roroa, a lado mava
REV.4.11	ko huri gu vei na gineu doluegi.
REV.4.11	A gineu doluegi lolo ure ram toga
REV.4.11	huri gom tarani ve gon bete
REV.4.11	na mwasoana lawera.”
REV.5.1	Siu ineu nau lehi na Buk mo eno lo matuei hine hi mo toga lo tanoi togatoga ratahigi. A buk a uliuli mo eno lolona dalideli. A buk u lulu tabuluteginie ko a buk rau bulu bibie hala gaibitu. 
REV.5.2	Siu ineu nau lehi na engsel u huire garagara mo ware gina dilo u lawua vena, ?Ihine hi u tatarise ve vin dare gaibulu vena waga na buk? 
REV.5.3	Nge hatie ve hine gatagale lo eulu sige lo ure, sige lo vavai tano ve u tatarise ve vin waga na buk vena leo lolona. 
REV.5.4	Ineu nau ngara uliu huri hatie ve a tangaloi mo tino ve u tatarise ve vin waga na buk ko vena leo lolona. 
REV.5.5	Siu a tamaragai gatagale denire mo veve laweau vena, “!Iniko gon mese ngara, gon leo! A laeon den duvi Juda ngehi a duvi Devet vovohoi u qoragi na nona vuro doluegi, siu ingeie vin dare gaibulugi hala gaibitu vena waga na buk hi.”
REV.5.6	Siu nau leo vano lure tamaragai ram toga lo livuge ko a kakarue mwaso gaivesi lolo livugara tamaragai. Lo livuge, a tanoi togatoga ratahigi mo eno lo tavulugi ko a kakarue mwaso lo tavulugi. Ineu nau lehi na Netui Sibsib mo labe meire nam lehe ve rau ue vagamatea. A mauana gaibitu ko a matana gaibitu, ngerehi a vui noi God hi u horara himei lo ure. 
REV.5.7	I Netui Sibsib u vanai mo wali na buk dena matuei hine hi mo toga lo tanoi togatoga ratahigi. 
REV.5.8	Lune i Netui Sibsib mo wali na buk a kakarue mwaso gaivesi, ira tamaragai ngavulu gairue domwagi gaivesi ram taigi hivo lo nagora gagatalegi ram hakovi na bue uviuvi ko a laha hi rau gihie lo kol rau horo gina gaibuhoru ngehi a tataro nora sinobu gogona noi God. 
REV.5.9	Ingere doluegi ram huri na ahi garaqa lawe Netui Sibsib.
REV.5.9	“Iniko gu tatarise ve goin lei na buk
REV.5.9	ko goin dare na gaibulugi,
REV.5.9	a vevenagi rau uevagamatego,
REV.5.9	nge gina dai nomu mateana
REV.5.9	gu voli tuguhi na sinobu lawe God,
REV.5.9	dena duvigi doluegi,
REV.5.9	a babai tangaloi doluegi,
REV.5.9	a nora leo ko a vanuara.
REV.5.10	Iniko gu veire ram voragi tangaloi rugurugu
REV.5.10	noi nomai God lolo ure
REV.5.10	hi iniko gom ratahigi lolona
REV.5.10	ko ingere rain huqegi lo ure.”
REV.5.11	Siu nam leo ko rongo na diloi engsel saosao mo dali na tanoi togatoga ratahigi ko a kakarue gaivesi ko ira tamaragai ngavulu gairue domwagi gaivesi. A engsel u sao, u sao dain he valu laire tea, 
REV.5.12	ram ware gina dilo u lawua ram veve vena,
REV.5.12	“I netui hi rau vagamatea
REV.5.12	u tatarise ve vin lei na huireana,
REV.5.12	mwerai hako gineu ko a matai sao,
REV.5.12	a huireana, a roroa,
REV.5.12	ladomava ko a waregarea!”
REV.5.13	Siu ineu nau rongo na gineu mwaso doluegi lo eulu ko lolo ure, ko lo vavai tano ko lolo tahi. Ingere doluegi ram huri vena,
REV.5.13	“Ihine hi mo toga lo tanoi togatoga ratahigi, ko i Netui Sibsib,
REV.5.13	igide doluegi dain bete na waregarea,
REV.5.13	a tanoi ladomava,
REV.5.13	a roroa ko a huireana vin eno vagi tuei.”
REV.5.14	A kakarue gaivesi ram veve vena, “Amen,” ko ira tamaragai ram taigi hivo ram hudugoro.
REV.6.1	Siu ineu nam leo vano, nam lehi na Netui Sibsib mo dare na gaibului buk a muegi. Ineu nam rongo na dilo mo mwere na mantawa vanai dena kakarue mwaso gatagale mo veve vena, “!Iniko gon vanai!” 
REV.6.2	Ineu nam leo a hosi mavute mo mwalue. A tangaloi mo toga lune mo hakovi na vuhu mena liuegi, ingere ram bete na gairorovi qetu lawea ingeie mo toa mo vano ve vin qoragi na vurogi.
REV.6.3	Lune i Netui Sibsib mo dare na gaibului buk tuegi, ineu nam rongo na kakarue tuegi mo veve vena, “!Iniko gon vanai!” 
REV.6.4	Ineu nam lehi na hosi memea mo mwalue. A tangaloi mo toga lune u veilei ve vin lei vohogi na tamwata dena ure siu hurive a sinobu rain vui wehiwehire. Ingere ram bete na buei vuro lawua lawea.
REV.6.5	Lune i Netui Sibsib mo dare na gaibului buk gaitoligi ineu nam rongo na kakarue mwaso gaitoligi mo veve vena, “!Iniko gon vanai!” Ineu nam lehi na hosi maeto mo mwalue, a tangaloi mo toga lune mo hakovi na sigele lo limana. 
REV.6.6	Ineu nam rongo na dilo lolo livugei kakarue mwaso gaivesi mo veve vena, “!A getei kone gatagale u tatarise huri na gaivolivoli lo rani gatagale ko a getei bereti gaitolu huri na gaivoli lo rani gatagale, nge ihine tea vin mese vai vohogi na oel mena waen!”
REV.6.7	Lune i Netui Sibsib mo dare na gaibului buk hi gaivesigi, ineu nam rongo na diloi kakarue mwaso gaivesigi mo veve vena, “!Iniko gon vanai!” 
REV.6.8	Ineu nam lehi na hosi mo mwalue a vinune u qenu. A henana tangaloi hi mo toga lune i mateana ko a tangaloi mo hurie a henana i togagi venue nora tangaloi rau mate. God u bete na huireana lawera ve rain ue vagamate na duvi sinobu talo ure. Lavasigi rain mate gina buei vuro, lavasigi rain mate gina mwaruruhie, lavasigi rain mate gina segeana rau esi ko lavasigi rain mate gina kakarue turu talolo ure.
REV.6.9	Lune i Netui Sibsib mo dare na gaibului buk gailimegi ineu nam leo vano lo vavai tanoi rugurugu nam lehi na tamatera hi rau mate huri rau waregi sere na leoi God ko ram veve lue na leo i hogo 
REV.6.10	A tamate ngerehi ram ulo gina dilogi u lawua, ram veve vena, “!Huqe iniko gu gogona ko iniko a hogo! I gamai gain rarai vin dadari tagaha ve goin vevegi na sinobu talo ure ko goin soso lawera huri rau ue vagamate gamai?” 
REV.6.11	Siu ingere gagatalegi ram lai na luqe rau mevute ko a leo mo veve lawera ve rain rarai vin mala ribi, ire tuara ko ire haqera lavasigi rau ladohogo lui Kraes, rahe ue vagamatera tea mosigei, mwere ingere rau mate. A tamatera lo vavai tanoi rugurugu rain rarai vin dadari a gineu ngaha vin vei.
REV.6.12	Siu ineu nam leo i Netui Sibsib mo dare na gaibului buk gaionogi. A ruru lawua u vei. A aho mo maeto mwere na manono ko a vule mo memea mwere na dai. 
REV.6.13	A visiu lo mahava ram soi sulo tano mwere na mwasigei ram soi talo tano lune a langi mo hereginire. 
REV.6.14	A dodo mo sala mwere na qana ngehi a tangaloi mo lulue, a visiu teri ko a vanue ram tagagi dena tanora. 
REV.6.15	Siu a Ratahigi doluegi lolo ure ira huqegi doluegi, ira leo goro soldia doluegi, ira mwerai homu, a sinobu a nora huireana lure, ira tangaloi tabana vurogi, ko a sinobu rahe tino tea lo vavai leo, rau hili lolo malanga, ko lo vavai vetu lalawua lo vusi. 
REV.6.16	Ingere doluegi ram ware vusi ko a vatu lalawua, “!Nen soi sulumei ko nen vunigi gamai dena nagoi hine hi mo toga lo tanoi togatoga ratahigi ko dena lolo gagasi noi Netui Sibsib!” 
REV.6.17	A rani lawua huri na lologagasi noi God u vanai beno. “?Ihine vin labe lai lo rani hi?”
REV.7.1	Lo tagugi hi ineu nau lehi na engsel gaivesi ram labe gagatalegi lo hugunei ure gaivesi, ram wirigoro na matai lengi gaivesi, siu hurive a langi esi vin he here tea talo ure, sige lolo tahi, sige vin mese here sulo gai tea. 
REV.7.2	Ko ineu nau lehi na engsel tuegi vage u hamai dena vuimatainaho mo hakovi na gaigigilegi noi God, ingeie u ulo gina dilogi u lawua lawe na engsel gaivesigi hi i God u bete na huireana lawera ve rain vei vohogi na ure ko a tahi. 
REV.7.3	A engsel hi u veve vena, “Igimiu nein mese vai vohogi na ure, sige a tahi, sige a gai teri, vage vin dadari gain teu na gaigigilegi noi God lo raera nona tangaloi tabanagi doluegi.” 
REV.7.4	Ko a leo u vanai laweau ve a tovogi hi rau lei na gaigigilegi noi God lo raera, ingere teri vudolue vagatagale avigi ngavulu gaivesi domwagi gaivesi Ingere hi dena duvi Israel hangavulu domwagi gairue. 
REV.7.5+REV.7.6+REV.7.7+REV.7.8	Teri vatu hangavulu domwagi gairue den duvi Juda, Ruben, Kad, Asa, Navtali, Manase, Simion, Livae, Aisaka, Sebulun, Josev mei Benjemen.
REV.7.9	Lo tagugi hi ineu nam leo vano, ko nam lehi na buri sinobu u lawua, a tangaloi vin he valu leire tea doluegi. Ingere ram vanai dena vanue wagiwagineu, a duvigi rau wagiwegineu ko ram gato lo leo wagiwagineu, ram labe lo nagoi togatoga ratahigi ko lo nagoi Netui Sibsib, ram luqegi na luqe rau mevute ko ram wali na bagai metui lo limara. 
REV.7.10	Ingere ram ulo gina dilogi u lawua vena, “!A vai vagamwasoi mo vanai dena noda God hi mo toga lo tanoi togatoga ratahigi ko deni Netui Sibsib!” 
REV.7.11	Ira engsel doluegi ram dalibulu goro na tanoi togatoga ratahigi, ira tamaragai ko ram labe dalibulu goroi ira tamaragai a kakarue mwaso gaivesi, siu ingere ram soi hivo ko ram taigi na nagora sulo tano lo nagoi tanoi togatoga ratahigi ko ram hudugoro God. 
REV.7.12	Ingere ram veve vena, “!Amen! A waregarea, a waregiroroi, a mataisao, a vevegarea, a huireana, a ladomava ko a muremure a noi God gahea vagituei! Amen!”
REV.7.13	Denire tamaragai gatagale mo huieu vena, “?Irahine sinobu ingere ngaha ram luqegi na luqe rau mevute ko ingere ram vanai logo?”
REV.7.14	Ineu nam duvi lawea vena, “Nahe iloe tea, nge iniko gu ilo.”
REV.7.14	Ingeie mo veve laweau vena, “A sinobu ingere ngaha hi rau mwelue turu na mateana asi. Ingere rau solo mwasaragi na luqara ko rau veire ram mavute gina dai Netui Sibsib.” 
REV.7.15	Giniehi, ingere ram labe lo nagoi tanoi togatoga ratahigi noi God, ram tabanagi lawea lolo rani ko lolo bongi lolo valena. Ihine hi mo toga lo tanoi togatoga ratahigi vin kokogorora. 
REV.7.16	Ingere rain he mwaruruhi lai tea taligu, sige ve rain madogu, hatie aho ve vin raqara ko sige ve a hava mwamwavie tea ve vin hogosire taligu. 
REV.7.17	A vevenagi i Netui Sibsib hi u toga lolo livugei tanoi togatoga ratahigi, ingeie vin kokogorora ko ingeie vin tomueginire sulolo wai meuri vena vai mesurigi. Ko vena bete na mwasoana lawera siu God vin mengi vohogi na nora tinengi dena matara.”
REV.8.1	Lune i Netui Sibsib mo dare na gaibulu gaibitugi, a ute mo tara taqao lo eulu huri na mahogi qilodo. 
REV.8.2	Siu ineu nau lehi na engsel gaibitu hi ram labe lo nagoi God ko ingere ram hakovi na bue uviuvi gaibitu.
REV.8.3	A engsel tuegi vage hi mo hakovi na lahai gai buhoru rau gihie lo kol, u vanai mo labe lobei tanoi rugurugu. Ingeie mo hakovi na gaibuhoru u lawua ve vin bului na tataro nora sinobu noi God ko ve ran rugurugu ginie lo tanoi rugurugu hi rau gihie lo kol ngehi mo labe kakarani lobei na tanoi togatoga ratahigi. 
REV.8.4	A kukui hure bonbon mo hage bubugi mena tataro nora sinobu noi God dena limana engsel hi. 
REV.8.5	Siu a engsel mo lai na lahai hure bonbon mo hogoni na avi geni lolona dena tanoi rugurugu, ko mo tulie suhivo lolo ureure ko a vile, a mantawa mo dere, a ruru mo ruru, ko a dumdumi lalawua.
REV.8.6	Siu a engsel gaibitu ngerehi ram hakovi na tavue uviuvi gaibitu ram rarai ve ran uvire.
REV.8.7	A engsel a muegi mo uvi na bulana tavue a vatuvatui uhe mena avi mo roge mena dai ram rurungudu mo himei lo ure. A mahiqei ure gaitoligi u gao vohogi, a gai aiehi rau gao vohogi, ko a duvu doluegi rau gao vohogi.
REV.8.8	Siu a engsel tuegi mo uvi na bulana tavue a gineu mwere na vusi lawua mo gao mo soi talolo tahi, a duvi tahi aiehi mo dorigi dei. 
REV.8.9	A duvi kakarue lolo tahi hi rau mate doluegi ko a aka teriteri lolona rau esi doluegi.
REV.8.10	A engsel gaitoligi mo uvi na bulana tavue. A visiu lawua mo mui mwere na tosi, mo soi dena dodo mo hivo lolo duvi wai halehale ko lolo matamata. 
REV.8.11	A henai visiu hi i, “Gogona,” u gogona mwere na ngoli sala. A duvi wai aiehi rau gogona, a sinobu sao rau inu na wai hi rau mate a vevenagi a wai rau gogona asiesigi.
REV.8.12	A engsel gaivesigi mo uvi na bulana tavue a aho a tavulugi mo dodo, tavulugi mo leleo hogosie. A vule a tavulune mo dodo, tavulune mo leleo ko a duvi buri visiu tavulugi ram qenu, ko tavulugi ram leleo.
REV.8.13	Ko ineu nau leo ko nam rongo na mala mo olo namawe garagara mo ngara gina dilogi u lawua vena, “A engsel gaitolu ram tino tau mosigei lune ingere rain uvi na bulara tavue, a gineu esi lawua lawe na tangaloi doluegi lolo ure. !Vin esi! !Vin esi garagara!”
REV.9.1	Siu a engsel gai limegi mo uvi na bulana tavue ko ineu nam lehi na visiu mo soi lo mahava mo hivo lo ure. Ingere rau bete na ki lawe na visiu hi, ve vin roa na matai welu bue hi hatie wotogi lune. 
REV.9.2	Siu a visiu mo roa na matahala ngehi mo hivo lolo walu hi hatie wotogi lune, ko ahugi mo hamai dena walu mwere na ququi evi lawua. Siu a aho mena mahava rom dodo a vevenagi gina ququi evi hi mo hamai dena walu. 
REV.9.3	Siu a diso ram himei lo ure dena ququi evi hi u bete na huireana lawera huri ve rain gesi na tangaloi mwere na gadi. 
REV.9.4	Ingere rau veve lawera ve rain mese vai esiesigi na duvu, ko a rivurivu ko a gai lolo ure ngaha. Ingere rain vei gagarasigi nire tangaloi hi hatie gigilegi nona Huqe lo raera. 
REV.9.5	Ingere rain he bete na huireana tea lawe na diso ve rain ue vagamate na tangaloi nge rain bete na gagarasi lawe na tangaloi lo tarabesire huri na vule gai lime ko a gagarasigi mo mwere na gadi mo gasi na tangaloi. 
REV.9.6	Lo taro hi a sinobu rain hikesi na turegi huri ve ingere rain mate mwere hilogo, nge ingere rain he haqea tea. Ingere rain tarani na mateana, nge a mateana olo vohogi denire.
REV.9.7	A diso rau mwere na hosi ram rarai ve rai vano lolo vuro. Ingere ram tari na gineu lo qature u mwere na gai rorovi qetu nona ratahigi rau gihie lo kol, a nagora u mwere na nagoi tangaloi. 
REV.9.8	A vulure rau mwere na vului vavine ko a livora rau mwere na livoi laeon. 
REV.9.9	A mabure rau mwere na aean mwere na luqei vuro hi mo eno goro na liue. Lune ingere ram olo a dumi langi lengisi bainhine ram dumi mwere na buri hosi hi ram toa vano lolo vuro. 
REV.9.10	A diso ingere hi a livora ram eno lo golora mwere na livoi gadi. A gadi hi ram gasi na tangaloi a gagarasigi mo eno lo tarabesire huri na vule gai lime. 
REV.9.11	A nora ratahigi gatagale, a engsel hi mo leo goro na walu hi hatie wotogi. A henana lo leora talo Hibru, “Abadon,” ko a henana lo leora talo Krik, “Abolion.”
REV.9.12	A gineu esi muegi u vano beno, nge gairue rom vanai tau mosigei.
REV.9.13	Siu a engsel gaionogi mo uvi na bulana tavue. Ineu nam rongo na dilo mo vanai dena hugunei tanoi rugurugu gaivesi hi rau gihie lo kol mo labe lo nagoi God. 
REV.9.14	A dilo mo veve lawe na engsel gaionogi hi mo wali na bulana tavue, mo veve vena, “Igimiu nen torosiregi na engsel asi gaivesi hi rau veu bibire lolo wai halehale hi a lawua Iuvretes.” 
REV.9.15	Siu ingere ram riqe na engsel gaivesi hi ingere rau tino rarai tuei beno ve vin dadari lo taro ngaha, lo vule ngaha ko lo rani ngaha. Ingere rau rarai ve rain ue vagamate na duvi tangaloi ta lo ure 
REV.9.16	Lolo tano qaloana hi a tangaloi u sao garagara ram toga lo hosi vuro hi ram toa lo hosi. Nam rongo na tovora huri ve - 200,000,000, vudolue teri vagarue. 
REV.9.17	Ineu nau hueri nam lehi na tangaloi ram toa lo hosi. A luqei nora qaloana rau memea, rau gesana ko rau angoga mwere na salva. A qatui hosi ingere hi rau mwere na qatui laeon, ko mena avi, a ququgi ko a vatu hi u gara, garagara ram mwalue dena wuwara. 
REV.9.18	A duvi tangaloi ta lo ure rau mate gena gineu esi gaitolu hi, a avi, a ququgi ko a vatu hi u gara, garagara hi ram mwalue dena wuwai hosi ingere hi. 
REV.9.19	A huireana nona hosi ingere hi mo eno lo wuwara ko lo golora vage. A golora ram mwere na mwata hi a qature ram gasi na tangaloi ginire.
REV.9.20	Nge a tangaloi lavasigi nge hi rahe mate tea lo gineu esi ngerehi, rahe dori na domire tea ve rain tudori dena havagineu hi rau vei gena limara. Ingere ram van tuturedu ram huduhudu goro na vui esi. Ko a nunui tarabesi gineu hi rau gihie lo kol, vatu, ko a gai. A gineu ingere hi rahe leo tea, rahe rongo tea ko rahe dige tea. 
REV.9.21	A tangaloi ingere hi ra he dori na domire tea dena nora galegaleasi asi, ram van tuturedu ram ue vagamate tangaloi, ram vai na gaqaleva, ram vai na galegaleasi asi meire vavine ko ram balubelu.
REV.10.1	Siu ineu nau lehi na engsel tuegi vage u huire garagara mo himei den eulu. Ingeie mo gagavugi na dodo mavute mwere ve a luqana, ko a himwe himwe mo tango dali goro na qatune, a nagona mo leleo mwere na aho, ko a karune ru mwere na mui evi lawua mo labe vovohoi mwere na beru. 
REV.10.2	Ingeie mo hakovi na buk biti u wagae beno. Ingeie mo tau na karune matue lo ului tahi ko a karune mawirigi mo taue lo tano. 
REV.10.3	Ko mo ware gina dilogi u lawua mwere na diloi laeon mo ulo, lo tagugi hi u ware beno, a mantawa u dere vagabitu mo duvi lawea. 
REV.10.4	Lune a mantawa u dere vaga bitu u rovo, ineu nam rarai ve na uli na leo ngerehi ram vanai denie nge nam rongo na dilo mo vanai dena eulu mo veve vena, “Iniko goin wirivunigi na leo rau mwelue dena mantawa ngerehi, goin mese uli bibire.”
REV.10.5	Siu a engsel hi nau lehe u labe lo ului tehi ko lo tano mo horagi na limana matue su eulu, 
REV.10.6	Ko mo lai na waratau gogona lo henai God hi mo toga vagituei. Ingeie hi u teu na eulu, a tano ko a tahi ko a gineu doluegi eulu, ko lolo tahi ko lo tano, siu a engsel hi mo veve vena “Hatie taro ve vin rarai taligu. 
REV.10.7	Nge lune a engsel gaibitugi mo vena uvi na bulana tavue, a domvagatai noi God hi u toga hiligi vin rovo. A domvagatai hi a Roro Garea, u veve lawe na nona tangaloi tabanagi, ira tangaloi ligoligogi.”
REV.10.8	Siu a dilo hi nau rongoe mo vanai den eulu mo laqa taligu laweau vena, “Iniko gon vano gon lai na buk hi u waga beno ngehi mo eno lo limana engsel hi mo labe lo ulu i tehi ko lo tano.”
REV.10.9	Siuineu nau vano lobe na engsel ko nam navu denie vena bete na buk biti hi laweau. Ingeie mo veve laweau vena, “Iniko gon laie ko gon ganie, vin gonahi na taqangimu, nge lolo wuwamu vin lulumu mwere na tovu.”
REV.10.10	Siuineu nau lei na buk biti hi denie ko nam ganie, ko u lulumu lolo wuwaku mwere na tovo. Nge lo tagugi hi nau donoe u rovo, mo dori na taqangiku mo gogona asiesi gena gogonana. 
REV.10.11	Siu ineu nam rongo na dilo mo veve laweau vena, “Iniko goin waregi sere na leoi God ngehi u betea lawego, ngehi mo laqagi huri na gineu ve vin hogosi na sinobu a vinure rau wegiwegineu, ko a sinobu lolo vanue wegiwegineu doluegi, ko a tangaloi doluegi mena nora leo hi ram laqa ture, ko ira ratahigi doluegi.”
REV.11.1	Rau bete na gaidume laweau mwere na gaitigo, ko i God mo veve laweau vena, “Iniko gon vano gon dume na valei God ko a tanoi rugurugu, ko gon valu na tangaloi ram huduhudu goroau aiehi. 
REV.11.2	Iniko gon mese dume na arai valei God. Iniko goin sereginie vin eno, a vevenagi nau bete lawe na sinobu ngerehi rahe lado mava tea gieu. Ingere rain varaqangegi lategi lolo noku togagi venue gogona huri na vale ngavulu gaivesi domwagi gairue vin rovo. 
REV.11.3	Nge ineu nain hora na noku tangaloi hako leo gairue, ingere roin luqegi na buburesi bagi huri mo gigilegi na nora hahagavi. Ineu nain bete na huireana lawera huri roin waregi sere na leo hi ve neu nain bete lawera huri na bongi teri vagatagale vudolue vagarue avigi ngavulu gaiono.”
REV.11.4	A tangaloi hako leo gairue hi ru mwere na vui gei hi a oliv gairue ko a gaiturei laeti gairue hi rom labe lo nagoi God, ingere a Huqei ureure ngaha. 
REV.11.5	Tare ihine tea mo tarani ve na vai asiesigi nire, a avi vin mwelue dena wuwara ko mo ue vohogi na nora tavului vuro. Ko tareve ihine tea mo vaileo vena vai veire lo hava matahala tea, ingeie vin mate lo matahala mwerehi teu. 
REV.11.6	God u bete na huireana lawe na tangaloi hako leo gairue hi ve roin tugoro na mahava ve vin mese uhe lo tarogi hi ingere rom waregi sere na leo i God. I God u bete na huireana lawera ve roin dori na wai rain dori gina dai. Ingere rom hako huireana ve roin hora lai na gineu esi wegiwegineu doluegi rain himei lolo ure tareve ingere rom tarani.
REV.11.7	Lune ingere ru waregi sere na leoi God u rovo beno, a kakarue asi gatagale vin hamai dena walu hi a wotogi hatie, vin qalo meire ko mo qoraginire ko mo ue vagamatera. 
REV.11.8	A tarabesi tangaloi gairue hi rom taqao lo turegi ngehi mo vano lo togagi venue, Sodom ko a henagi tuegi, Ijib ko a iloiloi hea ingere ngaha hogo nge hi a togagi venue lawua ngehi a Huqe i Jisas u mate aie. 
REV.11.9	Lo rani gaitolu mautugi a sinobu wegiwegineu lo vinure, lo duvire, lo leora ko lo vanuara ingere rain lehi na tarabesi tangaloi gairue hi ru mate nge rain he masinge tea hurive rain tuleginire. 
REV.11.10	A leo noi God hi a tangaloi gairue hi roin waregiserea ko vin vei na sinobu rain rongesi. Lune ingere roin mate a sinobu rain havuhevu, ko rain vei na hinaga lawua ko rain betebetegi nora wawahea lawera gagatalegi huri ru mate beno. 
REV.11.11	Lo tagui rani gaitolu mautugi God u mabugi na mabuhi mwasoana su lolo lolora ru maraga rom labe. A tangaloi ram lehi na gineu ngaha ram matagu garagara. 
REV.11.12	Ingere rom rongo na dilo lawua eulu lo mahava mo veve vena, “!Nero hamai tangaha!” A dilo mo laire rom hage lo eulu lo nagoi nora tavului vuro. 
REV.11.13	Siserigi a ruru lawua mo ruru ko a duvi togagi venue lawua hi mo soi. A tangaloi u terivaga bitu rau mate ginie. Tangaloi ngerehi lavasigi ram mwaso tau ram matagu lawuagi ram tavuigi ram huduhudu goro na God hi mo toga eulu.
REV.11.14	Igimiu nen rorongtagi, siserigi ngaha a gineu esi tuegi u vano beno, nge a gineu esi gaitoligi vin vonai vin he ribi tea.
REV.11.15	Siu a engsel gaibitugi mo uvi na bulana tavue ko dilo lawua saosao lo eulu ram veve vena, “A noda God mena nona leo wahe i Kraes rom hako huireana huri roin huqegi goro na ure vin tuei, vin tuei.” 
REV.11.16	Ira tamaragai ingere ngavulu gaivesi ram toga lo tantano ratahigi ram taigi hivo lo tano ko ram huduhudu goro God. 
REV.11.17	Ingere ram veve vena,
REV.11.17	“I gamai gam veve gareaginigo, Huqe God,
REV.11.17	gu mwaso tuei ko gu mwaso hi bagataha.
REV.11.17	Huri gu haharagi na nomu huireana lawua beno,
REV.11.17	nge siserigi naha iniko gom voragi ratahigi.
REV.11.18	A sinobui ureure rau vui qaloqalo ginire,
REV.11.18	siserigi ngaha a nomu lolo gagasi u vonai beno
REV.11.18	ve goin lolo gagasi garagara ginire.
REV.11.18	Siserigi ngaha a taro u vano beno huri ve vin vevegi
REV.11.18	na tangaloi hi rau mate ko vin tawe
REV.11.18	na tangaloi tabanagi doluegi,
REV.11.18	ira tangaloi ligoligogi,
REV.11.18	ira tangaloi ram mate huri na nora lado hogo
REV.11.18	ko ira hine hi rau lado mava gina henamu,
REV.11.18	ingere hi rau lalawua ko ingere hi rau biti,
REV.11.18	siserigi ngaha a taro u vanai beno ve vin vei vohogi nire
REV.11.18	hi ram vaiesiesigi na ure.”
REV.11.19	Siuineu nau lehi na matai valei God u waga beno ko ineu nau lehi na vale siusiu lolona. A leleoi vile ram vile, a mantawa mo dere, a roroi dilo lalawua, a ruru mo ruru ko a videi uhe ram soi mwere na vatu.
REV.12.1	Siuineu nau lehi na gigilegi gatagale lo mahava, a gigilegi hi huri na gineu u lawua. A vavine gatagale u luqegi na matainaho mwere ve a luqana ko a vule mo tino lo vavai karune ko a visiu hangavulu domwagi gairue mwere na gai rorovi qetu nona ratahigi ram toga lo qatune. 
REV.12.2	A vavine hi mo kakarani ve na bava na maresu, ingeie mo ulogi vuro a vevenagi a gaiherena mo gagarasi, ko mo rongesi garagara ginie.
REV.12.3	Siu ineu nau lehi na gigilegi tuegi vage lo mahava. A Korokodael u lawua u memea mwere na mui avi, a qatune gaibitu ko a mauana hangavulu ko a gairorovi qetu nona ratahigi ram toga gagatalegi lo qatune ngerehi. 
REV.12.4	A Korokodael lawua hi mo viligi na golona sulo dodo, mo vili mataburigi na buri visiu gatagale ram soi sulo tano, a buri gairue hogosie ram toga. Siu a Korokodael mo vanai kakarani lobei na vavine hurive vin bava netune mo ganie. 
REV.12.5	Siu a vavine hi mo bava netune a mwera hurive vin huqegi goro na vanue doluegi, a gigilegi nona huireana a nona gaitigo rau gihie lo aean. Nge lo tagugi hi a maresu u vora beno ram hagalai sasawaginie ram laie vano lawe God ko mo toga lo nona tanoi togatoga ratahigi. 
REV.12.6	Siu a vavine hi mo toa mo vano mo toga lolo vanue vurogi, God u vagatai na tantano hurie, aiehi i God vin leo huri vurugeginie huri na rani teri vagatagale, vudolue vagarue avigi ngavulu gaiono.
REV.12.7	Lo tagugi hi, a vuro mo tawaga lo eulu. I Mikael meire nona engsel ram qalo mena Korokodael lawua hi. Siu a Korokodael hi meire nora engsel ram qalo mei Mikael meire nona engsel vage. 
REV.12.8	Nge Korokodael he qoragi na vuro tea, ko ingeie meire nona engsel hatie leo siregi lawera ve rain toga taligu eulu. 
REV.12.9	Siu a Korokodael lawua ngehi a mwata tatuei, a henana a Tamate sige i satan, ngehi u keli na sinobu doluegi lolo ure, rau tulie meire nona engsel den eulu ram himei lo tano.
REV.12.10	Siu ineu nau rongo na dilo mo vonai den eulu mo veve vena, “A vai vagamwasoi noi God u vanai beno, siserigi ngaha i God u haharagi na huireana huri ve ingeie a ratahigi. Siserigi ngaha a nona Mesaia mo haharagi ve ingeie mo hako huireana goro na gineu doluegi, a tangaloi hi u qalo mei retuanda i God u tuli vohoginie dena ute ta eulu. 
REV.12.11	Ingere rau qoraginie gina dai Netui Sibsib ko gina nona Roro Garea hi rau waregi sere, ko ingere ram landoutu ve rain siregi na mwasoara ko hatie huri tare ve rain mate. 
REV.12.12	Siu iniko eulu, ko rahine doluegi nem toga aiehi nen havuhevu, nge a tamate u himei vuine beno lobemiu, ingeie mo lolo gagasi uliu, vage ingeie mo ilo ve a nona taro qilodo hogosie mo eno.”
REV.12.13	Lune a Korokodael mo haqea ve rau tulie tavuine lo tano, ingeie mo tavuigi mo livusi na vavine hi u bava na maresu mwera. 
REV.12.14	Siu i God u bete na bainhi menu lawua, a mala ve vin olo vin vano lo tanona lo vanue vurogi. A vavine hi vin toga tabetabegi huri na higao gaitolu mautugi vagahao dena Korokodael ve vaiteu mo vaivohoginie. 
REV.12.15	Siu Korokodael mo wuwanga a wai mo hale tavarea mwere na valolo mo hugi mo huri na vavine hi vena wali vohoginie. 
REV.12.16	Nge a tano u hako mena vavine hi, u waga na singona mo sumu vohogi na waigi u mwelue dena wuwai Korokodael. 
REV.12.17	A Korokodael hi a lolona u gagasi garagara gina vavine hi mo tudori mo qalo mei renetune lalavasigi, ingere hi ram ronghuri na leohora noi God ko ram labe gogona lo hogo hi i Jisas u sereluae lo nona leo huhui. 
REV.12.18	Siu a Korokodael hi u vano mo labe lolo one lobei tehi.
REV.13.1	Siu ineu nau lehi na kakarue u evu dare mo hamai lolo tahi, a mauana hangavulu ko a qatune gaibitu, vataha na mauana, a gai rorovi qetu nona ratahigi ram toga vatavatahagi na mauana, a hea rau ulie vatavatahagi na qatune ngehi mo veve asiesigi God. 
REV.13.2	A kakarue hi u mwere na pusikat a henana a lebed. A karune rau mwere na karui bea, ko a wuwana u mwere na wuwai laeon siu a Korokodael lawua hi mo bete na nona huireana lawea, ko mo vaie mo toga lo nona tanoi togatoga ratahigi, ko u bete na nona tanoi lawua doluegi lawea. 
REV.13.3	Ineu nau lehi na kakarue hi a qatune gatagale a tavilegi lune mwerehi ve a gineu u vei vagamatea, nge ingeie u mwaso taligu ko a mataigana u lulu beno. A sinobu doluegi lo ure ram garigi garagara huri na gineu hi, siu ingere ram huri na kakarue hi. 
REV.13.4	A sinobu doluegi rain hudugoro na Korokodael a vevenagi u bete nona tanoi lawua doluegi lawe na kakarue hi, ko ingere ram hudugoro na kakarue hi vage, ram veve vena, “?Ihine hi u mwere na kakarue ngaha? Ihine hi vin qalo meie?”
REV.13.5	Siu i God mo siregi lawe na kakarue hi mo laqa sagesagea ko vena veve leo rau esi vovohoie ko a leo siregi lawea ve a tanoi lawua hi vin eno lawea huri na vule ngavulu gaivesi domwagi gairue. 
REV.13.6	Siu a kakarue hi mo tavuigi mo veve asiesigi God, mo veve asiesigi na henana, ko ute hi mo toga aie ko rahine ram toga eulu. 
REV.13.7	Ko a leo siregi lawea ve vin qalo mena sinobu noi God ko vena qoraginire ko vena huqegi goro na duvi tangaloi wagiwegineu, a vanue wegiwegineu, ko a leo wegiwegineu hi ram laqa lune. 
REV.13.8	A sinobu doluegi hi ram toga lolo ure rain hudu goroe nge huri na mwasoana siu a ure mobei toga. A buk hi a noi Netui Sibsib hi rau ue.
REV.13.9	Tareve a qeromiu lumiu, nen rorongtagi. 
REV.13.10	“Ira hine ve rain ehu lolo valei veuveu, ingere rain toga vau, ira hine rain mate gina bue i vuro, rain mate gina bue vuro. Giniehi, igimiu ira sinobu noi God, nein labe siaga ko a nomiu ladohogo vin siaga lui God vage.”
REV.13.11	Siuineu nau lehi na kakarue vage u mwelue lolo vavai tano, a mauana gairue mwere na mauei Netui Sibsib, ko mo gato mwere na Korokodael lawua. 
REV.13.12	Ingeie u lei na huireana muei kakarue hi, mo garogi na sinobu lolo ure ve ran hudugoro na kakarue muegi hi a leoleonagi ve a gineu u turu duru na qatune, siu a vohogi u mavo beno. 
REV.13.13	A kakarue tuegi hi u vei na vaigivui rau lalawua, ingeie u vei na avi mo mwalue den eulu mo himei lo tano lo nagora tangaloi doluegi. 
REV.13.14	Ko u keli na sinobu doluegi hi ram toga lolo ure gina vaigivui hi u veire lo henai muei kakarue hi. A kakarue tuegi hi mo veve lawe na sinobu ve ingere ran vai na tarabesi nunui gineu lo tanoi ladomava huri na kakarue hi a buei vuro turu vagamatea ko siserigi ngaha u mwaso taligu. 
REV.13.15	A kakarue tuegi hi mo mabuhegi na mabuhi mwaso sulolo nunui kakarue a muegi hi, siu huri ve a nunui kakarue hi na gato lai ko a kakarue tuegi hi u bete na huireana lawea ve vin teu na leo ve ihine tea he masinge ve vin hudugoro na nunui kakarue hi tea ingeie vin mate. 
REV.13.16	A kakarue tuegi hi mo garogi na sinobu doluegi, ngerehi rau biti ko rau lalawua, rau mwerai homu ko rau mahogi, ingere hi a tangaloi rain tabana vurogi ko irahine hi rahe tino tea lo vavai leo tea, ve rain lei na gigilegi vin eno lo limara matuara sige lo raera. 
REV.13.17	A tangaloi vin he sosogagi tea, sige vin he volivoli tea tavala varea dena gai gigilegi ngaha, ngehi a henai kakarue hi, sige ve a namba mo labe huri na henana.
REV.13.18	A namba ngaha mo labe huri na mataisao, huri ve ihine teu lolorani lune vin tovogi lei na iloilogi huri na nambai kakarue hi, a vevenagi a namba mo labe huri na henai hine tea, a tovogi vudolue vagaono avigi ngavulu gaiono domwagi gaiono.
REV.14.1	Siu ineu nau leo vano, nam lehi Netui Sibsib mo labe lo Vusi Saeon, irahine meie aiehi, a tovora teri vatu vudolue avigi ngavulu gaivesi domwagi gaivesi, 144,000. A sinobu ingere hi a henana ko a henai tamana u uli bibie lo raera. 
REV.14.2	Ko ineu nau rongo na dilo mo vanai den eulu a dumigi mwere na dumi wai lawua, u mwere diloi mantawa mo dere gagadiri. A rorogi mwere na tangaloi ram uvi na bulara bue bubugi. 
REV.14.3	Ko ingere rau huri na ahi garaqa lo nagoi tanoi togatoga ratahigi ko lo nagoi kakarue mwaso gaivesi ko lo nagora tamaragai. Hatie ve ihine tea u ilo na ahi garaqa hi, nge hogosie ingere hi teri vatu vudolue vagatagale ngavulu gaivesi domwagi gaivesi u voli tuguhire dena ure. 
REV.14.4	Ingere a tangaloi rau toga gogona, rahe maturu tea meire vavine, ingere a matavono, ingere rau huri Netui Sibsib lune mo vano logologo. A huqe u tunteliguginire dena duvi tangaloi doluegi lolo ure, ingere a muei rugurugu lawe God ko lawe Netui Sibsib. 
REV.14.5	Ingere rahe veve leo kalikeli tea ko ingere rau mwasara.
REV.14.6	Siuineu nau lehi na engsel tuegi mo olo namawe lo mahava. Ingeie u hakovi na engsel gaitolu Roro Garea ta eulu ve vin waregi serea lawerahi ram toga lo tano, lawe na vanue doluegi, a duvire tangaloi doluegi, a leo doluegi hi ram toga lune ko lawe na sinobu doluegi. 
REV.14.7	A engsel hi mo veve gina dilogi u lawua vena, “!Igimiu nen ladomavagi God ko nen garigi na lawuanana! !Huri a taro u vanai beno huri ve ingeie vin vevegi na sinobu doluegi, igimiu nen hudugoroe hi u teu na eulu, a tano, a tahi ko wai hi ram mauri!”
REV.14.8	A engsel tuegi u hurie ngehi u himei tomue mo veve vena, “!A togagi venue lawua garagara Babilon u soi beno! U mwere na vavine masmasinge hi u vei na sinobu lolo vanue doluegi ram inu na mena waen, a mena waen ngehi a tangaloi ram maturu belugi meie. Lune a tangaloi rau inu na waen hi, i God u lolo gagasi garagara ginire!”
REV.14.9	Siu a engsel gaitoligi mo huri lo tagure gairue hi ru himei tomue mo veve gina dilogi u lawua vena, “I God u vagatai na lahai waen beno mo eno rarai na tangaloi ingere hi ram taigi ve ran hudugoro na kakarue hi ko ram hudugoro nunune vage. A tangaloi ngerehi rau lei na gaigigilegi nona kakarue hi mo eno lo raera sige lo limara. 
REV.14.10	A lahai waen hi a gigilegi lolo gagasi noi God, siu ingere hi rain inu na waen hi, ngehi iloilogi huri ve ingere rain lei na huireana nona lologagasi, mwere na waen hi rahe rogea tea gina wai. Irahine rau inu na waen hi, rain rongesi garagara gina mwamwavi evi ko a salva ngehi vin gaora lo nagora engsel ko nagoi Netui Sibsib. 
REV.14.11	A kukui evi hi vin veire rain rongesi garagara vagi tuei. Hatie tanoi mangamangagi lolo bongi sige lolo rani, lawera rahine hi rau hudugoro na kakarue hi ko a nunune, sige a gigilegi henana.”
REV.14.12	Siu igimiu ira sinobu gogona noi God hi nem huri na nona leohora ko nem ladohogo siaga lui Jisas, lune igimiu nem rongo na Leo hora ingere ngaha ko igimiu nein hako siaga ginire.
REV.14.13	Siu ineu nau rongo na dilo mo vanai den eulu, mo veve vena, “Iniko gon uli bibi na gineu ngaha mo tavuigi bagataha, irahine hi ram rongo gagarasi huri na henai Huqe, lune rain mate ingere rain rongarea.”
REV.14.13	Siu a Vui gogona mo veve vena, “Io a hogo! Irahine hi rain lei na mangaana dena nora gagarasi, huri ingere rain lei na mwasi nora tabana ko ram vano meie.”
REV.14.14	Lune ineu nau lehi na huire gatagale nau lehi na dodo mavute mo toga ko nau lehi na tangaloi gatagale u mwere netui tangaloi mo toga lo ului dodo hi. Ingeie mo tari na gai rorovi qetu nona ratahigi ngehi rau gihie lo kol, ko mo hakovi na bue tagege u makekeni garagara lo limana. 
REV.14.15	Siu a engsel tuegi vage u mwelue dena ute gogona noi God lo eulu, mo ulogi na dilogi u lawua, mo veve vena, lawe na tangaloi hi mo toga lo ului dodo, ko mo veve vena, “Iniko gon lai na nomu bue tagege gon vano lolo talu ve gon lai na, hinaga matue tavanai huri siserigi ngaha a hinaga rau metue, mo rarai hurive dai lei, siu a ure ngaha u mwere na talu hi a hinagagi rau metue beno.” 
REV.14.16	Siu a tangaloi hi mo taga lo ului dodo, mo lai na nona bue tagege mo himei lolo ure ko laire hi rau mwere na hinaga matue hi mo rarai huri lei.
REV.14.17	Siu taligu, a engsel tuegi mo mwalue lolo valei God lo eulu, ingeie vage a nona bue tagege u makekeni garagara.
REV.14.18	Siu a engsel tuegi vage ngehi mo huqegi goro na avi mo mwalue dena tanoi rugurugu mo himei, ko mo ulo gina dilo u lawua mo veve lawe na engsel tuegi hi mo hakovi na bue tagege hi u makekeni garagara, mo veve vena, “Iniko gon lai na nomu bue tagege, gon hivo lolo ure gom tai vovohogi na tangaloi ngerehi rau mwere na mwasi garo hi a grep rau metue beno, mo rarai huri taitei. 
REV.14.19+REV.14.20	Siu a engsel hi mo lai na nona bue tagege mo himei lolo ure mo tai vovohoginire hi rau mwere na mwasi garo hi rau metue beno, ko mo tulire talolo ute ngehi ram vai na waen aie, ngehi lologagasi noi God a tangaloi ram bile vure vure na mwasi grep hi, hurive a nubugi ran mwalue, a ute hi mo eno varea dena togagi venue lawua, a ute hi, ngehi i God u vagataie ve vin vevegi na sinobu aie. Siu a engsel hi mo bile vure vure na sinobu ngerehi ko a daire mo hugi mwere na wailawua mo hale. Mo huri na gaidume nora ta Krik, a mahavagi u teri-vagatagale avigi vudolue vagaono (1,600 
REV.15.1	Ineu nau lehi na gineu garigiana lo eulu, u lawua dau gerigi samweginie. Ineu nau lehi na engsel gaibitu mena gineu rau esi gaibitu. Ingere ngaha a gineu rau esi vagasigi, a vevenagi lo tagugi hi i God a nona lologagasi u rovo.
REV.15.2	Siu ineu nau lehi na gineu u mwere na tahi u leleo mwere na gelasi mo roge mena avi. Ineu nau lehi na sinobu hi, tomue rau qalo mena kakarue asi, mena nona nunui tarabesi gineu, ko mena tovoi henana. A sinobu ingere ngaha hi rau qoragi na vuro, ingere ram labe kakarani lobe na tahi hi mo leleo mwere na gelasi. Ingere ram hako na bulara bue uviuvi lo limara ngehi i God u bete lawera, 
REV.15.3	ko ingere ram huri na ahi noi Mosis hi a tangaloi noi God ko a ahi noi Netui Sibsib,
REV.15.3	“Huqe God managi,
REV.15.3	gu vei na gineu lalawua ko a gineu garigiana.
REV.15.3	A gineu doluegi gu veire rau garea,
REV.15.3	ko a hogo, ko rau vovohoi vurugegi
REV.15.3	Iniko a Huqegi goro na vanue doluegi lolo ure.
REV.15.4	A sinobu doluegi rain lado mavaginigo Huqe
REV.15.4	ko rain ware roroa gina henamu.
REV.15.4	Huri iniko hogosie gu gogona.
REV.15.4	A vanue doluegi rain vanai ve rain hudu gorogo,
REV.15.4	a vevenagi ingere ram leo gina matara huri
REV.15.4	na gineu garea hi gu veire.”
REV.15.5	Lo tagugi hi ineu nau lehi na qetu utui vale hi lo eulu rau roa, a qetu utui vale hi u gogona garagara lolo valei God, ngehi a vale siusiu tomue. 
REV.15.6	A engsel gaibitu ram wali na gineu rau esi gaibitu ram mwalue dena valei God hi. Ingere rau luqegi na luqe rau mwasara ko rau raka garagara, ko ram wasigi na wasi rau gihire lo gol lo mabure. 
REV.15.7	Siu gatagale denire kakarue mwaso hi mo lai na laha hi gaibitu rau gihire lo gol, a laha ngerehi rau horo gina lologagasi noi God ngehi mo toga vagi tuei. 
REV.15.8	A vale hi mo horo gina kukugi mo vanai dena varavara ko a managi noi God. Ihine tea vin ahu tea lolo valei God hi vin dadari lo tarogi hi a gineu esi nora engsel gaibitu hi rain rovo.
REV.16.1	Siu ineu nau rongo na dilogi u lawua mo vanai dena valei God mo veve lawe na engsel gaibitu vena, “Igimiu nen vano nen didihi na lahai lolo gagasi noi God gaibitu hi na hivo lo ure.”
REV.16.2	A muei engsel u dige mo didihi na nona laha mo hivo lo tano. Siu a voha rau gagarasi ram tawaga lo tarabesire hi ram hakovi na gigilegi nona kakarue asi lo limara sige lo raera ko ve ran hudugoro na nona nunui tarabesi gineu.
REV.16.3	A engsel tuegi mo didihi na nona laha talolo tahi, ko a tahi mo dori mo voragi dai mwere na dai tangaloi hi rau ue vagamatea. A gineu mwaso doluegi lolo tahi hi rau mate.
REV.16.4	A engsel gai toligi mo didihi na nona laha ta hivo lolo wai halehale ko lolo matamata ko ram dori gi dai. 
REV.16.5	Siu ineu nau rongo na engsel hi mo leo goro na wai mo veve vena, “!I God gu gogona, gu toga tuei, ko gom toga hibagataha! U vovohoi lawego ve goin vevegi na sinobu ingere ngaha! 
REV.16.6	Ingere rau didihi vohogi na daire tangaloi hi rau lado hogo lumu ko rau didihi vohogi na dai nom tangaloi ligoligogi, siu siserigi ngaha gu bete na dai lawera ve rain inue vin tatarise mena nora lalakogi.” 
REV.16.7	Siu ineu nau rongo na dilo u vonai dena tanoi rugurugu mo veve vena, “!Io, Huqe God managi! Gom vevegi na tangaloi mo huri na matahala vovohoi ko a hogo!”
REV.16.8	A engsel gaivesigi mo didihi na nona laha sulo aho, mo bete na huireana lawea ve vin hure na sinobu gina avi. 
REV.16.9	Ingere rau gao gina mwamwavie lawua u vanai dena aho. Siu ingere rau veve asiesigi na henai God ngehi mo hako huireana goro na gineu esi ingere ngaha. Nge a sinobu rahe lado wenigi tea ve ran ware roroi lawe God.
REV.16.10	A engsel gai limegi mo didihi na nona laha sulolo tanoi togatoga ratahigi nona kakarue asi hi, a dodo mo luluwegi na ute hi mo huqegi aie. A sinobu ram gasi na meara a vevenagi a gagarasigi u lawua. 
REV.16.11	Ingere ram veve asiesigi God, a vevenagi a gagarasi lawua mo hogosire lo tarabesire ram horo gina voha, nge rahe masinge tea ve rain tudori dena gineu esi ram vaire.
REV.16.12	A engsel gaionogi mo didihi na nona laha talolo wai halehale lawua Iuvretes. A wai lawua hi mo mamaha siu huri ve ira ratahigi talo vui matenaho ram dige turu lo tano mamaha. 
REV.16.13	Ineu nau lehi na vui esi gaitolu rau mwere na Vurogi rau mwelue dena wuwai Korokodael, rau mwelue dena wuwai kakarue asi, ko rau mwelue vage lolo wuwai tangaloi ligoligogi kalikeli. 
REV.16.14	A vui esi ingere ngaha, ingere a tamate ram hako huireana ve rain vei na vai gi vui. Ingere ram vano lobera ratahigi doluegi lolo ure ve ran vilegi tabulute ginire huri na vuro lo rani lawua noi God managi.
REV.16.15	“!Igimiu rorongtagi! Vai garea lawe rahine rahe maturu tea, ko rahe tugu tea vohogi luqara ve rain dige lategi mwasigi vurogi ve a sinobu rain lehire!”
REV.16.16	Siu a vui esi mo vilegi tabuluteginire ratahigi lo tantano gatagale mo waregi ve ‘Amakedon’ lo leo nora Hibru.
REV.16.17	A engsel gaibitugi mo didihi na nona laha sulo mahava, siu a dilogi u lawua mo vanai dena tanoi togatoga ratahigi lolo valei tataro hi mo veve vena, “!U rovo!” 
REV.16.18	Siu a leleoi vile ram tavilevile, a mantawa mo dere ko a ruru lawua. A ruru hi u lawua garagara. A ruru he lawua tea mwere ngaha lo tarogi a muei tangaloi lo ure ngaha. 
REV.16.19	A togagi venue lawua a Babilon u tawaga hala gaitolu, ko a togagi venue lo qatui venue lalawua rau sao. I God u lado haqe na galegaleasi nona togagi venue hi a Babilon. I God u vei na vanue Babilon mo inu na gineu esi doluegi dena lahai lolo gagasi noi God. 
REV.16.20	Siu a vanue doluegi rau toa vohogi ko a vusi lalawua rau sala vohogi. 
REV.16.21	A vatu lalawua rau mava ram soi sulo tangaloi mwere na uhe lawua mo vanai dena mahava. A sinobu ram veve asiesigi God a vevenagi a gineu esi lawua, ko a tanoi matagute u lawua garagara gina vatu lalawua ngerehi.
REV.17.1	Nge a engsel gatagale denire gaibitu hi mo hakovi na laha gatagale u vanai mo veve laweau vena, “!Gon vanai! Ineu nain haharagi na leo vevegi ngehi vin hogosi na vavine masimesinge hi u toga lolo wai halehale u sao. 
REV.17.2	Ira ratahigi talo ure ram galegaleasi mena vavine hi lo tarabesire ko a sinobui ureure ram torongo gina waen hi mo vanai dena galegaleasi hi mo vaie lo tarabesine.”
REV.17.3	Siu a engsel mo lai vohogieu lo vui, ko mo laieu tavano lo vaue vurogi. Ineu nau lehi na vavine mo toga lo kakarue u memea, a qatune gaibitu ko a mauana hangavulu, a tarabesine u horo gina leo rau esi vovohoi God. 
REV.17.4	A vavine hi u luqegi na luqe u memea dodoga, ko mo saru na gol, a perel ko a matain vetu, mo hakovi na laha lo limana hi rau gihie lo gol, a laha hi u horo gina sokorai nona galegaleasi lo tarabesine. 
REV.17.5	Rau uli na leo, a leo hi u eno hiligi lo raena. A uliuli lo raena vavine hi mo veve vena, “A togagi venue Babilon ko a gineu esi doluegi lolo ure.” 
REV.17.6	Siu nau lehi na vavine u torongo gina daire sinobu gogona noi God, mena daire hi rau ladohogogi Jisas.
REV.17.6	Lune ineu nau lehi na vavine hi nam garigi garagara. 
REV.17.7	Siu a engsel u veve laweau vena, “?Huri havagineu gom garigi? Ineu nain veve na gineu hiligiana nona vavine ngaha lawego ko a kakarue hi mo walie, a kakarue ngehi a qatune gaibitu ko a mauana hangavulu. 
REV.17.8	A kakarue hi gu lehe, tuei u mwaso nge hibagataha he mwaso tea, nge vin he ribi tea vin mwelue vin hamai dena walu hi a wotogi hatie ko rain lei beraginie ve ran ue vohoginie. A sinobu hi ram toga lolo ureure hi a henara hatie lolo buk mwasoana lo tavuigi hi u teu na ure mo dadari hibagataha. Ingere rain gerigi garagara lune ingere rain lehi na kakarue hi, a vevenagi tuei ingeie u mwaso nge hibagataha he mwaso tea, ingeie vin mwaso taligu.
REV.17.9	Iniko goin mataisao huri goin ilo vurugegi na gineu ingere ngaha. A qatui kakarue gaibitu hi a iloilogi huri ve a vusi gaibitu ngehi a vavine hi mo toga lure. 
REV.17.10	Ko vage a iloilogi ve a ratahigi gaibitu. A ratahigi gai lime rau mate beno, a ratahigi gatagale mo mwaso tau mosigei, koa ratahigi gatagale he vanai tea mosigei, nge ingeie vin mwaso huri na mahogi qilodo hogosie. 
REV.17.11	A kakarue hi u mwaso tuei, nge ingeie he maso tea hibagataha, ingeie a ratahigi gaiwelugi. Ingeie gatagale denire ratahigi gaibitu, nge ingeie u vano beragi ko rain uevohoginie.
REV.17.12	A mauei kakarue hangavulu gu lehire, a iloilogi huri ve a ratahigi hangavulu. Ingere rahe tavuigi tea mosigei ve rain huqegi goro, nge ingere rain lei na huireana ve rain huqegi goro bubugi mena kakarue hi, nge a leo siregi lawera ve rain huqegi goro huri na mahogi qilodo hogosie. 
REV.17.13	A ratahigi hangavulu hi a domire gatagale hogosie, ingere rain bete na nora huireana ko a nora leo siregi lawe na kakarue hi. 
REV.17.14	Ingere rain qalo mena netui Sibsib, nge a Netui Sibsib vin qoraginire, a vevenagi ingeie a Huqe nora huqegi doluegi ko a Ratahigi nora ratahigi doluegi. I Netui Sibsib meire hi ram hurie, ingere rain qoragi na vuro, a vevenagi ingeie u warera, ko u leo wahera ko ingere ram labe siaga lune.”
REV.17.15	Siu a engsel u veve laweau vena, “A wai hi gu lehe, ngehi a vavine u toga lo ulure sinobu, ko a duvire, ko a nora leo.” 
REV.17.16	A kakarue mena mauana hi gu lehire, rain buluesi mena vavine hi. Ingere rain lei na nona lalaie doluegi ko rain sireginie vin vano mwasigi vurogi. Ingere rain geni na tarabesine ko rain hurae gina avi. 
REV.17.17	I God u teu na ladolado gatagale talolo domire ve ingere rain vei na gineu mwerehi mo taranie ve rain siregi na nora huireana lawe na kakarue hi ve vin huqegi goro, vin dadari a gineu doluegi hi i God u warataugi rain eno lune.
REV.17.18	“A vavine hi gu lehe, ngehi a togagi venue lawua hi mo mamalu goro na ratahigi doluegi lolo ure.”
REV.18.1	Lo tagugi hi ineu nau lehi na engsel mo himei den eulu. A engsel ngaha mo hakovi na huireana u lawua, ko a varavarana mo leleohagi na ure. 
REV.18.2	Ingeie mo ulo gina dilo u huire garagara, mo veve vena, “!A qatui venue lawua Babilon u soi beno u voragi na gineu vurogi! Ingeie u voragi togagi venue nora tamate, ko a tanoi toga vau nora vui esi doluegi, ko a tanoi toga vau lawe na manu hi rau esi rahe mwasara tea ko a kakarue vage hi rahe mwasara tea. 
REV.18.3	Ingeie u mwere na vavine asi hi u vei na tangaloi lo qatui venue doluegi lolo ure ram inu na mena waen, ngehi u mwere na doridori esi mena vavine. A ratahigi doluegi lolo ure rau galegaleasi beno mena vavine hi. Siu a tangaloi doluegi lolo ure hi ram vai sosogagi rau voragi mwerai homu beno gina doridori vavine hi u tarani na gineu vatahae.”
REV.18.4	Siu ineu nau rongo na dilo tuegi den eulu, mo veve vena,
REV.18.4	“!Ira noku sinobu, nen mwalue dena togagi venue hi!”
REV.18.4	Siu huri nein mese bulu meie lo
REV.18.4	nona galegaleasi ngehi u veire.
REV.18.4	Siu huri nein mese bulu meie
REV.18.4	lo leo vevegi hi vin vanai lawea.
REV.18.5	A nona galegaleasi a holanagi mo hage mo tui na dodo,
REV.18.5	ko i God he galuvegi na nona galegaleasi tea hi u veire.
REV.18.6	Igimiu nein vei lawea, mwerehi u vei lawe gimiu.
REV.18.6	A havagineu tea ngerehi u vei lawe gimiu,
REV.18.6	nein soso lawea vagarue lo ulugi.
REV.18.6	Igimiu nein lingi na waen sulolo nona laha,
REV.18.6	ngehi a huireanagi u huire taligu dena waen
REV.18.6	hi u bete lawe gimiu.
REV.18.7	A vavine hi mo vai roroaginie sibona,
REV.18.7	gina nona vivilakogi lalawua,
REV.18.7	ko ingeie mo rong garea ginie.
REV.18.7	Igimiu nein veie vin rongo gagarasi lawua
REV.18.7	lo tarabesine ko vin hahagavi garagara.
REV.18.7	Huri mo veve lawea sibona ve,
REV.18.7	“Ineu a vavine ratahigi,
REV.18.7	nam toga lo noku togatoga ratahigi.
REV.18.7	Ineu hatie madue, ineu nain he hahagavi tea vohogi.”
REV.18.8	Siu a gineu ngerehi rain vei lawea lo rani gatagale,
REV.18.8	a mateana ko a tangiana,
REV.18.8	ko a maro ko a avi vin
REV.18.8	gao vurivurie, vin voragi qie,
REV.18.8	a vevenagi a Huqe i God
REV.18.8	ngehi u muremure garagara vin veveginie.
REV.18.9	Ira ratahigi talo ure hi rau galegaleasi meie lo tarabesire ko rau wahegi na nona vivilakogi meie, rain lehi na kukui evi hi mo gaoe. Ingere rain ngara garagara ko rain hahagavi huri na vavine hi u mate. 
REV.18.10	Ko ingere rain matagu gina nona gagarasiana ko rain labe vagahao, ko rain veve vena, “!U esi! U esi garagara lawego, togagi venue lawua Babilon ko gu huire garagara, nge a leo vevegi lawego u vanai lo matainaho gatagale hogosie.” 
REV.18.11	Ira tangaloi talolo ure ngerehi ram sosogagi, ingere rain ngara, rain ngara ko rain hahagavi, a vevenagi siserigi ngaha hatie tangaloi ve vin voli na nora lalaie. 
REV.18.12	A lalaie mwere na gol, a silva, a matain vetu ko a perel. Ko hatie tangaloi ve vin voli na nora luqe gagareagi rau mevute garagara, a luqe rau memea dodoga mwere na luqei ratahigi, a luqe rau memea mwasaraga ko a luqe hi rau siliga. A tangaloi vin hatie vena voli na nora sadolwud ngehi u siaga ve dain haqera, a gineu u sao rau gihire lo livoi eleven, a gineu rau vei lo gai a menagi rau eno namawe, a bras, aean ko a vatu u siaga garagara mwere na vetu maeto. 
REV.18.13	A tangaloi vin hatie ve vin voli na nora vanila, ngehi a raugi ram tau lo hinaga mo buhoru ginie, a gai bohoru, a waen, a oel, ngehi ram laie dena gai hi a oliv, a vulaoa ngehi ram vai bereti lune, a wit hi ram vai na vulaoa lune, hatie tangaloi ve vin voli na bulara bulugi, a bulara sibsib, a bulara hosi, a bulara kat, a nora tangaloi tabana vurogi, ko a tangaloi hatie ve vin voli na mwasoara tangaloi ngerehi ram tabana vurogi. 
REV.18.14	Ira tangaloi sosogagi rain ngara rain veve vena, “!Babilon a gineu gagareagi gu taranire rau vano vohogi denigo. A gamu hinaga gagarea, a nomu vulavula doluegi rau sala denigo beno ko goin haqe laire tea taligu.” 
REV.18.15	A tangaloi sosogagi ram mwerai homu lo gineu ngerehi ram sogagi lawe na vavine hi, ingere rain matagu gina nona rong-gagarasi ko rain labe mala vagahao. Ingere rain ngara ko rain hahagavi. 
REV.18.16	Ko rain veve vena, “!U esi! U esi garagara huri na togagi venue lawua hi, tuei u luqegi na luqe gagareagi, rau memea dodoga ko a luqe rau memea ko tuei a vavine hi, u vulavulagi na gineu rau gihire lo gol, a matain vetu ko a perel. 
REV.18.17	Nge siu a mahogi qilodo hogosie, a nona gineu gagareagi rau salasala.”
REV.18.17	A kapten talo aka doluegi, mena tangaloi ram huri na aka meire tangaloi ram tabana huri gaivoli lo aka rau tino vagahao dena Babilon. 
REV.18.18	Ko rau lehi na ahui evi hi u gaoe, ingere ram ngara gina dilogi u lawua, ram veve vena, “Hatie togagi venue vohogi ve u lawua mwere na togagi venue ngaha.” 
REV.18.19	Ingere ram tatavigi gina qie lo qature, ngehi mo haharaginie ve rau hahagavi garagara, siu ingere ram ngara, ram ngara ram veve vena, “!Ei u esi! U esi garagara lawego Babilon, iniko a togagi venue u lawua garagara. A sinobu doluegi hi a nora aka lolo tahi ram voragi mwerai homu a vevenagi a nomu mane. Nge huri na mahogi qilodo hogosie a nomu gineu doluegi rau salasala.”
REV.18.20	Igimiu ra sinobu gogona ko igimiu lo eulu nen havuhevu. Nen havuhevu ira sinobu gogona noi God ko ira gai hora, ko ira tangaloi ligoligogi. I God u vevegi na vavine hi beno huri na havagineu hi u veie lawe gimiu.
REV.18.21	Siu a engsel gatagale u huire garagara u weli na vatu lawua, mwere na vatu hi ram bibi vurivuri na wit ginie, ko mo tulie talolo tahi. Ingeie mo veve vena, “Lo matahala mwerehi teu, a togagi venue lawua Babilon, vin tulie tavuine ko vin he maraga lai tea taligu vagituei. 
REV.18.22	Lo tarogi ngaha a tangaloi vin hatie ve na keri na kita, hatie tangaloi ve vin huri huri ehi, vage a tangaloi hatie ve vin uvi na bue, sige ve ihine tea ve na uvi na tavue. A diloi gineu ngerehi rain he rongora tea taligu. A tangaloi tabana rain he tabana tea taligu lumu. A diloi vetu hi ram bibi vurivuri na wit ginie rain he rongoe tea taligu lumu. 
REV.18.23	A leleoi laeti hatie ve vin leleo lumu taligu, vage a diloi tangi langi mei gahorana hi rom vai na waratau lo nora lagiana rain he rongora tea lumu taligu. Tuei, a nomu tangaloi sosogagi u sao u liu dena tangaloi sosogagi doluegi talolo ure. Siu iniko gu keli na sinobui ureure doluegi gina nomu novo asi.”
REV.18.24	A bugui mateana nora tangaloi ligoligogi ko sinobu gogona noi God ko irahine doluegi hi rau mate lo ure ngaha ram eno vovohoi lo limemu.
REV.19.1	Lo tagui gineu ngaha, ineu nau rongo na roro mwere na diloi buri sinobu lawua a eulu, ram veve vena,”! Igide da waregareagi God! A noda God u vagamwasoi gide beno siu igide da tabehagegi na henana. Da haharagi ve ingeie mo hako huireana lo gineu doluegi. 
REV.19.2	A leo vevegi noi God rau garea ko rau vovohoi. A vavine masmasinge hi u vei na ure mo sokora gina nona galegaleasi lo tarabesine, siu i God u soso lawea beno, a vevenagi a vavine hi u ue vaga mate na nona tangaloi tabanagi doluegi!” 
REV.19.3	Siu taligu ingere ram veve vena, “!Igide da waregareagi God! A kukui evi mo gao na qatui venue lawua hi, a kukugi mo hage namawe hogosie, ko vin rovo lai tea!” 
REV.19.4	Siu ira tamaragai ngavulu gairue domwagi gaivesi ko a kakarue mwaso gaivesi ram taigi hivo ram huduhudu goro God, ngehi mo toga lo nona tanoi togatoga ratahigi. Ram veve vena, “!Amen! !Igide da waregareagi God!”
REV.19.5	Siu a dilo mo vanai den eulu, mo veve vena, “!Waregareagi na noda God, igimiu doluegi hi nem tabana lawea ko i igimiu doluegi a tangaloi lalawua ko a tangaloi haro hi nem lado mavaginie!” 
REV.19.6	Siu ineu nau rongo na dilo mwere na diloi sinobu saosao, u mwere na diloi wei a valolo, ko vage u mwere na diloi mantawa hi mo dere gagarasi. A sinobu ram veve vena, “!Igide da waregareagi na noda God, huri a Huqe a noda God hi mo hakovi na huireana lo gineu doluegi, ingeie hogosie mo Huqegi goro na tangaloi doluegi! 
REV.19.7	Igide da garigerigi ko da havuhevu, ko da bete na roroa lawe God, a vevenagi a taroi lagiana noi Netui Sibsib u vei vagataie beno. 
REV.19.8	A luqe gagareagi, rau raka ko rau mwasara, rau bete lawea ve vin seru!” (A luqe gagareagi, ngehi a iloilogi huri ve a gineu gagareagi, ngerehi a sinobu gogona noi God rau vei.)
REV.19.9	Siu a engsel mo veve lawea vena, “!Iniko gon uli na gineu ngaha, havuhevu lawe rahine hi a leo siregi lawera ve rain tino lolo hinagai lagiana noi Netui Sibsib!” Ko a engsel mo veve vena, “A leo hogo noi God ingere ngaha.”
REV.19.10	Siu ineu nam taigi hivo lolo karui engsel, vena huduhudu goroe, nge ingeie mo veve laweau vena, “Gon mese huduhudu goroau, huri ineu a tangaloi tabana mwereigo ko i retuemu, ko irehaqemu hi rau lei na roro huri Jisas. Igide da huduhudu goro na Huqe, huri a roro huri Jisas u ligogi lo singora tangaloi ligoligogi lo managi nona Vui noi God.”
REV.19.11	Siu ineu nam lehi na eulu mo waga, ko nam lehi na hosi mavute mo labe. A tangaloi hi mo toa lo hosi hi a henana ve, “A tangaloi ve goin lado hogo siaga lune, ko ingeie a hogo.” Lune mo vevegi na tangaloi sige mo vai na vuro, ingeie mo vaie mo huri na matahala vovohoi hogosie. 
REV.19.12	A matana ru mwere na mui evi ko a qatulibo u sao lo qatune ngehi mo haharagi ve ingeie mo ratahigi goro na vanue saosao. A henana rau ulibibie talune beno, ingeie u ilo na hea hi, hatie tangaloi ve u ilo na hea hi. 
REV.19.13	Ingeie mo luqegi na luqe u tugi dei ko a henana ve, “A leo noi God.” 
REV.19.14	A buri tangaloi vuro ta eulu, rau luqegi na luqe gagareagi, rau mevute ko rau mwasara, ingere ram hurie lo hosi rau mevute. 
REV.19.15	A tangaloi ngaha nona buei vuro u hogo mo mwalue dena wuwana, huri ve ingeie vin vei vuro ginie goro na sinobu lo qatui ureure doluegi, ko ingeie vin qoraginire. Ingeie vin huqegi gorora, a gigilegi nona huireana a gaitigo rau gihie lo aean. Ingeie vin veie vin huire lawera, mwere na tangaloi mo bile vurevure na mwasi grep a nubugi rain mwelue, huri rain vei na waen lune. Lo matahala mwerehi teu, i God hi mo hakovi na huireana doluegi, ingeie mo lologagasi garagara ginire, siu a nona lologagasi vin hogosire. 
REV.19.16	Lo luqana ko lo baloana, rau uli na henana ve, “A Ratahigi nora ratahigi doluegi ko a Huqe nora huqe doluegi.”
REV.19.17	Siu ineu nau lehi na engsel mo labe lo matainaho, ko mo ware gina dilogi u lawua lawe na manu doluegi hi ram olo lo mahava, mo veve lawera vena, “!Nen vanai ko nen kalo tabulutegi huri na gaganie lawua noi God!” 
REV.19.18	Siu huri igimiu nein geni na tarabesire ratahigi lalawua, a tarabesire tomtomuegi lolo vuro, a tarabesire tangaloi vuro, nein geni na tarabesire hosi ko a tangaloi hi ram toga lure, nein geni na tarabesire tangaloi wagiwegineu vage, ingerehi ram tabana vurogi, ingerehi rahe toga tea lo vavai tau leo, vage a tangaloi lalawua ko a tangaloi wuwerigi!
REV.19.19	Siu ineu nam lehi na kakarue asi ko ira ratahigi doluegi lolo ure, meire nona tangaloi vuro ram kalo bubugi ve ran qalo mena tangaloi hi mo toa lo hosi ko ira nona tangaloi vuro. 
REV.19.20	Siu a tangaloi vuro nona tangaloi hi mo toa lo hosi ram wiribibi na kakarue asi hi mena tangaloi ligoligogi kalikeli, ngehi u vei na vaigi vui lo henai kakarue asi. A tangaloi ligoligogi kalikeli u vei na vaigi vui ngerehi vena kali lehi rahine hi rau lei na gigilegi nona kakarue hi, ko ve ran huduhudu goro na nona tarabesi nunui gineu. A kakarue asi ko a tangaloi ligoligogi kalikeli hi rau tuli mwasogaginire talolo walui evi, ngehi mo gao a qiegi u mwamwavi garagara. 
REV.19.21	Ko a nora tangaloi vuro rau ue vagamatera gina buei vuro hi mo mwalue dena singoi tangaloi hi mo toa lo hosi ko a manu doluegi rau geni na tarabesire rau guqe vurugegi.
REV.20.1	Ineu nau lehi na engsel u himei den eulu, Ingeie mo hakovi na ki huri na walu a wotogi hatie ko mo hakovi na seni u lawua lo limana. 
REV.20.2	A engsel hi mo wiribibi na Korokodael lawua, ngehi a mwata ta tuei, ngehi a tamate ko i Setan, ko u ligo bibie huri na higao teri vagatagale. 
REV.20.3	Siu ingeie mo tulie talolo walu hi a wotogi hatie, mo gorogoroe ko mo logi bibie. A engsel u veie mwere ngaha huri ve vin he sine lai na sinobui ureure tea taligu vin dadari a higao teri vin rovo. Lo tagui higao teri vagatagale vin toro sireginie huri na mahogi tea qilodo.
REV.20.4	Siu ineu nam lehi na tanoi togatoga ratahigi u sao, a tangaloi ram toga lure. I God u bete na huireana lawera ve rain vevegi na doridorire tangaloi. Vage ineu nau lehi na tamatera tangaloi hi rau ue vagamatera, a vevenagi ingere rau labe siaga lo roro huri Jisas ko a roro hi mo vanai dein God. Ingere rahe hudu goro na kakarue hi tea, sige a nona nunui tarabesi gineu ko ingere ra lai na gigilegi nona kakarue hi tea lo raera sige lo limara. Ingere rau mwaso taligu, ko ram huqegi goro bubugi mei Kraes huri na higao teri vagatagale. 
REV.20.5	Ingere lavasigi hi rau mate rain he mwaso tea taligu vin dadari a higao teri vagatagale vin rovo. Nge ngaha a muei maragaana taligu den mateana. 
REV.20.6	A mateana vaga tuegi vin he mamalu goro laire tea. Ingere rain voragi tangaloi rugurugu noi God ko noi Kraes hi rain huqegi goro bubugi meie huri na higao teri vagatagale.
REV.20.7	Lune a higao teri vagatagale u rovo, i Setan vin meriqe dena nona toga vau, 
REV.20.8	siu ingeie vin mwelue vano, ko vin keli lehi na sinobu lo qatui venue lolo ure doluegi, ingere hi a duvi Kog ko a duvi Makok ve i Setan vin vilegi tabulutegi nire huri na vuro, ingere a sinobu rau sao garagara rain mwere na one lo vaturi tehi. 
REV.20.9	Ko ira tangaloi vuro noi Setan rau dige turuhi na ureure ko ram sone dalibulugi na sinobu noi God ko a togagi venue lawua hi i God u tabea. Nge a avi u himei den eulu mo gao vohoginire. 
REV.20.10	Ko i Setan hi u sine lehire u tulie talolo walui evi lawua hi mo gaogao qaravu a qiegi u mwamwavi garagara, vage a kakarue ko a tangaloi ligoligogi kalikeli hi u tulire meie vage. Aie hi, ingere rain rongo gagarasi lolo rani ko lolo bongi vin enoeno qaravu vagi tuei.
REV.20.11	Siu ineu nam lehi na tanoi togatoga ratahine u lawua ko u mevute, a tangaloi mo toga lune. A ure ko a mahava ru toa beno denie ko ru salasala. 
REV.20.12	Ineu nam lehi na sinobu hi rau mate, ingere hi rau lalawua ko ingere hi rau wuwerigi, ram labe lo nagoi tanoi togatoga ratahigi, siu a buk ram waga, a buk huri na mwasoana mo waga. I God mo veveginire hi rau mate mo huri na havagineu hi rau veire, ngehi u uli bibire lo buk ngerehi. 
REV.20.13	A tangaloi rau mate lolo tahi ram mwalue ram vanai, a mateana ko a tantano huri na tamatera tangaloi hi rau mate, rain he wiri bibi laire tea. I God vin vevegi na tangaloi gagatalegi vin huri na havagineu hi rau veire. 
REV.20.14	Siu a mateana ko tantanoi tamatera tangaloi hi rau mate vin tulire talolo walui evi lawua. A walui evi lawua hi a mateana vaga tuegi. 
REV.20.15	Ihine tea hi a henana mo eno lo buk huri na mwasoana vin tulie talolo walui evi lawua.
REV.21.1	Siu ineu nau lehi na eulu garaqa ko a ure garaqa. A eulu ta tomue ko a ure ta tomue ru salasala, a tahi sala vage. 
REV.21.2	Ineu nau lehi na togagi venue gogona lawua, ngehi a Jerusalem garaqa mo himei eulu dein God. U vei vagataie mwere na vavine mo luqeluqe mo rarai tamai netune. 
REV.21.3	Ko ineu nau rongo na dilogi u lawua mo vanai dena tantano ratahigi mo veve vena, “!Siserigi ngaha a sinobu ingere lo nagoi God ko ingeie vin toga meire ko ingere rain voragi nona sinobu! I God sibona vin toga meire ko vin voragi nora God. 
REV.21.4	Ingeie vin mengi vohogi na nora tinengi dena matara ko a mateana vin hatie, a hahagavi vin hatie, a tangiana vin hatie, sige a gagarasi vin hatie vage, a vevenagi a matahala ta tuei rau vano beno.” 
REV.21.5	Ihine hi u toga lo tanoi togatoga ratahigi u veve vena, “!Gon leo! Ineu na vai garaqagi na gineu doluegi!” Siu ingeie mo veve vena, “Iniko gon uli na leo ingere ngaha, huri a leo ingere ngaha a hogo ko ve dain lado ta lure.” 
REV.21.6	Ihine hi mo toga lo tanoi togatoga ratahigi mo veve laweau vena, “!U rovo! Ineu a Vuigi ko a Vagasigi. Ineu nain bete na wai mwasoana vurogi lawe hine tea hi mo madogu. 
REV.21.7	Irahine hi rau qoragi na vuro, ingere rain lei na wai hi, ko ineu nain voragi nora God ko ingere rain voragi renetuku. 
REV.21.8	Irahine hi rahe masinge tea ve rain ladohogo, ingere a tangaloi matamatagu. Ingere hi ram vai gineu rau esi, ram ue vagamate tangaloi, ram vai na doridori esi meire vavine, ram vai na uviuvi managi, ram hudu hudugoro na tarabesi nunui gineu ko ram veve leo kalikeli, ingere doluegi ngaha rain hivo lolo walui evi lawua hi u mwamwavi garagara. Nge ngaha a mateana vaga tuegi.”
REV.21.9	Siu a engsel gatagale denire gaibitu hi rau hakovi na laha gaibitu hi rau horo gina rongesi lalawua ngerehi a vagasigi rongesi, mo vanai lobeku mo veve vena, “Iniko gon hurieu, ineu nain haharagi na vavine mo rarai ve na lagi lawego, ngehi i gahorai Netui Sibsib.” 
REV.21.10	Siu a engsel mo lai vunigieu lo Vui sulo vusi lawua u eno aulu. Ingeie mo haharagi na togagi venue gogona lawua Jerusalem mo himei eulu dein God. 
REV.21.11	Ingeie mo leleo gina varavarai God, ko mo leleo mwere na mwere na matain vetu hi a jaspa, u leleo mwere na kelasi hi mo tavilevile. 
REV.21.12	A arai togagi venue hi u lawua rau hakovie lo vatu, u eno namawe, a matai aragi hangavulu domwagi gairue, a engsel hangavulu domwagi gairue ram labe lo matai ara ngerehi ko rau uli na henara duvi Israel gagatalegi lo matai ara ngerehi. 
REV.21.13	A matai ara gaitolu vovohoi na matainaho kalo, a matai ara gaitolu vovohoi na ute alau, a matai ara gaitolu vovohoi na ute aute ko a matai ara gaitolu ram leo vano vovohoi na matainaho roro. 
REV.21.14	A arai venue hi rau hakovie lo vatu togaibibi hangavulu domwagi gairue ko lo vatu ngerehi, rau uli na henara gai hora noi Netui Sibsib hangavulu domwagi gairue. 
REV.21.15	A engsel hi u gato meieu u hakovi na gaidume rau gihie lo gol vena dume na togagi venue hi, a aragi ko a matai aragi. 
REV.21.16	A togagi venue lawua hi a hugunegi gaivesi rau tatarise ko a qetuqetugi gaivesi, a lawuanagi ko a qaravugi rau tatarise. A engsel mo dume na togagi venue hi gina nona gai dume. Mo huri na gai dume nora ta Krik, a togagi venue hi a teri vatu hangavulu domwagi gairue, 12,000 stadia, a lawuagi a 12,000 stadia, a qaravugi a 12,000 stadia a enamawegi. 
REV.21.17	A engsel mo dume na arai togagi venue hi mo hakovi na gai dum nona tangaloi, a enamawegi a 144 kiubit, teri vatu hangavulu domwagi ngavulu gaivesi domwagi gaivesi mwere na ngadui lime. 
REV.21.18	A ara hi rau gihie lo vatu a henagi a jaspa, a togagi venue lawua hi rau gihie lo gol u mwasara mwerena kalasi. 
REV.21.19	A vatu togai bibi huri na arai venue hi rau gebuginire gina matain vetu hala saosao. A muei vatu togai bibi a henagi a jaspa, tuegi a savaea, gaitoligi a agat, gaivesigi a emeral. 
REV.21.20	Ko a vatu togai bibi gailimegi a onikis, gaionogi a kanelian, gaibitugi a qotis angoga, gaiwelugi a malakaet, a vatu togai bibi gai siwogi a tobas, hangavulugi a kalesdoni, hangavulu domwagi gatagale a takwoes, hangavulu domwagi gairue a ametis. 
REV.21.21	A gai gorogoroi matai ara hangavulu domwagi gairue rau gihire dena perel. A gai gorogoroi matai ara gatagale rau gihie lo perel gatagale. Ko a matahala lolo togagi venue lawua hi rau gihie lo gol u leleo mwere na kelasi.
REV.21.22	Ineu nahe lehi na vale tataro tea lolo togagi venue lawua hi, a vevenagi i Huqe managi ko i Netui Sibsib ingere a valei tataro. 
REV.21.23	A togagi venue hi he tarani na aho tea sige a vule vena leleo haginie, a vevenagi a leleoi togagi venue hi a varavarai God ko i Netui Sibsib ingeie a laeti. 
REV.21.24	A sinobui ureure rain dige lo leleona ko ira ratahigi talo ure rain lei na roroa lawe na togagi venue lawua hi. 
REV.21.25	A matai arai togagi venue hi vin he gorogoro tea lo rani gatagale a vevenagi aiehi a bongi hatie. 
REV.21.26	A sinobu talo vanue wagiwegineu rain lei na gineu rau garea ko a tanoi lado mava talolo togagi venue hi. 
REV.21.27	Hatie gineu ve he mwasara tea ko hatie tangaloi ve u vei na gineu a tanoi maemae lune sige u kelikeli vin he ahu lei tea lolona, nge hogosie ingere hi a henara u uli bibire lo buk huri na mwasoana noi Netui Sibsib rain ehu lei lolo tagagi venue lawua hi.
REV.22.1	Siu a engsel mo haharagi na wai lawua hi mo hale tamwere, ngehi a wai mwasoana. Mo tavilevile mwere na kelasi ko mo hale lue dena tanoi togatoga ratahigi noi God ko i Netui Sibsib. 
REV.22.2	A wai mo hale mo hivo lo livugei turegi lolo livugei togagi venue lawua hi. A gai mwasoana mo labe dalideli na wai halehale hi. A gai hi mo wei mwasigi vataha vule hangavulu domwagi gairue, a mwasigi rau wegiwegineu vataha na vule, ko a raui gei ingere hi ve rain vaga mwasoi na vanue saosao. 
REV.22.3	Hatie gineu ve vin eno lolo vanue hi, ngehi i God u teu na leo warawarai lure. A tanoi togatoga ratahigi noi God ko a noi Netui Sibsib roin eno lolo togagi venue lawua hi, ko ira tangaloi tabanagi noi God rain huduhudu goroe aiehi. 
REV.22.4	Ingere rain lehi na nagoi God ko a henana vi eno lo raera. 
REV.22.5	A bongi vin hatie aiehi, ingere rain he tarani laeti tea, sige ve a leleoi aho. Huri a Huqe i God vin voragi na nora leleo, ko ingere rain huqegi goro vagi tuei.
REV.22.6	A engsel mo veve lawea vena, “Gon leo ingere ngaha a hogo, ko iniko goin ladohogo ginire. A Huqe ngehi ingeie i God, ingeie hi u bete na vui lawera tangaloi ligoligogi doluegi, ingeie u horau, a nona engsel ve nan haharagi lawera nona tangaloi tabanagi huri na havagineu rain vei vin he ribi tea.”
REV.22.7	A Huqe mo veve vena, “!Gon rorongtagi! A sinobu ram rongo huri na leo lolo buk ngaha, rain hevuhevu.”
REV.22.8	Ineu Jon, nau rongo na gineu ingere ngaha ko nau lehi na gineu ingere ngaha, nau soi hivo ve na huduhudu goro lolo karui engsel hi u veve na gineu ingere ngaha laweau. 
REV.22.9	Nge mo veve laweau vena, “Iniko gon mese hudu goroau. Ineu a tangaloi hogosie mwereigo, nau tatarise mwerei retuemu hi a tangaloi ligoligogi, ko mwerei vage hi ram rongtabe na leo ngerehi lolo buk ngaha. Iniko goin huduhudu goro God hogosie.” 
REV.22.10	Siu a engsel mo veve laweau vena, “Iniko goin mese vunigi na leo lolo buk ngaha ve rain toga hiligi, a vevenagi a taro u kakarani ve a leo ingere ngaha rain mwelue vanai. 
REV.22.11	Nen siregi rahine hi a dorire rau esi, ingere ran vano tuturedu ran vai gineu rau esi. Irahine rau sokora, nen siregi nire ran vano tuturedu ran vai gineu rau sokora, irahine ram vai gineu rau garea nen siregi nire ran vai gineu rau garea. Irahine rau gogona ingere rain gogona tamwere.”
REV.22.12	A Huqe mo veve vena, “Gon rongo! Ineu nain vanai taligu vin siseri. Ineu nain vanai mena gaivoli ve nain volire noku tangaloi tabana gagatalegi vin huri na havagineu hi neu veire. 
REV.22.13	Ineu a muegi leo ko a vagasigi leo, Ineu nau tavuigi na gineu doluegi ko nain vagasigi na gineu doluegi, Ineu a vuigi ko a vagasigi.”
REV.22.14	Vai garea ko havuhevu lawe rahine rau solo mwasaragi na luqara, ingere rain geni lai lo mwasi gai mwasoana ko ingere rain ehu lai lo matai arai togagi venue lawua hi. 
REV.22.15	Vagi varea dena arai togagi venue lawua hi, a sinobu hi rau galegaleasi, a sinobu hi ram vai gaqaleva, ngerehi rau vagasile mena vavine lo tarabesire, a sinobu hi rau ue vagamate tangaloi, a sinobu hi ram huduhudu goro nunui tarabesi gineu ko a sinobu ngerehi mo havusire huri ram rongo leo kalikeli ko ram kalikeli.
REV.22.16	“Ineu Jisas nau hora na noku engsel ve vin veve na gineu ingere ngaha lawego. Ineu nau vanai dena duvi Devet. Ineu a visiu leleo a mwasoi reni.”
REV.22.17	A Vui Gogona mena warelue ngehi u mwere na vavine hi mo rarai ve vin legi, ingere vunu rom ware vena, “!Igimiu nen vanai!” Irahine hi ram rorongtagi na gineu ngaha, rain veve vena, “!Igimiu nen vanai!”
REV.22.17	Tare ve ihine mo madogu, ingeie na vanai. Tare ihine mo tarani ve vin inu na wai mwasoana, ingeie na inue mwere na hogohogo lawea vurogi.
REV.22.18	Ineu na veve siaga lawe hine tea mo rongo na leo ligoligogi lolo buk ngaha. Ihine tea mo tau na leo lo ului leo ingere ngaha, i God vin teu na gineu esi ingere hi ram eno lolo buk ngaha lo ulune. 
REV.22.19	Ihine tea vin lei vohogi na mavusui leo tea dena leo ligoligogi lolo buk ngaha, i God vin lei vohogi na leo siregi lawera ve rain geni lo mwasi gai mwasoana ko vage a leo siregi lawera ve rain ehu lei lolo togagi venue hi u Gogona ngehi mo laqagi hurie lolo buk ngaha.
REV.22.20	I Jisas ingeie hi u veve na gineu ingere ngaha ve a hogo. Jisas mo veve vena, “Io, ineu nain vanai vin siseri.”
REV.22.20	Amen. Huqe Jisas gon vanai!
REV.22.21	A hogogi noi noda Huqe i Jisas na toga meire nona sinobu doluegi. Amen.
