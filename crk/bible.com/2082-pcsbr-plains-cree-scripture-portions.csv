RUT.1.1	kayās kī‑ihkin mēkwāc wiyasiwēwikimāwak ē‑pimipayihtācik Israel askīhk, ē‑misi-nōhtēhkatēhk; Bethlehemihk, Judah askīhk ohci pēyak nāpēw asici owīkimākana mīna nīso okosisiwāwa kī‑sipwēhtēwak ē‑āhtaskēcik Moab askīhk isi. 
RUT.1.2	awa nāpēw Elimelech kī‑isiyihkāsow ēkwa owīkimākana Naomi, ēkwa okosisiwāwa Mahlon ēkwa Chilion. Ephrathi-ayisiyiniwa ē‑ohtaskānēsicik, Bethlehemihk ohci, Judah askīhk. ē‑wīkicik Moabihk, 
RUT.1.3	onāpēma Naomi, Elimelechwa, kī‑pōni-pimātisiyiwa, ēkosi kī‑nistokēwak piko.
RUT.1.4	okosisa kī‑ati-wīkimēyiwa ēsa Moab-iskwēwa, Orpah mīna Ruth ē‑isiyihkāsocik. 
RUT.1.5	mitātaht askiy nānitaw ē‑kī-ispayik Mahlon mīna Chilion wīstawāw kī‑pōni-pimātisiwak, ēkosi Naomi asici onahāhkaniskwēma kī‑pēyakwaskatāwak.
RUT.1.6	kētahtawē kī‑pēhtam Naomi kā‑tipēyihcikēyit ēsa ē‑sawēyimāyit otiyinīma, ayisk ē‑miyokihcikēyit; ēkosi wawēyīw kita-kīwē-wīcēwikot onahāhkaniskwēma. 
RUT.1.7	kī‑sipwēhtēwak Judah isi, māka ē‑ati-pimohtēhocik, Naomi ostima 
RUT.1.8	kī‑wīhtamawēw ē‑itāt, “kiyām, kīwēk, kikāwīwāwak kisātihkok. kā‑tipēyihcikēt kika-wī-miyo-tōtākowāw kā‑kī-isi-miyo-tōtawiyēk ēkw āniki kā‑kī-miyo-tōtawāyēkok kā‑kī-pōni-pimātisicik. 
RUT.1.9	kā‑tipēyihcikēt kika-wī-miyikowāw kita-onāpēmiyēk mīna kita-wīkiyēk.”
RUT.1.9	ēkosi Naomi kī‑ocēmēw. māka māci-mātoyiwa, 
RUT.1.10	ē‑itikot, “namōya! kika-kīwē-wīcētinān kitiyinīmak itē kā‑wīkicik.”
RUT.1.11	“piko kita-kīwēyēk, nistimitik,” itēw Naomi. “tānēhki kā‑nōhtē-wīcēwiyēk? ē‑itēyihtamēk cī kita-okosisiyān kīhtwām kita-wīkimāyēkok? 
RUT.1.12	kīwēk, nistimitik, osām ninōtokwēwin kīhtwām kita-onāpēmiyān. kīspin kī‑pakosēyimoyān kita-onāpēmiyān anohc kā‑tipiskāk mīna ayāwakik nāpēsisak, 
RUT.1.13	kika-pēhonāwāw cī iyikohk kita-kīs-ōhpikicik? tāpwē cī namōya kotakak ta‑wīkimāyēkok? nistimitik, namōya ta‑kī-ihkin. kā‑tipēyihcikēt namwāc ayiwāk nikitimākēyimik, ēkosi mitoni kiyawāw ohci nimihtātēn.”
RUT.1.14	kīhtwām misi-mātowak. Orpah wiya osikosa ocēmēw ēkwa kī‑ati-kīwēw ēsa, māka Ruth wiya kī‑miciminēw. 
RUT.1.15	“īh, kitāpam kimis,” itēw ēsa, “ati-kīwēw owāhkōmākana ē‑nātāt asici omanitōma; ati-kīwē-wīcēw kimis.”
RUT.1.16	māka Ruth itēw, “ēkāwiya sīhkimin kita-nakatitān! kiyām kika-wīcētin. pikw ītē itohtēyani nika-itohtān, piko itē wī‑ayāyani, ēkota nika-ayān, kitōtēmak, nika-otōtēmin, mīna kimanitōm, nika-omanitōmin. 
RUT.1.17	itē nipiyani ēkotē nika-nipin mīna ēkota nika-nahinikawin. nika-pāstāhon, kīspin paskēwihitāni mwayēs pōni-pimātisiyahko niya ahpō kiya.”
RUT.1.18	ispīhk Naomi ē‑kiskēyihtahk Rutha ē‑kīsēyihtamiyit kita-pimitisahokot, namwāc ayiwāk ēsa itwēw.
RUT.1.19	ēkosi kī‑ati-takohtēwak Bethlehemihk, ēkotē kā‑takohtēcik, ayisiyiniwak kī‑koskwēyihtamwak, ēkwa iskwēwak itwēwak, “īh, Naomi cī awa?”
RUT.1.20	kī‑itēw, “ēkāya Naomi isiyihkāsik, māka Marah, wiya kā‑māwaci-sōhkātisit nikī-wīsakitēhēnik. 
RUT.1.21	ispīhk ōta kā‑sipwēhtēyān nikī-tēp-āyān, māka kā‑tipēyihcikēt nipēsīk ēkāya kīkway ē‑ayāyān ē‑pē-pēyakoyān. kīkwāy ohci Naomi kita-isiyihkāsiyēk, kā‑tipēyihcikēt ē‑kī-māyi-tōtawit, mīna māyipayiwin ē‑kī-miyit?”
RUT.1.22	ēkota ohci kā‑kī-kīwēt Naomi ē‑wīcēwāt ostima Rutha, Moab-iskwēwa. ispīhk ē‑takohtēcik Bethlehemihk, kī‑mācipayin kā‑manisoht kistikān.
RUT.2.1	Naomi kā‑kī-onāpēmit Elimelechwa kī‑wāhkōmēyiwa nāpēwa Boaz ē‑isiyihkāsoyit, ē‑wēyōtisiyit mīna ē‑nīkānēyihtākosiyit, ē‑ohtaskānēsiyit Elimelechwa otiyinīmiyiwa. 
RUT.2.2	pēyakwāw ēsa Ruth itēw Naomiwa, “mahti nika-nitawi-mōsahkināwak kistikānak kā‑iskonācik omanisikēwak. nikēhcināhon awiyak nika-pakitinik kita-wītatoskēmak.”
RUT.2.2	Naomi itēw, “niyā, nistim.”
RUT.2.3	ēkosi itohtēw. anima kistikān kā‑itohtēt ēcik ōma okistikāniyiw Boaza, ēkota māci-mōsahkinēw ēsa kistikāna kā‑pīwipitimiht.
RUT.2.4	Bethlehemihk ohci Boaz takohtēw ēkota; ōmisi itēw omanisikēwa, “kā‑tipēyihcikēt kika-wīcēkowāw,” ēkwa ēsa itik, “kā‑tipēyihcikēt kika-sawēyimik.”
RUT.2.5	Boaz kakwēcimēw anihi atoskēwikimāwa, “awīna anihi otōskinīkiskwēma?”
RUT.2.6	ōmisi itik ēsa, “pītosiyiniw-iskwēw ana ē‑kī-pē-kīwētahāt Naomi, Moab askīhk ohci. 
RUT.2.7	ē‑kī-isit, ‘mahti nika-mōsahkināwak kistikānak kā‑pacipitācik omanisikēwak.’ ēkosi wīpac kīkisēp ē‑kī-ohci-atoskēt, ēkwēyāk ōma ē‑ayiwēpit ākawāstēhikanihk.”
RUT.2.8	ōmisi itēw Boaz Rutha, “natohtawin nitānis, ēkāya kotakihk kistikānihk mōsahkinikē; ēkāya nakata ōta. kisātik ōki nitatoskēyākaniskwēmak. 
RUT.2.9	nākatohkē tānima kistikān ē‑wī-manisamihk, ēkosi ēkota pimitisahikē; nikī-ayākwāmimāwak oskinīkiwak ēkāya kita-isīhkāskik. kīspin nōhtēyāpākwēyani, nitawi-minihkwē tipahōpānihk ohci, kā‑kī-sākaskinahtācik oskinīkiwak.”
RUT.2.10	Ruth kī‑otihtapapiw, mohcihk ē‑itiskwēyit, ēkwa itēw Boaza, “tānēhki kā‑nākatohkāsiyan? tānēhki kā‑kitimākinawat pītosiyiniw-iskwēw?”
RUT.2.11	naskwēwasimēw Boaz ē‑itwēt, “nikī-pēhtēn ē‑kī-isi-miyo-tōtawat kisikos ispīhk kināpēm kā‑kī-pōni-pimātisit; kikī-nakatāwak kohtāwiy mīna kikāwiy mīna kitaskiy, mīna ē‑pē-itohtēyan ōta kita-wīcāyāmacik ōki ayisiyiniwak ēkāya ē‑ohci-kiskēyimacik kayāhtē. 
RUT.2.12	kā‑tipēyihcikēt kika-wī-tipahamāk anima ohci kā‑kī-tōtaman! kā‑tipēyihcikēt omanitōmiwāw Israel kahkiyaw kīkway kika-wī-miyik, wiya kā‑pē-nātāmototawat kita-kanawēyimisk.”
RUT.2.13	ōmisi itēw Ruth, “mistahi kikitimākēyimin, nitōkimām. pēyāhtik kikitosin, kipīkiskwēwin nikākīcihikon, āta ēkāya pēyakwan ē‑ispīhtēyihtākosiyān kitatoskēyākanak.”
RUT.2.14	ē‑mēkwā-mīcisocik, Boaz itēw, “āstam, pē‑akohcim pahkwēsikan sōmināpōhk kita-mowat.” ēkosi kī‑wīci-mīcisōmēw anihi omanisikēwa, ēkwa miyēw Boaz kistikāna ē‑kī-nawacīhk. kī‑mīcisow iyikohk ē‑tēpiskōyot, ahpō kī‑ayiwākipayiw. 
RUT.2.15	ispīhk Ruth ē‑nitawi-mōsahkinikēt, Boaz kī‑itēw otatoskēyākana, “kiyām kita-mōsahkinēw anita anihi tahkopicikana, mīna ēkāya nānitaw itāhkēk, 
RUT.2.16	mīna kiyām iskonihkok ātiht kita-mōsahkināt ēkwa ēkāya nānitaw itāhkēk,” kī‑itēw.
RUT.2.17	kī‑mōsahkinikēw iyikohk ē‑otākosiniyik, ēkwa ispīhk ē‑pawahwāt, nānitaw nīsitanaw kosikwan kī‑ispayiyiwa. 
RUT.2.18	ēkosi kī‑itohtahēw ōtēnāhk, ē‑nitawi-wāpahtihāt osikosa iyikohk ē‑kāhcitināt, mīna mīciwin kā‑kī-ayiwākipayit kī‑miyēw. 
RUT.2.19	“tānitē kā‑kī-mōsahkinikēyan anohc? tānitē kā‑atoskēyan?” ēsa itik.
RUT.2.19	“ana nāpēw Boaz kā‑itiht ēwako otaskīhk kā‑kī-atoskēyān,” itēw.
RUT.2.20	“kita-wī‑sawēyimik kā‑tipēyihcikēyit ana kā‑kisēwātisit ē‑miyo-tōtawāt kā‑pimātisiyit mīna ēkāya ē‑pimātisiyit! ēwakw āna ē‑wāhkōmāyahk kisiwāk ohci,” itēw Naomi ostima.
RUT.2.21	“ahpō niwīhtamāk kita-mōsahkinikēwak isko kīsi-manisikēyici otatoskēyākana,” itēw Ruth.
RUT.2.22	ōmisi itik Naomiwa, “nawac kika-miyo-tōtēn kita-wīcēmat otatoskēyākaniskwēma; kīspin kotakihk kistikānihk atoskēyani, nānitaw isi awiyak kika-isīhkāk.” 
RUT.2.23	ēkosi Ruth kī‑kisātēw ēwakoni mīna kī‑mōsahkinēw kistikāna isko ē‑kīsi-manisomiht iskwēsisihkāna mīna pahkwēsikanihkāna. kī‑wīc-āyāmēw osikosa.
RUT.3.1	kī‑ati-ay-ihkin ispīhk Naomi ē‑itāt Rutha, “nistim, kika-miskamātin mahti awiyak kita-wīkimisk, ēkosi kita-owīkiyan. 
RUT.3.2	kiskisi awa nāpēw Boaz, otōskinīkiskwēma kā‑wītatoskēmimat, ē‑wāhkōmāyahk ana. anohc otākosiki kita-pawahwēw iskwēsisihkāna. 
RUT.3.3	kisīpēkastēhkan mīna miyākohōhkan; ēkwa mēskocīhkan, postiskamōhkan ē‑miywāsiki kitayiwinisa. ēkwa itohtēhkan ita kā‑pawahikēt, māka ēkāya kita-kiskēyimisk ēkota ē‑ayāwat, iyikohk kī‑mīcisoci mīna kī‑minihkwēci. 
RUT.3.4	nākatohkēhkan tānita ē‑pimisihk, ēkwa nipāci, nitawi-otinamōhkan otakohp ositihk, ēkota kika-pimisinin; kika-wīhtamāk tānisi kita-tōtaman.”
RUT.3.5	“nika-tōtēn ōma kā‑isiyan,” Ruth isi-naskomēw.
RUT.3.6	ēkosi Ruth kī‑itohtēw ita kā‑pawahikēwiht, ēkwa kī‑tōtam osikosa kā‑kī-itikot. 
RUT.3.7	Boaz kī‑mīcisow mīna kī‑minihkwēw, ēkosi mitoni kī‑takahkimahcihow. ēkwa kī‑nitawi-pimisin sisonē ita ē‑cahkapiyit kistikāna; ēkota kī‑nipāw. ēkosi kīmōc Ruth kī‑nitawi-otinam otakohpiyiw ositiyihk ēkwa nahisin. 
RUT.3.8	ē‑mēkwā-tipiskāyik pēkopayiw, ēkwa ē‑kwēskisihk, koskwēyihtam iskwēwa ositihk ē‑pimisiniyit. 
RUT.3.9	ēkosi itēw, “awīna ōma kiya?”
RUT.3.9	“niya ōma Ruth, kitatoskēyākaniskwēm. mahti kitakohp akwanahisin, wiya ē‑wāhkōmiyan.”
RUT.3.10	ōmisi itēw ēsa, “kā‑tipēyihcikēt kika-wī-sawēyimik, nitānis; nawac anohc kinōkohtān ē‑nīkānēyimacik kiwāhkōmākanak ispīhci nistam, ēkāya ē‑miskamāsoyan oskinīkiwak, ē‑kitimākisicik ahpō ē‑wēyōtisicik. 
RUT.3.11	kēhcināho, Ruth, kika-tōtamātin kā‑isi-kakwēcimiyan, ayisk kahkiyaw ōtēnawiyiniwak kikiskēyimikwak ē‑takahki-iskwēwiyan. 
RUT.3.12	kitāpwān ē‑wāhkōmiyan kisiwāk, māka kotak nawac kisiwāk kiwāhkōmik. 
RUT.3.13	ēkosi ōta kisāta anohc kā‑tipiskāk, ēkwa wāpahki kīspin kinōhtē-otinik, ēkosi kita-miywāsin! kwayask kita-tōtam. māka ēkāya wī‑otiniski, ēkosi nika-kihc-ītwān opimātisiwinihk kā‑tipēyihcikēt, niya kika-otinitin. ēkwa pimisini mīna kisāta isko iyikohk wāpahki.”
RUT.3.14	ēkosi ēkota kī‑kawisimow ositiyihk, māka kī‑waniskāw kēyāpic ē‑cipiskāsiniyik ēkāya kita-wāpamiht, wiya Boaz ēkāya ē‑kī-nitawēyihtahk kita-kiskēyihtamoht ēkota ē‑kī-pē-itohtēyit. 
RUT.3.15	ōmisi kī‑itēw ēsa, “kēcikosa kiskotākay ēkwa taswēkastā.” kī‑tōtam ēkosi ēkota kī‑sīkinamāk niyānanomitanaw kosikwan iskwēsisihkāna mīna kī‑wīcihik kita-nayōmāt. ēkwa otōtēnāhk kī‑isi-kīwēw. 
RUT.3.16	Ruth ē‑takohtēt wīkiwāhk, osikosa kī‑kakwēcimik, “tānisi wiy āta wiya kā‑ispayihikoyan, nitānis?”
RUT.3.16	Ruth kī‑ācimostawēw kahkiyaw kīkway Boaza kā‑kī-tōtamākot. 
RUT.3.17	ati-itēw ēsa, “Boaz namwāc nitōhci-nitawēyimik kita-pē‑kīwēwak ēkāya kita-pēcikēwak, ēkosi nikī-miyik ōhi iskwēsisihkāna.”
RUT.3.18	ēkosi Naomi itēw, “pēho nitānis, mahti tānisi kē‑ispayik. Boaz namwāc kita-ayiwēpiw isko iyikohk kīsihtāci ōma anohc.”
RUT.4.1	Boaz kī‑itohtēw mīna kī‑apiw iskwāhtēmihkānihk. kī‑wāpamēw owāhkōmākana kā‑kī-ācimāt ē‑pimohtēyit ēkota, ēkosi tēpwātēw, “āstam, pē‑wītapimin.” 
RUT.4.2	ēkwa mīna kī‑nawasōnēw mitātaht onīkānīwa ōtēnāhk ohci, wīhtamawēw ēsa kita-apiyit. ēkosi kī‑itēw owāhkōmākana, 
RUT.4.3	“Naomi, kā‑kī-pē-kīwēt Moab askīhk ohci, wī‑atāwākēw anima askiy kā‑kī-tipēyihtahk kiwāhkōmākaninaw Elimelech, 
RUT.4.4	ēkwa nititēyihtēn kita-kiskēyihtamōhitān. māka ēkwa kīspin kinōhtē-atāwān, atāwē ē‑wāpamiskik ōki onīkānīwak. māka kīspin namōya kinōhtē-atāwān, wīhta, ayisk kiya nīkān kiwāhkōhtowinihk ohci ē‑kitāpamikoyan, ēkota ohci niya.”
RUT.4.4	“nika-atāwān,” itik ōhi nāpēwa.
RUT.4.5	Boaz ati-itwēw, “kī‑atāmaci Naomi anima askiy, piko kita-otinat Ruth, ayisk kī‑tipēyihtamiyiwa anima askiy kā‑kī-owīkimākanit.”
RUT.4.6	owāhkōmākana ēsa itik, “ēkosi māka namōya nika‑kī-atāwān anima askiy, ayisk namwāc kita-kī-tipēyihtamwak nitawāsimisak. kiyām kiya atāwē.”
RUT.4.7	ēkospīhk kī‑isīhcikēwak māna, ē‑atāwēt awiyak ahpō ē‑mēskotōnikēt askiy, ana kā‑atāwākēt kī‑kētaskisinēw ē‑miyāt anihi kā‑atāmikot. ēkota ohci Israelīwiyiniwak kī‑wāpahtihiwēwak ē‑kīsihtāhk isīhcikēwin.
RUT.4.8	ēkosi ana kā‑kī-itāt Boaza, “kiyām kiya atāwē,” kētaskisinēw ē‑miyāt Boaza. 
RUT.4.9	Boaz kī‑itēw onīkānīwa mīna ayisiyiniwa ēkota kā‑ayāyit, “kiyawāw kiwāpahtēnāwāw anohc kā‑kīsikāk Naomi ohci ē‑atāwēyān kahkiyaw kā‑kī-tipēyihtahkik Elimelech, Chilion mīna Mahlon. 
RUT.4.10	nitōtināw Ruth, Moab-iskwēw, kā‑kī-wīkimāt Mahlona, kita-wīkimak, ēkosi kita-pimātisīmakan owīhowiniyiw, otaskīyihk kita-ohpikihtamawak, ēkwa owāhkōmākana mīna kā‑kī-wīc-īyinīmāt kita-kiskisitotākot. anohc ēwako ohci kinīpawīstamawinān.”
RUT.4.11	ēkwa āniki ayisiyiniwak mīna onīkānīwak ēkota kā‑ayācik naskomowak ē‑itwēcik, “ēha, nika-tōtēnān. mahti kā‑tipēyihcikēt kita-wī‑mihcētōsēhēw ōhi iskwēwa kā‑wī-pīhtikwahat kiwāskāhikanihk, tāpiskōc Rachel mīna Leah kā‑kī-isi-mihcētōsēcik. kika-wī-wēyōtisin Ephrathahihk mīna kika-wī-nīkānēyihtākosin Bethlehemihk. 
RUT.4.12	aniki kitāniskotāpānak kā‑tipēyihcikēt kā‑wī-miyikoyēk kiya ēkw āwa oskinīkiskwēw, mahti pēyakwan kita-isi-ayisiyinīwiwak otāniskotāpāna Perez, okosisiwāwa Judah mīna Tamar.”
RUT.4.13	ēkosi Boaz wīkimēw Rutha. ē‑sawēyimāt kā‑tipēyihcikēt Rutha; wītōsēmēw ēsa Boaza, ēkosi okosisiwak. 
RUT.4.14	ēkosi ēsa iskwēwak itēwak Naomiwa, “kā‑tipēyihcikēt kita-mamihcimāw, ē‑ōsisimiyan kita-pamihisk. kita-wī‑nīkānēyihtākosiw Israel askīhk. 
RUT.4.15	oski-pimātisiwin kika-wī-miyik mīna kika-pamihik kēhtē-ayiwiyani. ayisk okāwiya kā‑ostimiyan kisākihik; nawac kwayask kikī-pamihik ispīhci tēpakohp kī‑okosisiyan.” 
RUT.4.16	Naomi kī‑nākatēyimēw ē‑ispīhtēyimāt tāpiskōc wiya otawāsimisa.
RUT.4.17	ēkosi ēsa itwēwak iskwēwak, “Naomi kī‑okosisiw!” Obed isiyihkātēwak.
RUT.4.17	Obed kī‑okosisiw Jessewa ēkwa kī‑ōsisimiw Davida.
RUT.4.18	ēwako ōhi otāniskotāpāna Perez: Perez kī‑okosisiw Hezrona. 
RUT.4.19	Hezron kī‑okosisiw Ramwa. Ram kī‑okosisiw Amminadabwa. 
RUT.4.20	Amminadab kī‑okosisiw Nahshona. Nahshon kī‑okosisiw Salmona. 
RUT.4.21	Salmon kī‑okosisiw Boaza. Boaz kī‑okosisiw Obeda. 
RUT.4.22	Obed kī‑okosisiw Jessewa, mīna Jesse kī‑okosisiw Davida.
PSA.1.1	miywēyihtamowin ayāw
PSA.1.1	ayisiyiniw ēkāya kā‑pimitisahwāt kā‑kakēpātisiyit ayisiyiniwa;
PSA.1.1	ahpō ēkāya kā‑kiskinawāpamāt omacātisa
PSA.1.1	ahpō ēkāya kā‑wītapimāt anihi kā‑pīwēyimāyit kisē-manitowa.
PSA.1.2	māka miywēyihtam nawac kita-pimitisahahk owiyasiwēwina kisē-manitow,
PSA.1.2	mīna māmitonēyihtam ēwakoni
PSA.1.2	ē‑tipiskāk mīna ē‑kīsikāk.
PSA.1.3	tāpiskōc mistikwak kā‑ohpikicik sisonē sīpīsisihk
PSA.1.3	mīna tahto askiy kā‑mīnisiwicik,
PSA.1.3	mīna nīpiya ēkāya wīhkāc kā‑pāstēki.
PSA.1.3	miyopayihikow kahkiyaw kīkway ē‑tōtahk.
PSA.1.4	māka ē‑macātisicik namwāc ēkosi ispayihikwak;
PSA.1.4	māka tāpiskōc pahkwēsikanaskosiya kā‑wēpāstahki isinākohcikēwak.
PSA.1.5	ēkosi maci-ayisiyiniwak namwāc ta‑nīpawiwak kīsi-wiyasiwātihtwāwi,
PSA.1.5	ēkwa namōya ta‑akimāwak kisē-manitow otayisiyinīma.
PSA.1.6	okwayaskātisak kiskinohtahikwak
PSA.1.6	mīna kanawēyimikwak kā‑tipēyihcikēyit,
PSA.1.6	māka macātisak itohtēwak misiwanātisiwinihk.
PSA.2.1	tānēhki ē‑piskihtaskānēsicik iyiniwak kā‑nōtinikēcik,
PSA.2.1	mīna ayisiyiniwak kā‑wiyasiwātahkik konita kita-nōtinikēcik?
PSA.2.2	kihci-okimāwak nēhpēmikāpawiwak,
PSA.2.2	ēkwa onīkānīwak māmawi-itēyihtamwak
PSA.2.2	kita-nōtinācik kā‑tipēyihcikēyit ēkwa onawasōnākana ē‑itwēcik,
PSA.2.3	“mahti paskētān otipēyihcikēwiniwāhk ohci,
PSA.2.3	mīna pīkonētāk otipēyimiwēwiniwāw,” itwēwak ēsa.
PSA.2.4	okihci-okimāwiwinihk ohci kā‑tipēyihcikēt ēsa pāhpihēw,
PSA.2.4	mīna mētawākātam ēsa kā‑itasiwēyit.
PSA.2.5	ēkwa ēsa pīkiskwātēw ē‑kisiwāhikot
PSA.2.5	mīna ēsa mistahi sēkihēw ē‑itwēt ēsa,
PSA.2.6	“niwiyapīhāw nikihci-okimām Zion wacīhk,
PSA.2.6	niwacīm kā‑kihcihtwāwi-itēyihtākwahk.”
PSA.2.7	“nika-wīhtēn,” itwēw kihci-okimāw,
PSA.2.7	“tānisi kā‑tipēyihcikēt ē‑kī-itwēt.
PSA.2.7	ōmisi nikī-itik,
PSA.2.7	‘kiya ōma nikosis; anohc kitōhtāwīmin.
PSA.2.8	natotamawin, ēkosi kika-miyitin kahkiyaw ē‑piskihtaskānēsicik iyiniwak;
PSA.2.8	ēkwa iyawisk askiy kika-tipēyihtēn.
PSA.2.9	kika-pīkonāwak pīwāpisk ohci;
PSA.2.9	kika-siswēhtawāwak tāpiskōc asiskiy wiyākana.’ ”
PSA.2.10	natohtamok ēkwa kakwē-iyinīsik, kiyawāw kihci-okimātik;
PSA.2.10	nākatēyihtamok, kiyawāw onīkānītik ōta askīhk ohci.
PSA.2.11	atoskāhk kā‑tipēyihcikēt ē‑manācihāyēk;
PSA.2.11	ēkwa nanami-māmaskātēyimihk.
PSA.2.12	ocihcihkwanapīstāhk kā‑tipēyihcikēt ocēhtamok osita;
PSA.2.12	ēkosi namōya sisikoc kita-kisiwāsiw
PSA.2.12	ēkwa namōya sisikoc kika-nipināwāw.
PSA.2.12	miywēyihtamwak aniki kā‑nātāmototawācik.
PSA.8.1	hāw, kā‑tipēyihcikēyan, nitipēyihcikēminān,
PSA.8.1	kikistēyihtākosiwin wāpahcikātēw misiwē askīhk!
PSA.8.1	kimamihcimikowin pēhcikātēw kihci-kīsikohk;
PSA.8.2	oskawāsisak mīna apiscawāsisak ē‑isi-nikamocik.
PSA.8.2	kikī-kanawēyimikon ē‑sōhkisihtāyan
PSA.8.2	ita ohci kinōtinākanak,
PSA.8.2	kita-nakinacik ē‑wī-āpēhocik.
PSA.8.3	ispīhk ē‑kitāpahtamān kīsik kā‑kī-osīhtāyan,
PSA.8.3	tipiskāwi-pīsim mīna acāhkosak itē ē‑kī-apīhacik,
PSA.8.4	kīkway ana ayisiyiniw kā‑nākatohkātat?
PSA.8.4	mīna ana mosci ayisiyiniw kā‑kitēyimat?
PSA.8.5	ēkosi apisīs kikī-nīhtakimāw ispīhci kiya,
PSA.8.5	mīna kikihci-okimāwīhāw sōhkisiwinihk
PSA.8.5	mīna kistēyihtākosiwinihk.
PSA.8.6	kikī-tipēyihtamōhāw kahkiyaw kīkway kā‑kī-osīhtāyan;
PSA.8.6	kita-pimipayihtāt kahkiyaw kitōsīhcikana:
PSA.8.7	māyatihkwa mīna mostoswa,
PSA.8.7	asici pakwaci-pisiskiwa;
PSA.8.8	piyēsīsa mīna kinosēwa
PSA.8.8	mīna pisiskīsa kihcikamīhk.
PSA.8.9	kā‑tipēyihcikēyan, nitipēyihcikēminān,
PSA.8.9	kikistēyihtākosiwin wāpahcikātēw misiwē askīhk!
PSA.13.1	tāniyikohk ka‑wanikiskisitotawiyan, kā‑tipēyihcikēyan?
PSA.13.1	tāniyikohk ka‑kāsōstawiyan?
PSA.13.2	tāniyikohk ka‑kakwātakēyihtamān nitahcāhkohk,
PSA.13.2	ēkwa tahto kīsikāw nitēhihk kita-kīsinātēyihtamān?
PSA.13.2	tāniyikohk aniki kā‑pakwāsicik nika-sākōcihikwak?
PSA.13.3	kitāpamin, kā‑tipēyihcikēyan nikisē-manitōm, mīna naskwēwasimin.
PSA.13.3	pimātisīskawin, ēkāya kita-nipiyān.
PSA.13.4	nānitaw isi kā‑pakwāsicik itwētwāwi, “nikī-sākōcihānān.”
PSA.13.4	nānitaw isi mōcikēyihtahkwāwi pahkisiniyāni.
PSA.13.5	māka kimamisītotātin ayisk kisākihiwēwin ohci ēkāya wīhkāc kā‑kīsipipayik;
PSA.13.5	nika-miywēyihtēn ayisk kika-pimācihin.
PSA.13.6	nika-nikamostawāw kā‑tipēyihcikēt,
PSA.13.6	ayisk nikī-miyo-tōtāk.
PSA.14.1	aniki mōhcowak ōmisi itēyihtamwak, “namōya ihtakow kisē-manitow!”
PSA.14.1	mitoni macātisiwak,
PSA.14.1	mīna kī‑tōtamwak kakēpāci-kīkwaya;
PSA.14.1	namōya awiyak ihtakow kwayask kita-tōtahk kīkway.
PSA.14.2	kā‑tipēyihcikēt kitāpamēw kahkiyaw ayisiyiniwa kihci-kīsikohk ohci
PSA.14.2	mahti awiya kita-iyinīsiyit,
PSA.14.2	mīna awīniwa kā‑nōhtē-kiskēyimikot.
PSA.14.3	māka kahkiyaw kī‑māyi-tōtamwak,
PSA.14.3	mīna pēyakwan iyikohk ē‑macātisicik.
PSA.14.3	namwāc pēyak kwayask tōtam,
PSA.14.3	namwāc pēyak.
PSA.14.4	“namōya cī ē‑kiskēyihtahkik?” itwēw ēsa kā‑tipēyihcikēt.
PSA.14.4	“kahkiyaw cī ōki omacātisak namōya kīkway ē‑kiskēyihtahkik?
PSA.14.4	ē‑kimotamawācik nitayisiyinīma ēkota ē‑ohci-pimācihocik,
PSA.14.4	namōya wīhkāc nitayamihēstākwak.”
PSA.14.5	māka ēkwa mistahi kita-sēkisiwak,
PSA.14.5	ayisk kisē-manitow wīcēwēw anihi kā‑nanahihtākot.
PSA.14.6	wawānēyihtamihēwak anihi kā‑kitimākisiyit nānitaw wā‑isīhcikēyici,
PSA.14.6	māka kā‑tipēyihcikēyit kanawēyimikwak.
PSA.14.7	iyikohk kā‑nitawēyihtamān
PSA.14.7	Israelīwiyiniwak kita-paspīhikocik anihi kā‑ayāyit Zionihk!
PSA.14.7	ka‑miywēyihtahkik Israelīwiyiniwak
PSA.14.7	ispīhk kā‑tipēyihcikēyit wīcihikotwāwi
PSA.14.7	kīhtwām kita-wēyōtisicik!
PSA.15.1	kā‑tipēyihcikēyan, awīna ka‑kī-pīhtikwēt kīkihk?
PSA.15.1	awīna ka‑kī-wīkit wacīhk Zionihk kā‑kihcihtwāwi-itēyihtākwahk?
PSA.15.2	awiyak kā‑nanahihtawāt kisē-manitowa misiwē isi
PSA.15.2	mīna kwayask tōtahki tāpitawi,
PSA.15.2	mīna tāpwēwin otēhihk ohci piko āpacihtāci,
PSA.15.3	mīna ēkāya māyācimāci awiya,
PSA.15.3	ēkāya māyi-tōtawāci owīcēwākana
PSA.15.3	mīna ēkāya papāmi-āyimōmāci owītapimākana.
PSA.15.4	pakwātēw anihi kā‑ātawēyimāyit kisē-manitowa
PSA.15.4	mīna kihcēyimēw anihi kā‑nanahihtawāyit kā‑tipēyihcikēyit.
PSA.15.4	kākikē tōtam anima kā‑asotahk,
PSA.15.4	kiyām āta piko iyikohk tipahahki.
PSA.15.5	awihiwēw sōniyāwa ēkāya ē‑akihtahk ayiwāk kita-tipahamāht ēkota ohci,
PSA.15.5	mīna namōya kita-kī-wayēsimāw
PSA.15.5	kita-māyipitāt awiya ē‑miywātisiyit.
PSA.15.5	awiyak tipitōtahki ōhi kākikē ka‑sōhkikāpawiw.
PSA.16.1	kanawēyimin kisē-manitow;
PSA.16.1	kiya piko ē‑mamisītotātān.
PSA.16.2	ōmisi nititwān, “kiya nitipēyihcikēm;
PSA.16.2	kahkiyaw miyo-kīkway kā‑ayāyān
PSA.16.2	kiya kā‑ohcīstamawiyan.”
PSA.16.3	kihcēyihtākosiwak aniki kā‑kwayaskātisicik kā‑tipēyihcikēt otayisiyinīma ōta askīhk!
PSA.16.3	nimāwaci-miywēyihtēn kita-wīcēwakik.
PSA.16.4	aniki kotakak kā‑nātāmostawācik kotaka manitowa
PSA.16.4	māyi-tōtāsowak mihcētwāw.
PSA.16.4	namōya nika-wīcēwāwak macostēhamākētwāwi;
PSA.16.4	namōya nika-mawimostāmāwa omanitōmiwāwa.
PSA.16.5	kimātinamākēstamawin kā‑tipēyihcikēyan,
PSA.16.5	kahkiyaw ē‑miyikowisiyān,
PSA.16.5	ōtē nīkānohk kiya ohci.
PSA.16.6	tāpwē māmaskātēyihtākwanwa anihi kā‑miyiyan;
PSA.16.6	tāpwē miywāsinwa!
PSA.16.7	nimamihcimāw kā‑tipēyihcikēt, ayisk nikiskinohtahik;
PSA.16.7	ēkwa kā‑tipiskāk nikiskinohamāk nitēhihk.
PSA.16.8	tāpitawi nimōyēyimāw kā‑tipēyihcikēt kisiwāk ayāw,
PSA.16.8	ēkwa namōya kīkway nika-kostēn.
PSA.16.9	ēkosi ninanāskomon mīna nimiywēyihtēn,
PSA.16.9	mīna namōya nitastāhikon kīkway,
PSA.16.10	ayisk kikanawēyimin
PSA.16.10	ēkāya kita-sēkihikoyān nipiwin.
PSA.16.10	mīna kwayask ē‑atoskātān namwāc kika-pakitēyimin
PSA.16.10	ēkāya ka‑itohtēyān itē onipiwak kā‑ayācik.
PSA.16.11	kiwāpahtihin mēskanaw pimātisiwinihk kā‑itamok;
PSA.16.11	kā‑mōsihitān nimiywēyihtēn,
PSA.16.11	mīna kākikē nimiyikon miywēyihtamowin.
PSA.19.1	tāpwē miyonākwan ōma kīsik;
PSA.19.1	ēkota ohci wāpahcikātēyiw kisē-manitow okistēyihtākosiwin;
PSA.19.1	tāpwē wāpahcikātēw ē‑kī-māhtāwi-osīhtāt kahkiyaw kīkway.
PSA.19.2	tahto kīsikāw kīsik pīkiskwātam kā‑wāpaniyik,
PSA.19.2	mīna kīhtwām ati-pīkiskwātam ē‑ati-tipiskāyik.
PSA.19.3	namōya kīkway pīkiskwēwin ahpō itwēwin;
PSA.19.3	namōya pēhtākwaniyiw opīkiskwēwin;
PSA.19.4	māka āhci piko opīkiskwēwiniwāw misiwē askīhk pēhtākwaniyiw,
PSA.19.4	mīna otitwēwiniwāwa misiwē askīhk pēhtākwaniyiwa.
PSA.19.4	kisē-manitow ēkota kī‑mānokawēw pīsimwa kīsikohk;
PSA.19.5	ē‑pē-takohtēyit tāpiskōc ē‑wī-wīkihtoyit oskinīkiwa ē‑takahkēyihtamiyit,
PSA.19.5	tāpiskōc omīhkawikīwi-iyiniwa ē‑cīhkēyihtamiyit ē‑wī-pimipahtāyit.
PSA.19.6	pē‑sākēwēyiwa napatē kīsikohk ohci
PSA.19.6	mīna ē‑pimohtēyit misakāmē akāmihk isi.
PSA.19.6	ēkwa kahkiyaw kīkway kīsōwinamiyiwa.
PSA.19.7	owiyasiwēwin kā‑tipēyihcikēt mitoni miywāsiniyiw;
PSA.19.7	ēkota ohci miyikowisināniwiw oski-maskawisīwin;
PSA.19.7	otitasiwēwina kā‑tipēyihcikēt mamisītocikātēyiw,
PSA.19.7	ē‑miyikowisicik iyinīsiwin aniki ēkāya kā‑iyinīsicik.
PSA.19.8	owiyasiwēwina kā‑tipēyihcikēt kwayaskwaniyiwa,
PSA.19.8	mīna aniki kā‑tāpwēhtahkik miywēyihtamowin ayāwak.
PSA.19.8	otitasiwēwina kā‑tipēyihcikēt kwayaskwātaniyiwa
PSA.19.8	mīna miyikwak nisitohtamowin.
PSA.19.9	miywāsin kita-kistēyimiht kā‑tipēyihcikēt,
PSA.19.9	kākikē ka‑ihtakwan;
PSA.19.9	tāpwēmakaniyiwa owiyasiwātamowin kā‑tipēyihcikēt;
PSA.19.9	kākikē kwayask miyo-tōtākēyiwa.
PSA.19.10	nawac ta‑miywēyihtamoht ispīhci ē‑māmawo-miyosiyit osāwi-sōniyāwa;
PSA.19.10	nawac ē‑sīwāk ispīhci kā‑māwaci-miywāsik āmow osīhcikēwin.
PSA.19.11	ēkota ohci niya, kitatoskēyākan, nitāsowi-miyikawin kiskēyihtamowin;
PSA.19.11	tipahikēpayiw ē‑nanahihtamān.
PSA.19.12	māka namōya awiyak kita-kī-wāpahtam opatinikēwina;
PSA.19.12	kā‑tipēyihcikēyan, pimācihin nipatinikēwina ohci ēkāya kā‑kiskēyihtamān!
PSA.19.13	mīna kanawēyimin nimāyi-tōtamowina ohci ohcitaw kā‑tōtamān;
PSA.19.13	ēkāya ka‑tipēyimikoyān.
PSA.19.13	ēkosi ēkwa mitoni nika-miywātisin,
PSA.19.13	ēkwa namōya nika-tipēyimikon māyi-tōtamowin.
PSA.19.14	kiyām nipīkiskwēwina mīna nimāmitonēyihcikana kita-tēpēyihtākwanwa kiya ohci,
PSA.19.14	kā‑tipēyihcikēyan, kā‑nātāmototawak mīna kā‑pimācihit.
PSA.22.1	nikisē-manitōm, nikisē-manitōm, tānēhki kā‑pakitēyimiyan?
PSA.22.1	mistahi ē‑mah-mawimoscikēyān ta‑wīcihikawiyān,
PSA.22.1	māka namwāc niwīcihikawin.
PSA.22.2	ē‑mēkwā-kīsikāk nikākīsimon, nikisē-manitōm,
PSA.22.2	māka namōya kinaskwēwasimin,
PSA.22.2	ē‑tipiskāk nikākīsimon,
PSA.22.2	ēkosi namwāc nikī-kāmwāci-ayān.
PSA.22.3	māka kihci-okimāwi-apiwinihk kikanātēyihtākosin,
PSA.22.3	ēkosi kitisi-mamihcimikwak Israelīwiyiniwak.
PSA.22.4	nimosōmipaninānak kimamisītotākwak;
PSA.22.4	kikī-mamisītotākwak ēkosi kikī-pimācihāwak.
PSA.22.5	kikī-tēpwātikwak
PSA.22.5	ēkosi kī‑paspīwak kakwēspanātanohk ohci;
PSA.22.5	ē‑mamisītotāskik
PSA.22.5	namwāc ohci-pōmēwak.
PSA.22.6	māka niya mohtēw namōya nāpēw;
PSA.22.6	ē‑pīwēyimicik mīna ē‑pakwāsicik kahkiyaw.
PSA.22.7	aniki kā‑wāpamicik nipīwēyimikwak;
PSA.22.7	nisāsākitēniwēstākwak mīna niwēpiskwēyōstākwak.
PSA.22.8	“kikī-mamisītotawāw kā‑tipēyihcikēt.
PSA.22.8	kīspin kisākihik, tānēhki ēkāya kā‑pimācihisk?” ē‑itwēcik.
PSA.22.9	kiya kā‑kī-kanawēyimiyan ē‑nihtāwikiyān,
PSA.22.9	mīna ē‑oskawāsisīwiyān kikī-kitēyimin.
PSA.22.10	kikī-mamisītotātin aspin ohci kā‑nihtāwikiyān;
PSA.22.10	kākikē ōma kiya nikisē-manitōm.
PSA.22.11	ēkāya wāhyaw ohcīstawin!
PSA.22.11	namōya wāhyaw astēw māyahkamikisiwin
PSA.22.11	ēkosi namōya awiyak kita-kī-wīcihit.
PSA.22.12	mihcēt kā‑māyēyimicik niwāsakāskākwak
PSA.22.12	tāpiskōc iyāpēwak,
PSA.22.12	ē‑sōhkisicik Bashan ohci.
PSA.22.13	tāh‑tāwatiwak tāpiskōc mistahkēsiwak,
PSA.22.13	ē‑kisīwē-kitocik mīna ē‑wī-yāyāyikipisicik.
PSA.22.14	ninōhtēsinin tāpiskōc nipiy kā‑mēscikawik,
PSA.22.14	ēkwa kahkiyaw niskana kotokopayiwa;
PSA.22.14	nitēh tāpiskōc wāsaskocēnikanis ē‑tihkitēk.
PSA.22.15	nikohtākan pāstēw tāpiskōc asiskiy
PSA.22.15	nitēyiniy pasakwamon ispimihk nitōnihk.
PSA.22.15	kikī-nakasin asiskīhk tāpiskōc ē‑nipiyān.
PSA.22.16	maci-nāpēwak niwāsakāskākwak,
PSA.22.16	tāpiskōc atimwak;
PSA.22.16	yāyikipitamwak nicihciya mīna nisita.
PSA.22.17	kahkiyaw niskana nōkwanwa.
PSA.22.17	nipā-pakisāpamikwak aniki kā‑pakwāsicik.
PSA.22.18	mātinamātowak nitayiwinisa,
PSA.22.18	mīna āstwāhtowak.
PSA.22.19	kā‑tipēyihcikēyan, ēkāya wāhyaw ohcīstawin!
PSA.22.19	kiyipa pē‑wīcihin!
PSA.22.20	pimācihin isawēsk ohci;
PSA.22.20	pimācihin ōki ohci atimwak.
PSA.22.21	pimācihin ōki ohci mistahkēsiwak.
PSA.22.21	namōya nānitaw nikī-isi-wīcihison
PSA.22.21	ōki ohci pakwaci-iyāpēwak!
PSA.22.22	nika-wīhtamawāwak nitiyinīmak tānisi ē‑kī-tōtaman;
PSA.22.22	kika-mamihcimitin māmawopayitwāwi mawimoscikētwāwi:
PSA.22.23	“kiyawāw otatoskēyākana kā‑tipēyihcikēt, mamihcimihk!
PSA.22.23	kiyawāw Jacob kā‑ohcīyēk, kistēyimihk!
PSA.22.23	kiyawāw Israel kā‑ohcīyēk, mawimostāhk!
PSA.22.24	cikēmā namwāc wanikiskisiw okitimākisiwa
PSA.22.24	mīna nākatohkēw okakwātakihtāwa;
PSA.22.24	namōya kāsōstawēw,
PSA.22.24	māka pēhtawēw kā‑mamisītotākot kita-wīcihāt.”
PSA.22.25	ita ē‑māmawopayicik ayisiyiniwak kika-mamihcimitin;
PSA.22.25	tipiyaw nika-tōtēn kā‑kī-asotamātān ēkota.
PSA.22.26	kā‑kitimākisicik kita-tēpiskōyowak;
PSA.22.26	aniki kā‑pē-nātācik kā‑tipēyihcikēyit kita-mamihcimēwak!
PSA.22.26	kākikē kita-wī-miyopayiwak.
PSA.22.27	kahkiyaw ē‑itahtōskānēsicik ayisiyiniwak
PSA.22.27	kita-kiskisiwak kā‑tipēyihcikēyit;
PSA.22.27	mīna kahkiyaw pītos ayisiyiniwak
PSA.22.27	kita-ocihcihkwanapīstawēwak kita-mawimostawēwak.
PSA.22.28	kā‑tipēyihcikēt kihci-okimāwiw,
PSA.22.28	mīna pimipayihēw kahkiyaw ayisiyiniwa.
PSA.22.29	kahkiyaw kā‑mamihtisiyit kita-nawakāpawēwak;
PSA.22.29	kahkiyaw ayisiyiniwak kā‑wī-nakataskēcik kita-nawakāpawēwak.
PSA.22.30	nīkānohk āniskē-iyiniwa kita-atoskāk;
PSA.22.30	kita-āyimōtamawēwak kā‑tipēyihcikēyit āniskē-iyiniwa.
PSA.22.31	ayisiyiniwak ēkāya cēskwa kā‑nihtāwikicik kita-wīhtamawāwak,
PSA.22.31	“kā‑tipēyihcikēt ē‑kī-pimācihāt otayisiyinīma.”
PSA.23.1	kā‑tipēyihcikēt ēwako nikanawēyimāyatihkwēm;
PSA.23.1	kahkiyaw kīkway nika-tēpipayin.
PSA.23.2	nipakitinik kita-āstēsiniyān ita ē‑timaskāk
PSA.23.2	mīna nipimohtahik ita ē‑kāmwātahk nipiy.
PSA.23.3	kāwi nimiyik nisōhkātisiwin.
PSA.23.3	nikiskinohtahik tānihi kwayask mēskanawa,
PSA.23.3	owīhowinihk ohci.
PSA.23.4	kiyām āta pimohtēyāni pasahcāhk ita ē‑kaski-tipiskāk
PSA.23.4	namōya nika-kostācin,
PSA.23.4	ayisk kiwīcēwin;
PSA.23.4	okanawēyimāyatihkwēwāhtik
PSA.23.4	kitohci-kanawēyimin.
PSA.23.5	kikwayātastamawin wīhkohkēwin
PSA.23.5	ita ē‑kitāpamicik aniki kā‑pakwāsicik;
PSA.23.5	kitōministikwānēnin ē‑kihci-pamihiyan
PSA.23.5	mīna kitōsām-sākaskinātān niminihkwākan.
PSA.23.6	kikisēwātisiwin mīna kisākihiwēwin ēkāya wīhkāc kā‑kīsipipayik
PSA.23.6	nika-pimitisahokon isko kā‑pimātisiyān.
PSA.23.6	ēkosi kākikē nika-wīkin owāskāhikanihk kā‑tipēyihcikēt.
PSA.24.1	ōma askiy tipēyihtam kā‑tipēyihcikēt,
PSA.24.1	askiy mīna kahkiyaw ēkota kā‑wīkiyit tipēyimēw.
PSA.24.2	wiya kī‑āyītastāw askiy ē‑timiyihk atāmihk kihcikamīhk.
PSA.24.3	awīna ka‑kī-āmaciwēt owacīmiyihk kā‑tipēyihcikēyit?
PSA.24.3	awīna ka‑kī-pīhtikwēt okihci-ayamihēwikamikohk?
PSA.24.4	ana piko kā‑pēhkicihcēt
PSA.24.4	mīna kā‑pēhkaniyik omāmitonēyihcikan,
PSA.24.4	ēkāya kā‑mawimostawāt manitōhkāna
PSA.24.4	ahpō ēkāya kā‑wayēsihkēmot.
PSA.24.5	kā‑tipēyihcikēt kita-sawēyimēw mīna kita-pimācihēw.
PSA.24.5	kisē-manitow kita-kanātēyimēw.
PSA.24.6	ēkosi ē‑itācihocik ayisiyiniwak kā‑nātācik kisē-manitowa,
PSA.24.6	ē‑pē-nitawāpamācik okisē-manitōmiyiwa Jacoba.
PSA.24.7	hāw! yōhtēwēpinamok iskwāhtēmihkāna.
PSA.24.7	tawinamawihkok kayāsi-iskwāhtēma,
PSA.24.7	ēkosi kā‑māwaci-kistēyihtākosit kihci-okimāw kita-pē-pīhtikwēw.
PSA.24.8	awīna māka awa kā‑māwaci-kistēyihtākosit kihci-okimāw?
PSA.24.8	ēwako ana kā‑tipēyihcikēt kā‑maskawisīt
PSA.24.8	mīna kā‑sōhkēyihtākosit,
PSA.24.8	kā‑tipēyihcikēt kā‑sākohtwāt nōtinitowinihk!
PSA.24.9	hāw! yōhtēwēpinamok iskwāhtēmihkāna.
PSA.24.9	tawinamawihkok kayāsi-iskwāhtēma,
PSA.24.9	ēkosi kā‑māwaci-kistēyihtākosit kihci-okimāw kita-pē-pīhtikwēw.
PSA.24.10	awīna māka awa kā‑māwaci-kistēyihtākosit kihci-okimāw?
PSA.24.10	kā‑tipēyihcikēt kā‑māwaci-sōhkātisit,
PSA.24.10	ana kā‑māwaci-kistēyihtākosit kihci-okimāw!
PSA.25.1	hāw, kā‑tipēyihcikēyan, kiya kika-ayamihēstātin;
PSA.25.2	kiya kimamisītotātin, nikisē-manitōm.
PSA.25.2	ēkāya nika-wī-nēpēwi-sākōcihikawin,
PSA.25.2	ēkāya kā‑māyēyimicik kita-mistēyimisowak niya ohci!
PSA.25.3	namōya nēpēwihāw awiyak kā‑mamisītotāsk;
PSA.25.3	māka nēpēwihowak aniki kā‑nōtiniskik.
PSA.25.4	kā‑tipēyihcikēyan, kiskinohamawin kiya kititātisiwin;
PSA.25.4	kiskinohamawin kimēskanawa.
PSA.25.5	nīkānohtahin kitāpwēwin ohci mīna kiskinohamawin,
PSA.25.5	cikēmā kiya nikisē-manitōm kā‑pimācihiyan.
PSA.25.5	kapē-kīsik kimamisītotātin.
PSA.25.6	kiskisi, kā‑tipēyihcikēyan, kikitimākinākēwin mīna kisākihiwēwin ēkāya wīhkāc kā‑kīsipipayik
PSA.25.6	kayās ohci ē‑nōkohtāyan.
PSA.25.7	kāsīnamawin nipāstāhowina mīna niwanitōtamowina
PSA.25.7	kā‑kī-tōtamān ē‑oskāyiwiyān.
PSA.25.7	māka kisākihiwēwinihk ēkāya wīhkāc kā‑kīsipipayik mīna kimiywātisiwinihk
PSA.25.7	kiskisitotawin, kā‑tipēyihcikēyan!
PSA.25.8	ayisk kā‑tipēyihcikēt ē‑kwayaskwātisit mīna ē‑miywātisit
PSA.25.8	kiskinohamawēw omacātisa anima mēskanaw
PSA.25.8	kita-pimitisahamiyit.
PSA.25.9	kiskinohtahēw otapahtēyimisowa kwayask isi
PSA.25.9	mīna kiskinohamawēw otisiyinīhkēwin.
PSA.25.10	nīkānohtahiwēw mamisītotamowinihk isi mīna sākihiwēwinihk ēkāya wīhkāc kā‑kīsipipayik
PSA.25.10	anihi kā‑kanawēyihtamiyit owīci-isīhcikēmiwēwin
PSA.25.10	mīna kā‑natohtamiyit owiyasiwēwina.
PSA.25.11	kanawēyihta kitasotamākēwin, kā‑tipēyihcikēyan,
PSA.25.11	mīna pōnēyihtamawin niwanitōtamowina
PSA.25.11	āta iyikohk ē‑mihcētiki.
PSA.25.12	aniki kā‑kihcēyimācik kā‑tipēyihcikēyit,
PSA.25.12	ēwakonik kita-kiskinohamākwak
PSA.25.12	tānima mēskanaw kita-pimitisahahkik.
PSA.25.13	tāpitawi kita-miywāyāwak,
PSA.25.13	mīna otawāsimisa ōma ōta askiy ka‑tipēyihtamwak.
PSA.25.14	kā‑tipēyihcikēt miyo-otōtēmiw anihi kā‑nanahihtākot,
PSA.25.14	mīna kiskēyihtamohēw owīci-isīhcikēmiwēwin.
PSA.25.15	kākikē nikitāpamāw kā‑tipēyihcikēt
PSA.25.15	ēkwa nipaspīhik kakwēspanātanohk ohci.
PSA.25.16	kwēskīstawin mīna kitimākinawin, kā‑tipēyihcikēyan,
PSA.25.16	ayisk nikaskēyihtēn mīna ninēsowisin.
PSA.25.17	īkatēnamawin niwawānēyihtamowina
PSA.25.17	mīna pimācihin nitāyimisiwinihk ohci.
PSA.25.18	kiskisi nimākwēyimowina mīna nikakwātakihtāwina
PSA.25.18	mīna kāsīnamawin nimaci-tōtamowina.
PSA.25.19	wāpamik tānitahto ē‑ihtasicik aniki kā‑māyēyimicik,
PSA.25.19	wāpamik iyikohk ē‑pakwāsicik.
PSA.25.20	kanawēyimin mīna pimācihin;
PSA.25.20	ēkāwiya nika-sākōcihikawin.
PSA.25.20	kinātāmototātin.
PSA.25.21	kiyām nimiywātisiwin mīna nitāpwēwātisiwin nika-kanawēyimikon,
PSA.25.21	ayisk kimamisītotātin.
PSA.25.22	hāw, kisē-manitow, pimācihik Israelīwiyiniwak
PSA.25.22	omikoskātēyihtamowina ohci.
PSA.27.1	kā‑tipēyihcikēt niwāsēnamāk mīna nipimācihik;
PSA.27.1	namōya awiyak nika-kostāw.
PSA.27.1	kā‑tipēyihcikēt nikitēyimik kahkiyaw ohci kā‑kakwēspanātahk;
PSA.27.1	awīna ka‑kī-kostak?
PSA.27.2	ispīhk aniki maci-ayisiyiniwak otihtinitwāwi mīna kakwē-nipahitwāwi,
PSA.27.2	kita-piswahikēwak mīna kita-pahkisinwak.
PSA.27.3	kiyām āta mihcēt simākanisak wāsakāskawitwāwi,
PSA.27.3	namōya nika-kostāwak;
PSA.27.3	kiyām āta mōskīstawitwāwi,
PSA.27.3	kēyāpic nika-mamisīn kisē-manitow.
PSA.27.4	pēyak kīkway ninatotamawāw kā‑tipēyihcikēt;
PSA.27.4	ēwako piko kā‑nitawēyihtamān:
PSA.27.4	kita-wīkiyān owāskāhikanihk kā‑tipēyihcikēt isko iyikohk pimātisiyāni.
PSA.27.4	kita-māmaskātamwak omiywātisiwin kā‑tipēyihcikēt,
PSA.27.4	mīna kita-natotamawak ta‑kiskinohtahit.
PSA.27.5	ayisk nika-tawinamāk owāskāhikanihk ispīhk nayēhtāwipayiyāni;
PSA.27.5	nika-kātik pīhci okihci-ayamihēwikamikohk,
PSA.27.5	nika-tahkohtapīhik kā‑ispapit asiniy
PSA.27.5	ēkāya kīkway kita-kī-astāhikoyān ēkota.
PSA.27.6	ēkosi māka aniki kā‑māyēyimicik wāsakām
PSA.27.6	nika-sākōcihāwak;
PSA.27.6	ēkwa mēkwā-miyawātamāni
PSA.27.6	nika-pakitināson okihci-ayamihēwikamikohk.
PSA.27.6	nika-nikamon ēkwa nika-mamihcimāw kā‑tipēyihcikēt.
PSA.27.7	pēhtawihkan, kā‑tipēyihcikēyan, tēpwātitāni!
PSA.27.7	kisēwātotawin mīna naskwēwasimin!
PSA.27.8	kikī-isin, “pē‑ayamihēstawin,”
PSA.27.8	nikī-itwān, “nika-pē-takohtān, kā‑tipēyihcikēyan.”
PSA.27.9	ēkāya kāsōstawin!
PSA.27.9	ēkāya kisīstawin
PSA.27.9	mīna ēkāya wēpin kitatoskēyākan.
PSA.27.9	kiya kā‑kī-wīcihiyan;
PSA.27.9	ēkāya wēpinin, ēkāya nakasin,
PSA.27.9	nikisē-manitōm, nipimācihiwēm.
PSA.27.10	ahpō kīspin nohtāwiy mīna nikāwiy wēpinitwāwi,
PSA.27.10	kā‑tipēyihcikēt nika-kanawēyimik.
PSA.27.11	kā‑tipēyihcikēyan, kiskinohamawin tānisi kita-tōtamān;
PSA.27.11	mīna pimohtahin ita ē‑takahkwatamok mēskanaw,
PSA.27.11	wiya mihcētiwak kā‑pakwāsicik.
PSA.27.12	ēkāya pakitēyimin aniki ohci kā‑pakwāsicik,
PSA.27.12	kā‑kiyāskīmicik mīna kā‑kakwē-sēkimicik.
PSA.27.13	nikiskēyihtēn kita-pē-itisāpahtamān
PSA.27.13	omiywātisiwin kā‑tipēyihcikēt
PSA.27.13	ōta askīhk opimātisiwak kā‑ayācik.
PSA.27.14	mamisītotaw kā‑tipēyihcikēt.
PSA.27.14	tāpwēwakēyim, ēkāya pōmē.
PSA.27.14	mamisītotaw kā‑tipēyihcikēt.
PSA.31.1	kipē-nātitin, kā‑tipēyihcikēyan, kita-kanawēyimiyan;
PSA.31.1	ēkāya wīhkāc nika-sākōcihikawin.
PSA.31.1	kiya kikwayaskwātisin, kisē-manitow;
PSA.31.1	kimawimostātin kita-pimācihiyan!
PSA.31.2	natohtawin, kiyipa pimācihin!
PSA.31.2	kinātāmototātin kita-kanawēyimiyan,
PSA.31.2	kita-pimācihiyan.
PSA.31.3	kiya tāpiskōc asiniy ē‑tipinawāsimoyān
PSA.31.3	mīna tāpiskōc ē‑pīhtikwēyāmoyān ē‑sōhkahk wāskāhikan;
PSA.31.3	kiskinohtahin mīna nīkānohtahin kā‑kī-isi-asotamawiyan.
PSA.31.4	kanawēyimin ēkāya ta‑tasōhikawiyān wanihikanihk,
PSA.31.4	kakwēspanātanohk mīna ohci.
PSA.31.5	nipakitēyimison kipamihiwēwinihk.
PSA.31.5	kika-pimācihin, kā‑tipēyihcikēyan;
PSA.31.5	kimamisīwātisin kisē-manitow.
PSA.31.6	kipakwātāwak aniki kā‑mawimostawācik
PSA.31.6	ēkāya nānitaw ē‑itāpatisiyit manitōhkāna,
PSA.31.6	māka niya kimamisītotātin.
PSA.31.7	nika-miywēyihtēn mīna nika-miyawātēn
PSA.31.7	kisākihiwēwin ēkāya wīhkāc kā‑kīsipipayik,
PSA.31.7	ayisk kikī-wāpahtēn nikakwātakihtāwin,
PSA.31.7	kikiskēyihtēn ninayēhtāwipayiwina.
PSA.31.8	namwāc kikī-pakitēyimin kita-sākōcihicik aniki kā‑pakwāsicik;
PSA.31.8	māka kikī-pakitinin kita-papāmācihoyān
PSA.31.8	piko itē ē‑itēyihtamān kita-itohtēyān.
PSA.31.9	kitimākinawin kā‑tipēyihcikēyan,
PSA.31.9	nipīkwēyihtēn mēkwāc;
PSA.31.9	nimamihkwaskāpamon iyikohk ē‑mātoyān,
PSA.31.9	mitoni tāpwē piko ninōhtēsinin.
PSA.31.10	nikakwātaki-pimātisin nimihtātamowin ohci,
PSA.31.10	namōya kinwēs nika-pimātisin osām ohci nimātowin;
PSA.31.10	ninēsowātisin nikakwātakihtāwin ohci;
PSA.31.10	ahpō piko niskana nēsowātanwa.
PSA.31.11	kahkiyaw kā‑pakwāsicik mīna wāwāc niwītapimākanak
PSA.31.11	nipīwēyimikwak;
PSA.31.11	aniki kā‑kiskēyimicik nikostikwak;
PSA.31.11	wāpamitwāwi ōtēnāhk tapasīwak.
PSA.31.12	niwanikiskisitotākawin, tāpiskōc ēkāya ē‑pimātisiyān;
PSA.31.12	tāpiskōc kīkway kā‑wēpinamihk.
PSA.31.13	nipēhtawāwak mihcēt kīmōc ē‑pīkiskwēcik,
PSA.31.13	wāsakām ohci ē‑sēkihicik,
PSA.31.13	ē‑wī-kakwē-nipahicik.
PSA.31.14	māka kiya kimamisītotātin, kā‑tipēyihcikēyan;
PSA.31.14	nititwān, “kiya ōma nikisē-manitōm.”
PSA.31.15	tāpitawi kikanawēyimin;
PSA.31.15	pimācihin aniki ohci kā‑pakwāsicik,
PSA.31.15	mīna aniki kā‑kitimahicik.
PSA.31.16	kiyām kitimākinaw kitatoskēyākan;
PSA.31.16	pimācihin kisākihiwēwinihk ēkāya wīhkāc kā‑kīsipipayik ohci!
PSA.31.17	kā‑tēpwātitān, kā‑tipēyihcikēyan,
PSA.31.17	ēkāya nika-nēpēwihikawin.
PSA.31.17	omacātisak kita-wī-nēpēwihāwak;
PSA.31.17	nipitwāwi ka‑kāmwātisinwak.
PSA.31.18	kipotonēhok aniki okiyāskiwak,
PSA.31.18	ē‑kihcēyimisocik mīna ē‑ayiwākēyimocik,
PSA.31.18	kā‑maci-āyimōmācik kā‑kwayaskātisiyit.
PSA.31.19	tāpwē kihcēyihtākwan kimiywātisiwin,
PSA.31.19	ē‑kanawēyihtamawacik aniki kā‑kihcēyimiskik!
PSA.31.19	kahkiyaw awiyak kiskēyihtam kimiywātisiwin,
PSA.31.19	kwayask ē‑kanawēyimacik aniki kā‑mamisītotāskik.
PSA.31.20	kikātāwak ita ē‑ayāyan
PSA.31.20	ēkāya kita-wiyasiwātikocik ayisiyiniwa;
PSA.31.20	kikanawēyimāwak tāpiskōc tipinawāhk
PSA.31.20	maci-āyimohtowinihk ohci.
PSA.31.21	mamihcimihk kā‑tipēyihcikēt!
PSA.31.21	ayisk nikī-wāpahtihik osākihiwēwin ēkāya wīhkāc kā‑kīsipipayik
PSA.31.21	ispīhk ē‑wāsakāskākawiyān mīna ē‑mōskīstākawiyān!
PSA.31.22	nikī-sēkisin mīna nikī-itēyihtēn
PSA.31.22	ē‑īkatētisahot wiya ohci.
PSA.31.22	māka nikī-pēhtāk ēsa
PSA.31.22	ispīhk ē‑tēpwātak kita-wīcihit.
PSA.31.23	sākihihk kiyawāw kā‑mamisītotawāyēk kā‑tipēyihcikēt.
PSA.31.23	kā‑tipēyihcikēt nākatohkēw anihi kā‑tāpwēwakēyimikot,
PSA.31.23	māka mākohēw anihi kā‑ayiwākēyimisoyit
PSA.31.23	wiya ē‑kaskihtamāsoyit.
PSA.31.24	sōhkikāpawik mīna sōhkēyimok
PSA.31.24	kiyawāw kā‑pakosēyimāyēk kā‑tipēyihcikēt.
PSA.32.1	miywēyihtamwak aniki kā‑kāsīnamāhcik omaci-tōtamowiniwāwa,
PSA.32.1	mīna omacātisiwiniwāw ē‑pōnēyihtamāhcik.
PSA.32.2	miywēyihtam ana ayisiyiniw
PSA.32.2	namōya omaci-tōtamowina ē‑nayahtamōhikot kā‑tipēyihcikēyit,
PSA.32.2	mīna namōya ē‑kakayēyisiwātisit.
PSA.32.3	osām namōya ē‑ohci-ācimisoyān nimaci-tōtamowina,
PSA.32.3	mitoni nikī-nēstomon ē‑mātoyān kapē-kīsik.
PSA.32.4	kīsikāki mīna tipiskāki kikī-sōhki-paminin, kā‑tipēyihcikēyan;
PSA.32.4	mitoni nikī-nēsowisin
PSA.32.4	tāpiskōc kā‑pāstēk kīkway kā‑kisāstēk.
PSA.32.5	ēkota ēkwa kā‑wīhtamātān nimaci-tōtamowina;
PSA.32.5	namwāc nikī-kātān ēwakoni;
PSA.32.5	ēkosi nikī-ācimison,
PSA.32.5	ēkwa kikī-kāsīnamawin kahkiyaw nimaci-tōtamowina.
PSA.32.6	ēkosi kahkiyaw awiyak ē‑tāpwēhtāsk
PSA.32.6	kika-mawimostāk kā‑wawānēyihtahk,
PSA.32.6	ispīhk otihcipayin nayēhtāwipayin tāpiskōc ē‑wī-iskipēk,
PSA.32.6	namwāc nānitaw kita-tōtākwak.
PSA.32.7	kiya ōma nikāsōwin;
PSA.32.7	kika-pimācihin maci-kīkway ohci.
PSA.32.7	sōhki nika-nikamostēn kipimācihiwēwin,
PSA.32.7	ayisk kikī-kanawēyimin.
PSA.32.8	kā‑tipēyihcikēt itwēw, “kika-kiskinohamātin itē kita-itohtēyan;
PSA.32.8	kika-kiskinohamātin mīna kika-kakēskimitin.
PSA.32.9	ēkāwiya isinākohcikē tāpiskōc misatim ahpō sōsōwacimosis
PSA.32.9	ēkāya ē‑ayācik nisitohtamowin,
PSA.32.9	piko kita-mīnaskwēnihcik tāpitonēhpicikan ohci kita-pamihihcik.”
PSA.32.10	kakwātakihtāwak aniki kā‑maci-ayisiyinīwicik,
PSA.32.10	māka aniki kā‑mamisīcik kā‑tipēyihcikēyit
PSA.32.10	kanawēyimikwak osākihiwēwin ēkāya wīhkāc kā‑kīsipipayik ohci.
PSA.32.11	kiyawāw kā‑kwayaskātisiyēk,
PSA.32.11	miywēyihtamok mīna miyawātamok
PSA.32.11	kā‑tipēyihcikēt omiyo-tōtamowin ohci.
PSA.32.11	kiyawāw kā‑nanahihtawāyēk,
PSA.32.11	tēpwē-miyawātamok.
PSA.33.1	kiyawāw kā‑kwayaskātisiyēk,
PSA.33.1	tēpwē-miyawātamok kā‑tipēyihcikēt iyikohk ē‑kī-miyo-tōtahk;
PSA.33.1	kahkiyaw kiyawāw kā‑nanahihtawāyēk, mamihcimihk.
PSA.33.2	nanāskomihk kā‑tipēyihcikēt kā‑mihcētowāpiyikāsit kitohcikan,
PSA.33.2	nikamostāhk mitātaht kā‑itamoki kitohcikanēyāpiya kitohcikanihk.
PSA.33.3	oski-nikamon sipwēhamāhk,
PSA.33.3	kitohcikēhk mitoni kwayask ē‑isi-kaskihtāyēk
PSA.33.3	mīna tēpwēk miyawātamowinihk!
PSA.33.4	wiya ē‑tāpwēmakaniyiki otitwēwina kā‑tipēyihcikēt,
PSA.33.4	mīna kahkiyaw otatoskēwina mamisītocikātēyiwa.
PSA.33.5	kā‑tipēyihcikēt sākihtāw kwayask itātisiwin mīna kwayask tōtamowin.
PSA.33.5	osākihiwēwin ēkāya wīhkāc kā‑kīsipipayik ihtakwaniyiw misiwē askīhk.
PSA.33.6	kā‑tipēyihcikēt kī‑osīhtāw kīsik otitasiwēwinihk,
PSA.33.6	pīsimwa, tipiskāwi-pīsimwa,
PSA.33.6	mīna acāhkosa otitwēwinihk ohci.
PSA.33.7	kī‑māwasakonam kahkiyaw nipiya pēyakwāyihk,
PSA.33.7	kī‑kipaham itāmihk kihcikamiy pā‑piskihc ita kita-astēyiki.
PSA.33.8	mawimostāhk kā‑tipēyihcikēt, kahkiyaw askīhk kā‑ayāyēk!
PSA.33.8	kistēyimihk, kahkiyaw iyinītik misiwē askīhk kā‑ayāyēk!
PSA.33.9	ispīhk ē‑pīkiskwēt, askiy kī‑osīhtāniwiw;
PSA.33.9	ē‑itasiwātahk kahkiyaw kīkway kī‑ihtakwaniyiw.
PSA.33.10	kā‑tipēyihcikēt wawānēyihtamihēw
PSA.33.10	ē‑itahtōskānēsiyit ayisiyiniwa wiyasiwātamiyici kīkway;
PSA.33.10	wanāhēw ē‑itasiwēyit ēkāya ē‑kī-tōtamiyit.
PSA.33.11	māka wiya otitasiwēwin namwāc pōnipayiyiw;
PSA.33.11	kākikē pimipayiyiw.
PSA.33.12	miywēyihtamwak aniki ē‑itahtōskānēsicik kā‑omanitōmicik kā‑tipēyihcikēyit.
PSA.33.12	miywēyihtamiyiwa anihi ayisiyiniwa kā‑kī-nawasōnamāsot!
PSA.33.13	kā‑tipēyihcikēt kihci-kīsikohk ohci itāpiw
PSA.33.13	ēkwa ē‑kitāpamāt kahkiyaw ayisiyiniwa.
PSA.33.14	itē ohci ē‑kihci-okimāwi-apit,
PSA.33.14	kitāpamēw tahto anihi ayisiyiniwa ōta askīhk kā‑ayāyit.
PSA.33.15	ēkosi wiyakihtam kita-isi-māmitonēyihtamiyit,
PSA.33.15	mīna kiskēyihtam ē‑isiyinīhkēyit.
PSA.33.16	kihci-okimāw namōya sākohtwāw mihcēt ohci ē‑osimākanisīmit;
PSA.33.16	nōtinikēwiyiniw namwāc sākohtwāw omisi-maskawisīwinihk ohci.
PSA.33.17	nōtinikēwi-misatimwak kā‑āpatisiyit
PSA.33.17	namōya nānitaw kita-kī-isi-sākohtwācik,
PSA.33.17	omaskawisīwiniwāw ohci namwāc kita-kī-pimācihiwēcik.
PSA.33.18	kā‑tipēyihcikēt nākatohkēw anihi kā‑nanahihtākot,
PSA.33.18	anihi kā‑mamisītotamiyit osākihiwēwin ēkāya wīhkāc kā‑kīsipipayiniyik.
PSA.33.19	pimācihēw nipiwinihk ohci;
PSA.33.19	ē‑mēkwā-misi-nōhtēhkatēhk pimācihtāsow.
PSA.33.20	nipakosēyimototawānān kā‑tipēyihcikēt;
PSA.33.20	wiya ēwako kā‑kanawēyimikoyahk
PSA.33.20	mīna kā‑wīcihikoyahk.
PSA.33.21	kimiywēyihtamihikonaw wiya kā‑tipēyihcikēt
PSA.33.21	kimamisītotawānaw owīhowinihk kā‑kanātaniyik.
PSA.33.22	mahti kisākihiwēwin ēkāya wīhkāc kā‑kīsipipayik nika-wīcēkonān, kā‑tipēyihcikēyan,
PSA.33.22	wiya ē‑mamisītotātāhk.
PSA.34.1	tāpitawi nika-nanāskomāw kā‑tipēyihcikēt;
PSA.34.1	namōya nika-pōni-mamihcimāw.
PSA.34.2	nika-mamihcimāw otōtamowin ohci;
PSA.34.2	kika-wī-natohtamwak
PSA.34.2	mīna kika-wī-miywēyihtamwak aniki kā‑kitimahihcik!
PSA.34.3	mahti wīhtētān otispāhkēyihtākosiwin kā‑tipēyihcikēt
PSA.34.3	ēkwa māmawi-mamihcimātān!
PSA.34.4	nikī-ayamihēstawāw kā‑tipēyihcikēt
PSA.34.4	ēkosi nikī-naskwēwasimik,
PSA.34.4	mīna nikī-paspīhik kahkiyaw kīkway kā‑kostamān ohci.
PSA.34.5	aniki kā‑kitimahihcik miywēyihtamwak ē‑mamisītotawācik;
PSA.34.5	namōya wīhkāc kita-nēpēwisicik.
PSA.34.6	aniki ēkāya kā‑kī-wīcihisocik mātōstawēwak,
PSA.34.6	mīna naskwēwasimikwak;
PSA.34.6	pimācihēw kahkiyaw nayēhtāwipayiwinihk ohci.
PSA.34.7	okīsikōma kanawēyimēyiwa anihi kā‑kistēyimāyit kā‑tipēyihcikēyit
PSA.34.7	paspinēwinihk ohci mīna pimācihēw.
PSA.34.8	hāw, nākatohkē mahti iyikohk ē‑miywātisit kā‑tipēyihcikēt,
PSA.34.8	miywēyihtamwak aniki kā‑nātāmototawācik.
PSA.34.9	kistēyimihk kā‑tipēyihcikēt kahkiyaw kiyawāw otayisiyinīma;
PSA.34.9	namōya kīkway ka‑nōhtēpayiwak aniki kā‑nanahihtawācik.
PSA.34.10	ahpō piko mistahkēsiwak nōhtēhkatēwak namōya ē‑ihtakwaniyik mīciwin,
PSA.34.10	māka aniki kā‑nanahihtawācik kā‑tipēyihcikēyit
PSA.34.10	namwāc nōhtēpayiwak kīkway ē‑miywāsiniyik.
PSA.34.11	āstamitik, niwīcēwākanisak, mīna natohtawik,
PSA.34.11	kika-kiskinohamātināwāw
PSA.34.11	kita-isi-kistēyimāyēk kā‑tipēyihcikēt.
PSA.34.12	kinōhtē-miyawātēnāwāw cī pimātisiwin?
PSA.34.12	kinitawēyihtēnāwāw cī kinwēs kita-pimātisiyēk,
PSA.34.12	ēkwa kita-miywēyihtamēk?
PSA.34.13	ēkosi māka ēkāya maci-pīkiskwēk
PSA.34.13	mīna ēkāya kiyāskik.
PSA.34.14	kwēskīhk maci-kīkway ohci mīna miyo-tōtamok;
PSA.34.14	sīhkiskamok pēyāhtakēyimowin kākikē ē‑isi-kaskihtāyēk kitēhiwāhk ohci.
PSA.34.15	kā‑tipēyihcikēt kitēyimēw anihi kā‑kwayaskātisiyit
PSA.34.15	mīna natohtawēw kā‑mawimoscikēyit;
PSA.34.16	māka ātawēyimēw anihi kā‑maci-tōtamiyit,
PSA.34.16	ēkosi ispīhk kā‑nipiyit,
PSA.34.16	kiyipa wanikiskisitotawāwak.
PSA.34.17	aniki kwayask otitātisiwak mawimostawēwak kā‑tipēyihcikēyit ēkwa natohtākwak;
PSA.34.17	mīna pimācihikwak kahkiyaw anihi kā‑nayēhtāwipayicik.
PSA.34.18	kisiwāk ohcīstawēw kā‑tipēyihcikēt anihi kā‑pōmēyit;
PSA.34.18	pimācihēw anihi kā‑māwaci-kitimākēyimoyit.
PSA.34.19	kā‑kwayaskātisicik kakwātakihikwak mihcēt kīkwaya,
PSA.34.19	māka kā‑tipēyihcikēyit pimācihikwak ēwakoni ohci kahkiyaw.
PSA.34.20	misakāmē kā‑tipēyihcikēt kanawēyimēw;
PSA.34.20	namōya ahpō pēyakwāw ka‑kaskatisin.
PSA.34.21	maci-kīkway kita-nipahik omacātis;
PSA.34.21	ēkosi aniki kā‑pakwātācik kā‑kwayaskātisiyit
PSA.34.21	kita-kakwātakihtāwak.
PSA.34.22	kā‑tipēyihcikēt kita-pimācihēw otayisiyinīma;
PSA.34.22	anihi kā‑nātāmototākot kita-paspīhēw.
PSA.37.1	ēkāya kika-mikoskātēyihtamihikwak omaci-tōtamowak;
PSA.37.1	ēkāya ohtēyimik aniki kā‑wanitōtahkik.
PSA.37.2	kita-mēscipayiwak wīpac tāpiskōc maskosiya kā‑pāstēki;
PSA.37.2	mīna kita-nipiwak tāpiskōc kiscikānisa kā‑nipōmakahki.
PSA.37.3	mamisītotaw kā‑tipēyihcikēt mīna miyo-tōta;
PSA.37.3	ēkosi kika-wīkin askīhk
PSA.37.3	ēkwa kika-nākatohkātikawin.
PSA.37.4	kā‑tipēyihcikēt ohci miskamāso miywēyihtamowin,
PSA.37.4	ēkosi kika-miyik ē‑isi-nitawēyihtaman kitēhihk.
PSA.37.5	pakitēyimisōstaw kā‑tipēyihcikēt;
PSA.37.5	mamisītotaw, ēkosi kika-wīcihik;
PSA.37.6	ē‑wāsēskamāsk kikwayaskwātisiwin
PSA.37.6	kita-kīhkāyāstēw tāpiskōc āpihtā-kīsikāwi-pīsim.
PSA.37.7	sāsīpēyihta ē‑pēhat kā‑tipēyihcikēt kita-waskawītotahk;
PSA.37.7	ēkāya mikoskātēyimik aniki kā‑wēyōtisicik
PSA.37.7	ahpō aniki kā‑miyopayihikocik okakayēyisiwiniwāwa ohci.
PSA.37.8	ēkāya mikoskātēyihta ahpō ēkāya kisiwāsi,
PSA.37.8	kika-ati-māyi-tōtākon.
PSA.37.9	aniki kā‑mamisītotawācik kā‑tipēyihcikēyit kita-wīkiwak askīhk,
PSA.37.9	māka aniki kā‑macātisicik kita-wayawītisahwāwak.
PSA.37.10	wīpac namōya ayiwāk ka‑nōkosiwak omacātisak,
PSA.37.10	āta kinatonawāwak namwāc ka‑miskawāwak;
PSA.37.11	māka aniki kā‑tapahtēyimisocik kita-wīkiwak askīhk
PSA.37.11	mīna kita-miyo-pimātisiwak ēkwa ka‑pēyāhtakēyimowak.
PSA.37.12	maci-ayisiyiniwak kakwē-māyi-tōtawēwak okwayaskātisiwa
PSA.37.12	mīna kisīwi-kitāpamēwak ē‑pakwātācik.
PSA.37.13	māka kā‑tipēyihcikēt pāhpihēw maci-ayisiyiniwa,
PSA.37.13	ayisk kiskēyihtam wīpac kita-misiwanācihimiht.
PSA.37.14	omacātisak nēhpēminamwak osawēskomiwāwa mīna otahcāpīwāwa
PSA.37.14	kita-nipahācik okitimākisa mīna kā‑manēsicik,
PSA.37.14	kita-nipahācik anihi kwayask kā‑tōtamiyit;
PSA.37.15	māka kita-nipahikwak osawēskomiwāwa ohci,
PSA.37.15	ēkwa otahcāpīwāwa kita-pīkonamiyiwa.
PSA.37.16	nawac ayiwāk itakihtēw okwayaskātisiw apisīs kā‑tipēyihtahk
PSA.37.16	ispīhci kahkiyaw omacātisak owēyōtisiwiniwāw,
PSA.37.17	ayisk kā‑tipēyihcikēt kita-maskamēw osōhkisiwiniyiw omacātisa,
PSA.37.17	māka kita-kanawēyimēw anihi kā‑kwayaskātisiyit.
PSA.37.18	kā‑tipēyihcikēt kitēyimēw anihi kā‑nanahihtākot,
PSA.37.18	ēkwa anima askiy kita-wīkiwak kākikē.
PSA.37.19	namwāc kita-kakwātakihtāwak āta āyimaniyiki,
PSA.37.19	kika-tēpipayiwak ispīhk misi-nōhtēhkatēhki.
PSA.37.20	māka omacātisak kita-nipiwak;
PSA.37.20	anihi kā‑māyēyimikot kā‑tipēyihcikēt
PSA.37.20	namōya ayiwāk ka‑nōkosiwak tāpiskōc wāpikwaniya kā‑mēscipayiki;
PSA.37.20	tāpiskōc kaskāpahtēw kā‑pōni-nōkwaniyik.
PSA.37.21	omacātisak nitāhtāmowak māka namwāc kāwi tipahikēwak,
PSA.37.21	māka kā‑kwayaskātisicik nīhtā-mēkiwak māna kīkway;
PSA.37.22	aniki kā‑sawēyimikocik kā‑tipēyihcikēyit kita-wīkiwak askīhk,
PSA.37.22	māka aniki kā‑pāstāhocik kita-wayawītisahokwak.
PSA.37.23	kā‑tipēyihcikēt kiskinohtahēw awiya tānitē kita-itohtēyit
PSA.37.23	mīna kanawēyimēw anihi kā‑nahēyihtamihikot.
PSA.37.24	kīspin pahkisiniyici namwāc kita-mēcimwātapiwak,
PSA.37.24	ayisk kā‑tipēyihcikēt kita-pasikōnēw.
PSA.37.25	nikēhtē-ayiwin ēkwa; wiya kinwēs ē‑pimātisiyān,
PSA.37.25	māka namwāc nitōhci-pē-wāpamāw awiyak kā‑kwayaskātisit kita-wēpinikot kā‑tipēyihcikēyit
PSA.37.25	ahpō otawāsimisa kita-papāmi-natotamāyit kita-mīcisoyit.
PSA.37.26	tāpitawi asahkēyiwa mīna nīhtā-awihiwēyiwa māna,
PSA.37.26	ēkosi miyikowisiwak ocawāsimisiwāwa.
PSA.37.27	kwēskātisik maci-kīkway ohci ēkwa miyo-tōtamok,
PSA.37.27	ēkosi kitāniskotāpāniwāwak tāpitawi ka‑wīkiwak askīhk;
PSA.37.28	wiya kā‑tipēyihcikēt miywēyihtam kwayask tōtamowin
PSA.37.28	ēkwa namwāc wēpinēw otayisiyinīma kā‑tāpwēhtākot.
PSA.37.28	kitēyimēw kākikē,
PSA.37.28	māka ēkwa kā‑macātisiyit otāniskotāpāniyiwa kita-wayawītisahomāwa.
PSA.37.29	kā‑kwayaskātisicik kika-ayāwak askiy,
PSA.37.29	mīna kita-wīkiwak ēkota kākikē.
PSA.37.30	pīkiskwēwina kā‑āpacihtācik kwayaskātisiwak iyinīsi-itakihtēwa
PSA.37.30	ēkwa tāpitawi kwayask āpatanwa ta‑miyo-pamihitohk.
PSA.37.31	kanawēyihtam otēhihk kisē-manitowa owiyasiwēwiniyiw
PSA.37.31	mīna namōya wīhkāc ta‑nakatam.
PSA.37.32	macātisak asawāpamēwak kā‑kwayaskātisicik,
PSA.37.32	ēkwa ē‑kakwē-nipahācik;
PSA.37.33	māka kā‑tipēyihcikēt
PSA.37.33	namōya kita-nakatēw kita-sākōcihikoyit omacātisa,
PSA.37.33	ahpō kita-paspīhēw kā‑wiyasiwātimiht.
PSA.37.34	pakosēyimototāhk kā‑tipēyihcikēt mīna nanahihtamok otitasiwēwina;
PSA.37.34	kika-kistēyimik askiy kā‑miyisk,
PSA.37.34	ēkwa kika-wāpamāwak omacātisak ē‑wayawītisahohcik ēkota ohci.
PSA.37.35	pēyakwāw nikī-kiskēyimāw maci-ayisiyiniw ē‑āhkwātisit;
PSA.37.35	tāpiskōc kā‑māwaci-sōhkisit maskawāhtik Lebanon ohci;
PSA.37.36	māka kīhtwām ēkota ē‑pimohtēyān namwāc ēkota ohci-ayāw;
PSA.37.36	nikī-natonawāw māka namwāc nimiskawāw.
PSA.37.37	nākatohkē kā‑miywātisit ayisiyiniw,
PSA.37.37	kitāpam kwayask kā‑isiyinīhkēt;
PSA.37.37	ē‑pēyāhtakātisit ayisiyiniw āniskotāpānēw,
PSA.37.38	māka omacātisiwak kahkiyaw mēsci-misiwanācihāwak,
PSA.37.38	ēkwa otāniskotāpāniwāwa mēscinēyiwa.
PSA.37.39	kā‑tipēyihcikēt pimācihēw kā‑kwayaskātisiyit
PSA.37.39	mīna nākatohkēw ispīhk ē‑nayēhtāwīyit.
PSA.37.40	wīcihēw mīna paspīhēw;
PSA.37.40	ē‑pimācihāt kā‑macātisiyit ohci,
PSA.37.40	ayisk nātāmototāk kita-kanawēyimāt.
PSA.42.1	tāpiskōc apisimōsos ē‑nōhtē-minihkwēt nipiy ē‑tahkikaminiyik sīpīsisiyihk,
PSA.42.1	ēkosi pēyakwan kitisi-nitawēyimitin, nikisē-manitōm.
PSA.42.2	tāpiskōc nitahcāhk ē‑nōhtēyāpākwētotāsk, kisē-manitow kā‑pimātisiyan.
PSA.42.2	tānispīhk ka‑kī-nitawi-mawimostātān
PSA.42.2	ita kā‑ayāyan?
PSA.42.3	ē‑kīsikāk mīna ē‑tipiskāk nimāton,
PSA.42.3	nitohcikawāpiwina ohci namōya nikī-mīcison;
PSA.42.3	tāpitawi ayisiyiniwak nikakwēcimikwak,
PSA.42.3	“tāniwā kikisē-manitōm?” ē‑isicik.
PSA.42.4	nikakwātakēyimon kā‑kiskisiyān ōhi:
PSA.42.4	ē‑pimi-wīcēwakik māna mihcēt ayisiyiniwak
PSA.42.4	ē‑itohtahakik māna kisē-manitow owāskāhikanihk ē‑pimi-tēpwē-miyawātahkik
PSA.42.4	ē‑nanāskomocik mīna ē‑pimi-nikamocik iyikohk ē‑kī-miywēyihtahkik.
PSA.42.5	tānēhki ōma kā‑pīkiskātamān?
PSA.42.5	tānēhki ōma kā‑pīkwēyihtamān?
PSA.42.5	nika-aspēyimototawāw kisē-manitow,
PSA.42.5	mīna kīhtwām nika-mamihcimāw
PSA.42.5	nikisē-manitōm kā‑pimācihit.
PSA.42.6	niwīsakitēhān, ēkosi kikiskisitotātin,
PSA.42.6	Jordan askīhk ohci
PSA.42.6	mīna Hermon askīhk ohci,
PSA.42.6	wacīhk Mizar ohci.
PSA.42.7	nititisahamāk kakwātakēyihtamowin
PSA.42.7	tāpiskōc kā‑mamahkāskāk ē‑pakamiskākoyān;
PSA.42.7	ē‑pitihkwēciwahk ē‑iskipēk tāpiskōc.
PSA.42.8	ē‑mēkwā-kīsikāk kā‑tipēyihcikēt kita-wī-wāpahtihiwēw
PSA.42.8	osākihiwēwin ēkāya wīhkāc kā‑kīsipipayiyik;
PSA.42.8	ēkwa kita-nikamostawak ē‑tipiskāk,
PSA.42.8	kita-ayamihēstawak kisē-manitow kā‑pimātisīskawit.
PSA.42.9	ōmisi nititāw kisē-manitow kā‑kanawēyimit;
PSA.42.9	“tānēhki kā‑wanikiskisitotawiyan?
PSA.42.9	tānēhki kā‑ohci-kakwātakēyimoyān
PSA.42.9	ē‑kakwātakihicik aniki kā‑nōtinicik?”
PSA.42.10	tāpiskōc ē‑māhtakoskākawiyān iyikohk tāpitawi ē‑māyēyimicik, ē‑itwēcik,
PSA.42.10	“tāniwā kikisē-manitōm?”
PSA.42.11	tānēhki ōma kā‑pīkiskātamān?
PSA.42.11	tānēhki ōma kā‑pīkwēyihtamān?
PSA.42.11	nika-aspēyimototawāw kisē-manitow,
PSA.42.11	mīna kīhtwām nika-mamihcimāw
PSA.42.11	nikisē-manitōm kā‑pimācihit.
PSA.51.1	kisēwātotawin, kisē-manitow,
PSA.51.1	kisākihiwēwin ohci ēkāya wīhkāc kā‑kīsipipayik.
PSA.51.1	kikihci-kisēwātotākēwin ohci
PSA.51.1	kāsīnamawin nimaci-tōtamowina!
PSA.51.2	kāsīyāpāwatā kahkiyaw nimacātisiwina
PSA.51.2	mīna kanācihin nimaci-tōtamowina ohci!
PSA.51.3	nikiskēyihtēn nimāyi-tōtamowina;
PSA.51.3	tāpitawi nimāmitonēyihtēn nimaci-tōtamowina.
PSA.51.4	kikī-māyi-tōtātin, kiya piko,
PSA.51.4	mīna nikī-tōtēn anihi kā‑māyakihtaman.
PSA.51.4	ēkosi kwayask kā‑wiyasiwāsiyan.
PSA.51.5	nikī-macātisin aspin ohci kā‑nihtāwikiyān;
PSA.51.5	aspin ohci nikāwiy kā‑kikiskawit,
PSA.51.5	nikī-pāstāhon.
PSA.51.6	kinitawēyihtēn kēhcināc ka‑kikiskākoyān tāpwēwin;
PSA.51.6	kiskinohamawin kitiyinīsiwin.
PSA.51.7	īkatēna nipāstāhowin, ēkosi nika-kanātisin;
PSA.51.7	kisīpēkinin, ēkosi nawac nika-wāpiskisin ispīhci kōna.
PSA.51.8	mahti nika-pēhtēn miyawātamowin mīna miywēyihtamowin;
PSA.51.8	mīna āta ē‑kī-māhtakoskawiyan mīna ē‑kī-pīkoniyan,
PSA.51.8	āhci piko kīhtwām mīna nika-miyawātēn.
PSA.51.9	ēkāya kitāpahta nimāyi-tōtamowina
PSA.51.9	mīna kāsīha kahkiyaw nimacātisiwina.
PSA.51.10	osīhtamawin nitēh ka‑kanātahk, kisē-manitow,
PSA.51.10	astamawin oski-ahcāhk mīna nanahihtamowin.
PSA.51.11	ēkāya sipwēhtisahon ita ohci kā‑ayāyan;
PSA.51.11	ahpō ēkāwiya maskamin kā‑kanātisit kitahcāhk.
PSA.51.12	kāwi astamawin miywēyihtamowin
PSA.51.12	kā‑ohcīmakahk kipimācihiwēwinihk,
PSA.51.12	mīna sīhtonin ta‑nanahihtātān.
PSA.51.13	ēkwa nika-kiskinohamawāwak omacātisak kititasiwēwina,
PSA.51.13	ēkosi kāwi kika-pimitisahokwak.
PSA.51.14	paspīhin, kisē-manitow, pimācihin ēkāya ka‑nipahikawiyān
PSA.51.14	ēkosi nika-miywēyihtēn kita-wīhtamān kwayask kititātisiwin.
PSA.51.15	wīcihin kita-pīkiskwēyān, kā‑tipēyihcikēyan,
PSA.51.15	ēkosi kika-mamihcimitin.
PSA.51.16	namōya kinitawēyihtēn macostēhamākēwina,
PSA.51.16	ayisk nika-kī-pakitināson.
PSA.51.17	nitahcāhk ē‑tapahtēyihtākwahk ēwako kā‑pakitināsoyān, kisē-manitow;
PSA.51.17	namōya kika-ātawēyimāw awiyak ē‑tapahtēyimot
PSA.51.17	mīna ē‑kīsinātēyimot otēhihk.
PSA.51.18	kisēwātotaw Zion mīna wīcih;
PSA.51.18	kāwi cimatā mēnikana wāsakām Jerusalemihk.
PSA.51.19	ēkosi kika-nahēyihtamihikon kwayask ka‑pakitināsohk
PSA.51.19	ēkwa ē‑macostēhamākawiyan;
PSA.51.19	mīna kita-pakitināsohk iyāpēwak kimacostēhowināpiskohk.
PSA.57.1	hāw, kitimākinawin kisē-manitow, kitimākinawin,
PSA.57.1	ayisk kipē-nātāmototātin ka‑kanawēyimiyan.
PSA.57.1	kitahtahkwanihk nipē-itāmon
PSA.57.1	isko iyikohk pōnipayiki misi-kakwātakihtāwin.
PSA.57.2	nimawimostawāw kisē-manitow, kā‑māwaci-ispāhkēyihtākosit,
PSA.57.2	wiya ohci kahkiyaw kīkway kā‑wīcihikowisiyān.
PSA.57.3	nika-naskwēwasimik kihci-kīsikohk ohci mīna nika-pimācihik;
PSA.57.3	kita-sākōcihēw anihi kā‑kitimahiyit.
PSA.57.3	kisē-manitow nika-wāpahtihik osākihiwēwin ēkāya wīhkāc kā‑kīsipipayik mīna omamisīwātisiwin.
PSA.57.4	niwāsakāmēskākwak aniki kā‑māyēyimicik
PSA.57.4	tāpiskōc mistahkēsiwak kā‑nōhtē-mowācik ayisiyiniwa.
PSA.57.4	wīpitiwāwa tāpiskōc tahkahcikana mīna kīnikatosa;
PSA.57.4	otēyinīwāwa tāpiskōc isawēskwa kā‑kāsisiniyiki.
PSA.57.5	wāpahtihiwē kikihcēyihtākosiwin kīsikohk, kisē-manitow,
PSA.57.5	mīna kikistēyihtākosiwin misiwēskamik.
PSA.57.6	aniki kā‑māyēyimicik nikakwē-tāpikwātikwak ayapiya ohci;
PSA.57.6	mitoni nipīkwēyihtamihikwak.
PSA.57.6	wātihkēwak ita kita-ati-pimohtēwak,
PSA.57.6	māka wiyawāw pīhcipayiwak.
PSA.57.7	mitoni kimamisītotātin, kisē-manitow;
PSA.57.7	nika-nikamon mīna kika-mamihcimitin!
PSA.57.8	pēkopayi nitahcāhk!
PSA.57.8	pēkopayik nikitohcikan mīna nikicohcikanis!
PSA.57.8	nika-pēkohāw pīsim.
PSA.57.9	kika-nanāskomitin, kā‑tipēyihcikēyan, pītosiyinīnāhk.
PSA.57.9	kika-mamihcimitin ayisiyinīnāhk.
PSA.57.10	kisākihiwēwin ēkāya wīhkāc kā‑kīsipipayik kiskēyihtākwan kihci-kīsikohk;
PSA.57.10	kimamisīwātisiwin isko kīsikohk ispayin.
PSA.57.11	wāpahtihiwē kikihcēyihtākosiwin kīsikohk, kisē-manitow,
PSA.57.11	mīna kikistēyihtākosiwin misiwēskamik.
PSA.62.1	nisāsīpēyihtēn kā‑pēhak kisē-manitow kita-pimācihit;
PSA.62.1	wiya piko nimamisīn.
PSA.62.2	wiya piko nikanawēyimik mīna nipimācihik;
PSA.62.2	wiya nika-nātamāk,
PSA.62.2	ēkosi namōya wīhkāc nika-sākōcihikawin.
PSA.62.3	tānimayikohk isko kā‑wī-māyēyimāyēk ayisiyiniw
PSA.62.3	namwāc ē‑maskawisīt ispīhci mēnikan kā‑pīkwastēk?
PSA.62.4	nayēstaw piko ē‑nōhtē-nīhciwēpināyēk kihci-apiwinihk ohci;
PSA.62.4	kitakahkēyimisonāwāw ē‑kiyāskiyēk.
PSA.62.4	kisawēyihcikānāwāw kipīkiskwēwina ohci,
PSA.62.4	māka kitēhiwāhk kipāstāmāwāw.
PSA.62.5	kisē-manitow piko kā‑aspēyimoyān;
PSA.62.5	ēwako kā‑pakosēyimototawak.
PSA.62.6	wiya piko nikanawēyimik mīna nipimācihik;
PSA.62.6	wiya kā‑nātamawit,
PSA.62.6	mīna namōya wīhkāc nika-sākōcihikawin.
PSA.62.7	kisē-manitow ohcipayinwa nipimācihikowin mīna nikistēyihtākosiwin;
PSA.62.7	wiya nikanawēyimik omaskawisīwinihk ohci;
PSA.62.7	wiya nitipinawāskāk.
PSA.62.8	tāpitawi mamisītotāhk kisē-manitow, nitiyinīmitik.
PSA.62.8	wīhtamāhk kahkiyaw anihi kā‑mikoskācihikoyēk,
PSA.62.8	ayisk wiya kā‑tipinawāskākoyahk.
PSA.62.9	ayisiyiniwak tāpiskōc pēyak pakitatāmowin;
PSA.62.9	aniki kā‑kihcēyihtākosicik
PSA.62.9	mīna kā‑pīwēyihtākosicik
PSA.62.9	kahkiyaw namōya kīkway itēyihtākosiwak.
PSA.62.9	tipāpēskohik ēkosi namōya kosikwatiwak;
PSA.62.9	nawac yāhkitisiwak ispīhci pakitatāmowin.
PSA.62.10	ēkāya mamisītota māyahkamikisiwin,
PSA.62.10	ēkāya kīkway ihtatēyihta kimotiwinihk ohci;
PSA.62.10	kiyām āta ati-wēyōtisiyani,
PSA.62.10	ēkāya mamisītota.
PSA.62.11	namōya pēyakwāw piko nikī-pēhtawāw kisē-manitow ē‑itwēt
PSA.62.11	sōhkātisiwin wiya ē‑tipēyihtahk.
PSA.62.12	mīna kiya, kā‑tipēyihcikēyan, ohcīmakan
PSA.62.12	sākihiwēwin ēkāya wīhkāc kā‑kīsipipayik.
PSA.62.12	wiya kiya kā‑tipahamawat
PSA.62.12	kahkiyaw awiyak ayisiyiniw ē‑isi-kaskihtamāsot.
PSA.63.1	hāw, kisē-manitow, kiya nikisē-manitōm, kinitawēyimitin.
PSA.63.1	iyawisk niyawihk ohci kinitawēyimitin;
PSA.63.1	tāpiskōc kā‑pāstēk askiy ita ēkāya kīkway nipiy ē‑ihtakwahk,
PSA.63.1	nitahcāhk kinōhtēyāpākwētotāk.
PSA.63.2	mahti kika-wāpamitin kihci-ayamihēwikamikohk;
PSA.63.2	mahti nika-wāpahtēn ē‑isi-sōhkātisiyan
PSA.63.2	mīna ē‑isi-kistēyihtākosiyan.
PSA.63.3	ayisk kisākihiwēwin ēkāya wīhkāc kā‑kīsipipayik nawac mistahi itēyihtākwan ispīhci pimātisiwin,
PSA.63.3	ēkosi kika-mamihcimitin.
PSA.63.4	kika-nanāskomitin isko pimātisiyāni;
PSA.63.4	kika-ohpiniskēstātin ayamihāyāni.
PSA.63.5	ka‑nahēyihtam nitahcāhk tāpiskōc ē‑ayāt wīhkohkēwinihk,
PSA.63.5	ēkwa kika-mamihci-nikamostamātin.
PSA.63.6	kikiskisitotātin kawisimoyāni;
PSA.63.6	kapē-tipisk kimāmitonēyimitin,
PSA.63.7	ayisk tāpitawi kikī-pē-wīcihin,
PSA.63.7	sīpā kitahtahkwanihk, ninikamon ē‑miyawātamān.
PSA.63.8	kimiciminitin,
PSA.63.8	ēkwa kikihciniskihk kikanawēyimin.
PSA.63.9	aniki kā‑wī-kakwē-nipahicik
PSA.63.9	kita-itohtēwak itē onipiwak kā‑ayācik.
PSA.63.10	kita-nipahāwak nōtinitowinihk,
PSA.63.10	mīna mahihkana kita-mowikwak.
PSA.63.11	ayisk kisē-manitow miyēw sākohtwāwin,
PSA.63.11	kihci-okimāw kita-miyawātam.
PSA.63.11	aniki kā‑kihci-itwēcik kisē-manitowa owīhowiniyihk kita-mamihcimēwak,
PSA.63.11	māka kita-kipotonēhwēwak kā‑kiyāskicik.
PSA.65.1	kisē-manitow, nahipayin kita-mamihcimitāhk Zionihk
PSA.65.1	mīna kita-kistēyihtamāhk kā‑kī-isi-asotamātāhk,
PSA.65.2	ayisk kinatohtēn ayamihāwina.
PSA.65.2	ayisiyiniwak misiwēskamik ohci kika-pē-nātikwak
PSA.65.3	omaci-tōtamowiniwāwa ohci.
PSA.65.3	nimāyi-tōtamowinināna nisākōcihikonān,
PSA.65.3	māka kiya kikāsīnamawinān.
PSA.65.4	miywēyihtamwak aniki kā‑kī-nawasōnacik,
PSA.65.4	mīna kā‑pēsiwacik kita-ayācik kikihci-ayamihēwikamikohk.
PSA.65.4	nika-takahkēyihtēnān miyo-kīkway kikihci-wāskāhikanihk ohci,
PSA.65.4	mīna sawēyihcikēwina ohci kā‑kanātahk kikihci-ayamihēwikamikohk.
PSA.65.5	kinaskwēwasiminān ē‑miyiyāhk sākōcihiwēwin,
PSA.65.5	mīna mamāhtāwi-kīkway kitōtēn kita-pimācihiyāhk.
PSA.65.5	ēkosi ayisiyiniwak misiwē askīhk
PSA.65.5	mīna akāmaskīhk kimamisītotākwak.
PSA.65.6	kiwiyastān asinīwaciya kimaskawisīwin ohci,
PSA.65.6	ē‑wāpahtihiwēyan iyikohk ē‑sōhkisiyan.
PSA.65.7	kikāmwācihtān kihcikamiy kā‑pēhtākwahk
PSA.65.7	mīna kā‑pitihkwēki mamahkāskāwa;
PSA.65.7	kikāmwācihāwak kā‑māyahkamikisicik ayisiyiniwak.
PSA.65.8	kahkiyaw ōta askīhk māmaskātamwak
PSA.65.8	anihi kihci-kīkwaya kā‑kī-tōtaman.
PSA.65.8	kitōtamowina ohci tēpwēwak
PSA.65.8	ē‑mōcikēyihtahkik itē kā‑sākāstēk isko itē kā‑pahkisimohk.
PSA.65.9	kinākatohkān askiy ē‑kimiwanihtāyan ohci;
PSA.65.9	kimiyoskamikāwihtān mīna miyo-ohpikihcikēmakan.
PSA.65.9	kisākaskinēyāpāwatān sīpīsisa,
PSA.65.9	kimiyokihtān kistikāna ōta askīhk.
PSA.65.9	ēkosi ōma ē‑isi-tōtaman:
PSA.65.10	kwayask kikimiwanihtān ita ē‑pīkopicikātēk askiy
PSA.65.10	mīna kwayask kisāpopatān kiyōskihtān asiskiy,
PSA.65.10	ēkosi oski-kiscikānisa ohpikinwa.
PSA.65.11	tāpwē piko kiwēyōcihtān kistikāna kimiywātisiwinihk ohci!
PSA.65.11	piko itē ē‑itohtēyan miyopayiwak.
PSA.65.12	misiwēkāpawiwak māyatihkwak;
PSA.65.12	miywēyihtākwan yīpēhcāhk.
PSA.65.13	misiwē ēkotē ayāwak māyatihkwak;
PSA.65.13	pasatināhk sākaskinēwi-ohpikinwa kistikāna.
PSA.65.13	kahkiyaw kīkway tēpwēmakan
PSA.65.13	mīna nikamōmakan ē‑miyawātamohk.
PSA.67.1	kisē-manitow, kisēwātotawinān mīna sawēyiminān;
PSA.67.1	kitimākinawinān,
PSA.67.2	ēkosi ta‑kiskēyihtākwanwa kitisīhcikēwina piko itē ōta askīhk;
PSA.67.2	kipimācihiwēwi-sōhkisiwin ka‑kiskēyihcikātēw piko itē ayisiyinīnāhk.
PSA.67.3	hāw, kisē-manitow, kiyām kahkiyaw iyiniwak kika-mamihcimikwak;
PSA.67.3	kiyām kahkiyaw iyiniwak kika-wī-mamihcimikwak!
PSA.67.4	mahti kahkiyaw ayisiyiniwak kita-wī-miywēyihtamwak
PSA.67.4	mīna kita-nikamowak ē‑miyawātahkik,
PSA.67.4	ayisk kwayask kititasiwātāwak ayisiyiniwak
PSA.67.4	mīna kikiskinohtahāwak ē‑itahtōskānēsicik iyiniwak ōta askīhk.
PSA.67.5	hāw, kisē-manitow, kiyām kahkiyaw iyiniwak kika-mamihcimikwak;
PSA.67.5	kiyām kahkiyaw iyiniwak kika-wī-mamihcimikwak!
PSA.67.6	askiy kwayask ohpikihcikēmakan;
PSA.67.6	kisē-manitow, kimanitōminaw kikī-sawēyimikonaw.
PSA.67.7	ē‑kī-sawēyimikoyahk kisē-manitow,
PSA.67.7	mahti kahkiyaw iyiniwak piko itē kita-kistēyimēwak.
PSA.71.1	hāw, kā‑tipēyihcikēyan, kiya kā‑nātāmototātān;
PSA.71.1	ēkāya wīhkāc kita-sākōcihikawiyān!
PSA.71.2	ayisk kiya ē‑kwayaskwātisiyan,
PSA.71.2	pimācihin mīna paspīhin;
PSA.71.2	natohtawin mīna pimācihin!
PSA.71.3	mahti tipinawāskawin
PSA.71.3	tāpiskōc asinīwikamik ē‑sōhkahk kita-pimācihiyan,
PSA.71.3	kiya kā‑mamisītotātān
PSA.71.3	mīna kiya kā‑nātamawiyan.
PSA.71.4	hāw, nikisē-manitōm, pimācihin aniki kā‑maci-ayisiyinīwicik ohci,
PSA.71.4	omaskawisīwiniwāhk ohci aniki kā‑kitimahiwēcik ēkwa kā‑macātisicik.
PSA.71.5	kisē-manitow, kiya kā‑tipēyihcikēyan, kitaspēyimototātin;
PSA.71.5	aspin ohci ē‑awāsisīwiyān kimamisītotātin.
PSA.71.6	kikī-mamisītotātin aspin ohci kā‑pē-pimātisiyān;
PSA.71.6	kiya ōma kā‑kī-kanawēyimiyan aspin ohci kā‑nihtāwikiyān.
PSA.71.6	tāpitawi kika-mamihcimitin.
PSA.71.7	mihcēt nipē-kiskinowāpamikwak,
PSA.71.7	ayisk kiya ē‑pē-sōhki-nātamawiyan.
PSA.71.8	kapē-kīsik kimamihcimitin
PSA.71.8	mīna niwīhtēn iyikohk ē‑ispāhkēyihtākosiyan.
PSA.71.9	ēkāya ātawēyimin ēkwa kā‑kēhtē-ayiwiyān;
PSA.71.9	ēkāya nakasin kā‑nēsowātisiyān.
PSA.71.10	aniki kā‑pakwāsicik nimaci-āyimōmikwak
PSA.71.10	ēkwa miskwēyihtamwak tānisi ē‑wī-isi-nipahicik.
PSA.71.11	ōmisi itwēwak, “kisē-manitowa kī‑wēpinik;
PSA.71.11	namōya awiya kita-nātamāk.
PSA.71.11	hāw, nawaswātāk, otinātāk.”
PSA.71.12	hāw, kisē-manitow, ēkāya wāhyaw ohcīstawin;
PSA.71.12	nikisē-manitōm, kiyipa, pē‑wīcihin!
PSA.71.13	kiyām aniki kā‑mōskīstawicik kita-sākōcihāwak
PSA.71.13	mīna kita-misiwanācihāwak.
PSA.71.13	kiyām aniki kā‑kakwē-māyi-tōtawicik
PSA.71.13	kita-nēpēwisiwak mīna kita-misihowak.
PSA.71.14	māka niya tāpitawi kika-mamisītotātin;
PSA.71.14	ahpō ayiwāk kika-mamihcimitin.
PSA.71.15	nika-wīhtēn kimiyo-tōtamowina;
PSA.71.15	kapē-kīsik nika-wīhtēn kipimācihiwēwin,
PSA.71.15	āta namōya nikī-nisitohtēn iyikohk ē‑akihcikātēki kimiyo-tōtamowina.
PSA.71.16	nika-kiskinohtahikon osōhkātisiwin kā‑tipēyihcikēt kisē-manitow;
PSA.71.16	kika-mamihcimitin kwayask kiya piko ē‑miyo-tōtawacik kitiyinīmak.
PSA.71.17	aspin ohci ē‑awāsisīwiyān kikī-kiskinohamawin,
PSA.71.17	kēyāpic niwīhtēn kimamāhtāwi-tōtamowina.
PSA.71.18	hāw, kisē-manitow, ēkwa ōma ē‑kēhtē-ayiwiyān ē‑wāpistikwānēyān
PSA.71.18	ēkāya pakitēyimin!
PSA.71.18	wīcēwin mēkwāc kā‑wīhtamawakik
PSA.71.18	kisōhkātisiwin ohci mīna kimaskawisīwin
PSA.71.18	aniki āniskē kā‑wī-nihtāwikicik.
PSA.71.19	hāw, kisē-manitow, kikwayaskwātisiwin ispāhkēyihtākwan,
PSA.71.19	kikī-tōtēn kihci-kīkwaya;
PSA.71.19	awīna ta‑kī-naspitāsk?
PSA.71.20	kikī-pē-itisahamawin nayēhtāwipayiwina mīna māyipayiwina,
PSA.71.20	māka kiwī-tāpastamawin nimaskawātisiwin;
PSA.71.20	ēkāya ta‑pōni-pimātisiyān.
PSA.71.21	awasimē kika-miyin kistēyihtākosiwin;
PSA.71.21	kīhtwām kika-kākīcihin.
PSA.71.22	kika-mamihcimitin kitohcikanihk;
PSA.71.22	kika-mamihcimitin kimamisītotawātisiwinihk ohci, nikisē-manitōm.
PSA.71.22	nikitohcikanihk kika-kitohcikēstamātin,
PSA.71.22	kiya kā‑kanātisiyan, Israelīwiyiniwak omanitōmiwāwa.
PSA.71.23	kitohcikēyāni nika-tēpwān ē‑miyawātamān;
PSA.71.23	ē‑isi-kaskihtāyān nika-nikamon
PSA.71.23	ayisk kikī-pimācihin.
PSA.71.24	kapē-kīsik nika-wīhtēn kikwayaskwātisiwin,
PSA.71.24	ayisk aniki kā‑kī-kakwē-māyi-tōtawicik
PSA.71.24	kī‑sākōcihāwak mīna kī‑nēpēwihāwak.
PSA.73.1	tāpwē miyo-tōtawēw kisē-manitow Israelīwiyiniwa,
PSA.73.1	anihi kā‑kanācitēhēyit.
PSA.73.2	māka niya kēkāc nikī-piswahikān;
PSA.73.2	kēkāc nikī-wanihtān nitāpowakēyihtamowin,
PSA.73.3	ayisk ē‑kī-ohtēyimakik aniki kā‑kihcēyimocik,
PSA.73.3	kā‑wāpamakik ē‑miyopayicik āta ē‑macātisicik.
PSA.73.4	namōya wīhkāc wīsakāhpinēwak;
PSA.73.4	wiya ē‑maskawisīcik mīna ē‑miywāyācik.
PSA.73.5	namōya kakwātakihtāwak tāpiskōc kotakak iyiniwak;
PSA.73.5	namōya nayēhtāwīwak nānitaw isi tāpiskōc kotakak.
PSA.73.6	ēkosi okistēyimisowiniwāw nōkwaniyiw tāpiskōc tāpiskākan
PSA.73.6	mīna otākwātisiwiniwāw tāpiskōc kinwāpēkasākaya.
PSA.73.7	otēhiwāhk ohcipayiyiw maci-kīkway,
PSA.73.7	ēkwa otamēyihtamwak maci-kīkway omitonēyihcikaniwāhk.
PSA.73.8	nīhtāwāhpihēwak kotaka ayisiyiniwa mīna maci-āyimōcikēwak;
PSA.73.8	kihcēyimisowak mīna kakwē-miskwēyihtamwak tānisi ka‑kitimahācik kotaka.
PSA.73.9	maci-āyimōmēwak kisē-manitowa kihci-kīsikohk kā‑ayāyit,
PSA.73.9	ēkwa osām ē‑kistēyimisocik, wiyasiwātēwak iyiniwa ōta askīhk,
PSA.73.10	ēkosi pimitisahwēwak mīna tāpwē piko tāpwēhtawēwak,
PSA.73.10	ahpō wīstawāw kisē-manitow otayisiyinīma.
PSA.73.11	ōmisi itwēwak, “kisē-manitow misawāc namwāc ka‑kiskēyihtam;
PSA.73.11	namōya kita-kiskēyihtam kā‑māwaci-ispāhkēyihtākosit.”
PSA.73.12	ēkosi itātisiwak kā‑macātisicik.
PSA.73.12	mistahi ayāwak mīna āhci piko ati-wēyōtisiwak.
PSA.73.13	namōya nānitaw nititāpacihikon ē‑kī-pē-miyo-pimātisiyān
PSA.73.13	mīna namwāc ē‑kī-māyi-tōtamān.
PSA.73.14	hāw, kisē-manitow, kikitimahin kapē-kīsik;
PSA.73.14	tahtwāw ē‑kīkisēpāyāk kikwātakihin.
PSA.73.15	kīspin ēkosi nikī-itwān,
PSA.73.15	namōya niya pēyak nika-kī-itakimison kitiyinīmak.
PSA.73.16	nikī-kakwē-nisitohtēn ēwako ōma,
PSA.73.16	māka osām āyiman niya ohci
PSA.73.17	isko ispī ē‑itohtēyān kikihci-ayamihēwikamikohk.
PSA.73.17	ēkota kā‑kiskēyihtamān
PSA.73.17	tānisi kita-ispayihikocik omacātisak.
PSA.73.18	kika-ahāwak itē ē‑sōskwāyik,
PSA.73.18	ēkosi kita-pahkisihkik misiwanācihowinihk.
PSA.73.19	sēmāk misiwanācihāwak;
PSA.73.19	kakwāyakihāwak.
PSA.73.20	tāpiskōc kā‑pawātamihk itēyihtākosiwak
PSA.73.20	ē‑kīkisēpāyāk wanikiskisināniwan;
PSA.73.20	kā‑tipēyihcikēyan, ispīhk ē‑koskopayiyan
PSA.73.20	namōya nōkosiwak.
PSA.73.21	ispīhk kā‑kī-kisīwēyihtamān
PSA.73.21	mīna kā‑kī-wīsakitēhēyān,
PSA.73.22	tāpiskōc pisiskiw nikī-kakēpātisin,
PSA.73.22	ēkāya ē‑kī-nisitohtātān.
PSA.73.23	āhci piko tāpitawi kisiwāk kiwīcētin;
PSA.73.23	ēkwa nikihciniskihk kimiciminin.
PSA.73.24	kikiskinohtahin kikiskinohamākēwinihk ohci,
PSA.73.24	mīna iskwēyānihk kika-tawinamawin ka‑kistēyimiyan.
PSA.73.25	kīkway kotak ē‑ayāyān kihci-kīsikohk, kiya piko?
PSA.73.25	kīkway kotak ka‑kī-nitawēyihtamān ōta askīhk, ayisk ē‑wīcēwiyan?
PSA.73.26	nika-kī-nā-nēsowisin nimāmitonēyihcikanihk mīna niyawihk,
PSA.73.26	māka wiya kisē-manitow nisōhkisiwin;
PSA.73.26	wiya piko nika-mamisīn.
PSA.73.27	aniki kā‑kī-wanisihkik kēhcinā kita-pōni-pimātisiwak;
PSA.73.27	aniki ēkāya kā‑pimitisahoskik kika-misiwanācihāwak.
PSA.73.28	māka niya wiya ohci mistahi miywāsin
PSA.73.28	cīki kita-wīcēwak kisē-manitow;
PSA.73.28	kita-kanawēyimit kā‑tipēyihcikēt kisē-manitow,
PSA.73.28	ēkosi kita-ātotamān kahkiyaw omiyo-tōtamowina.
PSA.84.1	hāw, kā‑tipēyihcikēyan kā‑māwaci-sōhkātisiyan!
PSA.84.1	tāpwē miywāsin kikihci-ayamihēwikamik!
PSA.84.2	mitoni ēkotē ninōhtē-ayān!
PSA.84.2	nitakāwātēn kita-ayāyān ēkotē
PSA.84.2	kā‑tipēyihcikēt okihci-ayamihēwikamikohk.
PSA.84.2	iyikohk ē‑kaskihtāyān nimiyawātēn
PSA.84.2	ē‑nikamostawak kā‑pimātisit kisē-manitow.
PSA.84.3	ahpō piko piyēsīsak wacistonihkēwak,
PSA.84.3	mīna mīcaskosīsak ayāwak ita kita-wīkicik;
PSA.84.3	kanawēyimāwasowak cīki pakitināsowināpiskwa,
PSA.84.3	kā‑tipēyihcikēyan kā‑māwaci-sōhkātisiyan,
PSA.84.3	nitōkimām mīna nikisē-manitōm!
PSA.84.4	miywēyihtamwak aniki ēkota kā‑ayācik kikihci-ayamihēwikamikohk,
PSA.84.4	tāpitawi ē‑nikamocik mīna ē‑mamihcimiskik.
PSA.84.5	miywēyihtamwak aniki kā‑miyacik kisōhkisiwin,
PSA.84.5	kā‑nōhtē-itāwahitocik Zion wacīhk.
PSA.84.6	ē‑ati-miyāskahkik pasatināhk Baca ē‑pāstēyik,
PSA.84.6	ati-mōhkiciwanipēwan;
PSA.84.6	ē‑takwāki-kimiwaniyik nā‑nipīwiyiw.
PSA.84.7	ayiwāk ati-sōhkisiwak;
PSA.84.7	Zionihk kita-wāpamēwak kisē-manitowa
PSA.84.7	kā‑ispāhkēyihtākosit ispīhci kotaka manitowa.
PSA.84.8	natohta ē‑mawimostātān,
PSA.84.8	kā‑tipēyihcikēt kisē-manitow kā‑māwaci-sōhkātisiyan.
PSA.84.8	natohta, okisē-manitōma Jacob!
PSA.84.9	hāw, kisē-manitow, sawēyim nikihci-okimāminān,
PSA.84.9	ana kihci-okimāw kā‑kī-nawasōnat.
PSA.84.10	pēyak kīsikāw kikihci-ayamihēwikamikohk kita-ayāhk
PSA.84.10	nawac miywāsin ispīhci kihci-mitātahtomitanaw kīsikāwa kotakihk;
PSA.84.10	nawac ta‑nīpawiyān iskwāhtēmihk nikisē-manitōm owāskāhikanihk
PSA.84.10	ispīhci ta‑wīci-ayāmakik omacātisak.
PSA.84.11	kā‑tipēyihcikēt kā‑kanawēyimikoyahk
PSA.84.11	mīna ēwako kikihci-okimāminaw kā‑kistēyihtākosit,
PSA.84.11	ē‑sawēyimikoyahk ē‑kisēwātotākoyahk
PSA.84.11	mīna ē‑kistēyimikoyahk.
PSA.84.11	miyēw kīkway ē‑miywāsiniyik
PSA.84.11	anihi kwayask kā‑tōtamiyit.
PSA.84.12	kā‑tipēyihcikēyan kā‑māwaci-sōhkātisiyan,
PSA.84.12	miywēyihtamwak aniki kā‑mamisītotāskik!
PSA.85.1	kā‑tipēyihcikēyan, kikī-kitimākēyihtēn kitaskiy;
PSA.85.1	kikī-miyopayihāwak Israelīwiyiniwak mīna kīhtwām.
PSA.85.2	kikī-īkatēnēn kitiyinīmak omāyi-tōtamowiniwāwa
PSA.85.2	mīna kikī-kāsīnamawāwak kahkiyaw owanitōtamowiniwāwa.
PSA.85.3	kikī-pōni-kisiwāhikwak
PSA.85.3	mīna kikī-miciminēn kikisiwāsiwin.
PSA.85.4	kīhtwām sīhtoskawinān, kisē-manitow kā‑pimācihiyāhk,
PSA.85.4	mīna pōni-kisīstawinān!
PSA.85.5	kika-kisiwāhitinān cī kākikē?
PSA.85.5	namōya cī wīhkāc kika-pōni-kisiwāhitinān?
PSA.85.6	kīhtwām ēkwa miyinān maskawisīwin,
PSA.85.6	ēkwa niyanān kitiyinīmak kika-mamihcimitinān.
PSA.85.7	wāpahtihinān kisākihiwēwin ēkāya wīhkāc kā‑kīsipipayik, kā‑tipēyihcikēyan,
PSA.85.7	mīna pimācihinān.
PSA.85.8	nipēhtēn tānisi kisē-manitow kā‑tipēyihcikēt ē‑itwēt;
PSA.85.8	kitasotamākonaw pēyāhtakēyimowin kiyānaw otiyinīma,
PSA.85.8	kīspin ēkāya kīwētotamāhko kikakēpāci-isīhcikēwininawa.
PSA.85.9	kēhcinā wīpac kita-pimācihēw anihi kā‑kistēyimikot,
PSA.85.9	ēkwa opimācihiwēwin nika-kisātikonān ōta kitaskīnāhk.
PSA.85.10	sākihiwēwin ēkwa mamisīwātisiwin kita-nakiskātōmakanwa;
PSA.85.10	kwayask-itātisiwin mīna pēyāhtakēyimowin kita-micimitōmakanwa.
PSA.85.11	ayisiyiniw owīcihiwēwin kita-ohpīmakaniyiw askīhk ohci,
PSA.85.11	ēkwa kisē-manitow okwayaskwātisiwin kita-itāpīmakaniyiw kihci-kīsikohk ohci.
PSA.85.12	kā‑tipēyihcikēt kika-miyopayihikonaw,
PSA.85.12	ēkwa kitaskīnaw kita-miyokihcikēmakan.
PSA.85.13	kwayaskwātisiwin kita-nīkānohtāk kā‑tipēyihcikēt
PSA.85.13	ēkwa ē‑kwayācihtamawāt mēskanaw.
PSA.90.1	kā‑tipēyihcikēyan, kiya kikī-tipinawāskawinān
PSA.90.1	ay‑āniskē kayās ohci.
PSA.90.2	pāmwayēs ē‑kī-osīhtāyan ispatināwa
PSA.90.2	ahpō pāmwayēs askiy ē‑kī-osīhtāyan,
PSA.90.2	kākikē kikī-kisē-manitōwin,
PSA.90.2	mīna kākikē kika-kisē-manitōwin.
PSA.90.3	kiwīhtamawāw ayisiyiniw kita-kīwētotahk asiskiy,
PSA.90.3	nistam kā‑kī-ohci-osīhiht.
PSA.90.4	kihci-mitātahtomitanaw askiy tāpiskōc pēyak kīsikāw kiya ohci;
PSA.90.4	tāpiskōc otākosihk āsay ē‑kisipipayik,
PSA.90.4	tāpiskōc pēyak tipahipīsimwān pēyak tipiskāw.
PSA.90.5	kitōtinēn nipimātisiwinināna tāpiskōc sisikoc kā‑iskipēk;
PSA.90.5	namwāc kinwēs kā‑pimātisihk, tāpiskōc ē‑pawātamihk.
PSA.90.5	niyanān tāpiskōc macikonāsa kā‑ohpikihki ē‑kīkisēpāyāk,
PSA.90.6	ē‑ohpikihki mīna ē‑ati-wāpikwaniyiki,
PSA.90.6	ēkwa ati-pāstēwa mīna ē‑nipīmakahki kā‑otākosik.
PSA.90.7	nimisiwanātisinān kikisiwāsiwin ohci
PSA.90.7	ēkwa mitoni nisēkihikonān kisaskiyawēsiwin.
PSA.90.8	kikanawāpahtēn niwanitōtamowinināna,
PSA.90.8	ahpō piko kīmōc kā‑kī-wanitōtamāhk kiwāpahtēn.
PSA.90.9	kikisiwāsiwin ohci namōya kinwēs nipimātisinān,
PSA.90.9	tāpiskōc tēpiyāhk yēhēwin.
PSA.90.10	nipimātisinān tēpakohpomitanaw askiy --
PSA.90.10	kīspin ē‑sōhkisiyāhk ayinānēwomitanaw askiy isko.
PSA.90.10	nayēstaw piko macipayiwin mīna mihtātamowin nipē-nakiskēnān;
PSA.90.10	wīpac ninakataskēnān ēkosi nipōni-pimātisinān.
PSA.90.11	awīna kā‑mōsihtāt ē‑isi-sōhkahk kikisiwāsiwin?
PSA.90.11	awīna kā‑kiskēyihtahk iyikohk ka‑kī-sēskēyihtākwahk kikisiwāsiwin?
PSA.90.12	kiskinohamawinān namōya kākikē nika-kī-pimātisinān,
PSA.90.12	ēkosi nika-ati-iyinīsinān.
PSA.90.13	tāniyikohk ka‑pimi-kisiwāsiyan?
PSA.90.13	kitimākinawik kitatoskēyākanak, kā‑tipēyihcikēyan!
PSA.90.14	tahto ē‑kīkisēpāyāk sākaskinēskawinān kisākihiwēwin ohci ēkāya wīhkāc kā‑kīsipipayik,
PSA.90.14	ēkosi nika-nikamonān mīna nika-miywēyihtēnān isko pimātisiyāhko.
PSA.90.15	miyinān ēkwa mistahi miywēyihtamowin
PSA.90.15	pēyakwan iyikohk kā‑kī-isi-miyiyāhk pīkiskātamowin;
PSA.90.15	misakāmē ōma ē‑kakwātakihtāyāhk.
PSA.90.16	hāw, mahti niyanān kitatoskēyākanak nika-wāpahtēnān kimamāhtāwi-tōtamowina;
PSA.90.16	nitāniskotāpāninānak kita-wāpahtahkik kisōhkisiwin kā‑kistēyihtākwahk.
PSA.90.17	kā‑tipēyihcikēyan nikisē-manitōminān, kisawēyimikowisiwina nika-wī-wīcēwikonān.
PSA.90.17	miyinān miyopayiwin kā‑atoskātamāhk.
PSA.91.1	awiyak ē‑nātāmototawāt kā‑tipēyihcikēyit,
PSA.91.1	awiyak ē‑aspēyimototahk omāwaci-sōhkātisiwiniyiw kisē-manitowa,
PSA.91.2	kita-kī-itēw,
PSA.91.2	“kiya kā‑nātamawiyan mīna kā‑kanawēyimiyan.
PSA.91.2	kiya nikisē-manitōm kā‑mamisītotātān.”
PSA.91.3	kika-kitēyimik ēkāya ka‑tasōsoyan kahkiyaw kīkway ohci kā‑kakwēspanātahk
PSA.91.3	mīna āhkosiwin ohci kā‑misiwanācihiwēhk.
PSA.91.4	kika-ākōnik tāpiskōc piyēsīs kā‑akwanahwāt ocawāsimisa otahtahkwanihk.
PSA.91.4	kisē-manitow omamisīwātisiwinihk ohci
PSA.91.4	kika-kanawēyimik mīna kika-nātamāk.
PSA.91.5	namōya kita-kī-kostaman maci-kīkway ē‑tipiskāk,
PSA.91.5	ahpō sisikoc kita-mōskīstākawiyan ē‑kīsikāk,
PSA.91.6	ahpō āhkosiwin kā‑otihtikohk kā‑wanitipiskāk,
PSA.91.6	ahpō maci-kīkway kā‑nipahikohk kā‑mēkwā-kīsikāk.
PSA.91.7	kihci-mitātahtomitanaw kita-kī-nipahisinwak ita ē‑ayāyan,
PSA.91.7	mitātaht kihci-mitātahtomitanaw wāsakām,
PSA.91.7	māka kiya namōya nānitaw kika-māyi-tōtākawin.
PSA.91.8	kika-wāpahtēn
PSA.91.8	tānisi ē‑isi-sōhki-paminihcik omacātisak.
PSA.91.9	hāw, kā‑tipēyihcikēt kiya kinātāmototawāw,
PSA.91.9	ēkwa kita-kitēyimisk kā‑māwaci-ispāhkēyihtākosit,
PSA.91.10	ēkosi namōya maci-kīkway kika-māyi-tōtākon,
PSA.91.10	namōya māyipayiwin kika-otihtikon cīki kīkihk.
PSA.91.11	kisē-manitow kita-itasiwātēw okīsikōma
PSA.91.11	kita-kanawēyimiskik piko itē itohtēyani.
PSA.91.12	kika-miciminikwak
PSA.91.12	ēkāya kita-wīsakisitēsiniyan asinīhk.
PSA.91.13	kika-kī-tahkiskātāwak mistahkēsiwak,
PSA.91.13	mīna pakwaci-pisiskiwak mīna kinēpikwak.
PSA.91.14	kisē-manitow itwēw, “nika-pimācihāwak aniki kā‑sākihicik
PSA.91.14	mīna nika-kitēyimāwak aniki kā‑kistēyimicik ē‑tipēyihcikēyān.
PSA.91.15	ispīhk tēpwāsitwāwi nika-naskwēwasihāwak;
PSA.91.15	nika-wīcihāwak māyahkopayitwāwi,
PSA.91.15	nika-pimācihāwak mīna nika-kistēyimāwak.
PSA.91.16	nika-miyikowisihāwak kinwēs pimātisiwin,
PSA.91.16	mīna nika-wāpahtihāwak nipimācihiwēwin.”
PSA.93.1	kā‑tipēyihcikēt kihci-okimāwiw.
PSA.93.1	sōhkātisiw mīna okimāwisīhow.
PSA.93.1	kikī-āyītastān ōma askiy,
PSA.93.1	namōya kita-kī-āhtastāniwan.
PSA.93.2	kikihci-okimāwi-apiwin, kā‑tipēyihcikēyan,
PSA.93.2	kī‑āyītastēw nistam ohci,
PSA.93.2	mīna kikī-ihtakon pāmwayēs kīkway ē‑mācipayik.
PSA.93.3	kā‑timīki kihcikamiya sōhkēhtākwanwa, kā‑tipēyihcikēyan,
PSA.93.3	mitoni misi-pēhtākwanwa.
PSA.93.4	kā‑tipēyihcikēt wiya piko kihci-okimāwiw kihci-kīsikohk,
PSA.93.4	nawac ayiwāk sōhkātisiw ispīhci kā‑sōhkēhtākwaniyik kihcikamīhk,
PSA.93.4	ēkwa mīna ispīhci kā‑mamahkāskāyik kihcikamīhk.
PSA.93.5	kā‑tipēyihcikēyan, kiwiyasiwēwina kākikē ihtakwanwa,
PSA.93.5	mīna kikihci-ayamihēwikamik kanātēyihtākwan,
PSA.93.5	kākikē mīna kākikē.
PSA.95.1	āstamik, mahti mamihcimātāk kā‑tipēyihcikēt!
PSA.95.1	mahti nikamostawātāk kisē-manitow ē‑mōcikēyihtamahk,
PSA.95.1	ēwako sōhkātisiw tāpiskōc asiniy kā‑pimācihikoyahk.
PSA.95.2	mahti nitawi-nīpawīstawātān kita-nanāskomoyahk;
PSA.95.2	mīna nikamostawātāk ē‑mamihcimāyahk.
PSA.95.3	ayisk kā‑tipēyihcikēt kihci-manitōwiw,
PSA.95.3	ayiwāk kihci-okimāwiw ispīhci kahkiyaw manitowa.
PSA.95.4	pimipayihtāw iyawisk ōma askiy,
PSA.95.4	itāmihk askīhk ohci isko tahkohc asinīwacīhk.
PSA.95.5	tipēyihtam kihcikamiy, kā‑kī-osīhtāt;
PSA.95.5	askiy asici wiya kā‑kī-osīhtāt.
PSA.95.6	hāw, mahti tapahtiskwēkāpawīstawātāk ta‑mawimostawāyahk;
PSA.95.6	mahti ocihcihkwanapīstawātāk kā‑tipēyihcikēt kā‑kī-osīhikoyahk!
PSA.95.7	ēwako kimanitōminaw;
PSA.95.7	kiyānaw otiyinīma kā‑kitēyimāt,
PSA.95.7	otiyinīma kā‑kanawēyimāt.
PSA.95.7	anohc kā‑kīsikāk natohtawik tānisi ē‑itwēt!
PSA.95.8	ēkāya macistikwānēk tāpiskōc kimosōmipaniwāwak Meribahihk,
PSA.95.8	tāpiskōc ispī kā‑kī-macistikwānēcik Massah pakwataskīhk.
PSA.95.9	nikī-kocihikwak ē‑mawinēhocik,
PSA.95.9	āta ē‑wāpahtahkik tānisi ē‑kī-tōtamawakik.
PSA.95.10	nēwomitanaw askiy nikī-kisiwāhikwak ōki,
PSA.95.10	nikī-itwān, “sasīpihtamwak;
PSA.95.10	ēkāya ē‑wī-pimitisahahkik nititasiwēwina.”
PSA.95.11	nikī-kisiwāsin mīna nikī-sōhki-asotēn,
PSA.95.11	“namōya kika-otihtēnāwāw anima askiy
PSA.95.11	itē tāh‑kī-miyitakok kita-ayiwēpiyēk.”
PSA.96.1	sipwēhamāhk oski-nikamon kā‑tipēyihcikēt!
PSA.96.1	sipwēhamāhk kā‑tipēyihcikēt, kahkiyaw kiyawāw ōta askīhk!
PSA.96.2	sipwēhamāhk kā‑tipēyihcikēt, mīna mamihcimihk!
PSA.96.2	miywācimowin wīhtamok tahto kīsikāw ē‑pimācihikoyahk.
PSA.96.3	wīhtamāhkok okihcēyihtākosiwin ē‑itahtōskānēsicik ōta askīhk,
PSA.96.3	mīna wīhtamāhkok kahkiyaw ayisiyiniwak omamāhtāwi-tōtamowina.
PSA.96.4	kihcēyihtākosiw kā‑tipēyihcikēt ēkwa kita-kī-mamihcimiht;
PSA.96.4	kita-kistēyimiht ispīhci kotaka manitowa.
PSA.96.5	ayisk manitōhkāna piko kahkiyaw pītosiyiniwak māna kā‑mawimostawācik;
PSA.96.5	māka kihci-kīsikohk kā‑tipēyihcikēt kī‑osīhtāw.
PSA.96.6	wāsakāskāk okihci-okimāwēyihtākosiwin mīna okistēyihtākosiwin;
PSA.96.6	osōhkisiwin mīna omiywātisiwin
PSA.96.7	mamihcimihk kā‑tipēyihcikēt, kahkiyaw ayisiyinītik ōta askīhk kā‑ayāyēk;
PSA.96.7	mamihcihtamok okistēyihtākosiwin mīna osōhkisiwin.
PSA.96.8	mamihcihtamok kā‑kistēyihtākwaniyik kā‑tipēyihcikēt owīhowin;
PSA.96.8	pīhtikwatāk pakitināsowina okihci-ayamihēwikamikohk.
PSA.96.9	otihtapīstāhk kā‑kistēyihtākosit mayaw takohtēci;
PSA.96.9	nanami-māmaskātēyimihk, kahkiyaw ē‑ihtasiyēk ōta askīhk!
PSA.96.10	wīhtamāhkok kahkiyaw ayisiyiniwak ē‑itahtōskānēsicik,
PSA.96.10	“kisē-manitow kihci-okimāwiw!
PSA.96.10	askiy āyītastēw mīna namwāc kita-kī-āhtascikātēw;
PSA.96.10	kwayask kita-wiyasiwātēw ayisiyiniwa.”
PSA.96.11	askiy mīna kīsik, miyawātamok;
PSA.96.11	sōhkēhtākosik kihcikamiy, ēkwa kahkiyaw kīkway ēkota;
PSA.96.12	miyawātamok kistikēwi-askiya, ēkwa kahkiyaw kīkway ēkota.
PSA.96.12	mistikwak sakāhk kita-tēpwēwak ē‑miywēyihtahkik
PSA.96.13	wiya kā‑tipēyihcikēt ē‑wī-pē-wiyasiwātahk ōma askiy.
PSA.96.13	kwayask kita-wiyasiwātēw ayisiyiniwa ōta askīhk
PSA.96.13	ēkwa kwayask kita-paminēw.
PSA.100.1	kisīwēk! miyo-sipwēhamostāhk kā‑tipēyihcikēt,
PSA.100.1	kiyawāw kahkiyaw ōta askīhk kā‑ayāyēk!
PSA.100.2	mawimostāhk kā‑tipēyihcikēt miywēyihtamowinihk;
PSA.100.2	pē‑nikamostāhk ē‑miyawātamēk!
PSA.100.3	kiskēyihtamok kā‑tipēyihcikēt ē‑manitōwit!
PSA.100.3	kikī-osīhikonaw mīna kitipēyimikonaw;
PSA.100.3	kiyānaw otiyinīma, kiyānaw okanawēyimākana.
PSA.100.4	pīhtikwēk kihci-ayamihēwikamikohk ē‑nanāskomoyēk;
PSA.100.4	mamihcimihk pīhcāyihk.
PSA.100.4	nanāskomihk mīna mamihcimihk.
PSA.100.5	ayisk kā‑tipēyihcikēt miywātisiw;
PSA.100.5	kākikē ka‑nāspici-sākihiwēw
PSA.100.5	ēkwa kākikē ka‑nāspici-mamisīwātisiw.
PSA.103.1	mamihcim kā‑tipēyihcikēt, nitahcāhk!
PSA.103.1	ē‑isi-kaskihtāyān nika-mamihcimāw kā‑kanātaniyik owīhowinihk ohci!
PSA.103.2	mamihcim kā‑tipēyihcikēt, nitahcāhk,
PSA.103.2	ēkwa ēkāya wanikiskisi iyikohk ē‑kisēwātisit.
PSA.103.3	pōnēyihtam kahkiyaw nimaci-tōtamowina
PSA.103.3	mīna iyinihkihtāw kahkiyaw nitāhkosiwina.
PSA.103.4	nipimācihik ēkāya kita-nipiwak
PSA.103.4	ēkwa ē‑sawēyimikowisiyān ē‑sākihit ēkwa ē‑kitimākēyimit.
PSA.103.5	nimiyik miyo-kīkwaya isko kā‑pimātisiyān,
PSA.103.5	ēkosi kinwēs nika-oskāyiwin ēkwa nika-maskawisīwātisin tāpiskōc kihīwa.
PSA.103.6	kā‑tipēyihcikēt ē‑wiyasiwātāt ayisiyiniwa,
PSA.103.6	manācihēw anihi ēkāya kā‑kī-nātamāsoyit.
PSA.103.7	kī‑wāpahtihēw Mosesa tānisi ē‑wī-isīhcikēt
PSA.103.7	mīna kī‑wāpahtihēw Israelīwiyiniwa omamāhtāwi-tōtamowina.
PSA.103.8	kā‑tipēyihcikēt kisēwātisiw ē‑sākihiwēt,
PSA.103.8	sīpiyawēsiw mīna kākikē sākihiwēw.
PSA.103.9	namōya tāpitawi kīhkāwitam,
PSA.103.9	namōya kākikē kisiwāsiw.
PSA.103.10	namōya kimākohikonaw āta ē‑kaskihtamāsoyahk,
PSA.103.10	ahpō namwāc kitipahikēhikonaw kimaci-tōtamowininawa ohci
PSA.103.10	mīna kimāyi-tōtamowininawa ohci.
PSA.103.11	iyikohk ē‑ispāk kīsik askīhk ohci,
PSA.103.11	ēkosi isi kihcēyihtākwaniyiw osākihiwēwin
PSA.103.11	aniki ohci kā‑kistēyimācik.
PSA.103.12	ē‑ispīhci-pīhcāk māmihk ohci isko natimihk,
PSA.103.12	ēkwa iyikohk īkatēnam kimāyi-tōtamowininawa.
PSA.103.13	tāpiskōc ohtāwīmāw kā‑isi-kitimākēyimāt otawāsimisa,
PSA.103.13	pēyakwan ēkosi isi kitimākēyimēw kā‑tipēyihcikēt anihi kā‑kistēyimikot.
PSA.103.14	ayisk kiskēyihtam tānisi ē‑kī-osīhikawiyahk;
PSA.103.14	kanokiskisiw asiskīhk ē‑ohcīyahk.
PSA.103.15	niyanān wiya pēyakwan maskosiya.
PSA.103.15	kimiyo-ohpikinānaw tāpiskōc pakwaci-wāpikwaniy;
PSA.103.16	ēkwa yōtiki, wēpāstan—
PSA.103.16	namōya kīhtwām awiyak wāpahtam.
PSA.103.17	māka aniki kā‑kistēyimācik kā‑tipēyihcikēyit osākihiwēwin kākikē ayāyiw,
PSA.103.17	ēkwa omiywātisiwin kākikē ayāyiw ay‑āniskē kahkiyaw ē‑ihtasihk,
PSA.103.18	aniki kā‑kanawēyihtahkik owīci-isīhcikēmiwēwin
PSA.103.18	mīna kā‑kanokiskisicik kita-kanawēyihtahkik owiyasiwēwina.
PSA.103.19	kā‑tipēyihcikēt kī‑astāw otokimāwi-apiwin kihci-kīsikohk;
PSA.103.19	misiwē tipēyihtam ē‑kihci-okimāwit.
PSA.103.20	mamihcimihk kā‑tipēyihcikēt,
PSA.103.20	kiyawāw okīsikowak kā‑sōhkisiyēk okihci-nātamākēwak,
PSA.103.20	kā‑nanahihtamēk otitasiwēwina,
PSA.103.20	kā‑natohtawāyēk ē‑itwēt.
PSA.103.21	mamihcimihk kā‑tipēyihcikēt, kahkiyaw ē‑ihtasiyēk kihci-kīsikohk,
PSA.103.21	kiyawāw otatoskēyākana, otitēyihtamowin kā‑pimitisahamēk!
PSA.103.22	mamihcimihk kā‑tipēyihcikēt,
PSA.103.22	kahkiyaw kā‑kī-osīhikoyēk piko itē otipēyihcikēwinihk.
PSA.103.22	mamihcim kā‑tipēyihcikēt, nitahcāhk!
PSA.104.1	mamihcim kā‑tipēyihcikēt, nitahcāhk!
PSA.104.1	hāw, kā‑tipēyihcikēyan nikisē-manitōm, mistahi kikihcēyihtākosin!
PSA.104.1	kikikiskēn kihci-okimāwitēyihtākosiwin mīna kistēyihtākosiwin;
PSA.104.2	kitakwanahon wāstēw.
PSA.104.2	kitaswēkastān kīsik tāpiskōc pakwānikamik,
PSA.104.3	mīna kimānokān tahkohc nipīhk ispimihk.
PSA.104.3	waskowa kitāpacihtān tāpiskōc otāpān
PSA.104.3	kipimihān otahtahkwanihk yōtin.
PSA.104.4	kitāpacihāwak yōtinwa ē‑itwēstamāskik
PSA.104.4	ēkwa kitāpacihāwak kā‑kwāhkotēki iskotēwa ka‑atoskāskik.
PSA.104.5	kikī-āyītastān ita kā‑tēhtastēk ōma askiy,
PSA.104.5	ēkosi namōya wīhkāc kita-kī-āhtastēw.
PSA.104.6	kikī-akwanahēn ōma askiy kihcikamiy ohci tāpiskōc akohp,
PSA.104.6	ēkwa kī‑iskipēwa waciya.
PSA.104.7	ispīhk ē‑kīhkāmacik kihcikamiya kī‑ihkipēpayiwa sēmāk;
PSA.104.7	tāpiskōc ē‑tapasīstākoyan kā‑pēhtāskik kititasiwēwin.
PSA.104.8	kī‑sipwēciwanwa wacīhk ohci pasahcāhk isi,
PSA.104.8	itē kā‑kī-itastāyan kita-ihtakwahki.
PSA.104.9	kikī-astān ita ēkāya kīhtwām kita-iskipēk ōma askiy.
PSA.104.10	kikī-osīhtān pasahcāhk kita-mōhkiciwanipēkāk,
PSA.104.10	ēkwa kita-pimiciwahki sīpiya tastawatināhk.
PSA.104.11	ēkota ohci kita-minihkwēyit pakwaci-pisiskiwa;
PSA.104.11	ēkota pakwaci-sōsōwatimwak minihkwēwak.
PSA.104.12	ēkota cīki, mistikoskāhk,
PSA.104.12	piyēsīsak wacistonihkēwak ēkwa nikamowak.
PSA.104.13	kīsikohk ohci kikimiwanihtān ispatināhk,
PSA.104.13	ēkwa askiy sākaskinēw kimiyo-tōtākēwina ohci.
PSA.104.14	kitōhpikihtān maskosiya mostoswak ohci
PSA.104.14	ēkwa kiscikānisa ayisiyiniwak kita-āpacihtācik,
PSA.104.14	ēkosi kita-kī-kistikēcik kistikāna,
PSA.104.15	ēkwa kita-osīhtāt sōmināpoy kita-miywēyihtamihikot,
PSA.104.15	pimiy kita-ohci-miywēyihtahk,
PSA.104.15	ēkwa pahkwēsikana kita-maskawisīskākot.
PSA.104.16	anihi kā‑tipēyihcikēt kā‑kī-kistikēt
PSA.104.16	māsikīskwāhtikwa Lebanon ohci
PSA.104.16	miyo-kimiwanisiwak māna.
PSA.104.17	ēkosi ēkota piyēsīsak wacistonihkēwak;
PSA.104.17	ēkwa kotakak piyēsīsak wacistoniwak minahikwāhtikohk.
PSA.104.18	pakwaci-wāpatihkwak tahkohc wacīhk ayāwak
PSA.104.18	ēkwa asinīwacī-mistanaskwak kāsōwak asinīskāhk.
PSA.104.19	kikī-osīhāw tipiskāwi-pīsim kita-kanawi-pīsimwēt,
PSA.104.19	kīsikāwi-pīsim kiskēyihtam ispīhk kita-pahkisimot.
PSA.104.20	kikī-osīhtān tipiskāw, ēkwa ē‑tipiskāk
PSA.104.20	ēkosi kahkiyaw pakwaci-pisiskiwak pē‑matāwisiwak.
PSA.104.21	miscahkēsīsak nēmowak ē‑mēkwā-mācīcik,
PSA.104.21	ē‑natonahkik kita-mīcicik kisē-manitowa kā‑kī-miyikocik.
PSA.104.22	ispīhk ē‑pē-sākāstēk,
PSA.104.22	kāwi itohtēwak owātiwāhk ē‑nitawi-pimisihkik.
PSA.104.23	ēkosi ēkwa ayisiyiniwak nitawi-atoskēwak
PSA.104.23	ēkwa āhkami-atoskēwak isko ē‑otākosiniyik.
PSA.104.24	kā‑tipēyihcikēyan, mihcēt kīkway kikī-osīhtān!
PSA.104.24	iyinīsiwinihk kikī-osīhtān ēwakoni kahkiyaw!
PSA.104.24	sākaskinēwak nanātohk pisiskiwak ōta askīhk.
PSA.104.25	nēma kihcikamiy, ē‑misāk mīna ē‑ayakaskāk,
PSA.104.25	ita mitoni mihcēt nanātohk pisiskiwak ē‑misikiticik ēkwa ē‑apisīsisicik kā‑wīkicik.
PSA.104.26	nāpihkwāna pimāstanwa ēkota, mīna mētawēw misi-kinēpik Leviathan,
PSA.104.26	ēwako kā‑kī-osīhat kihcikamīwi-aya.
PSA.104.27	kahkiyaw ēwakonik ōki kimamisītotākwak
PSA.104.27	kita-asamacik nitawēyihtahkwāwi.
PSA.104.28	kimiyāwak kita-mīcicik ēkosi mīciwak;
PSA.104.28	kitōsīhtamawāwak mīciwin ēkosi kīspowak.
PSA.104.29	kostāciwak ispīhk kā‑nakatacik;
PSA.104.29	ispīhk ē‑maskamacik yēhēwin pōni-pimātisiwak,
PSA.104.29	kāwi asiskīwipayiwak ita kā‑kī-ohci-osīhihcik.
PSA.104.30	māka ē‑miyacik yēhēwin nihtāwikiwak;
PSA.104.30	oski-pimātisiwin kimēkin ōta askīhk.
PSA.104.31	kākikē kita-wī-ayāmakan okistēyihtākosiwin kā‑tipēyihcikēt!
PSA.104.31	kita-wī-miywēyihtam kā‑tipēyihcikēt anima kā‑kī-osīhtāt!
PSA.104.32	ē‑kitāpahtahk askiy, nanamipayiyiw;
PSA.104.32	ē‑sāminahk waciya, kaskāpahtēyiwa.
PSA.104.33	nika-nikamostawāw kā‑tipēyihcikēt tāpitawi kā‑pimātisiyān;
PSA.104.33	nika-nikamostamawāw ē‑mamihcimak nikisē-manitōm isko pimātisiyāni.
PSA.104.34	kita-wī-miywēyihtam ninikamon,
PSA.104.34	ayisk nicīhkēyihtamowin ohcipayiw wiya ohci.
PSA.104.35	ninatotamawāw kahkiyaw omacātisak kita-misiwanācihihcik askīhk ohci;
PSA.104.35	ēkāya kita-wī-ihtakowak omacātisak.
PSA.104.35	mamihcim kā‑tipēyihcikēt, nitahcāhk!
PSA.104.35	mamihcim kā‑tipēyihcikēt!
PSA.107.1	“nanāskomihk kā‑tipēyihcikēt, ayisk miywātisiw;
PSA.107.1	kākikē sākihiwēw.”
PSA.107.2	kā‑kīhtwām wīhtamok ōhi pīkiskwēwina ē‑mamihcimāyēk kā‑tipēyihcikēt,
PSA.107.2	kiyawāw kahkiyaw kā‑kī-pimācihikoyēk.
PSA.107.2	kikī-paspīhikowāw nayēhtāwipayiwinihk ohci
PSA.107.3	ēkwa kāwi kikī-pēsīkowāw pāh‑pītos askīhk ohci,
PSA.107.3	māmihk ohci mīna natimihk ohci,
PSA.107.3	nātakām ohci mīna sāwanohk ohci.
PSA.107.4	ātiht kī‑papāmācihowak pakwataskīhk.
PSA.107.4	ēkwa namwāc ohci-miskamwak
PSA.107.4	ōtēnaw ita kita-wīkicik.
PSA.107.5	kī‑nōhtēhkatēwak mīna kī‑nōhtēyāpākwēwak,
PSA.107.5	ēkosi kī‑pakitēyimisowak.
PSA.107.6	ēkwa ē‑nayēhtāwīcik kī‑tēpwātēwak kā‑tipēyihcikēyit,
PSA.107.6	ēkosi kī‑pimācihēw okakwātakihtāwiniwāhk ohci.
PSA.107.7	kī‑itohtahēw ē‑kwayaskwamoyik mēskanāhk,
PSA.107.7	ē‑itamoyik ōtēnāhk ita kita-wīkicik.
PSA.107.8	mahti ta‑nanāskomācik kā‑tipēyihcikēyit osākihiwēwin ēkāya wīhkāc kā‑kīsipipayik ohci
PSA.107.8	ēkwa anihi mamāhtāwi-kīkwaya kā‑kī-tōtamākocik ohci.
PSA.107.9	ayisk tēpi-minahēw anihi kā‑nōhtēyāpākwēyit,
PSA.107.9	mīna kīspōhēw anihi kā‑nōhtēhkatēyit.
PSA.107.10	ātiht kī‑kitimākapiwak mīna wanitipiskapiwak,
PSA.107.10	ōki kipahwākanak ē‑sakahpisocik pīwāpiskwēyāpiya ohci,
PSA.107.11	ayisk ē‑kī-nōtinahkik otitasiwēwiniyiw kisē-manitowa kā‑māwaci-sōhkātisiyit
PSA.107.11	mīna kī‑asēnamwak okiskinohamākēwiniyiw.
PSA.107.12	ēwako ohci kī‑nēstosiwak iyikohk ē‑sōhki-atoskahihcik;
PSA.107.12	ē‑pahkisihkik māna ēkwa ēkāya awiya kita-wīcihikocik.
PSA.107.13	ēkwa ē‑nayēhtāwīcik kī‑tēpwātēwak kā‑tipēyihcikēyit,
PSA.107.13	ēkosi kī‑pimācihēw okakwātakihtāwiniwāhk ohci.
PSA.107.14	kī‑paspīhikwak kā‑kitimākapicik mīna owanitipiskisiwiniwāhk ohci
PSA.107.14	mīna kī‑pīkonamiyiwa pīwāpiskwēyāpiya.
PSA.107.15	mahti ta‑nanāskomēwak kā‑tipēyihcikēyit
PSA.107.15	osākihiwēwin ēkāya wīhkāc kā‑kīsipipayik ohci
PSA.107.15	ēkwa anihi mamāhtāwi-kīkwaya kā‑kī-tōtamākocik ohci.
PSA.107.16	pīkwatahamiyiwa iskwāhtēma ē‑osāwāpiskowiyiki
PSA.107.16	mīna sikwatahamiyiwa micimāpiskwahikana.
PSA.107.17	ātiht kī‑mōhcowiwak,
PSA.107.17	kī‑kakwātakihāwak omaci-tōtamowiniwāwa ēkwa omacātisiwiniwāwa ohci.
PSA.107.18	namwāc ohci-kaskihtāwak kita-mīcisocik
PSA.107.18	ēkwa kī‑nēsowātisiwak.
PSA.107.19	ēkwa ē‑nayēhtāwīcik kī‑tēpwātēwak kā‑tipēyihcikēyit,
PSA.107.19	ēkosi kī‑pimācihēw okakwātakihtāwiniwāhk ohci.
PSA.107.20	kī‑iyinīhkahēw otitasiwēwinihk ohci
PSA.107.20	mīna kī‑pimācihēw īkwahāskānihk ohci.
PSA.107.21	mahti ta‑nanāskomēwak kā‑tipēyihcikēyit
PSA.107.21	osākihiwēwinihk ēkāya wīhkāc kā‑kīsipipayik ohci,
PSA.107.21	ēkwa anihi mamāhtāwi-kīkwaya kā‑kī-tōtamākocik ohci.
PSA.107.22	mahti ta‑nanāskomēwak ē‑pakitināsocik,
PSA.107.22	kamāciwahikan ē‑nikamocik ē‑wīhtahkik kahkiyaw kā‑kī-tōtamākocik.
PSA.107.23	ātiht kī‑pōsiwak nāpihkwānihk kihcikamīhk isi,
PSA.107.23	ēkota ē‑ohtācihocik.
PSA.107.24	kī‑wāpahtamwak tānisi kā‑tipēyihcikēt ē‑kaskihtāt kita-tōtahk,
PSA.107.24	omamāhtāwi-tōtamowina kihcikamīhk.
PSA.107.25	kī‑itasiwātam ēkosi kī‑māci-misi-yōtin,
PSA.107.25	mīna kī‑mamāhkāskāw.
PSA.107.26	nāpihhkwāna kī‑ispāhkotēwa, mīna kī‑kōsāpēkotēwa timīhk isi.
PSA.107.26	ē‑kostātēyihtākwahk aniki nāpēwak kī‑pakitēyimisowak;
PSA.107.27	kī‑pahkisinwak mīna kī‑ayahpipayiwak tāpiskōc ē‑kīskwēpēcik --
PSA.107.27	namōya nānitaw ohci itāpacihikwak ē‑nakacihtācik āta.
PSA.107.28	ēkwa ē‑nayēhtāwīcik kī‑tēpwātēwak kā‑tipēyihcikēyit,
PSA.107.28	ēkosi kī‑pimācihēw okakwātakihtāwiniwāhk ohci.
PSA.107.29	kī‑āstē-māyi-kīsikanihtāyiwa,
PSA.107.29	ēkwa kī‑pōni-mamāhkāskāyiw.
PSA.107.30	kī‑miywēyihtamwak ē‑kāmwāci-kīsikāyik,
PSA.107.30	ēkwa kī‑pēsīkwak kapāwinihk isi kā‑kī-nitawēyihtahkik.
PSA.107.31	mahti ta‑nanāskomēwak kā‑tipēyihcikēt
PSA.107.31	osākihiwēwin ēkāya wīhkāc kā‑kīsipipayik
PSA.107.31	ēkwa anihi mamāhtāwi-kīkwaya kā‑kī-tōtamākocik ohci.
PSA.107.32	mahti kita-wīhtamwak okihcēyihtākosiwiniyiw ita ē‑māmawopayiyit ayisiyiniwa
PSA.107.32	ēkwa kita-mamihcimācik ita ē‑ayāyit onīkānīwa.
PSA.107.33	kā‑tipēyihcikēt kī‑kwēskinam sīpiya kita-pāstēyiki mitoni
PSA.107.33	mīna kī‑nakinam mōhkiciwanipēkwa kita-pōni-pimiciwaniyiki.
PSA.107.34	kī‑kwēskinam ē‑miywāsiniyik askiy kita-sīwīhtākanīwiyik ēkāya nānitaw ta‑itāpataniyik,
PSA.107.34	ayisk ohci ē‑macātisiyit ēkota kā‑wīkiyit.
PSA.107.35	kī‑kwēskinam pakwataskiya kita-sākahikanīwiyiki
PSA.107.35	ēkwa ita ē‑pāstēyik askiy kī‑mōhkiciwanipēkowiw.
PSA.107.36	ēkota kī‑pakitinēw onōhtēhkatēwa kita-wīkiyit,
PSA.107.36	ēkwa kihci-ōtēnawa kī‑osīhtāwak ēkota.
PSA.107.37	kī‑kistikēwak ēkota ē‑ohpikihtācik mīnisāpō-kistikān,
PSA.107.37	mīna kī‑miyokihcikēwak.
PSA.107.38	kī‑sawēyimēw otiyinīma, ēkwa kī‑mihcētōsēyiwa;
PSA.107.38	kī‑miyikowisiwak omostosomiwāwa kita-āhkami-mihcētiyit.
PSA.107.39	ēkwa ispīhk kisē-manitow otiyinīma ē‑sākōcihihcik mīna ē‑pīwēyimihcik
PSA.107.39	kī‑kitimahāwak mīna kī‑kakwātakihāwak,
PSA.107.40	kī‑māyēyihtamawēw anihi kā‑kitimahtāsoyit
PSA.107.40	mīna kī‑tōtamōhēw kita-papāmācihoyit pakwataskīhk.
PSA.107.41	māka kī‑paspīhēw anihi kā‑kitimākisiyit otāyimisiwiniyihk ohci,
PSA.107.41	ēkwa kī‑itakimēw ōhi kita-yahkīmoyit tāpiskōc māyatihkwa.
PSA.107.42	kā‑kwayask-itātisicik wāpahtamwak ōma mīna miywēyihtamwak,
PSA.107.42	māka omacātisak kipotonēhwāwak.
PSA.107.43	awiyak kā‑iyinīsit kiyām kita-māmitonēyihtam ōhi kīkwaya
PSA.107.43	ēkwa ta‑nākatēyihtam kā‑tipēyihcikēyit kākikē osākihiwēwiniyiw ēkāya wīhkāc kā‑kīsipipayik.
PSA.110.1	kā‑tipēyihcikēt itēw nitipēyihcikēma,
PSA.110.1	“api ōta nikihciniskēyihk iyikohk kā‑māyēyimiskik
PSA.110.1	sākōcīstamātāni.”
PSA.110.2	kā‑tipēyihcikēt kika-wī-miyik kihci-sōhkisiwin Zionihk ohci wāsakām isi.
PSA.110.2	“tipēyimik aniki kā‑māyēyimiskik,” itwēw.
PSA.110.3	kitiyinīmak kika-wīcihikwak sēmāk anima kīsikāw
PSA.110.3	nōtinatwāwi kā‑māyēyimiskik.
PSA.110.3	tāpiskōc kā‑ākōsipēyāk ē‑kīkisēpāyāk,
PSA.110.3	oskinīkiwak kika-pē-wīcēkwak wacīhk kā‑kanātēyihtākwahk.
PSA.110.4	kā‑tipēyihcikēt kī‑asotamākēw ēkāya kita-kāwi-otinikēt:
PSA.110.4	“kiya otayamihēwiyiniw kākikē, pēyakwan itowahk Melchizedek.”
PSA.110.5	kā‑tipēyihcikēt kikihciniskihk ayāw;
PSA.110.5	ispīhk kisiwāsici kita-sākōcihēw kihci-okimāwa
PSA.110.6	kita-wiyasiwātēw ayisiyiniwa ē‑itahtōskānēsiyit mīna kita-siswēwēpinēw mihcēt kā‑nipiyit;
PSA.110.6	kita-sākōcihēw kihci-okimāwa piko itē ōta askīhk.
PSA.110.7	awa kihci-okimāw kita-minihkwēw sīpīsisihk ohci cīki mēskanāhk,
PSA.110.7	ēkwa sēsāwimahcihoci kita-sākohtwāwikāpawiw.
PSA.115.1	kiya, kā‑tipēyihcikēyan, kiya piko,
PSA.115.1	ēkwa namōya niyanān, māka kiya piko kita-kistēyimitāhk
PSA.115.1	ayisk kisākihiwēwin ēkāya wīhkāc kā‑kīsipipayik ēkwa kimamisīwātisiwin.
PSA.115.2	tānēhki ayisiyiniwak ē‑itahtōskānēsicik kā‑kakwēcimikoyāhkok,
PSA.115.2	“tāniwā kimanitōmiwāw?”
PSA.115.3	nikisē-manitōminān kihci-kīsikohk ayāw;
PSA.115.3	piko isi ē‑wī-tōtahk tōtam.
PSA.115.4	omanitōhkāniwāwa wāpiski-sōniyāwa ohci asici osāwi-sōniyāwa ohci,
PSA.115.4	ēwakonik ōki ē‑mosci-osīhihcik.
PSA.115.5	ē‑otōniyit māka namwāc pīkiskwēyiwa;
PSA.115.5	ē‑oskīsikoyit māka namwāc wāpiyiwa.
PSA.115.6	ē‑ohtawakāyit māka namwāc pēhtamiyiwa;
PSA.115.6	mīna ē‑oskiwaniyit māka namwāc pasoyiwa.
PSA.115.7	ē‑ocihciyit māka namwāc mōsihtāyiwa,
PSA.115.7	mīna ē‑ositiyit māka namwāc pimohtēyiwa;
PSA.115.7	namwāc kī‑pēhtākosiyiwa okohtākaniyihk.
PSA.115.8	aniki kā‑kī-osīhācik mīna aniki kā‑mamisīcik
PSA.115.8	naspitawēwak anihi manitōhkāna kā‑kī-osīhācik.
PSA.115.9	mamisītotāhk kā‑tipēyihcikēt, kiyawāw ayisiyinītik Israel ohci.
PSA.115.9	kiwīcihikowāw mīna kikanawēyimikowāw.
PSA.115.10	mamisītotāhk kā‑tipēyihcikēt, kiyawāw kisē-manitow otayamihēwiyiniwa.
PSA.115.10	kiwīcihikowāw mīna kikanawēyimikowāw.
PSA.115.11	mamisītotāhk kā‑tipēyihcikēt, kahkiyaw kiyawāw kā‑mawimostawāyēk.
PSA.115.11	kiwīcihikowāw mīna kikanawēyimikowāw.
PSA.115.12	kā‑tipēyihcikēt kikiskisitotākonaw ēkwa kika-sawēyimikonaw;
PSA.115.12	kita-sawēyimēw ayisiyiniwa Israel ohci
PSA.115.12	ēkwa kahkiyaw kisē-manitow otayamihēwiyiniwa.
PSA.115.13	kita-sawēyimēw tahto anihi kā‑mawimostākot,
PSA.115.13	anihi kā‑kihcēyihtākosiyit mīna pīwiyiniwa.
PSA.115.14	kā‑tipēyihcikēt kika-wī-miyikowāw mihcētōsēwin,
PSA.115.14	kiyawāw mīna ay‑āniskē kitawāsimisiwāwa.
PSA.115.15	kika-wī-sawēyimikowāw kā‑tipēyihcikēt,
PSA.115.15	kā‑kī-osīhtāt kihci-kīsik mīna askiy!
PSA.115.16	wiya tipēyihtam kā‑tipēyihcikēt kihci-kīsik,
PSA.115.16	māka kī‑miyēw ayisiyiniwa ōma askiy.
PSA.115.17	namwāc onipiwak kāmwātanohk kā‑ayācik mamihcimēwak kā‑tipēyihcikēyit.
PSA.115.18	māka kiyānaw kā‑pimātisiyahk
PSA.115.18	kika-mamihcimānaw anohc mīna kākikē.
PSA.115.18	mamihcimihk kā‑tipēyihcikēt!
PSA.117.1	mamihcimihk kā‑tipēyihcikēt, kahkiyaw ē‑itahtōskānēsiyēk.
PSA.117.1	mamihcimihk, kahkiyaw ayisiyiniwak.
PSA.117.2	kā‑sākihikoyāhk sōhkaniyiw
PSA.117.2	ēkwa kākikē ka‑mamisīwātisiw.
PSA.117.2	mamihcimihk kā‑tipēyihcikēt!
PSA.119.57	kā‑tipēyihcikēyan, kiya piko kā‑nitawēyimitān;
PSA.119.57	nitasotēn kita-nanahihtamān kititwēwina.
PSA.119.58	nitēhihk ohci kipakosēyimitin kita-kitimākinawiyan,
PSA.119.58	kā‑kī-isi-asotaman!
PSA.119.59	nikī-māmitonēyihtēn nitisiyinīhkēwin, ēkwa nitasotēn
PSA.119.59	kita-pimitisahamān kikiskinohamākēwina.
PSA.119.60	nikakwēciyāhon, namōya nipēhon
PSA.119.60	kita-pimitisahamān kititasiwēwina.
PSA.119.61	omacātisak niwī-kakwē-tasōhikwak,
PSA.119.61	māka namwāc niwanikiskisin kiwiyasiwēwin.
PSA.119.62	ē‑mēkwā-tipiskāk nipēkopayin kita-mamihcimitān
PSA.119.62	kwayask ē‑wiyasiwātaman kīkwaya ohci.
PSA.119.63	niwīcēwākanin aniki kā‑kistēyimiskik,
PSA.119.63	tahto aniki kā‑nanahihtahkik kiwiyasiwēwina.
PSA.119.64	kā‑tipēyihcikēyan, piko itē ōta askīhk
PSA.119.64	ihtakon kisākihiwēwin ēkāya wīhkāc kā‑kīsipipayik;
PSA.119.64	kiskinohamawin kititasiwēwina.
PSA.119.65	kitōtēn kā‑kī-kihci-itwēyan kā‑tipēyihcikēyan,
PSA.119.65	ka‑miyo-tōtawiyan, niya kitatoskēyākan.
PSA.119.66	miyin iyinīsiwin mīna kiskēyihtamowin,
PSA.119.66	ayisk nimamisīn kititasiwēwina.
PSA.119.67	pāmwayēs kā‑kī-kwātakihiyan, nikī-māyi-tōtēn māna.
PSA.119.67	māka ēkwa ninanahihtēn kititwēwin.
PSA.119.68	ē‑miywātisiyan -- ē‑kisēwātisiyan!
PSA.119.68	kiskinohamawin kititasiwēwina.
PSA.119.69	kā‑kihcēyimisocik nikī-kiyāskīwācimikwak,
PSA.119.69	māka nitēhihk ohci nikī-nanahihtēn kiwiyasiwēwina.
PSA.119.70	otēhiwāhk namōya kīkway kiskēyihtamwak,
PSA.119.70	māka nimiywēyihtamihikon kiwiyasiwēwinihk.
PSA.119.71	nikī-miyo-tōtākon kā‑kī-kwātakihiyan,
PSA.119.71	ayisk nikī-tōtamōhikon
PSA.119.71	kita-kiskinohamāsoyān kititasiwēwina.
PSA.119.72	anima wiyasiwēwin kā‑kī-mēkiyan nawac nitayiwākēyihtēn
PSA.119.72	ispīhci kahkiyaw sōniyāw ōta askīhk.
PSA.119.89	kititwēwin, kā‑tipēyihcikēyan, kākikē kita-ihtakwan;
PSA.119.89	kākikē ihtakwan kihci-kīsikohk.
PSA.119.90	kākikē sīpēyihtākwan kimamisīwātisiwin;
PSA.119.90	kikī-āyītastān ōma askiy ita kēyāpic kā‑ayāk.
PSA.119.91	kititasiwēwin ohci kahkiyaw kīkway kēyāpic ihtakwan anohc.
PSA.119.91	kahkiyaw kīkway kitatoskākon.
PSA.119.92	kīspin kiwiyasiwēwin ēkāya kī‑ohci-miywēyihtamihikoyān,
PSA.119.92	nika-kī-nipin osām ohci nikakwātakihtāwin.
PSA.119.93	tāpitawi nika-nākatohkān kiwiyasiwēwina,
PSA.119.93	ayisk ēwakoni ohci kikī-pimācihin.
PSA.119.94	kiya kitipēyimin, pimācihin;
PSA.119.94	nikī-kakwē-pimitisahēn kiwiyasiwēwina.
PSA.119.95	omacātisak nipēhikwak kita-nipahicik
PSA.119.95	māka nika-ma-māmitonēyihtēn kikiskinohamākēwina.
PSA.119.96	nikī-kiskēyihtēn kahkiyaw kīkway kita-kisipipayik;
PSA.119.96	māka kititasiwēwin mitoni ē‑katawasisik.
PSA.119.97	tāpwē nisākihtān kiwiyasiwēwin!
PSA.119.97	nimāmitonēyihtēn māna kapē-kīsik.
PSA.119.98	niwīcēkon kititasiwēwin tāpitawi
PSA.119.98	ēkwa ayiwāk iyinīsiwin nimiyikon
PSA.119.98	ispīhci aniki kā‑māyēyimicik.
PSA.119.99	ayiwāk nisitohtamowin nitayān ispīhci kahkiyaw nikiskinohamākēmak,
PSA.119.99	ayisk nima-māmitonēyihtēn kikiskinohamākēwina.
PSA.119.100	awasimē iyinīsiwin nitayān ispīhci kēhtē-ayak,
PSA.119.100	ayisk nipimitisahēn kiwiyasiwēwina.
PSA.119.101	nikī-wīmāskēn kahkiyaw macātisiwin
PSA.119.101	wiya ē‑nōhtē-nanahihtamān kititwēwin.
PSA.119.102	nikī-pimitisahēn kiwiyasiwēwina
PSA.119.102	ayisk kiya nikiskinohamākēm.
PSA.119.103	tāpwē nimiywēyihtēn kititwēwina --
PSA.119.103	tāpiskōc ayiwāk ē‑sīwāki ispīhci āmow osīhcikan.
PSA.119.104	iyinīsiwin nitayān kiwiyasiwēwinihk ohci,
PSA.119.104	ēkosi nipakwātēn kahkiyaw macātisiwin.
PSA.119.105	kititwēwin tāpiskōc wāsaskotēnikan ē‑kiskinohtahikoyān
PSA.119.105	ē‑wāpahtamān ita kita-pimohtēyān.
PSA.119.106	nika-tōtēn nitasotamākēwin
PSA.119.106	kā‑kī-kihci-itwēyān
PSA.119.106	kita-pimitisahamān kiwiyasiwēwina kā‑kwayaskwahki.
PSA.119.107	mistahi nikakwātakihtān;
PSA.119.107	miyin pimātisiwin, kā‑tipēyihcikēyan,
PSA.119.107	kā‑kī-isi-asotaman.
PSA.119.108	ē‑mamihcimitān miyo-otina kā‑miyitān kā‑tipēyihcikēyan,
PSA.119.108	mīna kiskinohamawin kiwiyasiwēwina.
PSA.119.109	āta nipimātisiwin kākikē ē‑kakwēspanātahk,
PSA.119.109	namōya niwanikiskisin kiwiyasiwēwin.
PSA.119.110	omacātisak nitāpakwātamākwak,
PSA.119.110	māka namōya nitānwēhtēn kiwiyasiwēwina.
PSA.119.111	kākikē kikiskinohamākēwina nika-ayān kita-kanawēyihtamān;
PSA.119.111	ēwakoni nimiyotēhēskākon.
PSA.119.112	nikīsēyihtēn kita-nanahihtamān kititasiwēwina
PSA.119.112	isko pimātisiyāni.
PSA.119.129	kikiskinohamākēwina māmaskātēyihtākwanwa;
PSA.119.129	ēkosi ninanahihtēn ē‑ispīhci-kaskihtāyān nitēhihk.
PSA.119.130	kititwēwina kā‑kiskinohamākēhki wāstēnamākwak ayisiyiniwak,
PSA.119.130	ēkosi iyinīsiwin miyikowisiwak ēkāya kīkway kā‑kiskēyihtahkik.
PSA.119.131	tāpiskōc ē‑nōhtētātamān nitāwatin
PSA.119.131	ē‑akāwātamān kititasiwēwina.
PSA.119.132	kwēskīstawin mīna kitimākinawin
PSA.119.132	tāpiskōc kā‑tōtawacik aniki kā‑sākihiskik.
PSA.119.133	kā‑kī-asotaman ēkāya kita-pahkisiniyān;
PSA.119.133	ēkāya nika-tipēyimikon macātisiwin.
PSA.119.134	paspīhin aniki ohci kā‑kitimahicik,
PSA.119.134	ēkosi kita-nanahihtamān kiwiyasiwēwina.
PSA.119.135	sawēyimin ēkwa wīcēwin
PSA.119.135	mīna kiskinohamawin kititasiwēwina.
PSA.119.136	mistahi nimāton
PSA.119.136	ayisk ayisiyiniwak namōya nanahihtamwak
PSA.119.136	kiwiyasiwēwin.
PSA.119.137	kikwayaskwātisin, kā‑tipēyihcikēyan,
PSA.119.137	mīna kwayaskwāwa kiwiyasiwēwina.
PSA.119.138	anihi kikiskinohamākēwina kā‑mēkiyan
PSA.119.138	miywāsinwa ēkwa kita-kī-mamisītotamihk.
PSA.119.139	nikisiwāsiwin kwāhkotēw tāpiskōc iskotēw,
PSA.119.139	ayisk aniki kā‑māyēyimicik
PSA.119.139	wanikiskisiwak kititwēwina.
PSA.119.140	kitasotamākēwin kocihtāniwiw kwayask!
PSA.119.140	mitoni nisākihtān ēwako.
PSA.119.141	namōya mistahi nititēyihtākosin mīna nipakwātikosin,
PSA.119.141	āhci piko namōya niwanikiskisin kiwiyasiwēwina.
PSA.119.142	kikwayaskwātisiwin kākikē kita-ihtakwan,
PSA.119.142	ēkwa kiwiyasiwēwin tāpwēmakan.
PSA.119.143	namōya nimiyopayin mīna nipīkwēyihtēn,
PSA.119.143	māka kititasiwēwina nimiywēyihtamihikon.
PSA.119.144	kikiskinohamākēwina tāpitawi kwayaskwāwa;
PSA.119.144	miyin nisitohtamowin kita-ohci-pimātisiyān.
PSA.119.153	kitāpahta nikakwātakihtāwin mīna pimācihin,
PSA.119.153	ayisk namwāc nitōhci-wanikiskisin kiwiyasiwēwin.
PSA.119.154	nātamawin anima kā‑kakwē-kaskihtāyān ē‑mamisītotātān ta‑wīcihiyan;
PSA.119.154	pimācihin kā‑kī-isi-asotaman.
PSA.119.155	omacātisak namwāc ta‑pimācihāwak,
PSA.119.155	ayisk namōya kakwē-pimitisahamwak kititasiwēwina.
PSA.119.156	kā‑tipēyihcikēyan, mistahi kikisēwātisin;
PSA.119.156	kitimākinawin mīna pimācihin!
PSA.119.157	mihcētiwak kā‑pakwāsicik mīna kā‑kitimahicik,
PSA.119.157	māka kēyāpic kikiskinohamākēwina ē‑pimitisahamān.
PSA.119.158	aniki kā‑kitāpamakik ēkāya kā‑mamisīwātisicik nipakwātamawāwak,
PSA.119.158	ayisk ēkāya ē‑kanawēyihtahkik kititasiwēwina.
PSA.119.159	wāpahta iyikohk ē‑sākihtāyān kiwiyasiwēwina, kā‑tipēyihcikēyan.
PSA.119.159	kisākihiwēwin namōya wīhkāc ka‑kīsipipayin, ēkosi pimācihin.
PSA.119.160	kahkiyaw kititwēwina tāpwēmakanwa;
PSA.119.160	ēkwa kahkiyaw ē‑kwayaskwahki kiwiyasiwēwina kākikē ayāwa.
PSA.119.166	nipakosēyimon kipimācihiwēwin, kā‑tipēyihcikēyan,
PSA.119.166	mīna nitōtēn kititasiwēwina.
PSA.119.167	nipimitisahēn kikiskinohamākēwina;
PSA.119.167	nisākihtān nitēhihk ohci.
PSA.119.168	ninanahihtēn kiwiyasiwēwina ēkwa kikiskinohamākēwina.
PSA.119.168	kiwāpahtēn kahkiyaw kīkway kā‑tōtamān.
PSA.119.169	mahti nimawimowina pēhta, kā‑tipēyihcikēyan.
PSA.119.169	nisitohtamowin miyin kā‑kī-asotamākēyan.
PSA.119.170	natohta nitayamihāwin,
PSA.119.170	mīna pimācihin kā‑kī-asotamākēyan!
PSA.119.171	kika-mamihcimitin tāpitawi
PSA.119.171	ayisk kikiskinohamawin kititasiwēwina.
PSA.119.172	nika-wīhtaskātēn kititwēwin,
PSA.119.172	ayisk kwayaskwāwa kititasiwēwina.
PSA.119.173	nēhpēmi tāpitawi kita-wīcihiyan,
PSA.119.173	ayisk ninawasōnēn kita-pimitisahamān kiwiyasiwēwina.
PSA.119.174	nipapāsi-pēhtān kita-pimācihiyan, kā‑tipēyihcikēyan!
PSA.119.174	nimiskēn miywēyihtamowin kiwiyasiwēwinihk.
PSA.119.175	miyin pimātisiwin, ēkosi kika-mamihcimitin.
PSA.119.175	kiwiyasiwēwina nika-wī-wīcihikon.
PSA.119.176	nipapāmācihon tāpiskōc māyacihkos kā‑wanisihk;
PSA.119.176	ēkosi pē‑natonawin niya kitatoskēyākan,
PSA.119.176	ayisk namōya nitōhci-wanikiskisin kititasiwēwina.
PSA.120.1	ispīhk ē‑nayēhtāwīyān
PSA.120.1	nitēpwātāw kā‑tipēyihcikēt,
PSA.120.1	ēkwa ninaskwēwasihtāk.
PSA.120.2	pimācihin, kā‑tipēyihcikēyan,
PSA.120.2	okiyāskiskak ohci mīna kā‑wayēsihiwēskicik.
PSA.120.3	kiyawāw kiyāskiskak, tānisi ka‑tōtākoyēk kisē-manitow?
PSA.120.3	tānisi kita-isi-kwātakihikoyēk?
PSA.120.4	simākanisihkān acosisa ē‑kīnikāyiki,
PSA.120.4	mīna ē‑kisitēki kaskaskisiwa iskotēw ohci.
PSA.120.5	nikakwāyakēyihtēn, tāpiskōc ē‑ayāyān Meshech
PSA.120.5	ahpō Kedar ita ē‑ayācik pakwaci-ayisiyiniwak.
PSA.120.6	osām kinwēs nitayān ita ayisiyiniwak
PSA.120.6	ē‑pakwātahkik pēyāhtakēyimowin.
PSA.120.7	ispīhk pēyāhtakēyimowin kā‑pīkiskwātamān
PSA.120.7	wiyawāw nōhtē-nōtinikēwak.
PSA.121.1	nikitāpahtēn ispatināwa;
PSA.121.1	tānitē kā‑ohcipayik niwīcihikowin?
PSA.121.2	kā‑tipēyihcikēt nimiyik anima niwīcihikowin,
PSA.121.2	ēwako kā‑kī-osīhtāt kihci-kīsik mīna askiy.
PSA.121.3	namōya kika-pakitinik kita-pahkisiniyan,
PSA.121.3	kikanawēyihcikēm namōya kita-nipāw.
PSA.121.4	kā‑kanawēyimāt Israelīwiyiniwa
PSA.121.4	namōya wiya wīhkāc nipēpayiw ahpō kita-nipāt.
PSA.121.5	kā‑tipēyihcikēt kika-kanawēyimik;
PSA.121.5	kisiwāk ohci kika-kanawēyimisk.
PSA.121.6	ē‑mēkwā-kīsikāk namōya pīsim kika-māyi-tōtāk
PSA.121.6	mīna ē‑mēkwā-tipiskāk namōya tipiskāwi-pīsim kika-māyi-tōtāk.
PSA.121.7	kā‑tipēyihcikēt kika-kanawēyimik kahkiyaw kā‑kostācikwahk ohci;
PSA.121.7	kita-kanawēyihtam kipimātisiwin.
PSA.121.8	kika-kanawēyimik pē‑tah-takohtēyani mīna sah‑sipwēhtēyani
PSA.121.8	anohc mīna kākikē.
PSA.122.1	nikī-miywēyihtēn ispīhk ē‑isicik,
PSA.122.1	“mahti itohtētāk kā‑tipēyihcikēt owāskāhikanihk.”
PSA.122.2	ēkota anima ē‑kī-nā-nīpawiyāhk,
PSA.122.2	pīhcāyihk iskwāhtēmihkānihk Jerusalemihk.
PSA.122.3	Jerusalem anima kihci-ōtēnaw ē‑miywāsik ē‑osīhcikātēk
PSA.122.3	ayisiyiniwak kika-miyo-māmawi-wīkicik ēkota.
PSA.122.4	ēkota ōma ē‑itahtōskānēsicik Israel askīhk kā‑pē-itohtēcik,
PSA.122.4	kita-nanāskomācik kā‑tipēyihcikēyit kā‑kī-itasiwātikocik.
PSA.122.5	ēkota ōma kā‑apicik kihci-okimāwak Israel ohci,
PSA.122.5	kita-wiyasiwātācik otiyinīmiwāwa.
PSA.122.6	ayamihā pēyāhtakēyimowin kita-ayāk Jerusalemihk:
PSA.122.6	“kita-wī-miyopayiwak aniki kā‑sākihiskik, Jerusalem!
PSA.122.7	kahkiyaw awiyak kita-wī-ayāwak pēyāhtakēyimowin Jerusalemihk,
PSA.122.7	mīna aniki kihci-okimāwi-wāskāhikanihk ka‑miyopayiwak.”
PSA.122.8	aniki ohci niwāhkōmākanak mīna nitōtēmak nititwān,
PSA.122.8	“Jerusalem, māmawi miyo-wīcēhtok.”
PSA.122.9	owāskāhikanihk ohci kā‑tipēyihcikēt, kimanitōminaw,
PSA.122.9	kika-ayamihēstamātināwāw kita-miyopayiyēk.
PSA.124.1	tānisi kīspin ēkāya kī‑wīcēkoyahk kā‑tipēyihcikēt?
PSA.124.1	naskwēwasihamok, kiyawāw Israel kā‑ayāyēk!
PSA.124.2	kīspin ēkāya kikī-wīcēkoyahk kā‑tipēyihcikēt
PSA.124.2	ispīhk kā‑māyēyimikoyahkok ē‑mōskīstākoyahkok,
PSA.124.3	ēkosi kika-kī-mēscihikawinānaw
PSA.124.3	iyikohk ē‑kī-kisiwātāsoyahk;
PSA.124.4	tāpiskōc kika-kī-wēpāhokonānaw,
PSA.124.4	nipīhk kika-kī-pāscipēskākonānaw,
PSA.124.5	ē‑kisīciwahk kika-kī-mistāpāwānaw.
PSA.124.6	mamihcimihk kā‑tipēyihcikēt,
PSA.124.6	ēkāya ē‑ohci-pakitināt kā‑māyēyimikoyahkok
PSA.124.6	kita-misiwanācihikoyahkok.
PSA.124.7	kikī-paspīnānaw tāpiskōc piyēsīs kā‑kaskihot otāpakwāniyihk owanihikēwa ohci,
PSA.124.7	anima tāpakwān paskipayiw, ēkosi kikī-paspīnānaw!
PSA.124.8	kiwīcihikowisinānaw kā‑tipēyihcikēt ohci,
PSA.124.8	ēwako kā‑kī-osīhtāt kihci-kīsik mīna askiy.
PSA.126.1	tāpiskōc ē‑kī-pawātamahk ispīhk kā‑tipēyihcikēt
PSA.126.1	ē‑pēsīkoyahk kāwi Jerusalemihk!
PSA.126.2	ē‑pāhpiyahk, ē‑nikamoyahk iyikohk ē‑miywēyihtamahk!
PSA.126.2	“kā‑tipēyihcikēyit mistahi kīkway tōtamākwak,”
PSA.126.2	kititikonawak kotakak pītosiyiniwak.
PSA.126.3	tāpwē mitoni kihci-kīkwaya kikī-tōtamākonaw;
PSA.126.3	mistahi kikī-miywēyihtēnānaw!
PSA.126.4	kā‑tipēyihcikēyan, miyinān kīhtwām miyo-pamihowin,
PSA.126.4	pēyakwan tāpiskōc kīhtwām kā‑pimiciwahki sīpiya kā‑kī-pāstēki.
PSA.126.5	aniki kā‑kī-mātocik kā‑kistikēcik
PSA.126.5	pitanē kita-miywēyihtamwak ē‑pawahikēcik!
PSA.126.6	aniki kā‑kī-ati-mātocik ē‑nitawi-kistikēcik
PSA.126.6	ka‑pē-kīwē-nikamowak kā‑pēsiwācik kistikāna.
PSA.130.1	osām ohci mihcēt kīkway ē‑kakwātakihtāyān
PSA.130.1	kitēpwātitin, kā‑tipēyihcikēyan!
PSA.130.2	natohta nimawimowin, kā‑tipēyihcikēyan;
PSA.130.2	natohta ē‑tēpwātitān kita-wīcihiyan.
PSA.130.3	kīspin kitati-masinahēn nimaci-tōtamowinināna,
PSA.130.3	namōya awiyak ka‑kī-paspīw.
PSA.130.4	māka kipōnēyihtamawinān,
PSA.130.4	ēkosi mitoni kikihci-kistēyimikawin.
PSA.130.5	ē‑pa-pēhak kā‑tipēyihcikēt,
PSA.130.5	nitaspēyimototawāw ka‑wīcihit,
PSA.130.5	ēkwa nimamisīn opīkiskwēwin.
PSA.130.6	nipēhāw kā‑tipēyihcikēt
PSA.130.6	nawac ayiwāk ispīhci okanawē-tipiskwēwak
PSA.130.6	kā‑pēhocik ta‑wāpaniyik.
PSA.130.7	hāw, Israelīwiyinītik, mamisītotāhk kā‑tipēyihcikēt,
PSA.130.7	ayisk osākihiwēwin namōya wīhkāc ka‑kīsipipayin,
PSA.130.7	ēkwa tāpitawi tēpēyimow kita-pimācihiwēt.
PSA.130.8	wiya piko kita-pimācihēw Israelīwiyiniwa
PSA.130.8	kahkiyaw omacātisiwiniyihk ohci.
PSA.132.1	kā‑tipēyihcikēyan, ēkāya wanikiskisitotaw David
PSA.132.1	mīna mihcētwāw kā‑kī-kakwātakihtāt.
PSA.132.2	kanokiskisi anima kā‑kī-kihci-itwēt kā‑kī-asotamāsk, kā‑tipēyihcikēyan,
PSA.132.2	kiya māmawēyas kā‑sōhkātisiyan Jacob omanitōma:
PSA.132.3	“namōya niwī-kīwān
PSA.132.3	ahpō namōya nika-kawisimon.
PSA.132.4	namōya nika-āstēsinin ahpō kita-nipāyān,
PSA.132.5	iyikohk kwayātastāyāni ita kita-ayāt kā‑tipēyihcikēt,
PSA.132.5	ēkota ta‑wīkit māmawēyas kā‑sōhkātisiyit Jacob omanitōma.”
PSA.132.6	Ephratha nikī-pēhtēnān kihci-mistikowat wīci-isīhcikēhtowin ohci,
PSA.132.6	ēkwa nikī-miskēnān cīki Jaarihk.
PSA.132.7	nikī-itwānān, “mahti itohtētāk kā‑tipēyihcikēt wīkihk;
PSA.132.7	ēkotē mawimoscikētāk okihci-apiwinihk.”
PSA.132.8	ahāw, kā‑tipēyihcikēyan, pē‑itohtē ita kita-ayiwēpiyan,
PSA.132.8	kiya asici kikihci-mistikowat kā‑ohci-kiskisiyāhk kisōhkātisiwin.
PSA.132.9	kita-wī-kwayaskātisiwak kitayamihēwiyiniwak;
PSA.132.9	kita-wī-tēpwēwak kitiyinīmak wiya ē‑miywēyihtahkik.
PSA.132.10	kā‑tipēyihcikēyan, kitatoskēyākan David ohci,
PSA.132.10	ēkāya ānwēhtaw awa kā‑kī-nawasōnat kita-kihci-okimāwit.
PSA.132.11	kikī-asotamawāw David ē‑kihci-itwēyan
PSA.132.11	ēkāya kita-kī-kāwi-otinaman:
PSA.132.11	“nika-kihci-okimāwīhāw kiya ohci
PSA.132.11	pēyak kitāniskotāpānak kika-aniskēstāsk.
PSA.132.12	kīspin kwayask tōtahkwāwi kikosisak niwīci-isīhcikēmiwēwin,
PSA.132.12	mīna tāpwēhtahkwāwi kā‑isi-kiskinohamawakik nititasiwēwina,
PSA.132.12	okosisiwāwa kita-āniskē-kihci-okimāwiyiwa kākikē.”
PSA.132.13	kā‑tipēyihcikēt kī‑nawasōnam Zion
PSA.132.13	kī‑nohtē-wīkiw ēkota.
PSA.132.14	“ēkota ōma kā‑wī-wīkiyān kākikē;
PSA.132.14	ēkota ōma kā‑wī-ohci-itasiwēyān kā‑kī-nohtē-wīkiyān.
PSA.132.15	nika-wēyōtisi-ohcīstamawāw Zion kahkiyaw kīkway;
PSA.132.15	nika-tēpi-miyimāwa okitimākisa mīciwin.
PSA.132.16	nika-sawēyihtamwān otayamihēwiyiniwa kahkiyaw kīkway kā‑tōtamiyit,
PSA.132.16	ēkwa otiyinīma ē‑miywēyihtamiyit
PSA.132.16	kita-nikamoyiwa mīna kita-tēpwēyiwa.
PSA.132.17	ōta nika-kihci-okimāwīhāw pēyak David otāniskotāpāna kā‑nawasōnak;
PSA.132.17	nika-miyāw kita-kihci-okimāwapit kākikē
PSA.132.17	tāpiskōc wāsaskotēnikan kā‑kwāhkotēk kākikē.
PSA.132.18	nika-nā-nēpēwihāwak aniki kā‑māyēyimikot
PSA.132.18	māka otipēyihcikēwin kita-wēyōtaniyiw
PSA.132.18	mīna kita-kistēyihtākwaniyiw.”
PSA.137.1	Babylonihk ita ē‑pimiciwahki sīpiya, nitapinān ē‑mātoyāhk,
PSA.137.1	ispīhk ē‑kiskisiyāhk Zion.
PSA.137.2	ēkota cīki, nīpisīwāhcikosihk
PSA.137.2	nitakotānān nikitohcikanināna.
PSA.137.3	aniki kā‑kī-otinikoyāhkok ē‑itwēcik kita-nikamoyāhk,
PSA.137.3	mīna kita-cīhkēyihtamihāyāhkok:
PSA.137.3	“wīhtaskātamok Zion.”
PSA.137.4	tānisi kita-kī-isi-nikamostawāyāhk kā‑tipēyihcikēt pītosiyinīnāhk?
PSA.137.5	kīspin kiwanikiskisitotātin, kiya Jerusalem,
PSA.137.5	kiyām namōya wīhkāc nika-kaskihtān kita-kitohcikēyān.
PSA.137.6	mahti namōya wīhkāc nika-kī-nikamon kīhtwām,
PSA.137.6	kīspin namōya kikiskisitotātin,
PSA.137.6	kīspin namōya kitēyimitin ē‑māwaci-miywēyihtamihiyan.
PSA.137.7	kanokiskisi, kā‑tipēyihcikēyan, tānisi Edom ayisiyiniwak ē‑kī-tōtahkik
PSA.137.7	anima kīsikāw kā‑kī-otinamihk Jerusalem,
PSA.137.7	ē‑kī-āhkami-itwēcik, “pīkonamok, iyawisk misiwanācihtāk.”
PSA.137.8	Babylon, kika-misiwanācihikawin.
PSA.137.8	ta‑miywēyihtam ana awiyak kā‑wī-māyi-tōtāsk
PSA.137.8	tāpiskōc kā‑kī-māyi-tōtawiyāhk,
PSA.137.9	ē‑otināt kitōskawāsimisa
PSA.137.9	ēkwa ē‑pakamāskosimāt asinīhk.
PSA.139.1	hāw, kā‑tipēyihcikēyan,
PSA.139.1	kikī-nitawāpēnawin mīna kikiskēyimin.
PSA.139.2	kikiskēyihtēn kahkiyaw kīkway kā‑tōtamān;
PSA.139.2	āta wāhyaw ē‑ayāyan kikiskēyihtēn kahkiyaw kīkway kā‑māmitonēyihtamān.
PSA.139.3	kiwāpamin ē‑atoskēyān ahpō ē‑ayiwēpiyān;
PSA.139.3	kikiskēyihtēn ē‑itahkamikisiyān.
PSA.139.4	kiyām āta pāmwayēs ē‑pīkiskwēyān
PSA.139.4	āsay kikiskēyihtēn tānisi ē‑wī-itwēyān.
PSA.139.5	tāpiskōc kiya mēnikan wāsakām ohci ē‑kanawēyimiyan;
PSA.139.5	kisōhkisiwinihk ohci kikitēyimin.
PSA.139.6	ēkosi ē‑kiskēyimiyan mamāhtāwēyihtākwan;
PSA.139.6	namwāc nikī-tēpi-nisitohtēn.
PSA.139.7	tānitē kita-kī-itāmoyān kita-tapasīstātān?
PSA.139.7	tānitē kita-kī-itohtēyān ita ēkāya kita-ayāyan?
PSA.139.8	kīspin kihci-kīsikohk itohtēyāni, ēkotē kika-ayān;
PSA.139.8	kīspin pimisiniyāni itē onipiwak kā‑ayācik, ēkotē kika-ayān.
PSA.139.9	kīspin kita-pimihāyān wāhyaw sākāstēnohk isi
PSA.139.9	ahpō kita-wīkiyān wāhyaw pahkisimotāhk,
PSA.139.10	ēkotē kika-ayān kita-kiskinohtahiyan,
PSA.139.10	ēkotē kika-wīcihin.
PSA.139.11	nika-kī-itwān kita-kāsōyān wanitipiskāhk,
PSA.139.11	ahpō kīsikāstēnohk kā‑ayāyān kita-wanitipiskāk.
PSA.139.12	māka kā‑tipiskāk namōya tipiskāw kiya ohci;
PSA.139.12	kā‑tipiskāk wāsēyāw tāpiskōc kā‑kīsikāk.
PSA.139.12	ē‑tipiskāk mīna ē‑kīsikāk pēyakwan itēyihtākwanwa kiya ohci.
PSA.139.13	kikī-osīhtān niyaw misiwē,
PSA.139.13	kikī-osīhin mēkwāc nikāwiy ē‑kikiskawit.
PSA.139.14	kimamihcimitin ayisk kita-kī-kostātikosiyan;
PSA.139.14	kīkway ē‑tōtaman pītotēyihtākwan mīna mamāhtāwēyihtākwan.
PSA.139.14	ēwako kwayask nikiskēyihtēn nitēhihk.
PSA.139.15	ispīhk niskana ē‑osīhcikātēki kīmōtanohk,
PSA.139.15	pēyāhtak ē‑ohpikisiyān nikāwiy ē‑kikiskawit,
PSA.139.15	kikī-kiskēyimin ēkota ē‑ayāyān.
PSA.139.16	kikī-wāpamin pāmwayēs ē‑nihtāwikiyān;
PSA.139.16	nikīsikāma kā‑pakitinamawiyan iyikohk kita-pimātisiyān
PSA.139.16	kikī-masinahēn pāmwayēs ē‑mācipayik nipimātisiwin.
PSA.139.17	kisē-manitow, mihcētinwa kimāmitonēyihtamowina,
PSA.139.17	ēkwa āyimanwa kita-kī-nisitohtamān.
PSA.139.18	namōya nika-kī-tēpi-akihtēn
PSA.139.18	ayisk nawac mihcētinwa ispīhci ē‑itahtihk yēkaw.
PSA.139.18	kā‑pēkopayiyān kiwīcētin kēyāpic.
PSA.139.19	hāw, kisē-manitow, mahti nipahik aniki macātisak!
PSA.139.19	mahti nika-nakatikwak aniki kā‑nōhtē-nipahtākēcik!
PSA.139.20	kimacakimikwak māna;
PSA.139.20	mā‑māyikīswātamwak kiwīhowin.
PSA.139.21	nipakwātāwak aniki kā‑pakwātiskik, kā‑tipēyihcikēyan!
PSA.139.21	aniki kā‑nōtiniskik tāpwē piko nipakwātāwak.
PSA.139.22	mistahi nipakwātāwak;
PSA.139.22	ninōtinākanak nititēyimāwak.
PSA.139.23	kisē-manitow, mahti nitawāpēna nimāmitonēyihcikan;
PSA.139.23	kocihin mīna kiskēyihta nititēyihtamowin.
PSA.139.24	nākatawēyimin mahti ē‑pimitisahamān maci-kīkway
PSA.139.24	ēkwa kiskinohtahin anima mēskanaw kā‑itamok itē kā‑ayāyan.
PSA.145.1	nika-wīhtēn kikihcēyihtākosiwin,
PSA.145.1	nikisē-manitōm mīna nikihci-okimām;
PSA.145.1	kika-nanāskomitin kākikē mīna kākikē.
PSA.145.2	tahto kīsikāw kinanāskomitin;
PSA.145.2	kika-mamihcimitin kākikē mīna kākikē.
PSA.145.3	kihcēyihtākosiw kā‑tipēyihcikēt ēkwa kita-kī-māhtāwi-mamihcimiht;
PSA.145.3	okihcēyihtākosiwin namōya awiyak kita-kī-nisitohtam.
PSA.145.4	ayisiyiniwak āniskē kita-mamihcihtamwak kīkwaya kā‑kī-tōtaman;
PSA.145.4	kita-wīhtamwak kimamāhtāwi-tōtamowina.
PSA.145.5	kita-āyimōtamwak kikistēyimikowin mīna kikihci-okimāwiwin,
PSA.145.5	ēkwa nika-ma-māmitonēyihtēn kimamāhtāwi-tōtamowina.
PSA.145.6	ayisiyiniwak kita-āyimōtamwak kisōhki-tōtamowina,
PSA.145.6	ēkwa nika-wīhtēn kikistēyimikowin.
PSA.145.7	kita-wīhtamwak kimāhtāwi-miywātisiwin
PSA.145.7	mīna kita-mamāhtāwahamwak ē‑isi-kisēwātisiyan.
PSA.145.8	kā‑tipēyihcikēt sākihiwēw mīna kisēwātisiw,
PSA.145.8	sa‑sīpiyawēsiw mīna mistahi sākihiwēw kākikē.
PSA.145.9	kahkiyaw awiya miyo-tōtawēw,
PSA.145.9	ēkwa kitimākinam kahkiyaw kīkway kā‑kī-osīhtāt.
PSA.145.10	kā‑tipēyihcikēyan, kahkiyaw kā‑kī-osīhacik kika-mamihcimikwak
PSA.145.10	ēkwa kahkiyaw kitiyinīmak kika-nanāskomikwak.
PSA.145.11	kita-āyimōtamwak ē‑kistēyihtākwahk kikihci-okimāwiwin,
PSA.145.11	mīna kita-wīhtamwak kikihci-sōhkisiwin.
PSA.145.12	ēkosi kahkiyaw awiyak kita-kiskēyihtam kisōhki-tōtamowina
PSA.145.12	ēkwa kā‑kistēyihtākwahk kikihci-okimāwiwin.
PSA.145.13	kitipēyihcikēwin kākikē kita-sīpēyihtākwan.
PSA.145.13	mīna kika-kihci-okimāwin kākikē.
PSA.145.13	kā‑tipēyihcikēt kwayask tōtam kahkiyaw kā‑kī-asotamākēt,
PSA.145.13	mīna kisēwātisiw kahkiyaw kīkway kā‑tōtahk.
PSA.145.14	wīcihēw anihi kā‑nayēhtāwīyit;
PSA.145.14	waniskānēw anihi kā‑pahkisiniyit.
PSA.145.15	kahkiyaw kikitāpamikwak ē‑pakosēyimototāskik,
PSA.145.15	ēkwa kimiyāwak mīciwin kā‑nitawēyihtahkik.
PSA.145.16	kimiyāwak kita-tēpipayicik
PSA.145.16	mīna kinahēyihtamihāwak kahkiyaw.
PSA.145.17	kā‑tipēyihcikēt kwayaskwātisiw misiwē isi,
PSA.145.17	mīna kisēwātisiw kahkiyaw kīkway kā‑tōtahk.
PSA.145.18	kā‑tipēyihcikēt wīcēwēw anihi kā‑tēpwātikot;
PSA.145.18	kā‑tēpwātikot anihi kahkiyaw otāpwēwiniyiwa ohci.
PSA.145.19	miyēw kīkway kā‑nōhtēpayiyit anihi kā‑kistēyimikot;
PSA.145.19	pēhtawēw ē‑mawimoyit, ēkosi pimācihēw.
PSA.145.20	nākatohkēw kahkiyaw anihi kā‑sākihikot,
PSA.145.20	māka kita-misiwanācihēw omacātisa.
PSA.145.21	kākikē nika-mamihcimāw kā‑tipēyihcikēt;
PSA.145.21	mahti kahkiyaw anihi kā‑kī-osīhāt kita-mamihcihtamwak kā‑kanātaniyik owīhowin kākikē.
PSA.148.1	mamihcimihk kā‑tipēyihcikēt!
PSA.148.1	mamihcimihk kā‑tipēyihcikēt kihci-kīsikohk ohci.
PSA.148.1	mamihcimihk ispimihk ohci.
PSA.148.2	mamihcimihk kiyawāw kahkiyaw okīsikowak,
PSA.148.2	kahkiyaw kihci-kīsikohk simākanisak kā‑ayāyēk.
PSA.148.3	mamihcimihk, pīsim mīna tipiskāwi-pīsim;
PSA.148.3	acāhkosak kā‑kīhkāyāsoyēk, mahti mamihcimihk.
PSA.148.4	mamihcimihk, māwaci-ispimihk kīsik,
PSA.148.4	mīna nipiya tahkohc kīsikohk.
PSA.148.5	kiyām kahkiyaw kita-mamihcimēwak owīhowiniyihk kā‑tipēyihcikēyit,
PSA.148.5	ayisk wiya ē‑kī-itasiwēt ēkosi kī‑osīhēw.
PSA.148.6	otitasiwēwinihk ohci kī‑apīhēw kākikē ita kita-ayāyit;
PSA.148.6	kī‑itakimēw ēkosi kākikē kita-ihkiniyik.
PSA.148.7	mamihcimihk kā‑tipēyihcikēt askīhk ohci,
PSA.148.7	kihcikamiy mīna, ēkwa kahkiyaw nanātohk itāmipēk kā‑ayāyēk,
PSA.148.8	kā‑wāsaskotēpayiyan, mīna kiya miskwamīs ē‑pahkisiniyan,
PSA.148.8	mispon mīna yīkwaskwan,
PSA.148.8	mīna misi-yōtinwa kā‑pimitisahamēk otitasiwēwin.
PSA.148.9	mamihcimihk kiyawāw ispatināwa mīna waciya,
PSA.148.9	mīnisāhtikwa mīna sakāwa;
PSA.148.10	kiyawāw pisiskiwak kā‑yōspisiyēk, mīna kā‑pakwacāyiwiyēk,
PSA.148.10	kā‑papāmitācimoyēk mīna kā‑pimihāyēk.
PSA.148.11	mamihcimihk kiyawāw kihci-okimāwak mīna kahkiyaw ayisiyiniwak,
PSA.148.11	kiyawāw kihci-okimāsisak mīna kahkiyaw kotakak onīkānīwak;
PSA.148.12	oskinīkiskwēwak mīna oskinīkiwak,
PSA.148.12	kīstawāw kēhtē-ayak mīna awāsisak.
PSA.148.13	kiyām kahkiyaw kita-mamihcimēwak
PSA.148.13	kā‑tipēyihcikēyit owīhowiniyiw!
PSA.148.13	owīhowin māwaci-kihcēyihtākwaniyiw;
PSA.148.13	okistēyihtākosiwin ayiwākēyihtākwaniyiw
PSA.148.13	ispīhci askīhk mīna kihci-kīsikohk.
PSA.148.14	kī‑sōhkisīhēw otiyinīma, ēkosi otiyinīma mamihcimik,
PSA.148.14	Israelīwiyiwiniwa kā‑sākihāt.
PSA.148.14	mamihcimihk kā‑tipēyihcikēt!
PSA.150.1	mamihcimihk kā‑tipēyihcikēt!
PSA.150.1	mamihcimihk kisē-manitow okihci-ayamihēwikamikohk!
PSA.150.1	mamihcimihk okihci-kīsikohk kā‑sōhkātaniyik!
PSA.150.2	mamihcimihk anihi okihci-tōtamowina ohci;
PSA.150.2	mamihcihtamok omāwaci-kihcēyihtākosiwin.
PSA.150.3	mamihcimihk ē‑kitowē-pōtācikanēyēk.
PSA.150.3	mamihcimihk ē‑kitowēyāpiskahikēyēk
PSA.150.3	mīna ē‑kitowēyāpiskahikanisēyēk.
PSA.150.4	mamihcimihk mistikwaskihk ohci
PSA.150.4	mīna ē‑nīmihitoyēk.
PSA.150.4	kitowēyāpiskahamok kitohcikan
PSA.150.4	mīna pōtācikanisa ohci mamihcimihk.
PSA.150.5	matwētahamok pīwāpiskwa ē‑mamihcimāyēk.
PSA.150.5	kisīwētahamok pīwāpiskwa ē‑mamihcimāyēk.
PSA.150.6	kiyām kahkiyaw kā‑pimātisicik,
PSA.150.6	ta‑mamihcimēwak kā‑tipēyihcikēyit!
PSA.150.6	mamihcimihk kā‑tipēyihcikēt!
MAT.1.1	ēwakoni ōhi āniskē owāhkōmākana Jesus Christ, Davida ē‑ohcīt ēkwa David ē‑ohcīt Abrahamwa.
MAT.1.2	Abraham kī‑okosisiw Isaacwa, ēkwa Isaac kī‑okosisiw Jacoba, ēkwa Jacob kī‑okosisiw Judahwa mīna wīcisāniyiwa, 
MAT.1.3	ēkwa Judah kī‑okosisiw Pereza mīna Zerahwa ēwako okāwīwāwa Tamara, ēkwa Perez kī‑okosisiw Hezrona, ēkwa Hezron kī‑okosisiw Rama, 
MAT.1.4	ēkwa Ram kī‑okosisiw Amminadaba ēkwa Amminadab kī‑okosisiw Nahshona, ēkwa Nahshon kī‑okosisiw Salmona, 
MAT.1.5	ēkwa Salmon kī‑okosisiw Boaza, okāwiyiwa Rahaba, ēkwa Boaz kī‑okosisiw Obeda okāwiyiwa Rutha, 
MAT.1.6	ēkwa Jesse kī‑okosisiw Davida, ēwako kā‑kihci-okimāwit.
MAT.1.6	ēkwa David kī‑okosisiw Solomona, okāwiyiwa kā‑kī-owīkimākaniyit Uriahwa. 
MAT.1.7	ēkwa Solomon kī‑okosisiw Rehoboamwa, ēkwa Rehoboam kī‑okosisiw Abijahwa, ēkwa Abijah kī‑okosisiw Asawa. 
MAT.1.8	ēkwa Asa kī‑okosisiw Jehoshaphata, ēkwa Jehoshaphat kī‑okosisiw Jorama, ēkwa Joram kī‑okosisiw Uzziahwa, 
MAT.1.9	ēkwa Uzziah kī‑okosisiw Jothamwa, ēkwa Jotham kī‑okosisiw Ahaza, ēkwa Ahaz kī‑okosisiw Hezekiahwa, 
MAT.1.10	ēkwa Hezekiah kī‑okosisiw Manassehwa, ēkwa Manasseh kī‑okosisiw Amosa, ēkwa Amos kī‑okosisiw Josiahwa, 
MAT.1.11	ēkwa Josiah kī‑okosisiw Jechoniahwa asici owīcisāniyiwa, ēkospīhk kā‑otinihcik ēkwa kā‑kī-sipwēhtahihcik Babylonihk isi ēkotē kita-ayācik.
MAT.1.12	ēkospīhk ē‑kī-sipwēhtahihcik Babylon isi Jechoniah kī‑okosisiw Shealtiela, ēkwa Shealtiel kī‑okosisiw Zerubbabela. 
MAT.1.13	ēkwa Zerubbabel kī‑okosisiw Abiuda ēkwa Abiud kī‑okosisiw Eliakima, ēkwa Eliakim kī‑okosisiw Azora, 
MAT.1.14	ēkwa Azor kī‑okosisiw Zadokwa, ēkwa Zadok kī‑okosisiw Akima, ēkwa Akim kī‑okosisiw Eliuda, 
MAT.1.15	ēkwa Eliud kī‑okosisiw Eleazara ēkwa Eleazar kī‑okosisiw Matthana, ēkwa Matthan kī‑okosisiw Jacoba, 
MAT.1.16	ēkwa Jacob kī‑okosisiw Josepha, ēwakoni onāpēma Mary, okāwiya Jesus, ēwako Christ kā‑itiht, onawasōnākan.
MAT.1.17	ēkosi māmawo nēwosāp āniskē ē‑oy-ohtāwītocik Abraham ohci isko David, ēkwa āniskē David ohci nēwosāp isko kā‑sipwēhtahihcik Babylonihk isi, ēkwa nēwosāp āniskē isko kā‑nihtāwikit onawasōnākan.
MAT.1.18	ēwako ōma ācimowin ē‑kī-isi-nihtāwikit Jesus Christ. okāwiya ē‑kī-asotamāt Joseph kita-wīkimāyit ēsa, ēkosi pāmwayēs kā‑wīkihtocik, kī‑kikiskawāwasow Mary kā‑kanātisiyit ahcāhkwa ohci. 
MAT.1.19	Joseph kī‑takahki-iyinīwiw, ēkosi ēkāya ē‑nōhtē-nēpēwihāt Marywa, kīmōc kī‑wī-pakitinēw ēkāya kita-wīkihtocik. 
MAT.1.20	māka ē‑mēkwā-māmitonēyihtahk, kētahtawē okīsikōma kā‑tipēyihcikēyit kā‑pawātāt ōmisi ē‑itikot, “Joseph, otāniskotāpāna David, ēkāya kosta kita-wīkimat Mary, cikēmā anihi kā‑kikiskawāt awāsisa kā‑kanātisiyit ahcāhkwa ohci. 
MAT.1.21	nāpēsisa kita-ayāwēw, ēkwa Jesus kika-isiyihkātāw, wiya ē‑wī-pimācihāt otiyinīma ēkāya ta‑misiwanācihikoyit omaci-tōtamowiniwāwa.”
MAT.1.22	ōma kā‑ohci-ay-ihkihk, kita-tāpwēmakahk anima okiskiwēhikēw kā‑kī-wīhtahk owīhowinihk kā‑tipēyihcikēt: 
MAT.1.23	“hāw, oskinīkiskwēw kita-kikiskawāwasow, ēkwa okosisa kita-nihtāwikihēw, Emmanuel kita-isiyihkātēwak.”
MAT.1.24	ispīhk ē‑pēkopayit Joseph, kī‑tōtam anima kā‑kī-isi-sīhkimikot kā‑tipēyihcikēyit okīsikōma; ēkosi kī‑wīkimēw Marywa. 
MAT.1.25	ēkosi namōya ohci-wīhpēhtowak pāmwayēs Mary kita-ayāwāt nāpēsisa; ēkwa Joseph kī‑wīhēw, “Jesus” ē‑isiyihkātāt.
MAT.2.1	Jesus kī‑nihtāwikiw Bethlehemihk Judea askīhk, mēkwāc Herod ē‑kihci-okimāwit. ēkospīhk māmihk ohci kī‑pē-takosinwak Jerusalemihk nāpēwak ē‑iyinīsicik ē‑nā-nakacihācik acāhkosa, 
MAT.2.2	ē‑itwēcik, “tāniwā ana kā‑nihtāwikit Jewak
MAT.2.3	ispīhk Herod ē‑pēhtahk ōma, kī‑mikoskātēyihtam, kahkiyaw mīna anihi Jerusalemihk kā‑ayāyit. 
MAT.2.4	ēkosi kī‑māmawopihēw kahkiyaw kihci-ayamihēwiyiniwa ēkwa kā‑kiskinohamākēyit kisē-manitow owiyasiwēwina. kī‑kakwēcimēw tānitē ta‑kī-nihtāwikiyit nawasōnākana.
MAT.2.5	kī‑wīhtamāk, “Bethlehemihk, Judah askīhk, ayisk ēkosi ē‑itasinahahk okiskiwēhikēw:
MAT.2.6	‘ēkwa kiya, Bethlehem, Judah askīhk,
MAT.2.6	namwāc iskwēyānihk kititēyihtākosin
MAT.2.6	anihi kā‑nīkānēyihtākwahki ōtēnawa Judahihk;
MAT.2.6	kiya ayisk kita-ohcīw onīkānīw,
MAT.2.6	wiya ta‑kiskinohtahēw nitiyinīma Israel.’”
MAT.2.7	ēkosi kīmōc natomēw Herod omānitēwa kā‑iyinīsicik, ēkwa kakwēcimēw tānispīhk kēhcinā kā‑nōkosiyit anihi acāhkosa. 
MAT.2.8	ēkwa isitisahwēw Bethlehemihk, ē‑itāt, “niyāk, nitawi-natonāhk kwayask ana oskawāsis, ēkwa miskawāyēko pē‑wīhtamawihkēk, ēkosi nīsta nika-nitawi-mawimostawāw.”
MAT.2.9+MAT.2.10	ēkosi ē‑kī-ati-sipwēhtēcik, kī‑wāpamēwak anihi pēyakwan acāhkosa kā‑kī-wāpamācik māmihk; mistahi kī‑miywēyihtamwak, mitoni ē‑mōcikēyihtahkik. ēkwa kī‑ati-nīkānipayiyiwa, piyisk kī‑nakipayiyiwa ita kā‑ayāyit anihi awāsisa. 
MAT.2.11	ēkwa ē‑ati-pīhtikwēcik wāskāhikanihk kī‑wāpamēwak anihi awāsisa asici okāwiyiwa, Marywa, ēkwa kī‑ocihcikwanapīstawēwak mīna kī‑mawimostawēwak. ēkosi kī‑kwayakonamwak owēyōtisiwiniwāwa, ē‑miyācik osāwi-sōniyāwa, pikiwa kā‑wīhkimākosiyit ēkwa wīhkimākohon.
MAT.2.12	ēkwa ē‑isi-pawātahkik, kisē-manitowa ē‑kitahamākocik ēkāya kita-ati-wāpamācik Heroda, ēkosi kī‑kīwēwak otaskīwāhk isi kotak mēskanaw ē‑pimohtēhocik.
MAT.2.13	ē‑kī-kīwēyit omānitēwa, okīsikōma kā‑tipēyihcikēt pē‑nātik Joseph ē‑pawātāt, ōmisi itik ēsa, “Herod itasiwātēw osimākanisīma kita-natonawāyit ōhi awāsisa kita-nipahāyit. waniskā, sipwēhtahik Egypt askīhk isi, awa awāsis mīna okāwiya, kisāta isko wihtamātāni ka‑sipwēhtēyan.”
MAT.2.14	ēkosi sēmāk Joseph kī‑waniskāw, ē‑nīpā-sipwēhtahāt anihi awāsisa ēkwa okāwiyiwa, Egypt askīhk ē‑itohtēhocik ēsa. 
MAT.2.15	ēkotē kisātamwak isko iyikohk Heroda ē‑nipiyit. ēwako ōma ē‑kī-ispayik kita-tāpwēmakaniyik kā‑tipēyihcikēt kā‑kī-itwēt okiskiwēhikēwa ohci, “nikī-tēpwātāw nikosis Egypt askīhk ohci.”
MAT.2.16	ispīhk Herod ē‑kiskēyihtahk anihi omānitēwa ē‑wayēsihikot, mitoni kī‑kisiwāsiw. ēkosi kī‑itasiwātēw osimākanisīma kita-nipahāyit kahkiyaw nāpēsisa Bethlehemihk mīna wāsakām kā‑ohcīyit, nīso ē‑itahtopiponēyit isko. ēwako kā‑ispayik ayisk ēkospīhk ohci aspin omānitēwa kā‑kī-itikot ē‑wāpamāyit acāhkosa.
MAT.2.17	kī‑tāpwēmakaniyiw okiskiwēhikēw Jeremiah kā‑kī-itwēt:
MAT.2.18	“matwē-pēhtākwan Ramahihk
MAT.2.18	ē‑matwē-mātohk ē‑kitimākihtākwahk.
MAT.2.18	Rachel mawīhkātēw ocawāsimisa;
MAT.2.18	namōya nitawēyihtam kita-kākīcihiht,
MAT.2.18	ayisk namōya pimātisiyiwa.”
MAT.2.19	ē‑kī-pōni-pimātisit Herod, kā‑tipēyihcikēt okīsikōma kī‑nōkohisow Egypt askīhk Josepha ē‑pawātamiyit, 
MAT.2.20	ēkwa itik, “waniskā, kīwēhta ana awāsis mīna okāwiya, Israel askīhk isi, ayisk aniki kā‑kī-nōhtē-nipahācik kī‑pōni-pimātisiwak.” 
MAT.2.21	ēkosi ēsa Joseph wawēyīw, Israel askīhk isi ē‑sipwēhtahāt. 
MAT.2.22	māka Joseph ē‑kī-pēhtahk Archelausa ē‑mēskocīstamawāyit ohtāwiyiwa Heroda, ē‑kihci-okimāwiyit Judah askīhk, kī‑kostam ēkotē kita-itohtēt. kī‑kitahamawāw ē‑pawātahk kita-itohtēt Galileehk, 
MAT.2.23	ēkwa kī‑nitawi-wīkiw ōtēnāhk Nazareth kā‑itamihk. ēkosi kī‑tāpwēmakaniyiw ēsa okiskiwēhikēwak kā‑kī-itwēcik, “Nazariyiniw kita-itāw.”
MAT.3.1	ēkospīhk John osīkahāhtākēw kī‑pē-itohtēw pakwataskīhk, Judea askīhk ēkwa kī‑māci-kakēskihkēmow. 
MAT.3.2	“mihtātamok mīna kwēskātisik kā‑kī-maci-tōtamēk,” itwēw ēsa, “ayisk wīpac kita-otihcipayiw kihci-kīsikowi-tipēyihcikēwin.” 
MAT.3.3	ēwakoni ōhi Johna kā‑kī-āyimōmāt Isaiah ispīhk ōmisi kā‑itwēt,
MAT.3.3	“awiyak matwē-tēpwēw pakwataskīhk,
MAT.3.3	‘kwayācih mēskanāhkēk kā‑tipēyihcikēt ohci,
MAT.3.3	kwayaskwamohtāk mēskanaw ita kita-pimohtēhot!’”
MAT.3.4	John kī‑kikiskam miskotākay piskwākanēwatimwa opīwayiwa ohci ēkwa pahkēkin pakwahcēhonis. ēkwa okwāskōcisīsa mīna pakwaci-āmōsihcikan kī‑mīciw. 
MAT.3.5	ayisiyiniwa kī‑pē-nātik Jerusalemihk ohci ēkwa misiwē Judea askīhk ohci, ēkwa nanānis wāsakām ohci Jordan sīpīhk. 
MAT.3.6	kī‑ācimisowak kahkiyaw omāyi-tōtamowiniwāwa, ēkwa kī‑sīkahāhtawēw Jordan sīpīhk.
MAT.3.7	John ēsa wāpamēw mihcēt Phariseewa mīna Sadduceewa ē‑pē-nātikot kita-sīkahāhtawāt, ōmisi itēw, “piscipowi-kinēpikwak kiyawāw! awīna ē‑itikoyēk kita-paspīyēk kisē-manitow ohci onipahiyawēsiwin kā‑wī-pē-itisahahk? 
MAT.3.8	wāpahtihiwēk kwayask ē‑kī-kwēskātisiyēk. 
MAT.3.9	ēkwa ēkāya itēyihtamok ē‑wī-paspīyēk kakwātakihtāwin tēpiyāhk itwēyēko, ‘Abraham nimosōminān.’ kiwīhtamātināwāw, kisē-manitow ka‑kī-otinēw ōhi asiniya kita-āniskotāpānēhāt Abrahamwa!” 
MAT.3.10	ēkota āsay astēw cīkahikan kita-kīskatahoht mistik ēkāya ē‑takahki-mīnisiwit, ēkwa kita-mēstihkasoht. 
MAT.3.11	nitāpacihtān nipiy ē‑sīkahāhtātakok wiya ē‑kīsēyihtamēk kita-kwēskātisiyēk, māka ana kā‑wī-takohtēt kita-sīkahāhtākēw ē‑āpacihāt kā‑kanātisiyit ahcāhkwa mīna iskotēw. nawac ayiwāk itēyihtākosiw ispīhci niya, namwāc ahpō niya nitēpakēyimison kita-tahkonamwak omaskisina. 
MAT.3.12	ayāw cīstāskwahikan kita-ohci-wēpāstimāt kistikāna kita-māwasakonāt ēkwa pawascikana kita-mēstihkasamohk iskotēhk ita ēkāya wīhkāc kā‑pōni-kwāhkotēk.
MAT.3.13	ēkwa Jesus kī‑ohtohtēw Galileehk, ē‑pē-takohtēt Jordan sīpīhk. kī‑nātēw Johna kita-sīkahāhtākot. 
MAT.3.14	John māka kakwē-nakinēw ē‑itāt, “tānēhki kā‑kakwēcimiyan? niya ōma kita-kī-sīkahāhtawiyan.”
MAT.3.15	ōmisi itēw ēsa Jesus, “mahti ēkosi kita-ihkin. ēkosi kika-tōtēnānaw kisē-manitow kahkiyaw kīkway ē‑isi-nitawēyihtahk.” John ēsa tāpwēhtawēw.
MAT.3.16	mayaw Jesus ē‑sīkahāhtāht kī‑pīkopēw sīpīhk ohci, ēkwa kī‑wāpahtam kīsik ē‑yōhtēpayiyik, mīna wāpamēw otahcāhkoyiwa kisē-manitowa ē‑pētakociniyit tāpiskōc omīmīwa ē‑isinākosiyit ē‑twēhototākot. 
MAT.3.17	pēhtākwaniyiw ē‑matwē-pīkiskwēhk kīsikohk, ē‑itwēwiht, “ēwako awa kā‑sākihak nikosis, ēwako mistahi kā‑miywēyihtamihit.”
MAT.4.1	kī‑ati-ispayin kā‑kanātisit ahcāhkwa ē‑sipwēhtahikot Jesus pakwataskīhk isi kita-kotēyimikot maci-manitowa. 
MAT.4.2	ē‑kī-ayiyāt pakwāci-ayihk nēwomitanaw kīsikāw namwāc ē‑mīcisot kī‑nōhtēhkatēw ēsa. 
MAT.4.3	pē‑otihtik maci-manitowa ēkwa ōmisi itik, “kīspin kiya manitowikosisān, mahti itasiwāsik ōki asiniyak kita-pahkwēsikanīwicik.”
MAT.4.4	naskwēwasimēw Jesus ē‑itāt, “kihci-masinahikanihk itastēw, ‘ayisiyiniw namōya nayēstaw pahkwēsikana kita-kī-ohci-pimācihot, māka kahkiyaw kīkway kā‑itwēyit kisē-manitowa.’”
MAT.4.5	ēkosi ēkwa maci-manitow itohtahēw Jesusa Jerusalemihk, kanāci-kihci-ōtēnaw ē‑māwaci-ispāyik kihci-ayamihēwikamikohk tahkohc 
MAT.4.6	ēkwa ōmisi itēw, “kīspin kiya manitowikosisān, nīhcipayiho ōta ohci, ayisk itastēw kihci-masinahikanihk,
MAT.4.6	‘kisē-manitow kita-itasiwātēw okīsikōma kiya ohci
MAT.4.6	kita-miciminiskik ēkāya kita-wīsakisiniyan.
MAT.4.6	namōya ahpō kika-wīsakisitēsinin asinīhk.’”
MAT.4.7	ōmisi itēw ēsa Jesus, “māka kihci-masinahikanihk mīna ōmisi itastēw, ‘ēkāya kocih kā‑tipēyihcikēt kikisē-manitōm.’”
MAT.4.8	kīhtwām maci-manitow itohtahēw Jesusa ē‑ispāyik wacīhk ēkotē wāpahtihēw kahkiyaw kihci-okimāwiwina askīhk ēkwa iyikohk ē‑kihcēyihtākwaniyiki. 
MAT.4.9	ēkwa itēw, “kahkiyaw ōhi kika-miyitin, kīspin ocihcihkwanapīstawiyani ēkwa mawimostawiyani.”
MAT.4.10	naskwēwasimēw Jesus, “awas sipwēhtē macāyis! kihci-masinahikan itastēw, ‘mawimostaw kā‑tipēyihcikēt kikisē-manitōm, ēwako piko kita-mawimostawat.’”
MAT.4.11	ōta ēsa nakatik maci-manitowa, ēkwa okīsikowak otihtēwak Jesusa ē‑pē-nākatēyimācik.
MAT.4.12	ispīhk Jesus ē‑pēhtahk Johna ē‑kī-kipahomiht, kī‑itohtēw Galileehk. 
MAT.4.13	namōya ohci kisātam Nazarethihk ēkwa kī‑nitawi-wīkiw Capernaumihk, ēwako ōtēnaw sisonē Galilee sākahikanihk, ita kā‑wīkicik Zebulun ēkwa Naphtali ayisiyiniwak. 
MAT.4.14	ēwako ōma tāpwē kī‑ay-ihkin kā‑kī-itwēt Isaiah okiskiwēhikēw,
MAT.4.15	“Zebulun ēkwa Naphtali otaskīwāw
MAT.4.15	mēskanāhk kihcikamiy isi, akāmihk Jordan sīpīhk,
MAT.4.15	Galilee askiy, ita kā‑wīkicik pītosiyiniwak!
MAT.4.16	aniki ayisiyiniwak kā‑wanitipiski-pimātisicik
MAT.4.16	kita-wāpahtamwak ē‑misi-wāstēyik.
MAT.4.16	aniki kā‑nipicik ahcāhkowi-pimātisiwinihk
MAT.4.16	kita-wāpahtamwak opimācihiwēwin kisē-manitow
MAT.4.16	ē‑kīhkāyāstēyik wiyawāw ohci.”
MAT.4.17	ōta ohci Jesus kā‑māci-kakēskīhkēmot ē‑itwēt, “kwēskātisik kā‑kī-maci-tōtamēk ayisk wīpac kihci-kīsikowi-tipēyihcikēwin wī‑otihtikonaw.”
MAT.4.18	ē‑mēkwā-pa-pimohtēt Jesus sisonē Galilee sākahikanihk, kī‑wāpamēw nīso ē‑wīcisānihtoyit nōcikinosēwiyiniwa, Simona (Peter kā‑isiyihkāsoyit), ēkwa Andrewa, ē‑pakitahwāyit sākahikanihk. 
MAT.4.19	ōmisi itēw, “mahti wīcēwik ēkosi kika-kiskinohamātināwāw kita-isi-ocipitāyēkok ayisiyiniwak.” 
MAT.4.20	sēmāk ēsa nakatēwak otayapīmiwāwa ēkwa wīcēwēwak.
MAT.4.21	ē‑ati-pimohtēcik āsay mīna nīso nāpēwa wāpamēw ē‑owīcisānihtoyit, James ēkwa John, okosisiyiwa Zebedeewa. ē‑pōsiyit ōsihk asici ohtāwiyiwa ēkwa ē‑wiyāpēkināyit ayapiya, Jesus wīsāmēw ēsa. 
MAT.4.22	sēmāk ēsa kapāwak ē‑nakatācik ohtāwīwāwa ēkwa ati-wīcēwēwak.
MAT.4.23	Jesus misiwē Galilee askīhk kī‑papā-kiskinohamākēw otayamihēwikamikowāwa Jewa,
MAT.4.24	kī‑ācimāw misiwē itē askīhk Syria, ēkosi ayisiyiniwak kī‑pētamawēwak anihi otāhkosiwa, ē‑kakwātakihikoyit nanātohk itāspinēwina: aniki maci-ahcāhkwa kā‑pīhciyawēskākocik ēkwa kā‑ocipitikocik ēkwa kā‑nipowāspinēcik. ēwakoni kahkiyaw Jesus ēsa iyinīhkahēw. 
MAT.4.25	mitoni mihcēt ayisiyiniwa papā-pimitisahok Galileehk ohci ēkwa anihi mitātaht ōtēnawa ohci, Jerusalemihk ohci ēkwa Judea askīhk ohci ēkwa akāmihk Jordan sīpīhk ohci.
MAT.5.1	Jesus ē‑wāpamāt ē‑mihcētiyit ayisiyiniwa kī‑āmaciwēw wacīhk ēkota apiw. okiskinohamawākana mīna pē‑nātik, 
MAT.5.2	ēkosi kī‑māci-kiskinohamawēw ōmisi ē‑itwēt:
MAT.5.3	“sawēyihtākosiwak aniki kā‑kiskēyihtahkik namōya ēkwayikohk ē‑sōhkisicik otahcāhkowi-pimātisiwinihk;
MAT.5.3	cikēmā akisowak kihci-kīsikowi-tipēyihcikēwinihk.
MAT.5.4	sawēyihtākosiwak aniki kā‑wīsakitēhēcik;
MAT.5.4	kisē-manitowa kita-kākīcihikwak.
MAT.5.5	sawēyihtākosiwak aniki kā‑tapahtēyimocik;
MAT.5.5	kita-tipēyihtamōhāwak askiy.
MAT.5.6	sawēyihtākosiwak aniki kā‑nōhtē-tipitōtahkik kisē-manitowa ē‑isi-nitawēyimikocik kita-tōtahkik
MAT.5.6	cikēmā kita-nahēyihtamihēw!
MAT.5.7	sawēyihtākosiwak aniki kā‑kisēwātisicik,
MAT.5.7	kita-kisēwātotākwak kisē-manitowa.
MAT.5.8	sawēyihtākosiwak aniki kā‑kanācitēhēcik;
MAT.5.8	kita-wāpamēwak kisē-manitowa.
MAT.5.9	sawēyihtākosiwak aniki kā‑atoskātahkik pēyāhtakēyimowin;
MAT.5.9	kisē-manitow kita-itēw, ‘kiyawāw nitawāsimisak.’
MAT.5.10	sawēyihtākosiwak aniki kā‑kakwātakihihcik kwayask otitātisiwiniwāw ohci;
MAT.5.10	akisowak kihci-kīsikowi-tipēyihcikēwinihk.
MAT.5.11	“kisawēyihtākosināwāw kiyawāw ispīhk ayisiyiniwak maci-itikoyēkwāwi, ēkwa kakwātakihikoyēkwāwi ēkwa kiyāski-āyimōmikoyēkwāwi niya ohci. 
MAT.5.12	miywēyihtamok ēkwa takahkēyihtamok ayisk kika-tipahamākawināwāw kihci-kīsikohk. ēkosi ōma okiskiwēhikēwak kā‑kī-isi-kakwātakihihcik kayās pāmwayēs ē‑pimātisiyēk.
MAT.5.13	“kiyawāw tāpiskōc sīwīhtākan kahkiyaw ayisiyiniwak ohci. māka kīspin sīwīhtākan pōni-sīwīhtākaniyiw, namōya kīhtwām kita-kī-sīwīhtākaniwin. namōya nānitaw itāpatan, ēkosi wayawī-wēpinikātēw ta‑tahkoskahkik ayisiyiniwak.
MAT.5.14	“kiyawāw tāpiskōc ē‑wastēskamawāyēkok piko itē ayisiyiniwak. namōya kita-kī-kātāniwan ōtēnaw tahkohtāmatināhk ē‑astēk. 
MAT.5.15	namōya awiyak astāw wāsaskotēnikan sīpā wāwiyēyākanihk; tēhtastāw māka tahkohc akocikanihk ēkosi kahkiyaw awiyak wāskāhikanihk wāstēyiw wāsaskotēnikanihk ohci. 
MAT.5.16	pēyakwan ēkosi kiwāsēskamawāwāwak ayisiyiniwak kimiyo-tōtamowiniwāwa kita-wāpahtahkik ēkosi kita-mamihcimācik kisē-manitowa kihci-kīsikohk.
MAT.5.17	“ēkāya itēyihtamok ē‑pē-wēpinamān wiyasiwēwin Moses ēkwa okiskinohamākēwiniwāwa okiskiwēhikēwak. namōya ē‑pē-wēpinamān ēwakoni māka kahkiyaw kita-tipitōtamān. 
MAT.5.18	ēkāya wanikiskisik isko iyikohk kīsikōwiki ēkwa askīwiki namwāc ahpō māwaci apisīs ē‑itakihtēk masinahikēwinis wiyasiwēwinihk kita-pōnipayiw iyikohk kahkiyaw kīkway kīsipayiki. 
MAT.5.19	ēkwa awiyak ēkāya nanahihtahki ōhi wiyasiwēwina kiyām āta apisīs ē‑itēyihtākwahki ātiht, ēkwa ēkosi isi kiskinohamākēci, namōya mistahi kita-itakisow kihci-kīsikowi-tipēyihcikēwinihk. māka awiyak kwayask pimitisahahki wiyasiwēwin ēkwa kwayask kiskinohamākēci kita-nīkānakisow kihci-kīsikowi-tipēyihcikēwinihk. 
MAT.5.20	kiwīhtamātināwāw, kika-pīhtikwānāwāw kihci-kīsikowi-tipēyihcikēwinihk kīspin nawac kwayask itātisiyēko iyikohk aniki kā‑kiskinohamākēcik wiyasiwēwin ēkwa Phariseewak.
MAT.5.21	“kikī-pēhtēnāwāw kayās ohci ayisiyiniwak ē‑wīhtamāhcik, ‘ēkāya nipahtākēk; awiyak nipahtākēci kita-wiyasiwātāw.’ 
MAT.5.22	māka ēkwa kiwīhtamātināwāw awiyak kisīstawāci wīciyiniwa kita-wiyasiwātāw. awiyak ‘pīwiyiniw’ itāci wīciyiniwa kita-itohtahāw owiyasiwēwa. ēkwa awiyak ‘namōya nānitaw kititāpatisin’ itāci wīciyiniwa kita-paspinē-kakwātakihtāw maci-iskotēhk. 
MAT.5.23	kīspin kiwī-pakitināsonāwāw ēkwa kikiskisin kīciyiniw kīkway ohci ē‑kisīstāsk 
MAT.5.24	nakata kipakitināsowin pakitināsowināpiskohk ēkwa kika-nātāw kita-kāwi-miyo-wīcēhtoyēk, ēkwa kika-wāyinīn kita-pē-pakitināsoyan.
MAT.5.25	“papāsi-miyo-wīcēw ana kā‑itohtahisk wiyasiwēwikamikohk. sēmāk ēwako tōta pāmwayēs takohtēyan ēkotē. ahpō cī kita-miyēw wiyasiwēwikimāwa, ēkwa kita-miyāyit simākanisa kita-kipahokawiyan. 
MAT.5.26	ē‑tāpwēyān ōma, namōya kika-pakitinikawin iyikohk kīsi-tipahikēyani anima iyikohk kā‑wiyasiwātikawiyan.
MAT.5.27	“kikī-pēhtēnāwāw ē‑kī-itwēhk, ‘ēkāya isīhkaw iskwēw kā‑onāpēmit.’ 
MAT.5.28	māka ēkwa kiwīhtamātināwāw awiyak akāwātāci iskwēwa ēkwa nōhtē-ayāwēw, pēyakwan āsay ana ē‑isīhkawāt otēhihk. 
MAT.5.29	kīspin kiskīsik kihciniskēwinihk kimaci-tōtamōhikon, kwayakona ēkwa wēpina! nawac pahki kiyaw kita-wanihtāyan ispīhci iyawisk kiyaw kita-macostēwēpinikātēk. 
MAT.5.30	kīspin kicihciy kihciniskēwinihk kimaci-tōtamōhikon, kīskisa mīna wēpina, nawac pēyak kīkway kiyawihk ta‑wanihtāyan ispīhci iyawisk kita-macostēhikātēk.
MAT.5.31	“kī‑itwāniwiw, ‘awiyak ē‑wēpināt owīkimākana piko nīkān wēpinitowi-masinahikanēkin kita-miyāt.’ 
MAT.5.32	māka ēkwa kiwīhtamātināwāw: kīspin nāpēw wēpinēw owīkimākana āta ēkāya ē‑ohci-pisikwātisiyit, wiya otōcikan kīspin ē‑ati-pisikwātisiwi-akisoyit anihi iskwēwa kīhtwām wīkihtoyici; ēkwa nāpēw wīkimāci ēwakoni iskwēwa wīsta ē‑pisikwātisiwi-akisot.
MAT.5.33	“kikī-pēhtēnāwāw mīna kayās ayisiyiniwak ē‑kī-wīhtamāhcik, ‘ēkāya pīkonamok kitasotamākēwiniwāw; māka tōtamok anihi kā‑asotamawāyēk kā‑tipēyihcikēt.’ 
MAT.5.34	māka ēkwa kiwīhtamātināwāw ēkāya kihci-itwēk kīkway ē‑asotamēk. ēkāya kihci-itwēk kihci-kīsik ē‑aspēyimoyēk ayisk ēwako kisē-manitow otipēyihcikēwin; 
MAT.5.35	ahpō askiy, ayisk ēkota osita tēhtastāw, ahpō ēkāya aspēyimok Jerusalem, cikēmā ēwako otōtēnaw kihci-okimāw. 
MAT.5.36	ēkāya kihci-itwē kistikwānihk ohci ayisk namōya kika-kī-kwēskinēn pēyak kēstakay kita-wāpiskāk ahpō kita-kaskitēwāk. 
MAT.5.37	sōskwāc kika-itwānāwāw ‘ēha’ ahpō ‘namōya,’ ayiwāk kīkway itwēyēko maci-manitow anima wiya ohci.
MAT.5.38	“kikī-pēhtēnāwāw ē‑kī-itwēhk, ‘kīspin awiyak ē‑pāskāpahwāt awiya ēkosi wīsta kita-kī-pāskāpahoht, ēkwa kīspin awiyak ē‑nātwāpitēhwāt awiya ēkosi wīsta kita-kī-nātwāpitēhoht.’ 
MAT.5.39	māka kiwīhtamātināwāw, ēkāya āpēho kīspin awiyak kimāyi-tōtāk. kīspin awiyak kipasīhkwēhok kihciniskihk kiwaniwāhk kiyām kika-pasīhkwēhok namahtinihk kiwaniwāhk. 
MAT.5.40	kīspin awiyak kiwī-itohtahik wiyasiwēwikamikohk ē‑wī-maskamisk kipapakiwayān, kiskotākay mīna kika-miyāw. 
MAT.5.41	ēkwa kīspin awiyak kinayōhtahik pēyak tipahaskān, nīso tipahaskān kika-pimohtatamawāw. 
MAT.5.42	kīspin awiyak kīkway kinatotamāk, miy. kīspin kinōhtē-nitātāmik kīkway kika-awihāw.
MAT.5.43	“kikī-pēhtēnāwāw ē‑itwēhk, ‘sākihihkok kiwīcēwākaniwāwak, pakwātihkok aniki kā‑nōtinikoyēkok.’ 
MAT.5.44	māka ēkwa kiwīhtamātināwāw: sākihihkok aniki kā‑nōtinikoyēkok, ēkwa ayamihēstamāhkok aniki kā‑kitimahikoyēkok, 
MAT.5.45	ēkosi kika-itakisonāwāw otawāsimisa kohtāwīwāw kihci-kīsikohk kā‑ayāt. ayisk sākāstēhamōhēw pēyakwan omacātisa ēkwa omiywātisiwa, ēkwa kimiwanihtāw ēwakoni kahkiyaw mīna. 
MAT.5.46	ēkāya pakosēyimok kisē-manitow kita-sawēyimikoyēk, kīspin kisākihāwāwak aniki piko kā‑sākihikoyēkok. ahpō wīstawāw ēkosi tōtamwak aniki kā‑tipahikēhiwēcik. 
MAT.5.47	ēkwa kīspin kitatamiskawāwāwak nayēstaw kitōtēmiwāwak, namōya ayiwāk kitōtēnāwāw iyikohk kotakak, wīstawāw aniki ēkāya kā‑tāpowakēyihtahkik ēkosi tōtamwak. 
MAT.5.48	kwayaskātisik tāpiskōc kohtāwīwāw kihci-kīsikohk kā‑isi-kwayaskātisit.
MAT.6.1	“ēkāya tōtamok miyo-isīhcikēwina kita-nōkwahki ayisiyinīnāhk; kīspin ēkosi tōtamēko, kohtāwīwāw kihci-kīsikohk kā‑ayāt namwāc kika-tipahamākowāw kimiyo-tōtamowiniwāwa ohci.
MAT.6.2	“kīspin awiyak ē‑kitimākisit kimiyāwāw kīkway, ēkāya mamihcisik ita ayisiyiniwak kita-wāpamikoyēkok, tāpiskōc aniki otōtamohkāsowak kā‑tōtahkik ayamihēwikamikohk mīna tawastēhk. ēkosi tōtamwak ātiht kita-mamihcimikocik ayisiyiniwa, ē‑tāpwēyān ōma, ēwako piko kā‑wī-tipahamākowisicik. 
MAT.6.3	kīspin kiwīcihāw ē‑kitimākisit awiyak namōya katāc kita-kiskēyihtahk kiwītapimākan. 
MAT.6.4	ēkosi isi namōya kotak awiyak kita-kiskēyihtam ēkwa ohtāwīmāw kahkiyaw kīkway kā‑wāpahtahk kika-tipahamākowāw.
MAT.6.5	“ispīhk ayamihēstawaci kisē-manitow, ēkāya tōtamok tāpiskōc aniki kā‑tōtamohkāsocik. miywēyihtamwak kita-nīpawicik mīna kita-ayamihācik ayamihēwikamikohk ēkwa tawastēhk ōtēnāhk, ita kahkiyaw awiya kita-wāpamikocik. ē‑tāpwēyān ōma, āsay kīsi-tipahamawāwāwak. 
MAT.6.6	māka kiyawāw ayamihāyēko pēyakok kiwāskāhikaniwāhk, kipaha iskwāhtēm ēkwa ayamihēstaw kohtāwiy, ēkāya kā‑wāpamiht. ēkosi kohtāwīwāw kā‑wāpamikoyēk tānisi ē‑tōtamēk ākawāyihk kika-tipahamākowāw.
MAT.6.7	“ayamihāyēko ēkāya konita itwēhkāsok tāpiskōc aniki ēkāya kā‑manitowēyihtahkik kīkway, ē‑itēyihtahkik kita-nitohtākowisicik kīspin kinwēs ayamihātwāwi. 
MAT.6.8	ēkāya ēkosi isi ayāk. kohtāwīwāw kiskēyihtam kīkway ē‑pakosēyimoyēk pāmwayēs ahpō natotamawāyēko. 
MAT.6.9	ōmisi māka isi ayamihāk:
MAT.6.9	nohtāwīnān, ē‑ayāyan kihci-kīsikohk,
MAT.6.9	kita-wī-kihcēyihtākwan kiwīhowin.
MAT.6.10	mahti ta‑wī-otihcipayiw kitipēyihcikēwin.
MAT.6.10	kititēyihtamowin kita-wī-tōcikātēw,
MAT.6.10	ōta askīhk tāpiskōc kihci-kīsikohk.
MAT.6.11	miyinān anohc kā‑kīsikāk ka‑ohci-pimātisiyāhk.
MAT.6.12	ēkwa pōnēyihtamawinān niwanitōtamowinināna,
MAT.6.12	tāpiskōc nīstanān kā‑isi-pōnēyihtamawāyāhkok aniki kā‑wanitōtākoyāhkok.
MAT.6.13	ēkāwiya pakitininān
MAT.6.13	kita-wī-kakwē-māyi-tōtamōhikawiyāhk.
MAT.6.13	māka paspīhinān maci-kīkway ohci.
MAT.6.14	“ayisk kīspin kipōnēyihtamawāwāwak ayisiyiniwak kā‑wanitōtākoyēkok, kohtāwīwāw kihci-kīsikohk kā‑ayāt wīsta kika-pōnēyihtamākowāw. 
MAT.6.15	māka kīspin namōya kipōnēyihtamawāwāwak iyiniwak owanitōtamowiniwāwa, kohtāwīwāw mīna namwāc kika-pōnēyihtamākowāw kiwanitōtamowiniwāwa.
MAT.6.16	“ēkwa ispīhk īwanisīhisoyani, ēkāya mihtātamowinisinākosik tāpiskōc aniki kā‑tōtamohkāsocik ē‑māyinākohisocik ēkosi kita-nōkohtācik ē‑īwanisīhisocik. tāpwē kititināwāw, mitoni āsay tipahamawāwāwak. 
MAT.6.17	māka īwanisīhisoyēko, sīkahok mīna kāsīhkwēk. 
MAT.6.18	ēkosi namōya awiyak kita-kiskēyihtam ē‑īwanisīhisoyēk māka kohtāwīwāw piko ēkāya kā‑wāpamiht. ēkwa kohtāwīwāw ē‑wāpamikoyēk tānisi ē‑tōtamēk ākawāyihk, kika-tipahamākowāw.
MAT.6.19	“ēkāwiya kanawēyihtamāsok kīkway ē‑āhkwakihtēki ōta askīhk ita ātiht kamāmakosak ka‑mīcicik, ēkwa kita-misiyāpiskāki kotaka kita-misiwanātahki, ēkwa kīmōc kita-kimotamākawiyēk. 
MAT.6.20	māka mēskoc kanawēyihtamāsok miyo-kīkwaya kihci-kīsikohk itē ēkāya ka‑misiwanācihtācik kamāmakosak mīna ēkāya ka‑misiyāpiskāki ēkwa ita ēkāya kita-kimotamākawiyēk. 
MAT.6.21	ayisk itē kā‑ayāki kiwēyōtisiwiniwāwa ēkotē isi kika-nīkānēyihtamēk kitēhiwāhk.
MAT.6.22	“kiskīsikohk ohci pīhtikwē-sākāstēw kiyawihk. kīspin kinahāpin, kwayask kita-sākāstēw kiyawihk. 
MAT.6.23	māka kīspin namōya kinahāpin ēkosi tipiskāw kiyawihk. kīspin namōya sākāstēw pīhci kiyawihk mitoni ka‑kaski-tipiskāw.
MAT.6.24	“namōya awiyak kita-kī-atoskawēw ē‑nīsiyit otōkimāma. piko pēyak ta‑pakwātāt, ēkwa kotaka kita-sākihāt. namōya kika-kī-atoskawāwāw kisē-manitow ēkwa mīna sōniyāw.
MAT.6.25	“ēwako ohci kā‑ititakok, ēkāya mikoskātēyihtamok kīkway kā‑mīciyēk ēkwa kīkway kā‑minihkwēyēk ka‑pimātisiyēk, ahpō kīkway kita-kikiskamēk. namōya cī nawac pimātisiwin ayiwāk itēyihtākwan ispīhci mīciwin? namōya cī ayiwāk itēyihtākwan kiyaw ispīhci ayiwinisa? 
MAT.6.26	kitāpamihkok piyēsīsak, namwāc kistikēwak ahpō cī namwāc mōsāhkinikēwak ēkwa kita-itāwahācik kistikānikamikohk, ayisk ohtāwīwāwa kihci-kīsikohk nākatohkēw kita-ohci-pimātisicik. kiyawāw nawac ayiwāk kititēyihtākosināwāw ispīhci piyēsīsak. 
MAT.6.27	namōya awiyak pēyak tipahikan ayiwākēs kita-kī-pimātisiw omikoskātēyihtamowinihk ohci.
MAT.6.28	“ēkwa tānēhki kā‑mikoskātēyihtamihikoyēk ayiwinisa? kitāpahtamok tānisi ē‑isi-ohpikihki wāpikwaniya maskosīhk; namōya atoskēwak ahpō namōya osīhtamāsowak ayiwinisa. 
MAT.6.29	āta kihci-okimāw Solomon iyikohk ē‑kī-wēyōtisit namwāc ohci katawasisiniyiwa otayiwinisa tāpiskōc ōhi wāpikwaniya. 
MAT.6.30	kisē-manitow ōma kā‑miyonākohtāt maskosiya pakwāci-ayihk kā‑mēkwā-ohpikihki anohc ēkwa wāpahki kā‑macostēwēpinamohk, nawac cī kita-kēhcināhow ē‑ayiwinisiyēk? tāpwē ēsa apisīs tāpwēhtamowin kitayānāwāw.
MAT.6.31	“ēkosi ēkāya mikoskātēyihtamok tānitē ka‑ohci-mīcisoyēk ahpō kita-ohci-minihkwēyēk ēkwa kita-ohci-ayiwinisiyēk. 
MAT.6.32	aniki ēkāya kā‑tāpwēhtamowinicik ēwakoni ōhi ohci kā‑mikoskātēyihtamihikocik. kohtāwīwāw kihci-kīsikohk kiskēyihtam ōhi ē‑natawēyihtamēk. 
MAT.6.33	māka nākatohkēk nīkān otipēyihcikēwin kisē-manitow mīna ē‑isi-nitawēyimisk kita-tōtaman, ēkosi kahkiyaw kīkwaya ōhi kika-ohcīstamāk. 
MAT.6.34	ēkāya mikoskātēyihtamok tānisi kita-ispayik wāpahki, ēkwayikohk ihtakwan kita-mikoskātēyihtamihikoyēk ēkospīhk. tahto kīsikāw ēkwayikohk ihtakwan kita-mākohikoyēk.
MAT.7.1	“ēkāya wiyasiwātihkok kotakak ayisiyiniwak, ēkosi kisē-manitow namōya kika-wiyasiwātik, 
MAT.7.2	ayisk kisē-manitow kika-wiyasiwātik pēyakwan kā‑isi-wiyasiwātacik kotakak ayisiyiniwak. 
MAT.7.3	tānēhki kā‑pisiskāpahtaman kiciwām anima kā‑pisinit ēkwa ēkāya ē‑pisiskēyihtaman anima mistik kā‑pisiniyan? 
MAT.7.4	tānisi ōma kā‑kī-itat kiciwām, ‘mahti nika-otinēn anima kā‑pisiniyan,’ kiya ōma mistik kā‑pisiniyan? 
MAT.7.5	otōtamohkāsow! nīkān otina anima kā‑pisiniyan kiskīsikohk ēkwa kwayask kika-wāpahtamwān ka‑otinamwat anima kā‑pisinit oskīsikohk kiciwām.
MAT.7.6	“ēkāya miyihkok atimwak anima kīkway kā‑kanātakihtēk. ēkāya wēpinamāhkok kā‑āhkwakisoyit mīkisa kohkōsak, ayisk kita-tahkoskātēwak ēkwa kika-kwēskīstākowāwak kita-pīkopitikoyēkok.
MAT.7.7	“natotamāhk kisē-manitow ēkosi kika-miyikowāw. ēkwa natonikēk ēkosi kika-miskēnāwāw. pakamahikēk iskwāhtēmihk ēkosi kika-yōhtēnamākawināwāw. 
MAT.7.8	ayisk awiyak ē‑natotamāt kita-miyāw, ēkwa awiyak ē‑natonahk kīkway kita-miskam ēkwa kita-yōhtēnamawāw iskwāhtēm awiyak kā‑pakamahikēt. 
MAT.7.9	tahto kiyawāw kā‑ohtāwīmāwiyēk, kika-miyāwāw cī kikosisiwāw asiniya kīspin ē‑natotamākoyēk pahkwēsikana? 
MAT.7.10	ahpō cī kika-miyāwāw kinēpikwa kīspin ē‑natotamākoyēk kinosēwa? 
MAT.7.11	āta ē‑maci-ayiwiyēk kikiskēyihtēnāwāw miyo-kīkway kita-miyāyēkok kitawāsimisiwāwak. kisē-manitow, kohtāwīwāw ayiwāk ē‑miywātisit kita-miyēw miyo-kīkway anihi kā‑natotamākot.
MAT.7.12	“tōtāhkok kotakak ayisiyiniwak kā‑isi-nitawēyimāyēkok kita-tōtākoyēkok: cikēmā ēwako ōma ohci ē‑pimitisahamēk kahkiyaw wiyasiwēwin kā‑kī-mēkit Moses ēkwa kā‑kī-kiskinohamākēcik okiskiwēhikēwak.
MAT.7.13	“pīhtikwēk anima kā‑sākawāk iskwāhtēmihkān, misiwanātisiwinihk ayisk itamonwa iskwāhtēmihkān kā‑ayakaskāk ēkwa mēskanaw kā‑wētahk ta‑pimohtēhk, ēkwa mihcēt sāpohtēwak. 
MAT.7.14	māka anima iskwāhtēmihkān pimātisiwinihk kā‑itamok sākawāw, ēkwa mēskanaw āyiman kita-pimohtēhk, ēkwa namōya mihcēt ayisiyiniwak miskamwak.
MAT.7.15	“aswēyimihkok aniki kā‑kiyāskicik ē‑kiskiwēhamākēcik; mahihkanak ayisk aniki, ē‑pē-misiwanācihikoyēkok, māka aniki ē‑isīhisocik māyatihkwa ē‑isinākosicik. 
MAT.7.16	otōtamowiniwāwa kika-ohci-kiskēyimāwāwak tānisi ē‑isiyinīhkēcik. pēyakwan, kikiskēyihtēnāwāw namwāc ē‑ohpikicik okāminakasīwāhtikohk kā‑mawisohk sōminak, ēkwa mīna namwāc okinīwāhtikohk kā‑mawisohk misi-sōmina. 
MAT.7.17	ē‑miyokit mistik miyo-mīnisiwiw, māka kā‑māyikit mistik māyi-mīnisiwiw. 
MAT.7.18	ē‑miyokit mistik namōya ta‑kī-māyi-mīnisiwiw, ēkwa ē‑māyikit mistik namōya ta‑kī-miyo-mīnisiwiw. 
MAT.7.19	ēkwa ayisiyiniwak kīskatahwēwak anihi mistikwa ēkāya kā‑mīnisiwiyit ēkwa mēstihkaswēwak. 
MAT.7.20	ēkosi isi kā‑isi-kiskēyimāyēkok aniki kā‑kiyāskicik ē‑kiskiwēhamākēcik otōtamowiniwāwa ohci.
MAT.7.21	“namōya kahkiyaw ayisiyiniwak kā‑tēpwāsicik ē‑isicik, ‘kā‑tipēyihcikēyan, kā‑tipēyihcikēyan’ kita-pīhtikwēwak kihci-kīsikowi-tipēyihcikēwinihk. aniki piko kā‑pimitisahahkik ē‑isi-nitawēyimikocik kita-tōtahkik nohtāwiya kihci-kīsikohk kā‑ayāyit. 
MAT.7.22	ispīhk kisē-manitow wiyasiwātāci kahkiyaw ayisiyiniwa mihcēt kita-itwēwak, ‘kā‑tipēyihcikēyan, kā‑tipēyihcikēyan! ē‑pimitisahotāhk nikī-kiskinohamawānānak ayisiyiniwak kisē-manitow owiyasiwēwina. kimaskawisīwinihk ohci nikī-wīkatētisahwānānak maci-ahcāhkwak ēkwa mihcēt mamāhtāwi-kīkwaya nikī-tōtēnān.’ 
MAT.7.23	ēkwa ōmisi nika-itāwak, ‘namōya kitohci-nisitawēyimitināwāw. awas sipwēhtēk, kimaci-ayisiyinīwināwāw!’
MAT.7.24	“ēkwa awiyak pēhtahki ōhi nipīkiskwēwina mīna pimitisahahki ēwako tāpiskōc ana nāpēw kā‑iyinīsit ēkwa ē‑wāskāhikanīhkēt tahkohc itē kā‑asinīwahk. 
MAT.7.25	ēkwa ispīhk ē‑pāstipēk iyikohk ē‑misi-kimiwahk ēkwa yōtin iyikohk ē‑sōhki-pakamihtihk wāskāhikanihk, namwāc pahkihtin wiya asinīhk ē‑āyītastēk.
MAT.7.26	“māka awiyak ē‑pēhtahk ōhi nipīkiskwēwina ēkwa sasīpihtam ēwako tāpiskōc ana nāpēw kā‑mōhcowit ēkwa ē‑wāskāhikanīhkēt tahkohc yēkawiskāhk. 
MAT.7.27	ēkwa ispīhk ē‑pāstipēk iyikohk ē‑misi-kimiwahk ēkwa yōtin iyikohk ē‑sōhki-pakamihtihk wāskāhikanihk, mitoni pīkwāstan.”
MAT.7.28	ispīhk Jesus ē‑kīsi-pīkiskwātahk ōhi, ayisiyiniwak mitoni kī‑māmaskātēwak ē‑isi-kiskinohamākēyit. 
MAT.7.29	namōya tāpiskōc kotakak kā‑isi-kiskinohamākēcik wiyasiwēwin, wiya kī‑miyikowisiw kā‑kiskinohamākēt.
MAT.8.1	ispīhk Jesus ē‑pē-nīhtaciwēt ispatināhk ohci, mihcēt ayisiyiniwa kī‑pimitisahok. 
MAT.8.2	ēkwa pēyak nāpēw ē‑kakwātakihikot wasakāspinēwin, pē‑ocihcihkwanapīstāk ē‑itwēyit, “okimāw, kīspin kinitawēyihtēn, kika-kī-iyinīhkahin ka‑kanātisiyān.”
MAT.8.3	Jesus ē‑isiniskēyit kī‑sāminēw ēkwa itēw, “ēkosi nitisi-nitawēyihtēn, miywāyā.” sēmāk ēsa kā‑miywāyāyit. 
MAT.8.4	ōmisi itēw mīna, “ēkāya awiyak wīhtamaw, māka sēmāk nitawi-wāpam ayamihēwiyiniw kita-nitawāpēnāsk ayisiyiniwak kita-kiskēyihtahkik ē‑iyinīhkawiyan, pakitināsōhkan kita-tōtaman Moses otitasiwēwin.”
MAT.8.5	ispīhk ē‑takohtēt Capernaumihk simākanisiwikimāwa pē‑nātik Jesus ēkwa kitimākimoyiwa kita-wīcihāt, 
MAT.8.6	ē‑itwēyit, “okimāw, nitatoskēyākan āhkosiw nīkihk ē‑nipowāspinēt ēkwa ē‑wīsakāhpinēt.”
MAT.8.7	Jesus ēsa itēw, “ahāw, nika-nitawi-miywāyāhāw.”
MAT.8.8	ōmisi itik, “namōya kākatāc. namōya nitēpakēyihtākosin kita-pē-pīhtikwēyan nīkihk. sōskwāc ēkosi itasiwē, ēkwa nitatoskēyākan kita-miywāyāw. 
MAT.8.9	nīsta kihci-simākanisiwikimāwak nitipēyimikwak, ēkwa nipimipayihāwak nisimākanisīmak. kīspin itakwāwi ‘sipwēhtē!’ ahpō ‘pē‑itohtē!’ ēkosi tōtamwak, ēkwa pēyakwan nitatoskēyākan kā‑itak kīkway ta‑tōtam.”
MAT.8.10	mayaw Jesus ōma ē‑pēhtahk, kī‑māmaskātam ēkwa ōmisi itēw ayisiyiniwa, “kiwīhtamātināwāw, namōya nipē-miskawāw awiyak misiwē Israel askīhk kā‑isi-sōhki-tāpwēhtahk awa nāpēw. 
MAT.8.11	ē‑tāpwēyān ōma kā‑ititakok, mihcēt piko itē ohci ayisiyiniwak kita-takohtēwak kita-wīci-mīcisomācik Abrahamwa ēkwa Isaacwa ēkwa Jacoba kihci-kīsikowi-tipēyihcikēwinihk.” 
MAT.8.12	māka aniki ka‑kī-natomihcik kihci-kīsikowi-tipēyihcikēwin kita-wayawī-wēpināwak itē kā‑wanitipiskāk, ēkotē ka‑kakwātakihtācik ēkwa kita-mātonāniwan. 
MAT.8.13	ēkosi ēsa kā‑itāt simākanisiwikimāwa, “kīwē, kita-ispayin mwēhci kā‑isi-tāpwēhtaman.” ēkwa ēsa ana atoskēyākan sēmāk kā‑miywāyāt.
MAT.8.14	Jesus takosin Petera wīkiyihk, ēkota kā‑wāpamāt osikosiyiwa ē‑pimisiniyit, ē‑kisisowāspinēyit. 
MAT.8.15	ēkosi sāminicihcēnēw, sēmāk ēsa kā‑pōni-kisisowipayit, ēkwa ēsa pasikōw ē‑ati-asamikot.
MAT.8.16	ē‑ati-otākosik mihcēt ayisiyiniwa kī‑pētamawēwak, ātiht ē‑pīhciyawēskākoyit maci-ahcāhkwa Jesusa; ēwakoni maci-ahcāhkwa sipwēyāmohkēw otitwēwin ohci ēkosi ēsa iyinīhkahēw kahkiyaw otāhkosiwa. 
MAT.8.17	ēkosi tāpwē ispayin kisē-manitow otitwēwin kā‑kī-itwēt okiskiwēhikēw Isaiah, “kī‑otinam nanātohk kā‑itāspinēhk mīna kī‑nayahtam kitāhkosīwininawa.”
MAT.8.18	ispīhk ē‑wāpamāt iyikohk ayisiyiniwa ē‑māmawopayitotākot, itasiwēw ēsa okiskinohamawākana kita-isicimēcik akām sākahikanihk. 
MAT.8.19	pē‑nātik kā‑kiskinohamākēyit wiyasiwēwin ē‑itikot, “okiskinohamākēw, nikīsēyihtēn kita-pimitisahotān piko itē.”
MAT.8.20	ōmisi itēw, “mahkēsīsak owātiwak ēkwa piyēsīsak owacistoniwak, māka niya ayisiyinīwikosisān namōya nānitaw niwīkin ita kita-āstēsiniyān.”
MAT.8.21	kotaka nāpēwa itik Jesus, “okimāw, mahti pitamā nika-nitawi-nahināw nohtāwiy.”
MAT.8.22	Jesus māka itēw, “pimitisahon, ēkwa pakitinik onipiwak kita-nahinācik wiyawāw ohci onipiwak.”
MAT.8.23	ēkosi ēsa Jesus ati-pōsiw ōsihk ē‑ati-wīcēwikot okiskinohamawākana. 
MAT.8.24	kētahtawē kī‑pakicīmakan kīstin sākahikanihk, ēkwa ēsa mamahkāskāwa pīhcipayinwa ōsihk ēkwa wī‑kosāpēw, māka Jesus wiya nipāw. 
MAT.8.25	koskonēwak Jesusa ē‑itācik, “kiwī-nistāpāwānānaw, pimācihinān!”
MAT.8.26	“tānēhki iyikohk kā‑sēkisiyēk?” kā‑itāt ēsa Jesus. “tāpwē apisīs aspēyimowin kitayānāwāw.” kā‑pasikōt ēsa kitotēw yōtinwa ēkwa kā‑mamahkāskāyik. ēkosi ēsa kī‑āstē-wēpan.
MAT.8.27	kahkiyaw ēsa māmaskātamwak, “kīko ayisiyiniw awa? ahpō yōtinwa mīna mamahkāskāwa kā‑nanahihtākot!”
MAT.8.28	ispīhk ē‑kapācik akāmihk Gadara askīhk, nīso nāpēwa pē‑nakiskāk Jesus, ē‑ohtohtēyit wātihkānikamikonāhk ohci. ēwakonik ōki ē‑pīhciyawēskākocik maci-ahcāhkwa mitoni ē‑sōhkisicik, ēkosi namōya awiyak ēkota mēskanāhk wī‑pimohtēyiwa. 
MAT.8.29	sēmāk ēsa kā‑sēsēski-tācikwēyit, ē‑itikot “kīkwāy ōma ohci kā‑pē-nāsiyāhk kiya, manitowikosisān? ē‑wī-kakwātakihiyāhk cī pāmwayēs otihcipayiki?”
MAT.8.30	namōya wāhyaw ēkota ohci mihcēt kohkōsak kī‑papāmi-mīcisowak. 
MAT.8.31	ēkosi ōki maci-ahcāhkwak kāh‑kitimākimostawēwak Jesusa ē‑itācik, “kīspin kiwī-sipwēhtisahonān kiyām nika-pīhciyawēskawānānak ōki kohkōsak.”
MAT.8.32	ēkosi ēsa Jesus itwēw, “niyāk!” ēkota kā‑nitawi-pīhciyawēskawācik anihi kohkōsa, ēkwa kahkiyaw ēsa sēmāk nīhtaciwē-pimipahtāyiwa kīskahcāhk sākahikanihk isi, ēkosi mistāpāwēyiwa.
MAT.8.33	aniki kā‑kanawēyimācik kohkōsa ēsa ōtēnāhk ispahtāwak ēkotē ē‑nitawi-ācimocik ōma ē‑ispayikoyit ōhi nāpēwa kā‑pīhciyawēskākoyit maci-ahcāhkwa. 
MAT.8.34	ēkosi kahkiyaw ayisiyiniwak ōtēnāhk ohci pē‑nakiskawēwak Jesusa, ēkwa ispīhk ē‑wāpamācik kākīsimototawēwak kita-sipwēhtēyit otaskīwāhk ohci.
MAT.9.1	ēkosi ēsa Jesus ati-pōsiw ōsihk ēkwa kāwi-āsowaham sākahikan, ē‑kīwēt otōtēnāmihk isi. 
MAT.9.2	ēkotē ēsa ayisiyiniwa pētamāk nāpēwa ē‑nipowisiyit ē‑pimohtahācik nipēwinisihk. ispīhk Jesus ē‑wāpahtahk iyikohk ē‑sōhki-tāpwēhtamiyit kita-iyinīhkahāt ōhi kā‑nipowisiyit, ōmisi itēw ēsa, “miywēyihta, nikosis, kimaci-tōtamowina kipōnēyihtamākawin.”
MAT.9.3	ēkwa ātiht aniki kā‑kiskinohamākēcik wiyasiwēwin itēyihtamwak ēsa, “awa nāpēw pāstāmēw kisē-manitowa.”
MAT.9.4	Jesus māka kiskēyihtam tānisi ē‑isi-māmitonēyihtamiyit ēkwa itēw ēsa, “tānēhki ōma iyikohk kā‑māyi-māmitonēyihtamēk? 
MAT.9.5	nawac cī wēhtan kita-itwēhk, ‘kimaci-tōtamowina kipōnēyihtamākawin,’ ahpō kita-itwēhk, ‘pasikō ēkwa ati-pimohtē?’ 
MAT.9.6	ēkota ohci kita-kiskēyihtamēk ayisiyinīwikosisān ē‑miyiht kita-tipēyihtahk ōta askīhk ta‑asēnamākēt maci-tōtamowina.” ōmisi itēw ēsa anihi kā‑nipowisiyit, “pasikō, otina kinipēwinis ēkwa ati-kīwē.”
MAT.9.7	ēkosi ēsa awa nāpēw pasikōw ēkwa ati-kīwēw. 
MAT.9.8	ispīhk ayisiyiniwak ē‑wāpahtahkik ōma kī‑sēkisiwak ēkwa mamihcimēwak ēsa kisē-manitowa ē‑miyāyit nāpēwa ōma tipēyihtamowin.
MAT.9.9	ēkota ohci kī‑sipwēhtēw Jesus ēkwa ē‑ati-pimohtēt kī‑wāpamēw pēyak nāpēwa Matthew ē‑isiyihkāsoyit, kā‑tipahikēhiwēt sōniyāwa okimāwiwin ohci, ē‑apiyit ita kā‑tipahikēhk. ōmisi itēw ēsa, “pimitisahon.”
MAT.9.9	ati-pasikōw ēsa Matthew ē‑pimitisahwāt.
MAT.9.10	mēkwāc Jesus ē‑ma-mīcisot Matthew wīkihk, mihcēt otipahikēhiwēwak mīna aniki kā‑pīwēyimihcik kī‑pē-apiwak mīcisowināhtikohk ita kā‑apicik Jesus mīna okiskinohamawākana. 
MAT.9.11	ātiht aniki Phariseewak ē‑wāpamācik, kakwēcimēwak okiskinohamawākana, ē‑itwēcik “tānēhki kikiskinohamākēmiwāw kā‑wīci-mīcisōmāt ōhi ayisiyiniwa kā‑pīwēyimihcik?”
MAT.9.12	Jesus ē‑pēhtawāt ēsa, ōmisi itēw, “ayisiyiniwak ē‑miywāyācik namōya katāc kita-mamisīcik maskihkīwiyiniwa, aniki piko kā‑āhkosicik. 
MAT.9.13	nitawi-kakwē-nisitohtamok kihci-masinahikan kā‑itastēk, ‘kisē-manitow kinitawēyimikowāw kita-kitimākēyihtoyēk, namōya pisiskiw pakitināsowin.’ namōya ē‑pē-tēpwātakik kwayask kā‑pimitisahahkik wiyasiwēwin māka aniki omacātisak.”
MAT.9.14	ēkwa aniki kā‑pimitisahwācik Johna osīkahāhtākēwa pē‑nātēwak ēsa Jesusa ē‑kakwēcimācik, “tānēhki niyanān ēkwa Phariseewak wāh‑wīpac kā‑īwanisīhisoyāhk ēkwa kikiskinohamawākanak namwāc ēkosi tōtamwak?”
MAT.9.15	Jesus ēsa ōmisi itēw, “ka-pakosēyimihcik cī aniki kā‑natomihcik kā‑wīkihtowiht kita-wīsakitēhēcik ē‑mēkwā-ayāyit ēkota nāpēwa kā‑wīkihtoyit? kita-otihcipayiw kētahtawē owīkihtow ta‑maskamihcik ēkota ēkwa kita-īwanisīhisowak.
MAT.9.16	“namōya awiyak mīsaham kayāsi-miskotākay oski-papakiwayānēkin ohci, wiya anima oski-papakiwayānēkin kita-apisīsisipayin ēkwa kita-pīkopayin ayiwāk anima kā‑mīsahikātēk. 
MAT.9.17	namōya awiyak pīhci-sīkinam oski-sōmināpoy kayās pahkēkiniwatihk ayisk kita-yāyikipayiw ēkwa kita-sīkipayiw anima sōmināpoy. nawac oski-sōmināpoy kita-asowatāhk oski-pahkēkiniwatihk, ēkwa nānapo kita-miywāsinwa.”
MAT.9.18	ē‑mēkwā-pīkiskwēt Jesus ēkota pē‑takohtēw pēyak Jewa
MAT.9.19	ēkosi ēsa Jesus ati-pasikōw ēkwa pimitisahwēw, okiskinohamawākana mīna pimitisahok.
MAT.9.20	pēyak iskwēw kī‑kakwātakihtāw iyikohk mistahi mihko ē‑wanihtāt ēkwa nīsosāp askiy ēkosi ē‑kī-isi-āyāt, ēwako kī‑pimitisahwēw Jesusa ēkwa nāway ohci kī‑sāminam okinwāpēkasākāyiw. 
MAT.9.21	ōmisi itisow, “kanakē sāminamwaki okinwāpēkasākay nika-miywāyān.”
MAT.9.22	ē‑āpasāpit Jesus kā‑wāpamāt ōhi iskwēwa, ēkwa itēw, “miywēyihta, nitānis. kimiywāyān wiya ē‑tāpwēhtaman.” sēmāk ēsa kā‑miywāyāt awa iskwēw.
MAT.9.23	ispīhk Jesus ē‑ati-pīhtikwēt okimāwa wīkiyihk, wāpamēw okitohcikēwa kā‑wīcihtāsoyit ē‑māyipayiwiht mīna ayisiyiniwa ē‑mātoyit, 
MAT.9.24	ōmisi itēw ēsa, “kahkiyaw wayawīk! namōya ana ē‑nipit iskwēsis, ē‑nipāt ana piko!” māka ēsa pāhpihik. 
MAT.9.25	mayaw ayisiyiniwak ē‑kī-wayawītisahohcik Jesus kī‑ati-pīhtikwēw ēkwa ē‑sakicihcēnāt anihi iskwēsisa kī‑waniskāyiwa. 
MAT.9.26	misiwē ēkota askīhk, ayisiyiniwak kī‑ācimostātowak ēwako ōma kā‑kī-tōtamiyit Jesusa.
MAT.9.27	ēkota ohci kī‑ati-sipwēhtēw Jesus ēkwa ē‑mēkwā-pimohtēt, nīso nāpēwa ēkāya ē‑wāpiyit kī‑pimitisahok ē‑itikot, “kiya, David okosisa, kitimākinawinān!” ē‑isi-tēpwātikot.
MAT.9.28	ispīhk Jesus ē‑kī-pīhtikwēt wāskāhikanihk, ōhi nīso ēkāya kā‑wāpiyit nāpēwa kī‑ati-pīhtikwēyiwa, ēkwa ēsa kakwēcimēw Jesus, “ē‑tāpwēhtamēk cī kita-kī-wāpihitakok?”
MAT.9.28	“ēha,” itik.
MAT.9.29	ēkosi ēsa Jesus sāminam oskīsikoyiwa ē‑itāt, “ēkosi kita-ihkin ōma kā‑isi-tāpwēhtamēk!” 
MAT.9.30	sēmāk ēsa kā‑wāpiyit. tāpwē piko ēsa Jesus kā‑sōhki-kitotāt, “ēkāya awiyak wīhtamāhk!”
MAT.9.31	sipwēhtēwak māka ēkwa kī‑papāmi-ācimēwak Jesusa misiwē ēkota askīhk.
MAT.9.32	ē‑ati-sipwēhtēcik ōki nāpēwak, ēkota takohtēwak ayisiyiniwak ē‑pēsiwācik pēyak nāpēwa ēkāya ē‑kī-pīkiskwēyit wiya ē‑pīhciyawēskākoyit maci-ahcāhkwa. 
MAT.9.33	mayaw Jesus ē‑īkatētisahwāt maci-ahcāhkwa, ana nāpēw kī‑māci-pīkiskwēw, mitoni ēsa māmaskātamwak ōki ayisiyiniwak ē‑itwēcik, “namōya wīhkāc ōma ōta ēkosi ē‑ispayik Israel askīhk!”
MAT.9.34	māka Phariseewak ōmisi itwēwak ēsa, “wayawītisahwēw maci-ahcāhkwa wiya sōhkisiwin ē‑miyikot anihi kā‑tipēyimāyit maci-ahcāhkwa.”
MAT.9.35	Jesus kī‑papāmi-kiyokēw ōtēnāhk mīna ōcēnāsihk. kī‑kiskinohamākēw otayamihēwikamikowāhk Jewak, ē‑kakēskihkēmot miywācimowin kihci-tipēyihcikēwin ohci, ēkwa kī‑iyinīhkahēw nanātohk kā‑itāspinēyit. 
MAT.9.36	ispīhk ē‑wāpamāt ayisiyiniwa kī‑kitimākinawēw wiya iyikohk ē‑kakwātakēyihtamiyit mīna ēkāya ē‑kī-wīcihisoyit, tāpiskōc māyatihkwak namōya awiya kā‑kitēyimikocik. 
MAT.9.37	ēkosi ōmisi itēw okiskinohamawākana, “mitoni pīsākwan kistikān māka cikawāsisiwak otatoskēwak kita-māwasakonikēcik. 
MAT.9.38	ayamihēstāhk ana kā‑tipēyihtahk kistikān kita-pē-itisahwāt atoskēyākana kita-māwasakonāyit ōhi ayisiyiniwa.”
MAT.10.1	Jesus kī‑tēpwātēw nīsosāp okiskinohamawākana ēkwa kī‑miyēw mamāhtāwisiwin kita-īkatētisahwāyit maci-ahcāhkwa ēkwa kita-iyinīhkahāyit ayisiyiniwa nanātohk kā‑isi-āyāyit mīna kā‑itāspinēyit. 
MAT.10.2	ēwakonik ōki itisahwākanak: nistam Simon (Peter mīna itāw), ēkota ohci wīcisāna Andrewa; James ēkwa wīcisāna Johna, ēwakoni Zebedee okosisa nānapo; 
MAT.10.3	Philip ēkwa Bartholomew; Thomas ēkwa Matthew kā‑tipahikēhiwēt sōniyāwa okimāwiwin ohci; James okosisa Alphaeus ēkwa Thaddaeus; 
MAT.10.4	Simon, Zealot asici kī‑itāw, ēkwa Judas Iscariot, ēwako kā‑kī-misimāt Jesusa.
MAT.10.5	ōhi nīsosāp nāpēwa kī‑itisahwēw Jesus ē‑kakēskimāt ē‑itāt, “ēkāya itohtēk pītosiyiniwak otaskīwāhk ahpō ēkāya itohtēk otōtēnāmiwāhk Samaria iyiniwak. 
MAT.10.6	māka nātihkok Israelīwiyiniwak, ēwakonik tāpiskōc māyatihkwak kā‑wanisihkik. 
MAT.10.7	nitawi-kakēskimihkok ‘kisiwāk kita-otihcipayik kihci-kīsikowi-tipēyihcikēwin.’ 
MAT.10.8	iyinīhkahihkok otāhkosiwak, āpisisimihkok kā‑nipicik, iyinīhkahihkok aniki kā‑wasakāspinēcik kā‑kostikwāk, ēkwa wayawītisahohkok maci-ahcāhkwak. kimiyitināwāw ōma kaskihtāwin ēkāya ē‑tipahamēk, ēkosi tōtamok ōhi ēkāya ē‑tipahikēhiwēyēk katāc. 
MAT.10.9	ēkāya nīmi-sōniyāwēk. 
MAT.10.10	ēkāya maskimot tahkonamok kā‑pimohtēhoyēk ahpō kotak papakiwayānasākay ahpō maskisina ahpō saskahonāhtik. otatoskēw kita-kī-miyiht kīkway ka‑wīcihikot.
MAT.10.11	“takohtēyēko ōtēnāhk ahpō ihtāwinihk, natonāhk awiyak ē‑tēpēyimot kita-pīhtikwahikoyēk, ēkwa kika-kisātāwāw isko iyikohk kita-sipwēhtēyēk. 
MAT.10.12	pīhtikwēyani wāskāhikanihk ōmisi kika-itwān ‘pēyāhtakēyimowin kika-ayānāwāw.’ 
MAT.10.13	kīspin tēpēyimowak ōki kita-otōtēmikoyēkok, kipēyāhtakēyimowiniwāw kika-miyāwāwak. māka kīspin namōya tēpēyimowak, kika-kāwi-otinēnāwāw pēyāhtakēyimowin. 
MAT.10.14	ēkwa kīspin awiyak wīkihk ahpō ōtēnāhk namōya kitōtēmikowāwak ahpō namōya kinatohtākwak, kika-sipwēhtān ēkota ohci, ēkwa kisitiwāhk ohci pawipayitāk asiskiy.
MAT.10.15	ē‑tāpwēyān ōma kā‑ititakok, anima kīsikāw kisē-manitow wiyasiwātāci ayisiyiniwa nawac kita-kitimākinawēw ayisiyiniwa Sodom ēkwa Gomorrah ohci ispīhci ōhi ayisiyiniwa ēkota ohci ōtēnāhk.
MAT.10.16	“natohtamok! kisipwēhtisahotināwāw tāpiskōc māyatihkwak mēkwānohk ita mahihkana ē‑ayāyit. piko kita-aswēyihtamēk tāpiskōc kinēpikwak ēkwa yōskātisik tāpiskōc omīmīwak. 
MAT.10.17	kitēyihtamok, ihtakowak nāpēwak kita-otinikoyēkok ēkwa kita-wiyasiwātikawiyēk, ēkwa ayamihēwikamikohk kika-pasastēhokowāwak. 
MAT.10.18	ē‑pimitisahoyēk ohci kika-itohtahikawināwāw onīkānīwak mīna kihci-okimāwak ēkosi ēwakonik mīna kahkiyaw ayisiyiniwak kika-wīhtamawāwāwak miywācimowin. 
MAT.10.19	ispīhk otinikoyēkwāwi, ēkāwiya mikoskātēyihtamok wī‑nātamāsoyēko kīkway ka‑itwēyēk, wiya kika-miyikowisināwāw tānisi kita-itwēyēk. 
MAT.10.20	pīkiskwēyēko, namōya kiyawāw kā‑pīkiskwēyēk, māka kohtāwīwāw otahcāhkwa.
MAT.10.21	“nāpēwak kita-misimēwak ociwāmiwāwa kita-nipahimiht, ēkwa ohtāwīmāwak pēyakwan ēkosi kita-tōtawēwak kita-pakitinācik otawāsimisiwāwa. awāsisak kita-kwēskīstawēwak onīkihikowāwa ēkwa kita-misimēwak kita-nipahimiht. 
MAT.10.22	kahkiyaw awiyak kika-pakwātikowāw niya ohci. māka awiyak misakāmē maskawikāpawici kita-pimācihāw. 
MAT.10.23	kīspin kikakwātakihikawināwāw pēyak ōtēnāhk, itāmok kotakihk; ē‑tāpwēyān ōma kā‑itwēyān, ayisiyinīwikosisān kita-takohtēw pāmwayēs ka‑kīsihtāyēk kitatoskēwiniwāw kahkiyaw ōtēnawa Israel askīhk.
MAT.10.24	“namōya ayiwāk itēyihtākosiw kiskinohamawākan ispīhci okiskinohamākēma, ahpō pēyakwan atoskēyākan namōya ayiwākiskawēw otōkimāma. 
MAT.10.25	kita-kī-miywēyihtahk okiskinohamawākan kita-ayisiyinīwit tāpiskōc okiskinohamākēma, ēkwa pēyakwan atoskēyākan tāpiskōc otōkimāma. kīspin kā‑nīkānīt wāskāhikanihk itāw ‘Beelzebul’ (maci-manitow), nanātohk ayiwāk ka‑itāwak kahkiyaw kā‑akisocik ēkota wāskāhikanihk.
MAT.10.26	“ēkosi ēkāwiya kostihkok. kahkiyaw kīkway ayisiyiniwak kīmōc kā‑tōtahkik kita-kiskēyihcikātēw. 
MAT.10.27	anima kā‑wīhtamātakok kā‑tipiskāk wīhtamok kīhtwām kā‑kīsikāk, ēkwa kīkway kīmōc kā‑pēhtamēk wīhtamok tahkohc wāskāhikanihk ohci. 
MAT.10.28	ēkāya kostihkok aniki kā‑nipahahkik kiyawiwāwa piko, māka ēkāya ē‑kaskihtācik kita-nipahācik kitahcāhkowāwa; nawac kita-kostāyēk kisē-manitow, ē‑kaskihtāt kita-misiwanācihtāt kiyawiwāwa mīna kitahcāhkowāwa maci-iskotēhk. 
MAT.10.29	ahpō piyēsīs āpihtaw pēyak pīwāpiskos piko ē‑itakisot, namōya kita-pahkisin kīspin ēkāya kisē-manitowa itasiwēyici. 
MAT.10.30	ēkwa mīna ahpō piko kiyawāw kahkiyaw kēstakāwāwa kī‑akihcikātēwa. 
MAT.10.31	ēkosi ēkāwiya kosta; nawac ayiwāk kititēyihtākosin ispīhci mihcēt pīhpīkisīsak.
MAT.10.32	“kīspin ayisiyinīnāhk awiyak wīhtam ē‑pimitisahot, pēyakwan ēkosi nīsta ka‑isi-wīhtamāmak nohtāwiya kihci-kīsikohk kā‑ayāyit. 
MAT.10.33	māka awiyak ayisiyinīnāhk ātawēyimici ēwako nika-asēnāw ita nohtāwiy kihci-kīsikohk kā‑ayāt.
MAT.10.34	“ēkāwiya itēyihtamok ē‑pē-itohtatāyān pēyāhtakēyimowin ōta askīhk. namōya ēwako, māka isawēsk. 
MAT.10.35	ōta ē‑pē-takosiniyān kita-māyi-wīcētahakik okosisimāwak ohtāwīwāwa, ēkwa otānisimāwak okāwīwāwa, ēkwa ostimimāwak osikosiwāwa. 
MAT.10.36	kiwīcāyāmākana ēwakonik ka‑māwaci-pakwātikwak.
MAT.10.37	“awiyak nawac ē‑sākihāt ohtāwiya ahpō okāwiya ispīhci niya namōya tēpakēyihtākosiw kita-okiskinohamawākanīyān; awiyak nawac ē‑sākihāt okosisa ahpō otānisa ispīhci niya, namōya tēpakēyihtākosiw kita-okiskinohamawākanīyān. 
MAT.10.38	kīspin awiyak namōya wī‑nayōmēw ayamihēwāhtikwa ēkwa namōya niwī-pimitisahok, namwāc tēpakēyihtākosiw kita-otinak. 
MAT.10.39	awiyak ē‑kakwē-kanawēyihtahk opimātisiwin kita-wanihtāw; māka awiyak ē‑wanihtāt opimātisiwin niya ohci kita-kanawēyihtam.
MAT.10.40	“awiyak natomiski ninatomik; ēkwa awiyak natomici natomēw anihi kā‑pē-isitisahoyit. 
MAT.10.41	awiyak natomāci kisē-manitowa otitwēstamākēmiyiwa ayisk kisē-manitow otitwēstamākēma ēwako kita-tipahamawāw pēyakwan iyikohk otitwēstamākēwa. ēkwa awiyak natomāci takahki-nāpēwa ayisk ē‑miyohtwāyit ēwako kita-tipahamawāw pēyakwan iyikohk ōhi nāpēwa. 
MAT.10.42	kika-kēhcināhonāwāw, awiyak minahāci nipiy ē‑tahkikaminiyik pēyak anihi iskwēyānihk kā‑itēyihtākosiyit kā‑pimitisahoyit ēwako kēhcinā kita-tipahamākowisiw.”
MAT.11.1	ispīhk Jesus ē‑kīsi-kiskinohamawāt nīsosāp okiskinohamawākana, kī‑ati-sipwēhtēw ē‑nitawi-kiskinohamākēt mīna ē‑kakēskihkēmot ēkota ōtēnawa kā‑ayāki.
MAT.11.2	ispīhk ēsa ē‑pēhtahk John osīkahāhtākēw mēkwāc ē‑kipahikāsot, tānisi Christa ē‑isīhcikēyit, kī‑isitisahwēw ātiht okiskinohamawākana kita-nitawāpēnawāyit. 
MAT.11.3	ōmisi itēwak ēsa ōki, “mahti wīhtamawinān, kiya cī kā‑wī-takohtēt, ahpō cī kotak nika-natonawānān?”
MAT.11.4	ōmisi isi naskwēwasimēw ēsa Jesus, “nitawi-wīhtamāhk John tānisi ē‑isi-pēhtamēk mīna ē‑isi-wāpahtamēk: 
MAT.11.5	aniki ēkāya kā‑wāpicik wāpiwak ēkwa, kā‑māskipayicik ēkwa pimohtēwak kwayask, aniki kā‑kī-kakwātakihikocik wasakāspinēwin pēhkihāwak, kā‑kakēpihtēcik pēhtamwak ēkwa, aniki kā‑kī-nipicik āpisisimāwak, ēkwa okitimākisiwak miywācimowinihk isi-kakēskimāwak. 
MAT.11.6	sawēyihtākosiwak aniki namōya kīkway kā‑pakitinahkik ta‑kipiskākocik misiwē isi kita-mamisītotawicik!”
MAT.11.7	ispīhk John okiskinohamawākana ē‑ati-sipwēhtēyit, Jesus ē‑ācimāt Johna, kī‑pīkiskwātēw mihcēt ayisiyiniwa ēkota ē‑ayāyit, “kīkwāy kā‑ihtatēyihtamēk kita-wāpahtamēk pakwataskīhk kā‑nitawi-wāpamāyek John? maskosiy cī ē‑wēpāstahk? 
MAT.11.8	kīkwāy kā‑kī-nitawi-wāpahtamēk? nāpēw cī ē‑wēyōtisīhot? ayisiyiniwak kā‑wēyōtisicik okimāwikamikohk wīkiwak. 
MAT.11.9	wīhtamawik, kīkwāy kā‑kī-nitawi-wāpahtamēk? okiskiwēhikēw cī? tāpwē māka! nawac ayiwāk itēyihtākosiw ispīhci okiskiwēhikēw. 
MAT.11.10	ēwako ana John kihci-masinahikēwinihk kā‑itastēk, ‘kisē-manitow itwēw, nika-itisahwāw nititwēstamākēm nīkān kita-kwayācihtamāsk kimēskanaw.’ 
MAT.11.11	ē‑tāpwēyān ōma kā‑ititakok, John osīkahāhtākēw nawac ayiwāk itēyihtākosiw ispīhci kotak ayisiyiniw kā‑pē-pimātisit. kihci-kīsikowi-tipēyihcikēwinihk māka, ana iskwēyānihk kā‑itēyihtākosit nawac ayiwāk itēyihtākosiw ispīhci John. 
MAT.11.12	ispīhk ohci John osīkahāhtākēw kā‑pē-kakēskwēt isko anohc kihci-kīsikowi-tipēyihcikēwin kī‑nōtinamwak ēkwa ē‑āhkwātisicik nāpēwak kakwē-tipēyihtamwak. 
MAT.11.13	kahkiyaw okiskiwēhikēwak ēkwa wiyasiwēwin isko John kī‑wīhtamwak ōma mēkwāc kā‑ispayiniyik. 
MAT.11.14	ēkwa kitēpēyimonāwāw kita-tāpwēhtamēk John ana ēwako Elijah, kā‑kī-wīhtamihk ē‑wī-takohtēt. 
MAT.11.15	kīspin kipēhtēnāwāw, natohtamok.
MAT.11.16	“tānisi kita-kī-ay-itakik ōki itowahk ayisiyiniwak? anohc ēkwa tāpiskōc awāsisak ē‑mētawēcik wayawītimihk ita kīkway kā‑atāwākēhk ē‑tēpwātitocik, 
MAT.11.17	‘kikī-kitohcikēstamātinān kihci-wīkihtowinihk māka namwāc kiwī-nīmihitonāwāw! nikī-nikamonān ita ē‑māyipayihk māka namwāc kimātonāwāw!’ 
MAT.11.18	ispīhk John ē‑pē-kakēskwēt kī‑īwanisīhisow ēkwa sōmināpoy namwāc minihkwēw, ēkwa kahkiyaw kititwānāwāw ‘ē‑pīhciyawēskākot maci-ahcāhkwa ana.’ 
MAT.11.19	ispīhk ayisiyinīwikosisān ē‑takohtēt kī‑miywēyihtam ē‑mīcisot mīna ē‑minihkwēt, kititwānāwāw, ‘kitāpamihk awa nāpēw, kāsakēw mīna minihkwēskiw sōmināpoy, ēkwa miyo-wīcēwēw anihi kā‑tipahikēhiwēyit sōniyāwa okimāwiwin ohci ēkwa pīwiyiniwa.’” kisē-manitow otiyinīsiwin wāpahcikātēyiw ē‑tāpwēmakaniyik ayisiyiniwak kā‑ohci-pimitisahahkik.
MAT.11.20	ayisiyiniwak ōtēnāhk kā‑ayācik ita Jesus kā‑kī-mamāhtāwi-tōtahk osām piko namwāc ohci-pōnihtāyiwa omaci-tōtamowiniyiwa. ēkosi kī‑māyakihtam ēwakoni ōtēnawa. 
MAT.11.21	“kwayask kiwī-kakwātakihtānāwāw kiyawāw Chorazin ēkwa Bethsaida kā‑ayāyēk! kīspin ōhi mamāhtāwi-kīkwaya kī‑tōcikātēki Tyre mīna Sidon, ayisiyiniwak ēkotē kayās kita-kī-kikiskamwak maskimotēkin ē‑astācik pihko ostikwāniwāhk, kita-ohci-wāpahtihiwēcik ē‑pōnihtācik omaci-tōtamowiniwāw. 
MAT.11.22	ē‑tāpwēyān ōma kā‑ititakok, ispīhk kisē-manitow wiyasiwātāci kahkiyaw ayisiyiniwa ōta askīhk nawac kita-miyo-kitāpamēw anihi ayisiyiniwa Tyre ōtēnāhk ohci mīna Sidonihk ohci, ispīhci kiyawāw! 
MAT.11.23	ēkwa kiyawāw Capernaumihk kā‑ayāyēk! kika-māwaci-ispīhtēyihtākosināwāw cī? kika-isi-nīhci-wēpinikawināwāw maci-iskotēhk isi! māka kīspin anihi mamāhtāwisīhcikēwina kā‑kī-wāpahtamēk kī‑tōcikātēwa Sodomihk, kēyāpic ēwako ōtēnaw kita-ihtakwan anohc kā‑kīsikāk! 
MAT.11.24	māka kiwīhtamātināwāw, ispīhk wiyasiwātāci ayisiyiniwa kisē-manitow nawac kita-kitimākinawēw Sodomiyiniwa ispīhci kiyawāw.”
MAT.11.25	ēkospīhk anima Jesus ōmisi kā‑itwēt, “nohtāwiy kā‑tipēyihtaman kihci-kīsik mīna askiy, kinanāskomitin, ayisk ē‑kī-wāpahtihacik aniki ēkāya kā‑ohci-kiskinohamāsocik anima kā‑kī-kātamawacik aniki kā‑iyinīsicik mīna kā‑kiskēyihtamowinicik. 
MAT.11.26	ēha, nohtāwiy, ēwako ōma kā‑kī-isi-nitawēyihtaman kita-ispayik.
MAT.11.27	“nohtāwiy nikī-miyik kahkiyaw kīkway. namōya awiyak kiskēyimēw okosisimāwa, ohtāwīmāw piko. namōya awiyak kiskēyimēw ohtāwīmāwa, okosisa piko ēkwa anihi kā‑nawasōnāt okosisimāw kita-wāpahtihāt.
MAT.11.28	“kahkiyaw kiyawāw kā‑nēstosiyēk mīna kā‑pīkwēyihtamēk, pē‑nāsik, ēkwa ēkosi kika-pēyāhtakēyimōhitināwāw. 
MAT.11.29	wīci-kikiskamōmik nitāpiskākanāhtik, ēkosi kika-kiskinohamātināwāw, ayisk nikisēwātisin ēkwa nipēyāhtakātisin nitahcāhkohk; ēkosi kika-pēyāhtakēyimonāwāw kitēhiwāhk. 
MAT.11.30	ayisk nitāpiskākanāhtik kā‑wī-miyitān namōya kosikwan ēkwa wēhcasin.”
MAT.12.1	nānitaw ēkospīhk ē‑ayamihēwi-kīsikāk Jesus kī‑pimohtēw kistikānihk. okiskinohamawākana ēsa kī‑nōhtēhkatēyiwa ēkosi kī‑manipitēyiwa pahkwēsikanihkāna ē‑pawipitāyit ēkwa ē‑mowāyit. 
MAT.12.2	ispīhk Phariseewak ē‑wāpamācik ē‑tōtamiyit ōmisi itēwak ēsa Jesusa, “namōya cī itastēw wiyasiwēwinihk ēkāya ta‑tōtamihk ē‑ayamihēwi-kīsikāyik ōki kikiskinohamawākanak kā‑tōtahkik?”
MAT.12.3	ōmisi itēw ēsa Jesus, “namōya cī kitayamihtānāwāw tānisi David mīna otōskinīkīma kā‑kī-tōtahkik ē‑nōhtēhkatēcik? 
MAT.12.4	kī‑pīhtikwēw kisē-manitow owāskāhikanihk ēkwa kī‑mowēwak pahkwēsikana ē‑kī-pakitināsowiht, āta ēkāya ē‑pakitinikātēyik wiyasiwēwinihk kita-mowācik—aniki piko ayamihēwiyiniwak kita-kī-mowācik. 
MAT.12.5	ahpō namōya cī kikī-ayamihtānāwāw Moses owiyasiwēwinihk tahtwāw ē‑ayamihēwi-kīsikāk kihci-ayamihēwikamikohk ē‑atoskēcik ayamihēwiyiniwak pīkonamwak wiyasiwēwin, namwāc māka misihowak. 
MAT.12.6	kiwīhtamātināwāw nawac awiyak ōta ayāw mistahi ē‑itēyihtākosit ispīhci ōma kihci-ayamihēwikamikohk. 
MAT.12.7	kihci-masinahikēwinihk itastēw, ‘kisēwātisiwin anima kā‑nitawēyihtamān, namōya pisiskiw pakitināsowin.’ namwāc ēkosi kāh‑kī-isi-atāmēyimāwāwak ōki, āta namōya nānitaw ē‑isi-māyi-tōtahkik, kīspin kī‑nisitohtamēk ōma kā‑itastēk kihci-masinahikanihk, 
MAT.12.8	ayisiyinīwikosisān ayisk tipēyihtam ayamihēwi-kīsikāw.”
MAT.12.9	ē‑sipwēhtēt ēkota ohci, Jesus kī‑itohtēw ayamihēwikamikohk. 
MAT.12.10	ēkotē pēyak nāpēw wīcihiwēw ē‑nipowicihcēt. ātiht ayisiyiniwak ēsa kakwē-māyi-tōtamōhēwak Jesusa kita-misihācik. ōmisi itēwak, “pīkonikātēw cī Moses owiyasiwēwin kīspin kita-iyinīhkahiht awiyak ē‑ayamihēwi-kīsikāk?”
MAT.12.11	Jesus ēsa itēw, “kīspin nikotwāw kiyawāw ayāwēw māyatihkwa ēkwa pīhcipayiyiwa wātihk ē‑ayamihēwi-kīsikāk macī ka‑wayawīpitāw? 
MAT.12.12	nawac ayiwāk itēyihtākosiw ayisiyiniw ispīhci māyatihkwa. ēkosi kipakitinamākawinānaw wiyasiwēwinihk kita-wīcihāyahk awiyak ē‑ayamihēwi-kīsikāk.” 
MAT.12.13	ēkwa ōmisi itēw ēsa anihi nāpēwa kā‑nipowicihcēyit, “tasona kicihciy.”
MAT.12.13	ēkosi tasonamiyiwa ocihciyiw ēkwa miywāyāyiwa tāpiskōc anima kotak. 
MAT.12.14	Phariseewak māka ati-sipwēhtēwak kita-wiyasiwēcik tānisi kita-kī-isi-nipahācik Jesusa.
MAT.12.15	ē‑kiskēyihtahk ōma kī‑sipwēhtēw Jesus. mihcēt kī‑pimitisahok, ēkwa kahkiyaw kā‑āhkosiyit kī‑iyinīhkahēw, 
MAT.12.16	ēkwa kitahamawēw ēkāya kita-ācimikot. 
MAT.12.17	ēwako ōma tōtam ka‑tāpwēmakaniyik kisē-manitowa kā‑kī-itwēhāyit okiskiwēhikēwa ohci Isaiahwa:
MAT.12.18	“ēwako awa nitatoskēyākan kā‑nawasōnak,
MAT.12.18	ē‑sākihak mīna ē‑nahēyihtamihit.
MAT.12.18	nika-miyāw nitahcāhkwa,
MAT.12.18	ēkwa kita-wīhtam kwayask kā‑wiyasiwātamān kita-ihkiniyik
MAT.12.18	kahkiyaw itē ayisiyinīnāhk.
MAT.12.19	namōya kita-kīhkāmiwēw,
MAT.12.19	namōya mīna kita-tēpwēw
MAT.12.19	ahpō namōya kita-pā-pīkiskwēw kā‑tawāyik.
MAT.12.20	namōya kita-ayimisihkahtēw kā‑pōmēyit.
MAT.12.20	kita-āhkamēyimow isko iyikohk kwayaskwātisiwin kaskihtāci
MAT.12.21	ēkwa kahkiyaw ayisiyiniwak kita-aspēyimototawēwak.”
MAT.12.22	ātiht ēkwa ayisiyiniwak pēsiwēwak nāpēwa ēkāya ē‑wāpiyit ēkwa ēkāya ē‑kī-pīkiskwēyit ayisk ē‑pīhciyawēskākoyit maci-ahcāhkwa. kī‑iyinīhkahēw ēsa Jesus, ēkosi ana nāpēw kaskihtāw kita-pīkiskwēt mīna ē‑wāpit. 
MAT.12.23	kahkiyaw ayisiyiniwak ēkota kā‑ayācik ēsa māmaskātamwak ōma ē‑tōtamiyit Jesusa, “namōya cī awa okosisa David?” ē‑itwēcik.
MAT.12.24	mayaw ē‑pēhtahkik ōma, ōmisi itwēwak Phariseewak, “wayawītisahwēw maci-ahcāhkwa ayisk anihi kā‑tipēyimāyit maci-ahcāhkwa (Beelzebul) miyik sōhkisiwin kita-kaskihtāt.”
MAT.12.25	Jesus kiskēyihtam tānisi ē‑itēyihtamiyit ēkosi ōmisi itēw ēsa, “kīspin askiy ita ayisiyiniwak ē‑pāpiskīcipayihocik ēkwa nōtinitowak, kita-misiwanācihāwak. ēkwa kīspin ōtēnāhk ahpō wāskāhikanihk nōtinitowak, kita-pīkopayiwak. 
MAT.12.26	kīspin nah‑nōtinitowak Satan otipēyihcikēwinihk ēkosi āsay pāpiskīcipayihowak ēkwa wīpac kita-pīkopayiwak! 
MAT.12.27	kititwānāwāw ana kā‑tipēyimāt maci-ahcāhkwa ē‑miyit sōhkisiwin kita-wayawī-wēpinimak ēwakoni. aniki kā‑pimitisahokoyēkok awīniwa ē‑miyikocik wīstawāw ēkosi kita-isi-kaskihtācik? ōma kā‑tōtahkik wāpahtihiwēwak namōya kwayask anima kā‑isiyēk. 
MAT.12.28	namōya ana Beelzebul māka kisē-manitow otahcāhkwa kā‑miyiyit sōhkisiwin kita-wayawī-wēpinakik maci-ahcāhkwa. ēwako ōma kēhcināhowin otipēyihcikēwin kisē-manitow āsay ē‑otihtikoyēk.
MAT.12.29	“tānisi awiyak ka‑kī-isi-pīhtikwēt owāskāhikanihk kita-kimotamawāt kā‑maskawisīyit nāpēwa? piko nīkān kita-māhcikwahpitāt; ēkosi kita-kī-masaskonēw.
MAT.12.30	“ana ēkāya kā‑wīcēwit ninōtinik. ana ēkāya kā‑wītatoskēmit atoskātam kita-wanāhit. 
MAT.12.31	ēwako ohci kā‑wīhtamātakok kisē-manitow kita-pōnēyihtamawēw ayisiyiniwa omāyi-tōtamowiniyiwa ēkwa opāstāmowiniwāwa; māka ana kā‑pāstāmototawāt kā‑kanātisiyit ahcāhkwa namōya kita-pōnēyihtamawāw. 
MAT.12.32	kisē-manitow kita-pōnēyihtamawēw ayisiyiniwa kā‑pāstāmototawāyit ayisiyinīwikosisāna, māka ana kā‑pāstāmototawāt kā‑kanātisiyit ahcāhkwa namōya wīhkāc kita-pōnēyihtamawāw.
MAT.12.33	“kita-miywāsiki mīnisa piko kita-miyokit ana mīnisāhtik māka kīspin ēkāya ē‑miyosit mīnisāhtik namōya miywāsinwa mīnisa, ayisk omīnisa ohci kita-nisitawinawāw. 
MAT.12.34	kiyawāw piscipowi-kinēpikwak, ē‑maci-ayiwiyēk ōma! tānisi ka‑kī-isi-miyo-pīkiskwēyēk kā‑maci-ayiwiyēk ayisk wiya ana anihi kā‑sākaskinēskākot otēhihk kita-wīhtam. 
MAT.12.35	ayisiyiniw nōkohtāw ē‑miywātisit kā‑māwacihtāt miyo-kīkway ēkwa ayisiyiniw nōkohtāw ē‑macātisit kā‑māwacihtāt maci-kīkway.
MAT.12.36	“kiwīhtamātināwāw, ispīhk kisē-manitow pē‑wiyasiwātāci kahkiyaw ayisiyiniwa, ēkospīhk kahkiyaw awiyak piko kita-pīkiskwēstamāsot anihi ohci namōya nānitaw kā‑itāpataniyiki kā‑kī-itwēt. 
MAT.12.37	kipīkiskwēwiniwāwa kika-ohci-wiyasiwātikawināwāw—kika-paspīnāwāw ahpō kika-misihonāwāw.”
MAT.12.38	aniki ēkwa kā‑kiskinohamākēcik wiyasiwēwin mīna ātiht Phariseewak ōmisi itēwak, “okiskinohamākēw, mahti mamāhtāwi-kīkway wāpahtihinān.”
MAT.12.39	“tāpwē macātisiwak ayisiyiniwak mīna namōya kīkway ēkwa manitowēyihtamwak anohc,” itēw ēsa Jesus. “kikakwēcimināwāw kita-mamāhtāwisīhcikēyān, māka namōya niwī-tōtēn. anima piko Jonah omamāhtāwi-isīhcikēwin kika-miyitināwāw. 
MAT.12.40	Jonah nisto kīsikāw kī‑ayāw watāhk misi-kinosēwa. pēyakwan ēkosi ayisiyinīwikosisān kita-ayāw itāmaskīhk. 
MAT.12.41	ispīhk wiyasiwātihtwāwi ayisiyiniwak, Nineveh ohci ayisiyiniwak kika-atāmēyimikowāwak ēkwa kika-wiyasiwātikowāwak, ayisk kī‑kwēskīstamwak omacihtiwiniwāwa ispīhk kā‑kakēskimikocik Jonah. anohc ōta ayāw awiyak nawac ayiwāk ē‑itēyihtākosit ispīhci Jonah, ēkwa ēkāya ē‑wī-kwēskīyēk. 
MAT.12.42	ēkosi mīna ispīhk wiyasiwātihtwāwi ayisiyiniwak kihci-okimāskwēw Sheba askīhk ohci kika-atāmēyimikowāw ēkwa kika-wiyasiwātikowāw, ayisk kī‑pimohtēhow wāhyaw otaskīhk ohci kita-nitawi-natohtahk Solomon otiyinīsiwin. anohc ōta ayāw awiyak nawac ayiwāk ē‑itēyihtākosit ispīhci Solomon, ēkwa ēkāya ē‑wī-natohtawāyēk!
MAT.12.43	“ispīhk maci-ahcāhk nakatēw anihi kā‑kī-kikiskākot, itohtēw ita ēkāya nipiy ē‑ihtakwaniyik ē‑natonahk ita ta‑ayāt, kīspin namōya miskam, 
MAT.12.44	ōmisi itwēw, ‘kāwi nika-itohtān itē kā‑kī-wīkiyān!’ ēkosi tāpwē kīwēw, ēkwa ē‑takohtēt ēkota pōti kī‑pisisikwastēyiw, ē‑kī-kanācihtāwiht ēsa ēkwa ē‑kī-māmīnawihtāwiht. 
MAT.12.45	sipwēhtēw ēsa ēkwa pēsiwēw kotaka tēpakohp ahcāhkwa ayiwāk nawac ē‑macātisiyit ispīhci wiya. ēkwa ēkota kisātamwak ēkosi anihi kā‑wī-pīhciyawēskawācik nawac ayiwāk kita-isi-āyāyiwa ispīhci nistam. ēkosi ka‑wī-ispayihikowak aniki ōmisi kā‑isi-macātisicik anohc ayisiyiniwak.”
MAT.12.46	Jesus ē‑mēkwā-pīkiskwēt, takohtēyiwa okāwiya ēkwa wīcisāna. wayawītimihk nīpawiyiwa ē‑kakwēcihkēmoyit mahti kita-kī-pīkiskwātikot. 
MAT.12.47	ēkosi pēyak nāpēw ēkota ē‑ayāt ōmisi itēw Jesusa, “wāpamik, kikāwiy mīna kīcisānak wayawītimihk nīpawiwak, ē‑nōhtē-pīkiskwātiskik.”
MAT.12.48	Jesus ēsa itēw, “awīna ana nikāwiy mīna awīna aniki nīcisānak?” 
MAT.12.49	ēkwa ē‑itwahwāt okiskinohamawākana itwēw, “wāpamik, ēwakonik ōki nikāwiy mīna nīcisānak! 
MAT.12.50	awiyak nanahihtawāci nohtāwiya kihci-kīsikohk kā‑ayāyit ēwakonik nisīmisak ēkwa nikāwiy.”
MAT.13.1	ēwako anima ē‑kīsikāk Jesus kī‑wayawīw wāskāhikanihk ohci ēkwa sisonēkām kihcikamīhk kī‑nitawi-apiw. 
MAT.13.2	ēkwa mitoni mihcēt ayisiyiniwa kī‑wāsakāmēpīstāk, ēkosi nitawāc kī‑nitawi-pōsiw ōsihk ēkwa ēkota kī‑apiw; mīna ē‑isi-mihcētiyit ayisiyiniwa kī‑pimikāpawiyiwa sisonēkām. 
MAT.13.3	ēkosi mihcēt kīkway kī‑aspahākēmow, ē‑itwēt,
MAT.13.3	“okistikēwiyiniw kī‑nitawi-kistikēw. 
MAT.13.4	ēkwa ē‑ati-kistikēt, ātiht kiscikānisa kī‑pahkihtiniyiwa mēskanāsihk, ēkwa ēsa piyēsīsa kī‑mōsahkahcikēwak. 
MAT.13.5	kotaka kiscikānisa kī‑pahkihtiniyiwa asinīskāhk, māka ēkāya mistahi ē‑asiskīwācāyik sēmāk kī‑sākikiyiwa, wiya ēkāya ē‑kispakāyik askiy. 
MAT.13.6	ispīhk ē‑sākāstēyik, kī‑kīsitēyiwa ēkwa ēkāya tāpwē ē‑ocēpihkowiyiki, kī‑pāstēyiwa. 
MAT.13.7	kotaka kiscikānisa kī‑pahkihtiniyiwa ita kā‑ohpikicik okāminakasiyak, ēkosi kī‑kipiskawēwak ēkāya kita-ohpikiyit. 
MAT.13.8	kotaka kī‑pahkihtiniyiwa ita ē‑miywāsiniyik asiskiy, ēkosi miyokiniyiwa kistikāna ātiht mitātahtomitanaw, ātiht nikotwāsomitanaw, ātiht nistomitanaw tahtominakisiyiwa.”
MAT.13.9	ēkosi itēw, “kīspin kitayānāwāw mihtawakaya, natohtamok.”
MAT.13.10	okiskinohamawākana ēkwa kī‑pē-nātik Jesus ē‑itikot, “tānēhki kā‑aspahākēmoyan kā‑kiskinohamawacik ayisiyiniwak?”
MAT.13.11	ōmisi itēw ēsa Jesus, “kitawinamākowāw kisē-manitow kita-nisitohtamēk anihi kihci-kīsikowi-tipēyihcikēwinihk ohci ēkāya kā‑kiskēyihcikātēki, māka namōya wiyawāw ayisiyiniwak miyikwak kisē-manitowa ōma kiskēyihtamowin. 
MAT.13.12	ana ayisiyiniw nisitohtamowin kā‑ayāt ayiwāk kita-miyāw iyikohk kita-tēpi-nisitohtahk ahpō ayiwāk; māka ana ayisiyiniw ēkāya kā‑nisitohtahk kita-otinamwān. 
MAT.13.13	ēwako ohci kā‑aspahākēmoyān ē‑kiskinohamawakik māka namōya wāpahtamwak āta ē‑kitāpahtahkik ēkwa namōya nisitohtamwak āta ē‑natohtahkik. 
MAT.13.14	otihtikowak anima Isaiah kā‑kī-kiskiwēhahk,
MAT.13.14	‘āta iyikohk ē‑natohtahkik,
MAT.13.14	namōya kita-nisitohtamwak.
MAT.13.14	āta iyikohk ē‑kitāpahtahkik,
MAT.13.14	namōya kita-wāpahtamwak.
MAT.13.15	ayisk namōya nisitohtamwak ēkosi namwāc kita-kī-wāpahtamwak,
MAT.13.15	ēkwa namwāc kita-kī-pēhtamwak,
MAT.13.15	ēkwa namwāc otēhiwāhk kita-kī-natohtamwak,
MAT.13.15	ēkosi namwāc kwēskīwak
MAT.13.15	kita-iyinīhkahakik.’
MAT.13.16	“kiyawāw māka kisawēyihtākosināwāw, wiya ē‑wāpahtamēk mīna ē‑natohtamēk kihci-kīsikowi-kīkwaya. 
MAT.13.17	ē‑tāpwēyān ōma kā‑ititakok, mihcēt okiskiwēhikēwak ēkwa mihcēt kisē-manitow otiyinīma mitoni kī‑nōhtē-wāpahtamwak mīna mitoni kī‑nōhtē-pēhtamwak ōhi kā‑wāpahtamēk mīna kā‑pēhtamēk, namwāc māka ēkosi kī‑ispayin wiyawāw ohci.
MAT.13.18	“ēkwa pēhtamok tānisi ē‑itwēmakahk okistikēw kā‑itācimiht. 
MAT.13.19	kīspin awiyak pēhtam kā‑ātocikātēyik tipēyihcikēwin ēkwa namwāc nisitohtam, macāyisa pē‑otinamiyiwa anima kā‑kistikātamoht otēhihk. ēwako ana tāpiskōc anima kā‑kī-kistikēhk mēskanāsihk. 
MAT.13.20	ēkwa aniki kiscikānisak kā‑pahkisihkik asinīskāhk, ēwakonik ayisiyiniwak mayaw kā‑pēhtahkik ōma sēmāk miywēyihtamwak. 
MAT.13.21	namwāc māka anima otāpwēhtamowiniwāw sōhkaniyiw, ēkosi ispīhk ē‑māyi-tōtāhcik ahpō ē‑kakwātakihihcik anima otāpwēhtamowiniwāw ohci, sēmāk pōmēwak. 
MAT.13.22	aniki kiscikānisak kā‑pahkisihkik okāminakasīskāhk, ēwakonik ayisiyiniwak kā‑pēhtahkik itwēwin māka ē‑māmitonēyihtamihikocik askīwi-pimātisiwin ēkwa ē‑wanohtahikocik wēyōtisiwin, ēkosi namōya kīkway ēkota ohci nōkohtāwak. 
MAT.13.23	māka aniki kiscikānisak kā‑pahkisihkik ita ē‑miywāsik asiskiy, ēwakonik ayisiyiniwak kā‑natohtahkik mīna kā‑nisitohtahkik. ēwakonik tāpiskōc kistikāna kwayask ē‑mīnisiwicik, pēyak mitātahtomitanaw itahtominakisow, kotak nikotwāsomitanaw, mīna kotak nistomitanaw.”
MAT.13.24	Jesus mīna kī‑aspahākēmow, “ōmisi itēyihtākwan kihci-kīsikowi-tipēyihcikēwin. pēyak ēsa nāpēw kistikēw ē‑miyosiyit kistikāna otaskīhk. 
MAT.13.25	ē‑mēkwā-tipiskāk piko awiyak ē‑nipāt, nāpēwa ē‑nōhtē-māyi-tōtākot pē‑kistikēyiwa macikwanāsa okistikānihk ēkwa sipwēhtēyiwa. 
MAT.13.26	ispīhk ē‑sākikicik kistikānak mīna ati-mīnisiwiwak macikwanāsa ēsa ati-sākikinwa. 
MAT.13.27	otatoskēyākana awa nāpēw pē‑nātik ōmisi ē‑itikot, ‘okimāw, kī‑miyosiw ana kistikān kā‑kī-kistikēyan, tānēhki māka macikwanāsa ēkota kā‑ohpikihki?’ 
MAT.13.28	‘awiyak ē‑pakwāsit ōma otōcikan,’ itēw ēsa. ‘kinitawēyihtēn cī kita-manipitamāhk anihi macikwanāsa?’ itik ēsa otatoskēyākana. 
MAT.13.29	‘ēkāwiya, manipitamēko nānitaw isi kiki kika-manipitāwāwak kistikānak. 
MAT.13.30	kiyām kistikān ēkwa macikwanāsa ka‑nīso-ohpikiwak isko pawahikēhki. ēkosi misawāc ispīhk manisikēki otatoskēwak nīkān kita-manipitamwak macikwanāsa ēkwa kita-tahkopitamwak kita-mēstihkasahkik, ēkwa kistikāna kita-māwasakonēwak kita-asowahācik nikistikānikamikohk.’”
MAT.13.31	āsay mīna Jesus aspahākēmow ē‑itwēt, “kihci-kīsikowi-tipēyihcikēwin anima tāpiskōc kā‑māwaci-apisāsik kiscikānis kā‑kistikēyit awiya otaskiyihk. 
MAT.13.32	māka ispīhk ē‑ohpikit ēwako māwaci-misikitiw iyikohk tahto kistikānak. ēkosi awa mistik, piyēsīsa kā‑wacistonihkēyit watihkwanihk.”
MAT.13.33	kēyāpic Jesus aspahākēmow, ē‑itwēt, “kihci-kīsikowi-tipēyihcikēwin anima tāpiskōc ōmisi. mistahi pahkwēsikanihk iskwēw apisīs ohpihcicikan takonam, ēkwa tēwēpahwēw isko iyikohk ē‑ohpipayit kahkiyaw pahkwēsikan.”
MAT.13.34	Jesus kī‑wīhtamawēw ē‑mā-mihcētiyit ayisiyiniwa ē‑aspahākēmot. kī‑aspahākēmow piko, tahtwāw kīkway kā‑wīhtamawāt. 
MAT.13.35	ēkosi tāpwē kī‑ispayin okiskiwēhikēw kā‑kī-itwēt:
MAT.13.35	“nika-aspahākēmon pīkiskwātakwāwi;
MAT.13.35	nika-wīhtamawāwak anihi kīkwaya ēkāya kā‑kiskēyihcikātēki,
MAT.13.35	aspin ohci kā‑kī-osīhtāt kisē-manitow ōma askiy.”
MAT.13.36	Jesus kī‑nakatēw ayisiyiniwa ēkwa kī‑ati-pīhtikwēw wāskāhikanihk, ēkota okiskinohamawākana kī‑pē-kakwēcimik ē‑itikot, “mahti wīhtamawinān tānisi kita-isi-nisitohcikātēk kā‑ātotaman macikwanāsa kā‑ohpikihki kistikānihk.”
MAT.13.37	ōmisi itēw ēsa Jesus, “ana nāpēw kā‑kistikēt ē‑miyosiyit kistikāna, ēwako ana ayisiyinīwikosisān. 
MAT.13.38	kistikān askiy ēwako anima misiwē itē askiy; ana kā‑miyosit kistikān ēwakonik ayisiyiniwak kā‑tipēyihtākosicik kihci-kīsikowi-tipēyihcikēwinihk; macikwanāsa ēwakonik kā‑tipēyimikocik maci-manitowa; 
MAT.13.39	ēkwa maci-manitow ana kā‑kistikēt macikwanāsa. kā‑māwasakonikēhk ēwako anima ē‑pōni-askīwahk ēkwa okīsikowak aniki kā‑māwacihācik kistikāna. 
MAT.13.40	tāpiskōc macikwanāsa kita-māwacihtāniwiw kita-mēstihkasamihk, pēyakwan ēkosi pōni-askīwahki. 
MAT.13.41	ayisiyinīwikosisān kita-pē-itisahwēw okīsikōma, ēkwa kita-piskihtinēwak kihci-kīsikowi-tipēyihcikēwinihk ohci anihi kā‑māyi-tōtamōhikēyit ēkwa anihi kā‑māyi-tōtamiyit, 
MAT.13.42	ēkwa kita-macostēhwēwak okīsikowak maci-iskotēhk kita-mātoyiwa mīna kita-kakwātakihtākosiyiwa. 
MAT.13.43	ēkwa aniki ayisiyiniwak kwayask kā‑kī-tōtahkik wiyawāw kita-kīkāwāstēwisiwak tāpiskōc pīsim māmawi-ohtāwīwāwa otipēyihcikēwiniyihk. natohta, kīspin kitayān mihtawakaya.
MAT.13.44	“kihci-kīsikowi-tipēyihcikēwin itēyihtākwan tāpiskōc pēyak ēsa nāpēw ē‑miskahk ē‑āhkwakihtēyik kīkway kā‑kī-ayahikātēyik kistikān askīhk. kāwi ēsa ayaham ēkwa iyikohk ē‑miywēyihtahk kī‑nitawi-atāwākēw kahkiyaw kīkway kā‑ayāt ēkwa atāwēw anima askiy.
MAT.13.45	“kotak mīna, kihci-kīsikowi-okimāwiwin itēyihtākwan tāpiskōc otatāwēw ē‑na-nātonawāt ē‑katawasisiyit mīkisa ēsihk ohci. 
MAT.13.46	ispīhk ē‑miskawāt pēyak mīkisa ē‑mistakisoyit, kī‑nitawi-atāwākēw kahkiyaw ē‑isi-tipiyawēwisit mīna kī‑atāwēw.
MAT.13.47	“ēkwa mīna kihci-kīsikowi-tipēyihcikēwin ōmisi itēyihtākwan: opakitahwāwak ēsa sākahikanihk pakitinēwak ayapiya ēkwa nanātohk kinosēwa otahwēwak. 
MAT.13.48	ispīhk ē‑sākaskinēyit ayapiya kī‑kapāpitēwak ēkwa apiwak ē‑nawasōnācik kinosēwa kā‑miyosiyit askihkohk ē‑pīhci-wēpinācik māka namōya kīkway kā‑itakisoyit kinosēwa wēpinēwak. 
MAT.13.49	tāpiskōc pēyakwan pōni-askīwahki okīsikowak maci-ayisiyiniwa kita-pē-otinēwak kā‑miyo-pimātisiyit ayisiyiniwa ohci 
MAT.13.50	ēkwa kita-macostēhwēwak maci-iskotēhk itē ka‑mātoyit mīna ka‑kakwātakihtākosiyit.”
MAT.13.51	ēkosi ēsa itēw Jesus, “kinisitohtēnāwāw cī ōhi kā‑wīhtamātakok?” ēkwa itik “ēha.”
MAT.13.52	ōmisi itēw, “ēkosi ēsa, ispīhk kā‑kiskinohamākēt wiyasiwēwin kiskinohamawāw tānisi kita-isi-tipēyihtākosit kihci-kīsikowi-tipēyihcikēwinihk, ēwako tāpiskōc ana kā‑tipēyihtahk wāskāhikan kā‑wayawīhtatāt astāsowikamikohk ohci oski-kīkwaya mīna kayāsi-kīkwaya.”
MAT.13.53	ēkwa ē‑kī-kīsi-aspahākēmot Jesus kī‑sipwēhtēw ēkota ohci. 
MAT.13.54	ēkwa ē‑takohtēt otaskīhk kī‑kiskinohamākēw ayamihēwikamikohk, ēkosi kī‑māmaskātik ayisiyiniwa ē‑itwēyit ēsa, “tānitē awa ē‑ohci-iyinīsit ēkwa tānitē ē‑ohtinahk omamāhtāwisiwina? 
MAT.13.55	mistiko-nāpēwa macī awa ohtāwiya? Marywa macī okāwiya, ēkwa wīcisāna macī Jamesa, Josepha, Simona ēkwa Judasa? 
MAT.13.56	ēkwa ayāyiwa macī ōta kahkiyaw iskwēwak wīcisāna? tānitē ōhi kahkiyaw ē‑ohcipayiki?” itēwak ēsa. 
MAT.13.57	ēkosi ēsa ātawēyimēwak.
MAT.13.57	māka Jesus ōmisi itēw, “okiskiwēhikēw kihcēyimāw piko itē māka namōya otōtēnāmihk ēkwa wīkihk.” 
MAT.13.58	ēkosi ēkāya ē‑tāpowakēyimikot namōya mihcēt mamāhtāwi-kīkway ohci tōtam otōtēnāmihk.
MAT.14.1	ēkospīhk kihci-okimāw Herod Galilee askīhk ohci kī‑pēhtam Jesusa ē‑itācimimiht. 
MAT.14.2	ēkwa ōmisi itēw otatoskēyākana, “ēwako awa John osīkahāhtākēw, kā‑kī-āpisisihk; ēwako ohci mamāhtāwi-kīkway kā‑ta-tōtahk, ēkota ē‑ohtinahk mamāhtāwisiwin.”
MAT.14.3	wiya Herod kī‑itasiwēw Johna ka‑otinimiht, ēkwa ka‑mamāhcikwahpitimiht ēkwa ka‑kipahomiht. Herodiasa ohci ōma kā‑tōtahk, wīcisāna Philipa kā‑kī-wīwiyit. 
MAT.14.4	Herod ōmisi ēsa kī‑ay-itik Johna, “namōya kipimitisahēn wiyasiwēwin kā‑owīkimākaniyan Herodias!” 
MAT.14.5	Herod kī‑nōhtē-nipahēw Johna, māka kī‑kostēw Jewa
MAT.14.6	ispīhk ē‑tipiskāk Herod, Herodias otānisa kī‑nīmihitōstamākēyiwa ēkwa mistahi ēsa kī‑nahēyihtamihik Herod. 
MAT.14.7	ēkosi ē‑kihci-itwēt asotamawēw kita-miyāt piko kīkway natotamākoci.
MAT.14.8	okāwiya awa oskinīkiskwēw sīhkimik ka‑wīhtamawāt, “miyin sēmāk ōta ostikwān John osīkahāhtākēw napakiyākanihk.”
MAT.14.9	kihci-okimāw mistahi mihtātam, māka ayisk kī‑kihci-itwēw, ēkwa ēkota onatomākana ē‑apiyit, ēkosi itasiwēw osimākanisīma ka‑tōtamiyit. 
MAT.14.10	ēkosi kipahotowikamikohk nitawi-kīskistikwānētahwēwak Johna. 
MAT.14.11	ēkwa ostikwān pētāyiwa napakiyākanihk ēkwa ana oskinīkiskwēw miyāw, ati-miyēw ēsa okāwiya. 
MAT.14.12	okiskinohamawākana John kī‑pē-nātamiyiwa wiyaw ēkwa kī‑nahastāyiwa, ēkwa ēsa kī‑nitawi-ācimostawēwak Jesusa.
MAT.14.13	ispīhk Jesus ē‑pēhtahk ōma, kī‑sipwēhtēw ōsihk pakwacāyanohk isi kita-pēyakot. ēkwa ispīhk ē‑pēhtahkik ayisiyiniwak, kī‑pimitisahwēwak ōtēnawa ohci ē‑mostohtēcik wāsakām. 
MAT.14.14	ē‑kī-kapāt, kā‑wāpamāt mitoni ē‑mihcētiyit ayisiyiniwa, ēkosi kī‑kitimākinawēw mīna kī‑iyinīhkahēw anihi kā‑āhkosiyit.
MAT.14.15	ēkwa ē‑ati-otākosik, okiskinohamawākana kī‑pē-nātik ē‑itikot, “mitoni ōma pakwāci-ayihk ōta kā‑ayāyahk ēkwa mīna ati-otākosin. kīwētisahok ōki ayisiyiniwak ta‑āh-itohtēcik ōcēnāsihk nanānis, ēkwa kita-atāwēstamāsocik mīciwin.”
MAT.14.16	Jesus ōmisi itēw, “namōya katāc kita-kīwēcik; kiyawāw asamihkok.”
MAT.14.17	ōmisi itik, “niyānan ōma piko pahkwēsikanak nitayāwānānak mīna nīso kinosēwak.”
MAT.14.18	“pētamawik,” Jesus itēw. 
MAT.14.19	mīna itasiwātēw ayisiyiniwa kita-apiyit maskosīskāhk; ēkwa otinēw anihi niyānan pahkwēsikana mīna anihi nīso kinosēwa, kī‑itāpiw kīsikohk isi, kī‑nanāskomēw kisē-manitowa. kī‑pahkwēnēw ēkwa miyēw okiskinohamawākana, ēkwa kī‑miyēyiwa ayisiyiniwa. 
MAT.14.20	ēkosi kahkiyaw kī‑mīcisowak mīna kī‑tēpiskōyowak. ēkwa kiskinohamawākanak kī‑sākaskinahtāwak nīsosāp wīkopīwatihk iskwascikana. 
MAT.14.21	aniki kā‑kī-mīcisocik nānitaw niyānanwāw kihci-mitātahtomitanaw kī‑ihtasiwak nāpēwak, māka iskwēwak mīna awāsisak namwāc ohci-akimāwak.
MAT.14.22	ēkosi ēsa Jesus kī‑isitisahwēw okiskinohamawākana ōsihk kita-nīkāni-āsowahamiyit kwēskakām isi, ēkwa wiya ispīhci ē‑sipwēhtisahwāt ayisiyiniwa. 
MAT.14.23	ēkwa ē‑kī-sipwēhtisahwāt kī‑āmaciwēw pēyak ispatināw, ē‑nitawi-pēyako-ayamihāt. ēkwa ē‑otākosiniyik ēkotē kī‑pēyakow. 
MAT.14.24	māka anima ōsi āsay wāhyaw sisonēkām ohci kī‑ayāyiw, ēkwa iyikohk ē‑misi-yōtik kī‑mamahkāskāyāw.
MAT.14.25	ē‑ati-pētāpaniyik kī‑nātēw okiskinohamawākana ē‑pimohtēt waskic nipīhk. 
MAT.14.26	māka ispīhk kiskinohamawākanak ē‑wāpamācik nipīhk ē‑pimohtēyit, “cīpay ana!” ē‑isi-tēpwēcik wiya iyikohk ē‑nanami-sēkisicik.
MAT.14.27	māka sēmāk kī‑pīkiskwātēw ē‑itāt, “sōhkēyimok, niya ōma. ēkāya sēkisik.”
MAT.14.28	Peter ēsa itēw, “kā‑tipēyihcikēyan, kīspin tāpwē kiya, natomin kita-nātitān nipīhk.”
MAT.14.29	“āstam,” itik ēsa. ēkosi Peter kā‑kapāt ōsihk ohci mīna kā‑pimohtēt waskitipēhk ē‑ati-nātāt Jesusa. 
MAT.14.30	māka ispīhk ē‑kiskēyihtahk iyikohk ē‑yōtiniyik kī‑sēkisiw, ēkwa ē‑māci-kosāpēt kī‑tēpwātēw, “kā‑tipēyihcikēyan, pimācihin!”
MAT.14.31	Jesus sēmāk kī‑sakicihcēnēw ē‑ocipitāt, ēkwa itēw, “tāpwē ēsa apisīs kitaspēyimon! tānēhki ēkāya kā‑tāpwēhtaman?”
MAT.14.32	ē‑kī-pōsicik ōsihk, kī‑āstē-yōtiniyiw. 
MAT.14.33	ēkwa aniki ōsihk kā‑apicik kī‑mamihcimēwak ē‑itācik, “tāpwē ōma kiya manitowikosisān.”
MAT.14.34	ē‑kī-āsowahahkik ēkwa, kī‑takosinwak Gennesaretihk. 
MAT.14.35	ēkwa ēkota kā‑ayācik ayisiyiniwak kī‑nisitawēyimēwak Jesusa, ēkosi ōma ācimowin kī‑sipwēhtisahamwak wāsakām askīhk isi, ēkwa ayisiyiniwak kī‑pētamawēwak Jesusa kahkiyaw otāhkosiwa. 
MAT.14.36	ēkwa natotamawēwak Jesusa kanakē kita-sāminamwācik oskotākāyiw; ēkosi kī‑iyinīhkahāwak kahkiyaw kā‑kī-sāminamwācik oskotākāyiw.
MAT.15.1	Phariseewak mīna kā‑kiskinohamākēcik wiyasiwēwin Jerusalemihk ohci kī‑pē-nātēwak Jesusa ēkwa kakwēcimēwak, 
MAT.15.2	“tānēhki kikiskinohamawākanak kā‑pīkonahkik otisīhcikēwiniyiw kēhtē-aya? namwāc kwayask kāsīcihcēwak wī‑mīcisotwāwi.”
MAT.15.3	Jesus ōmisi itēw ēsa, “tānēhki kā‑pīkonamēk kā‑kī-itasiwātikoyahk kisē-manitow, ēkwa mēskoc kitisīhcikēwiniwāwa ē‑pimitisahamēk?
MAT.15.4	“ayisk kisē-manitow kī‑itasiwēw, ‘kistēyim kohtāwiy mīna kikāwiy’ ēkwa ‘awiyak kitimahāci ohtāwiya ahpō okāwiya, ēwako ayisiyiniw kita-nipahiht.’ 
MAT.15.5	māka kiyawāw kititwānāwāw, ‘kīspin awiyak wīhtamawēw ohtāwiya ahpō okāwiya, “anima kita-kī-ohci-wīcihitakok, nikī-kihci-itwān kisē-manitow kita-miyak,”’ 
MAT.15.6	ēkosi namōya katāc kita-kistēyimāt onīkihikwa. namōya kīkway kititakihtēnāwāw otitwēwin kisē-manitow, wiya ē‑pimitisahamēk kitisīhcikēwiniwāwa. 
MAT.15.7	tōtamohkāsoskak! kī‑tāpwēw Isaiah ēkospī kī‑kiskiwēhamākowāw,
MAT.15.8	‘ōki ayisiyiniwak, kisē-manitow itwēw, tāpiskōc ē‑kistēyimicik kā‑isi-pīkiskwēcik,
MAT.15.8	māka otēhiwāhk wāhyaw ohci niya.
MAT.15.9	konita nimawimostākwak
MAT.15.9	wiya ayisiyiniwa nayēstaw
MAT.15.9	kā‑kī-osīhtāyit namōya niya anihi wiyasiwēwina
MAT.15.9	kā‑nīkānastācik kā‑kiskinohamākēcik!’”
MAT.15.10	ēkosi tēpwātēw ayisiyiniwa ē‑itāt, “pēhtamok mīna nisitohtamok: 
MAT.15.11	namōya anima kīkway kā‑saskamot ayisiyiniw otōnihk ka‑wīpācihikow, māka anihi otōnihk kā‑wayawīmakaniyiki kā‑wīpācihikot.”
MAT.15.12	ēkota okiskinohamawākana pē‑nātik Jesus ē‑itikot, “kikiskēyihtēn cī ē‑kisīmacik Phariseewak ōma kā‑itwēyan?”
MAT.15.13	Jesus ōmisi itēw ēsa, “kahkiyaw kistikāna ēkāya ē‑ohci-kistikēt nohtāwiy kihci-kīsikohk kā‑ayāt kita-manipitimāwa. 
MAT.15.14	kiyām wiya ēwakonik. okiskinohtahiwēwak aniki ēkāya ē‑wāpicik ēkwa ē‑kiskinohtahācik ēkāya kā‑wāpiyit. kā‑kiskinohtahāt awiyak ēkāya ē‑wāpit kotaka, kita-pahkisinwak wātihkānihk.”
MAT.15.15	naskwēwasimēw ēsa Peter ē‑itāt, “mahti nisitohtamōhinān anima kā‑itwēyan.”
MAT.15.16	ēkwa ēsa Jesus itēw, “kēyāpic cī ēkāya ē‑nisitohtamēk? 
MAT.15.17	ēkāya cī ē‑wāpahtamēk ayisiyiniw kīkway kā‑mīcit watāhk ati-ispayiyiw ēkwa piyisk ati-wayawīmakaniyiw? 
MAT.15.18	anima kā‑isi-pīkiskwēt ayisiyiniw, otēhihk anima ē‑ohcipayiniyik, ēkosi ēwako anima kā‑wīpācihikot ayisiyiniw.
MAT.15.19	ayisk otēhihk kā‑ohcipayiniyiki maci-māmitonēyihcikēwina, nipahtākēwin, nōtiskwēwēwin mīna kahkiyaw pisikwātisiwin, kimotiwin, kiyāskiwin, mīna maci-āyimōmiwēwin. 
MAT.15.20	ēwakoni ōhi kīkwaya kā‑wīpācihikot ayisiyiniw. māka ta‑mīcisot awiyak ēkāya ē‑kāsīcihcēt, namōya anima ēwako kā‑wīpācihikot ayisiyiniw.”
MAT.15.21	Jesus kī‑sipwēhtēw ēkota ohci ēkwa kī‑itohtēw askīhk cīki Tyre ēkwa Sidon. 
MAT.15.22	ēkotē kētahtawē pēyak Canaani-iskwēw pē‑tēpwātēw ē‑itāt ēsa, “kitimākinawin kā‑tipēyihcikēyan, okosisa David, nitānis kakwātakihtāw ē‑pīhciyawēskākot maci-ahcāhkwa.”
MAT.15.23	namwāc māka Jesus naskwēwasimēw. ēkwa okiskinohamawākana pē‑sīhkimikiw, “kipimi-tēpwātikonaw. mahti īkatētisa.”
MAT.15.24	ōmisi itēw Jesus, “nipē-isitisahokawin wiyawāw piko ohci Israelīwiyiniwak, ēwakonik tāpiskōc kā‑wanisihkik māyatihkwak.”
MAT.15.25	māka pē‑ocihcihkwanapīstāk anihi iskwēwa ēkwa itik, “kā‑tipēyihcikēyan, wīcihin!”
MAT.15.26	Jesus naskwēwasimēw ē‑itāt, “namōya miywāsin kita-maskamihcik awāsisak omīciwiniwāw ēkwa atimwa kita-isi-wēpinamāmiht kita-mīciyit.”
MAT.15.27	“tāpwē, kā‑tipēyihcikēyan, ahpō atimwak mīciwak otōkimāmiwāwa iskwascikana kā‑isi-wēpinamākocik,” itik ēsa.
MAT.15.28	ēkwa Jesus ōmisi itēw, “iskwēw, tāpwē sōhkan kitāpwēwakēyihtamowin! kita-tōcikātēw kā‑isi-nitawēyihtaman.” ēkosi ēsa, tāpwē miywāyāyiwa sēmāk otānisa.
MAT.15.29	ēkwa ēkota ohci Jesus kī‑itohtēw sisonē Galilee sākahikanihk. ati-tahkohtaciwēw ēsa waciy, ēkwa ēkota ay‑apiw. 
MAT.15.30	ē‑mā-mihcētiyit ayisiyiniwa ēkota pē‑nātik ē‑pēsiwāyit anihi kā‑māskikātēyit, ēkāya kā‑wāpiyit, kā‑māskisiyit, ēkāya kā‑kī-pīkiskwēyit ēkwa kotaka piko isi ē‑itāspinēyit, ēkwa ēkota Jesus kā‑apit cīki ositihk kī‑pē-takohtahēyiwa, kahkiyaw ōhi Jesus kī‑iyinīhkahēw. 
MAT.15.31	ēkwa ayisiyiniwak ēsa mitoni māmaskātamwak ē‑pīkiskwēyit ōhi ēkāya kā‑kī-pīkiskwēyit oskac, kā‑māskisiyit ē‑miywāyāyit, kā‑māskikātēyit kwayask ē‑pimohtēyit, ēkwa ēkāya kā‑wāpiyit ē‑wāpiyit; ēkosi ēsa mamihcimēwak Israel ohci omanitōmiwāwa.
MAT.15.32	Jesus ēsa natomēw okiskinohamawākana ēkwa ōmisi itēw, “nikitimākinawāwak ōki ayisiyiniwak ayisk nisto kīsikāw ē‑wīcēwicik ēkwa namōya kīkway mīciwin ē‑ayācik. namōya ninōhtē-sipwēhtisahwāwak ē‑nōhtēhkatēcik, wiya ati-kīwētwāwi kita-nōhtēsinwak.”
MAT.15.33	ēkwa okiskinohamawākana itik, “tānitē māka kita-ohtināyahk pahkwēsikan ōta pakwāci-ayihk kita-asamāyahkok iyikohk ōki kā‑mihcēticik?”
MAT.15.34	ēkwa ēsa Jesus itēw, “tānitahto pahkwēsikanak ē‑ayāwāyēkok?”
MAT.15.34	“tēpakohp ēkwa ātiht kinosēsisak,” itik ēsa.
MAT.15.35	ēkosi Jesus ēsa ayisiyiniwa wīhtamawēw kita-apiyit, 
MAT.15.36	ēkwa kī‑otinēw anihi tēpakohp pahkwēsikana ēkwa kinosēsisa. ē‑kī-nanāskomāt kisē-manitowa kī‑pahkwēnēw mīna kī‑miyēw okiskinohamawākana kita-asamāyit ayisiyiniwa. 
MAT.15.37	ēkwa kahkiyaw kī‑mīcisowak isko iyikohk ē‑kīspocik; ēkwa okiskinohamawākanak kī‑māwasakonamwak kā‑ayiwākipayiki tēpakohp misi-wīkopīwata ē‑sākaskinahtācik. 
MAT.15.38	aniki kā‑mīcisocik māmawi nēwāw kihci-mitātahtomitanaw nāpēwak, ēkāya ē‑akimihcik iskwēwak mīna awāsisak.
MAT.15.39	ispīhk ē‑kī-kīwētisahwāt ayisiyiniwa Jesus kī‑pōsiw ōsihk ē‑isicimēt Magadan askīhk.
MAT.16.1	ātiht Phariseewak ēkwa Sadduceewak pē‑nātik Jesus ē‑nohtē-kakwē-misihācik ēkwa kakwēcimik mahti mamāhtāwi-kīkway ka‑kī-tōtahk ē‑miyikowisit kihci-kīsikohk ohci.
MAT.16.2	māka ēsa Jesus ōmisi itēw, “kīspin mihkwaskwāw kā‑pahkisimok, ‘wī‑miyo-kīsikāw,’ kititwānāwāw. 
MAT.16.3	ēkwa ē‑kīkisēpāyāk, ‘wī-kimiwan anohc, ayisk mihkwaskwāw ēkwa kaskitēwaskwāw,’ kititwānāwāw. kikiskēyihtēnāwāw ē‑wī-isi-kīsikāk ē‑wāpahtaskwēyēk, māka namōya kīkway kinisitawinēnāwāw, āta ē‑wāpahtamēk ōma mēkwāc kā‑ispayik. 
MAT.16.4	ōki itowahk ayisiyiniwak tāpitawi kā‑natotamācik kita-wāpahtihihcik mamāhtāwisiwin piko iyikohk macātisiwak ēkwa kisē-manitowa wēpinēwak. Jonah kā‑kī-mamāhtāwi-ispayihikot ēwako piko mamāhtāwisiwin ka‑wī-miyikawiyēk.”
MAT.16.4	ēkosi Jesus nakatēw ēkwa sipwēhtēw.
MAT.16.5	ispīhk kā‑takohtēcik kiskinohamawākanak akām sākahikanihk kiskēyihtamwak ē‑kī-wanikiskisicik kita-nīmācik pahkwēsikana. 
MAT.16.6	ēkwa ōmisi itēw Jesus, “nākatohkēk ēkwa aswēyihtamok otohpihcicikaniwāw Phariseewak ēkwa Sadduceewak.”
MAT.16.7	kī‑āyimōtamwak ōma ē‑itwēcik, “ēkāya pahkwēsikana ē‑nīmāwāyahk ōma kōh‑itwēt.”
MAT.16.8	Jesus ē‑kiskēyihtahk ōma ē‑āyimōtamiyit itēw, “tānēhki ōma kā‑pīkiskwātamēk ēkāya pahkwēsikan ē‑ayāwāyēk? tāpwē namōya kitāpowakēyimināwāw! 
MAT.16.9	ēkāya cī ē‑nisitohtamēk? āsay cī kiwanikiskisināwāw ispīhk niyānan piko pahkwēsikana kā‑ohci-asamakik niyānanwāw kihci-mitātahtomitanaw ayisiyiniwak? tānitahto wīkopīwata kā‑sākaskinahtāyēk iskwascikana? 
MAT.16.10	ahpō kiwanikiskisināwāw tēpakohp piko pahkwēsikana kā‑kī-ohci-asamakik nēwāw kihci-mitātahtomitanaw ayisiyiniwak? ēkwa tānitahto ē‑kī-sākaskinahtāyēk wīkopīwata? 
MAT.16.11	ēkāya cī ē‑nisitohtamēk ispīhk kā‑wīhtamātakok kita-aswēyihtamēk otohpihcicikaniwāw Phariseewak mīna Sadduceewak? namōya ōma ē‑āyimōmak pahkwēsikan.”
MAT.16.12	ēkosi kiskinohamawākanak nisitohtawēwak ēkāya ē‑wīhtamākocik kita-aswēyihtahkik otohpihcicikan kā‑ohci-osīhimiht pahkwēsikana, māka okiskinohamākēwiniyiw Phariseewa mīna Sadduceewa.
MAT.16.13	Jesus ē‑kī-takohtēt cīki Caesarea Philippi, kī‑kakwēcimēw okiskinohamawākana, ē‑itāt, “tānisi ē‑itwēcik ayisiyiniwak awīna ana ayisiyinīwikosisān?”
MAT.16.14	ōmisi itik, “John osīkahāhtākēw ātiht itwēwak, ēkwa Elijah itwēwak kotakak, mīna Jeremiah ahpō pēyak nikotwāw okiskiwēhikēwak itwēwak kotakak.”
MAT.16.15	ēkwa ōmisi itēw, “kiyawāw māka, tānisi ē‑itwēyēk awīna niya?”
MAT.16.16	Simon Peter ē‑naskwēwasimāt itēw, “kiya ōma nawasōnākan, okosisa kā‑pimātisit kisē-manitow.”
MAT.16.17	ēkosi ēsa itēw Jesus, “kisawēyihtākosin, Simon, John okosisa. namōya ayisiyiniw ōma kā‑wāpahtihisk, māka nohtāwiy kihci-kīsikohk kā‑ayāt. 
MAT.16.18	ēkosi kiwīhtamātin, kiya ōma Peter: asiniy kiya, ēkosi ōta kā‑āyītastēk asinīhk ka‑pasikōnamān omāmawi-tāpwēhtamowak otayamihāwiniwāw, ēkwa namwāc ahpō wīhkāc nipiwin kita-kī-sākōcihtāwimakan. 
MAT.16.19	kihci-kīsikowi-tipēyihcikēwina ohci āpihkwahikana kika-miyitin. kīkway ēkāya kā‑pakitinaman ta‑tōcikātēk ōta askīhk namwāc ka‑pakitinikātēw kihci-kīsikohk, ēkwa kīkway ka‑pakitinaman ta‑tōcikātēk ōta askīhk pakitinikātēw kihci-kīsikohk.”
MAT.16.20	kitahamawēw ēkwa okiskinohamawākana ēkāya awiya kita-wīhtamawāyit wiya ana nawasōnākan.
MAT.16.21	ēkospīhk ohci Jesus kī‑māci-wīhtamawēw okiskinohamawākana tānisi kita-ispayihikot, ē‑itāt, “piko kita-itohtēyān Jerusalemihk ēkwa nika-kakwātakihikwak onīkānīwak, kihci-ayamihēwiyiniwak, ēkwa kā‑kiskinohamākēcik wiyasiwēwin. nika-nipahikawin, māka nisto kīsikāw kī‑ispayiki nika-āpisisimikawin.”
MAT.16.22	Peter ēsa ohpimē ē‑itohtahāt kitotēw, “kā‑tipēyihcikēyan, kisē-manitow namōya wīhkāc kita-wī-pakitinam ēkosi kita-ispayihikoyan!”
MAT.16.23	Jesus ē‑kwēskīstawāt Petera itēw, “awas ohpimē itohtē, maci-manitow! kikēpiskawin, namōya kinisitohtēn kisē-manitow otisīhcikēwina, māka kitayisiyinīwi-māmitonēyihtēn.”
MAT.16.24	Jesus ēkwa itēw okiskinohamawākana, “kīspin awiyak niwī-pimitisahok piko ēkāya kita-māmitonēyimisot, piko kita-nayōmāt otayamihēwāhtikwa ēkwa kita-pimitisahot. 
MAT.16.25	ayisk awiyak ē‑kakwē-pimācihisot namōya kita-ayāw pimātisiwin ēkwa awiyak pakitinahki opimātisiwin niya ohci kita-ayāw tāpwē pimātisiwin. 
MAT.16.26	kīspin ayisiyiniw kī‑kāhcitinamāsot kahkiyaw kīkway ōta askīhk māka kita-wēpinahk opimātisiwin, kīkway cī kita-ohtisiw? namōya kīkway ayāw kita-ohci-ayāt pimātisiwin kīhtwām. 
MAT.16.27	ayisk ayisiyinīwikosisān wī‑takohtēw asici okīsikōma okistēyihtākosiwiniyihk ohtāwiya ēkwa kita-tipahamawēw ayisiyiniwa ē‑isi-kaskihtamāsoyit opimātisiwiniyihk. 
MAT.16.28	ē‑tāpwēyān ōma kā‑ititakok, ātiht ōta kā‑nīpawicik namōya ka‑nipiwak pāmwayēs wāpamātwāwi ayisiyinīwikosisāna ta‑pē-okimāwiyit ōta askiy.”
MAT.17.1	nikotwāsik kīsikāw ē‑ispayik Jesus kī‑sipwēhtahēw Petera ēkwa Jamesa ēkwa Johna kā‑wīcisānihtocik ē‑ispāyik wacīhk ēkotē wiyawāw piko ē‑ayācik nisikatanohk. 
MAT.17.2	ēkwa ē‑kitāpamācik Jesusa, kī‑kwēskinākosiyiwa, ohkwākaniyiw kīhkāyastēyiw tāpiskōc pīsim, ēkwa otayiwinisiyiwa ē‑pakaski-wāpiskāyiki. 
MAT.17.3	wāpamēwak mīna Mosesa ēkwa Elijahwa ē‑pīkiskwātāyit Jesusa. 
MAT.17.4	Peter ēkwa itēw Jesusa, “tāpwē ēsa miywāsin ōta ē‑ayāyāhk, kīspin nitawēyihtamani nisto mīkiwāhpa nika-mānokān ōta, pēyak kiya, ēkwa pēyak Moses, ēkwa pēyak Elijah ohci.”
MAT.17.5	ē‑mēkwā-pīkiskwēt kētahtawē kā‑pakaski-wāsēyāk waskow ē‑ākawāstēskākocik, ēkwa pēhtamwak ē‑itwēwiht, “ēwako awa kā‑sākihak nikosis ēkwa mitoni ē‑nahēyihtamihit. natohtāhk!”
MAT.17.6	ispīhk kiskinohamawākanak ē‑pēhtahkik ōma, kī‑sēkisiwak ēkwa ē‑pakamihkwēsimisocik. 
MAT.17.7	Jesus māka ēsa pē‑atamiskawēw ē‑itāt, “pasikōk, ēkāya sēkisik.” 
MAT.17.8	ēkwa ispīhk ē‑ohpiskwēyicik namōya awiya wāpamēwak, Jesusa piko.
MAT.17.9	ēkwa ē‑pē-nīhtaciwēcik, Jesus wīhtamawēw, “ēkāya wīhtamok ōma kā‑isi-wāpahtamēk, iyikohk ayisiyinīwikosisān kī‑āpisisimihci.”
MAT.17.10	okiskinohamawākana ēkwa kakwēcimik, “tānēhki kā‑kiskinohamākēcik wiyasiwēwin kā‑itwēcik piko nīkān Elijah kita-takohtēt?”
MAT.17.11	“tāpwē Elijah kita-kī-takohtēt nīkān ēkwa kahkiyaw kīkway kita-nēhpēmastāw,” itēw ēsa. 
MAT.17.12	“māka kiwīhtamātināwāw āsay Elijah kī‑takohtēw, ēkwa namōya ohci-nisitawēyimēwak māka ē‑isi-nitawēyihtahkik kī‑kitimahēwak. pēyakwan ēkosi kita-tōtawēwak ayisiyinīwikosisāna.”
MAT.17.13	ēkosi kiskinohamawākanak nisitohtamwak Johna osīkahāhtākēwa kā‑māmiskōmāyit.
MAT.17.14	ē‑itohtēcik ēkwa ita ayisiyiniwa kā‑ayāyit, pēyak nāpēwa pē‑nakiskāk Jesus ē‑ocihcihkwanapīstākot itik, 
MAT.17.15	“okimāw, kitimākinaw nikosis! ē‑kakwātaki-ocipitikot māna ēkwa ē‑pahkisihk āskaw iskotēhk ahpō nipīhk. 
MAT.17.16	ēkwa nikī-pētamawāwak kikiskinohamawākanak māka namōya kī‑miywāyāhēwak.”
MAT.17.17	ōmisi itēw Jesus, “kiyawāw ēkāya kā‑otāpwēhtamowiniyēk ēkwa kikakēpātisināwāw! tāniyikohk isko ka‑kisātakok? pēsīhk ana nāpēsis.” 
MAT.17.18	Jesus kisīkitotēw anihi maci-ahcāhkwa, ēkosi nakatēyiwa anihi nāpēsisa, ēkwa miywāyāyiwa.
MAT.17.19	wiyawāw piko kiskinohamawākanak pē‑nātēwak Jesusa ē‑kakwēcimācik, “tānēhki ēkāya kā‑kaskihtāyāhk kita-wayawītisahwāyāhk maci-ahcāhk?”
MAT.17.20	“ayisk namōya ēkwayikohk tāpwēhtamowin kitayānāwāw.” Jesus itēw, “kikēhcināmitināwāw kīspin kanakē otāpwēhtamowiniyēk iyikohk ē‑ispīhcikitit kā‑māwaci-apisīsisit kiscikānis, kika-kī-sīhkimāwāw awa ispatināw kita-āhtohtēt, ēkosi kita-tōtam. piko kīkway kika-kī-tōtēnāwāw. [
MAT.17.21	nayēstaw ayamihēstamākēwinihk ēkwa īwanisīhisowinihk ohci kita-kī-wayawītisahwāwak ōki itowahk, ēwako piko.]
MAT.17.22	ispīhk kiskinohamawākanak ē‑māmawopayicik Galileehk, Jesus ōmisi itēw, “ayisiyinīwikosisān wī‑pakitināw kita-otinikot nāpēwa 
MAT.17.23	kā‑wī-nipahikot, māka kita-āpisisin nisto kīsikāw kī‑ispayiki.”
MAT.17.23	ēkosi mitoni wīsakitēhēwak.
MAT.17.24	ispīhk Jesus ēkwa okiskinohamawākana ē‑takohtēcik Capernaumihk, otipahikēhiwēwak pē‑nātēwak Petera ēkwa ē‑itācik, “kikiskinohamākēmiwāw cī tipaham tipahikēwi-sōniyāwa kihci-ayamihēwikamikohk ohci?”
MAT.17.25	“tāpwē piko ani,” itēw ēsa Peter.
MAT.17.25	ispīhk ē‑ati-pīhtikwēt wāskāhikanihk sēmāk ōmisi itik Jesusa, “Simon, tānisi ē‑itēyihtaman? awīna kā‑tipahamawāt kihci-okimāwa ōta askīhk tipahikēwi-sōniyāwa ēkwa sōniyāwa ohci kīkwaya kā‑wayawītatāk ahpō kā‑pīhtikwētatāk otaskiyihk? otiyinīma cī ahpō pītosiyiniwa?”
MAT.17.26	ōmisi itik, “pītosiyiniwa.”
MAT.17.26	ēkwa Jesus itēw, “ēkosi ēsa otiyinīmiwāwa namōya katāc kita-tipahamākocik. 
MAT.17.27	māka namōya kinōhtē-kisiwāhānawak ōki ōta kā‑ayācik. ēkosi ēsa mahti itohtē sākahikanihk, kwāskwēpicikē ēkwa otin ana nīkān kinosēw kā‑kāhcitinat. otōnihk kika-miskawāw sōniyās kita-tēpi-tipahamahk tipahikēwi-sōniyāw. otin ēkwa tipaha tipahikēwi-sōniyāwa.”
MAT.18.1	ēkospīhk okiskinohamawākana kī‑pē-nātik Jesus ē‑itikot, “awīna ayiwāk kā‑māwaci-ispīhtēyihtākosit kihci-kīsikowi-tipēyihcikēwinihk?”
MAT.18.2	Jesus natomēw pēyak awāsisa ēkota mēkwānohk ē‑nīpawihāt, 
MAT.18.3	ēkwa ōmisi itēw, “ē‑tāpwēyān ōma kā‑ititakok, piko pītos nīkān kita-isiyinīhkēyēk tāpiskōc apisci-awāsis, ēkosi piko kita-kī-pīhtikwēyēk ēkotē. 
MAT.18.4	awiyak tapahtēyimisoci tāpiskōc awa apisci-awāsis ēwako kā‑māwaci-ispīhtēyihtākosit kihci-kīsikowi-tipēyihcikēwinihk. 
MAT.18.5	kīspin awiyak niwīhowinihk ohci otōtēmimāci apisci-awāsisa tāpiskōc awa, niya ana ē‑otōtēmimit.
MAT.18.6	“māka awiyak wanāhāci ōhi kā‑apisīsisiyit ē‑mamisītotawiyit, kita-āpacihow ēwako ayisiyiniw misi-pinipocikani-asiniya kita-tahkopitimiht okwayāhk ēkwa kita-nistāpāwahiht ita ē‑māwaci-timīyik kihcikamiy ayiwāk mīna ka‑tōtawāw. 
MAT.18.7	kitimākan askiy, wiya ē‑ihtakwahki kīkwaya ayisiyiniwak kita-ohci-maci-tōtahkik. ohcitaw ēkosi ispayin māka ayiwāk kita-macipayihikow ana ayisiyiniw otōtamowinihk kā‑ohcipayiyiki.
MAT.18.8	“ēkwa kīspin kicihciy ahpō kisit kimāyi-tōtamōhikonāwāw, kīskisa ēkwa wēpina! nawac miywāsin kita-pīhtikwēyēk pimātisiwinihk ē‑pēyakocihcēyēk ēkwa ē‑pēyakositēyēk ispīhci kita-macostēwēpinikawiyēk ē‑nīsocihcēyēk ēkwa ē‑nīsositēyēk ita kākikē kā‑iskotēhk. 
MAT.18.9	ēkwa kīspin kiskīsik kiwanāhikon kitāpowakēyihtamowiniwāhk wayawīpita ēkwa wēpina! nawac kita-pīhtikwēyēk pimātisiwinihk ē‑napatēyāpiyēk ispīhci kita-macostēwēpinikawiyēk ē‑nīsiki kiskīsikowāwa ita kā‑maci-iskotēhk.
MAT.18.10	“kitēyihtamok ēkāya kita-pīwēyimāyēkok ōki apisci-awāsisak. kiwīhtamātināwāw okīsikōmiwāwa kākikē wīcēyēyiwa nohtāwiya kihci-kīsikohk kā‑ayāyit. [
MAT.18.11	ayisk ayisiyinīwikosisān kī‑pē-itohtēw kita-pimācihāt anihi kā‑wanisiniyit.]
MAT.18.12	“tānisi kita-tōtam nāpēw ē‑ayāwāt mitātahtomitanaw māyacihkosa ēkwa pēyak kita-wanihoyit? kita-nakatēw anihi kēkā-mitātahtomitanaw ayiwāk kēkā-mitātaht māyacihkosa ispatināhk ēkwa kita-nitawi-natonawēw anihi māyacihkosa kā‑wanihoyit. 
MAT.18.13	ēkwa miskawāci, kiwīhtamātināwāw mistahi kita-miywēyihtam nawac ē‑miskawāt anihi pēyak ispīhci anihi kēkā-mitātahtomitanaw ayiwāk kēkā-mitātaht ēkāya kā‑wanihoyit. 
MAT.18.14	ēkosi pēyakwan nohtāwiy kihci-kīsikohk kā‑ayāt namōya nitawēyihtam ta‑misiwanācihoyit ahpō pēyak ōhi apisci-awāsisa.
MAT.18.15	“kīspin kīci-ayisiyiniw kimāyi-tōtāk, kika-nitawāpamāw ēkwa wiya piko kika-wīhtamawāwāw tānisi ē‑isi-māyi-tōtāsk. kīspin natohtāski kāwi ka‑miyo-wīcēhtonāwāw. 
MAT.18.16	kīspin ēkāya natohtāski kika-wīsāmāwak pēyak ahpō nīso ayisiyiniwak ēkosi anima kā‑kī-itwahamawat nīso ahpō nisto ayisiyiniwak kika-nīpawīstamākwak ē‑tāpwēwat,
MAT.18.17	kīspin namōya natohtawēw, ēkosi kika-wīhtamawāwak kahkiyaw otayamihāwak. ēkwa ēkāya natohtawāci ēwakoni ēkosi kika-isi-pamihāwāw tāpiskōc ēkāya ē‑otāpwēhtamowinit ahpō tāpiskōc ana otipahikēhiwēw sōniyāwa okimāwiwin ohci.
MAT.18.18	“ē‑tāpwēyān ōma kā‑ititakok, kīkway namōya kā‑pakitinamēk ta‑tōcikātēk ōta askīhk namwāc pakitinikātēw kihci-kīsikohk, ēkwa kīkway kā‑pakitinamēk ta‑tōcikātēk ōta askīhk pakitinikātēw kihci-kīsikohk.
MAT.18.19	“kotak kīkway kika-wīhtamātināwāw; nikotwāw kiyawāw ē‑nīsiyēk ōta askīhk pēyakwan kitēyihtēnāwāw kīkwāy ē‑wī-natotamawāyēk nohtāwiy kihci-kīsikohk kā‑ayāt kika-tōtamākowāw. 
MAT.18.20	wiya ita nīso ahpō nisto ayisiyiniwak māmawopayiwak niya ohci, ēkota niwīcēwāwak.”
MAT.18.21	Peter ēsa ēkwa pē‑nātēw Jesusa ēkwa ōmisi itēw, “kā‑tipēyihcikēyan, kīspin nīci-ayisiyiniw tāpitawi nimāyi-tōtāk, tānitahtwāw ka‑kī-pōnēyihtamawak? tēpakohpwāw cī?”
MAT.18.22	“namōya tēpakohpwāw,” itēw Jesus, “māka tēpakohpomitanaw tahtwāw tēpakohp.
MAT.18.23	wiya kihci-kīsikowi-tipēyihcikēwin anima tāpiskōc kihci-okimāw kā‑nitawēyihtahk kita-tipahamākot otatoskēyākana kā‑masinahamākot. 
MAT.18.24	ispīhk ē‑mācihtāt pēyak nāpēwa pēsīmāwa ēwakoni ē‑masinahamākot kihci-mitātahtomitanaw tahtwāw kihci-mitātahtomitanaw tahtwāpisk. 
MAT.18.25	namwāc awa atoskēyākan tēpipayiw kita-tipahikēt ēkosi kihci-okimāw itasiwātēw kita-atāwākahtiht kita-awahkāniwit, asici owīkimākana ēkwa ocawāsimisiwāwa ēkwa kahkiyaw kā‑tipēyihtahk kita-atāwākēwiht kita-ohci-tipahikēhiht. 
MAT.18.26	awa atoskēyākan ē‑otihtapipayihot kitimākimostawēw, ē‑itāt ‘kā‑tipēyihcikēyan, sāsīpēyihta iyawisk kika-tipahamātin!’ 
MAT.18.27	ēkosi kihci-okimāw kitimākinawēw ēkwa pakitinēw ē‑pōnēyihtamawāt kahkiyaw kā‑masinahamākot.
MAT.18.28	“māka awa atoskēyākan ē‑ati-wayawīt nakiskawēw wīci-atoskēyākana ē‑masinahamākot nīsitanaw nānitaw tahtwāpisk, ēkwa ēsa kā‑sakikwēpitāt ē‑kipihkitonēnāt. ‘tipahamawin kā‑masinahamawiyan!’ kā‑itāt. 
MAT.18.29	wīci-atoskēyākana ocihcihkwanapīstāk ē‑mawimostākot ē‑itikot, ‘sāsīpēyihta ēkosi kika-tipahamātin kā‑masinahamātān!’ 
MAT.18.30	namōya māka tāpwēhtawēw ēkwa kipahamohkēw isko iyikohk tipahamākoci kahkiyaw kā‑masinahamākot. 
MAT.18.31	ispīhk kotakak atoskēyākanak ē‑wāpamācik ē‑itahkamikisiyit, mistahi ē‑mikoskātēyihtamihikocik, nitawāpamēwak kihci-okimāwa, ēkwa ācimostawēwak ōma. 
MAT.18.32	ēkosi kihci-okimāw tēpwātēw atoskēyākana ēkwa itēw, ‘tāpwē kimac-āyiwin! kikī-pōnēyihtamātin kahkiyaw kā‑kī-masinahamawiyan ayisk ē‑kī-mawimostawiyan. 
MAT.18.33	kita-kī-kitimākinawat ana kīci-atoskēyākan, kā‑kī-isi-kitimākinātān.’ 
MAT.18.34	kihci-okimāw mistahi ē‑kisiwāhikot ēkwa itisahamohkēw ēsa kita-kipahomiht ēkwa kita-kakwātakihimiht iyikohk tipahamākoci kahkiyaw kā‑masinahamākot.”
MAT.18.35	ēkwa Jesus ē‑kīsi-ācimot itēw, “ēkosi ōma nohtāwiy kihci-kīsikohk kā‑ayāt kika-isi-pamihikowāw kahkiyaw kiyawāw kīspin ēkāya kitēhiwāhk ohci pōnēyihtamawāyēko kīci-ayisiyiniwāw.”
MAT.19.1	ispīhk Jesus ē‑kī-kīsi-pīkiskwātahk ōhi, kī‑sipwēhtēw Galileehk ohci ēkwa itohtēw Judea askīhk isi, akāmihk Jordan sīpīhk. 
MAT.19.2	mihcēt ayisiyiniwa kī‑pimitisahok ēkwa ēkota kī‑iyinīhkahēw.
MAT.19.3	ēkwa Phariseewak kī‑pē-nātēwak ē‑kakwē-cīsimācik ōmisi ē‑itācik, “wiyasiwēwinihk cī pakitinikātēw nāpēw kita-wēpināt owīkimākana pikonita kīkway ohci?”
MAT.19.4	ōmisi itēw Jesus, “ēkāya cī ē‑kī-ayamihtāyēk kihci-masinahikanihk kā‑itastēk nistam ana kā‑kī-osīhtāt kahkiyaw kīkway kī‑osīhēw nāpēwa mīna iskwēwa? 
MAT.19.5	ēkwa kisē-manitow itwēw ēsa, ‘ēwako ohci nāpēw nakatēw ohtāwiya mīna okāwiya ēkwa wīkimēw wīwa, ēkwa pēyak ayisiyiniw kita-ispayiwak ōki nīso.’
MAT.19.6	ēkosi ēkota ohci namōya wiyawāw nīso ayisiyiniwak, māka pēyak ayisiyiniw. namōya awiyak kita-kī-paskēnēw, wiya kisē-manitow pēyak ē‑isīhāt.”
MAT.19.7	ōmisi itēwak ēsa, “tānēhki kā‑kī-miyāt Moses nāpēwa kita-masinahamiyit wēpinitowasinahikan ēkwa kita-miyāyit owīkimākaniyiwa ēkwa kita-ati-wayawītisahwāyit wīkihk ohci?”
MAT.19.8	ōmisi itēw Jesus, “ē‑maskawitēhēyēk ohci Moses kā‑kī-pakitinahk kita-wēpiniskwēwēyēk, māka nistam ohci namōya ēkosi ohci-ispayin. 
MAT.19.9	ēkosi kiwīhtamātināwāw, ana nāpēw kā‑wēpiniskwēwēt namōya pisikwātisiwin ohci, māka konita kīkway ohci, kakēpātisiw kīspin kotaka iskwēwa ati-wīwiw.”
MAT.19.10	okiskinohamawākana itik, “kīspin ōma ēkosi ihkin kā‑wīkihtocik nāpēw ēkwa iskwēw, nawac ēsa miywāsin ēkāya kita-wīkihtohk.”
MAT.19.11	Jesus naskwēwasimēw ē‑itāt, “namōya kahkiyaw nāpēwak kita-kī-otinam, aniki piko kā‑miyikowisicik. 
MAT.19.12	ātiht ēkosi isi nihtāwikiwak ēkwa kotakak ēkosi ē‑kī-isīhihcik, mīna kotakak nawasōnamwak kihci-kīsikowi-tipēyihcikēwin ohci ēkāya ē‑wī-wīkihtocik. mahti kita-tōtam ōma ana kā‑kaskihtāt.”
MAT.19.13	ātiht ayisiyiniwak kī‑pēsiwēwak awāsisa Jesusa kita-sāmināyit oscikwānisiyihk ēkwa kita-ayamihēstamawāyit, māka ēsa kitahamawēwak kiskinohamawākanak. 
MAT.19.14	māka Jesus ōmisi itēw, “pakitinihkok awāsisak kita-pē-nāsicik, ēkāya kitahamāhkok, wiya ēwakonik ōki itowahk kā‑ayācik kihci-kīsikowi-tipēyihcikēwinihk.”
MAT.19.15	ispīhk ē‑kī-sawēyimāt, ēkota kī‑ati-sipwēhtēw.
MAT.19.16	pēyak ēsa ēkwa nāpēw pē‑nātēw Jesusa ē‑kakwēcimāt, “okiskinohamākēw, kīkway miyo-tōtamowin ka‑tōtamān kita-kaskihtamāsoyān kākikē pimātisiwin?”
MAT.19.17	“tānēhki kā‑kakwēcimiyan kīkway anima miyo-tōtamowin?” itēw ēsa Jesus, “wiya piko kisē-manitow kā‑miywātisit. tipitōta itasiwēwina kīspin kākikē kinōhtē-pimātisin.”
MAT.19.18	“tānānihi itasiwēwina?” itwēyiwa.
MAT.19.18	ēkwa Jesus itēw ēsa, “ēkāya nipahtākē; ēkāya pisikwātisi; ēkāya kimoti; ēkāya kiyāskīwācim awiyak kā‑wiyasiwātiht; 
MAT.19.19	kika-manācihāwak kohtāwiy mīna kikāwiy ēkwa kika-sākihāw kīci-ayisiyiniw kā‑isi-sākihisoyan.”
MAT.19.20	“kahkiyaw ōhi ē‑kī-pē-tōtamān itasiwēwina,” itik ōhi oskinīkiwa. “tānisi ayiwāk ka‑tōtamān?”
MAT.19.21	ōmisi itēw Jesus, “kīspin misakāmē kwayask kinōhtē-ayisiyinīwin, nitawi-atāwākē kahkiyaw kīkway kā‑ayāyan ēkwa kika-miyāwak okitimākisiwak, ēkosi kika-ayān wēyōtisiwina kihci-kīsikohk; ēkwa kika-pē-pimitisahon.”
MAT.19.22	ē‑pēhtahk ōma ē‑itikot awa oskinīkiw, ē‑kitimākēyimot kī‑sipwēhtēw wiya ē‑wēyōtisit ēsa.
MAT.19.23	ōmisi ēkwa itēw Jesus okiskinohamawākana, “ē‑tāpwēyān ōma, mistahi āyiman ē‑wēyōtisit nāpēw kita-pīhtikwēt kihci-kīsikowi-tipēyihcikēwin. 
MAT.19.24	mīna kiwīhtamātināwāw nawac āyiman ē‑wēyōtisit nāpēw kita-pīhtikwēt otipēyihcikēwinihk kisē-manitow ispīhci piskwākanēwatim kita-pīhtikwēt anima kā‑pakonēyāyik sāponikanihk.”
MAT.19.25	ē‑pēhtahkik ōma ē‑itwēyit mitoni māmaskātamwak, ē‑itwēcik, “awīna māka ka‑kī-pimācihiht?”
MAT.19.26	ē‑kitāpamāt Jesus ōmisi itēw, “ayisiyiniwak namwāc kita-kī-kaskihtāwak, māka wiya kisē-manitow, kahkiyaw kīkway wēhtaniyiw.”
MAT.19.27	ēkwa Peter ōmisi itēw, “kā‑tipēyihcikēyan, kahkiyaw kīkway ōma ē‑nakatamāhk kita-wīcētāhk. kīkway māka niyanān ka‑ohtisiyāhk?”
MAT.19.28	Jesus itēw, “ē‑tāpwēyān ōma kā‑ititakok, ispīhk kahkiyaw kīkway oskāyiwiki, ayisiyinīwikosisān kita-apiw kistēyihtākosiwinihk kihci-okimāwi-tēhtapiwinihk. ēkospīhk kiyawāw kā‑pimitisahoyēk kika-apināwāw nīsosāp kihci-okimāwi-tēhtapiwinihk, kita-wiyasiwātāyēkok aniki nīsosāp kā‑piskihtaskānēsicik Israelīwiyiniwak. 
MAT.19.29	ēkwa tahto niya ohci kā‑nakatahkik wīkiwāwa ahpō okistikān-askīwāwa mīna kā‑nakatācik wīcisāniwāwa ahpō ohtāwīwāwa, ahpō okāwīwāwa, ahpō ocawāsimisiwāwa kita-miyikowisiwak mitātahtomitanaw tahtwāw ayiwāk anihi kā‑nakatahkik, ēkwa kita-ayāwak kākikē pimātisiwin. 
MAT.19.30	māka mihcēt ayisiyiniwak kā‑nīkānakisocik mēkwāc, iskwēyānihk kita-akisowak, ēkwa aniki iskwēyānihk kā‑itakisocik kita-nīkānakisowak.
MAT.20.1	“kihci-kīsikowi-tipēyihcikēwin anima tāpiskōc pēyak nāpēw wīpac kīkisēpā kā‑nitawi-nātāt nāpēwa kita-atoskahāt osōminikistikānihk. 
MAT.20.2	ispīhk kā‑asotamawāt ē‑wī-tipahamawāt ē‑isi-tipahikēwiht pēyak kīsikāw, kī‑itisahwēw okistikānihk kita-atoskēyit. 
MAT.20.3	nānitaw kēkā-mitātaht tipahikan ē‑ispayik āsay mīna itohtēw atāwākēwinihk, ēkota wāpamēw nāpēwa ē‑nīpawiyit ēkāya ē‑atoskēyit, 
MAT.20.4	ēkwa ōmisi itēw, ‘kīstawāw nitawi-atoskēk nikistikānihk, kwayask kika-tipahamātināwāw.’ 
MAT.20.5	ēkosi itohtēyiwa. ēkwa nīsosāp tipahikan ē‑ispayik ēkwa nisto tipahikan pēyakwan ēkosi tōtam. 
MAT.20.6	kēkāc niyānan tipahikan ē‑ispayik kī‑itohtēw atāwākēwinihk ēkwa wāpamēw ātiht nāpēwa ē‑na-nīpawiyit. itēw, ‘kapē-kīsik namōya kīkway kitōtēnāwāw, tānēhki ēkāya kā‑atoskēyēk?’ 
MAT.20.7	‘namōya awiyak nitatoskahikonān,’ itik. ‘nitawi-atoskēk nikistikānihk,’ ēsa itēw.
MAT.20.8	“ē‑otākosiniyik ana kā‑tipēyihtahk kistikān sīhkimēw otōskinīkīma ē‑itāt, ‘tēpwāsik ēkwa otatoskēwak ēkwa tipahamawik, nīkān aniki iskwēyānihk kā‑kī-masinahikēhakik ēkwa piyisk aniki nistam.’ 
MAT.20.9	aniki niyānan tipahikan kā‑kī-mātatoskēcik pēyakwan iyikohk isi-tipahamawāwak kā‑isi-tipahikēwiht pēyak kīsikāw. 
MAT.20.10	ēkosi aniki nistam kā‑kī-atoskahihcik itēyihtamwak ēsa ayiwāk wiyawāw kita-tipahamāhcik; māka ēsa pēyakwan isi-tipahamawāwak kā‑isi-tipahikēwiht. 
MAT.20.11	kī‑otinēwak osōniyāmiwāwa ēkwa māci-tahkiskikēwak ēsa, 
MAT.20.12	ē‑itācik anihi kā‑tipēyihtamiyit kistikān, ‘ōki nāpēwak kā‑masinahikēhihcik pēyak tipahikan piko atoskēwak, ēkwa niyanān kapē-kīsik ē‑atoskēyāhk ē‑kisāstēk pēyakwan kitisi-tipahamawinān.’ 
MAT.20.13	naskwēwasimēw ōhi pēyak nāpēwa ē‑itāt, ‘natohta, nitōtēm, namōya kiwayēsihitināwāw. namōya cī kikī-tāpwēhtēnāwāw kā‑isi-tipahikēhk pēyak kīsikāw ēkosi kita-isi-tipahamātakok? 
MAT.20.14	otin kisōniyāmis ēkwa ati-kīwē, awa iskwēyānihk kā‑kī-atoskahak pēyakwan nika-isi-tipahamawāw. 
MAT.20.15	namōya cī nikitāpamikon ē‑itēyihtamān kita-isi-paminak nisōniyām? ahpō cī ē‑ohtēyimiyan ēkāya ē‑sasākisīyān?’”
MAT.20.16	ēkwa Jesus itwēw, “ēkosi anihi iskwēyānihk kā‑itēyihtākosicik kita-nīkānēyihtākosiwak ēkwa aniki kā‑nīkānēyihtākosicik iskwēyānihk kita-itēyihtākosiwak.”
MAT.20.17	ē‑wī-itohtēcik Jerusalemihk Jesus kī‑itohtahēw ohpimē isi okiskinohamawākana ēwakoni piko ēkwa itēw, 
MAT.20.18	“natohtamok! kiwī-itohtānānaw Jerusalemihk itē ayisiyinīwikosisān ka‑pakitinikot kā‑nīkānakisocik ayamihēwiyiniwa ēkwa kā‑kiskinohamākēyit wiyasiwēwin. kita-itasiwātik kita-nipahiht, 
MAT.20.19	ēkwa kita-itohtahik pītosiyiniwa kita-mētawākātikot mīna kita-pasastēhokot ēkwa kita-cīstahāskwātikot. māka nisto kīsikāw kī‑ispayiki kita-āpisisimāw.”
MAT.20.20	okāwīwāwa James ēkwa John, kā‑ohtāwīcik Zebedeewa, pē‑nātēw ēkwa Jesusa. wīcēwēw ōhi nīso okosisa, ēkwa ē‑wī-natotamākēstamawāt ocihcihkwanapīstawēw Jesusa. 
MAT.20.21	“kīkway kā‑nitawēyihtaman?” itēw Jesus.
MAT.20.21	ōmisi itik, “asotamawin ispīhk kihci-okimāwiyani ōki nikosisak āh‑āyītaw kita-wītapimiskik, pēyak kikihciniskihk ēkwa ana kotak kinamahtinihk.”
MAT.20.22	“namōya kikiskēyihtēnāwāw kīkway kā‑kakwēcimiyēk,” itēw Jesus anihi okosisiyiwa. “kika-kaskihtānāwāw cī kita-kakwātakihtāyēk kā‑wī-isi-kakwātakihtāyān?”
MAT.20.22	“nika-kaskihtānān,” ēsa itik.
MAT.20.23	ēkwa ōmisi itēw, “tāpwē ēkosi kika-isi-kakwātakihtānāwāw māka namōya niya nikitāpamikon kita-nawasōnakik aniki āh‑āyītaw kita-wītapimicik. nohtāwiy āsay kī‑wawēyihtamawēw ōhi apiwina anihi kā‑nawasōnāt.”
MAT.20.24	ispīhk ē‑pēhtahkik ōma ē‑natotamāyit anihi iskwēwa, aniki mitātaht kiskinohamawākanak kī‑kisīstawēwak anihi nīso kā‑wīcisānihtoyit. 
MAT.20.25	tēpwātēw ēsa Jesus kahkiyaw ēkwa itwēw, “hāw, kikiskēyihtēnāwāw kihci-okimāwak kotakihk askīhk tipēyimēwak ayisiyiniwa ēkwa onīkānīwak ē‑itēyihtahkik tōtawēwak otiyinīmiwāwa. 
MAT.20.26	kiyawāw māka namōya ēkosi kita-ihkin. kīspin pēyak kiyawāw nōhtē-kihcēyihtākosiw ōma kā‑ihtasiyēk piko kita-pakitinisot kita-pamihikoyēk. 
MAT.20.27	ēkwa kīspin pēyak kiyawāw nōhtē-nīkānēyihtākosiw ōma kā‑ihtasiyēk piko kita-pakitinisot kita-atoskākoyēk. 
MAT.20.28	ahpō piko ayisiyinīwikosisān namōya ohci-pē-itohtēw kita-pamihiht māka kita-pamihiwēt ēkwa kita-pakitinisot kita-nipahiht kita-ohci-pimācihāt mihcēt ayisiyiniwa.”
MAT.20.29	ē‑ati-sipwēhtēcik Jerichōhk ohci Jesus ēkwa okiskinohamawākana kī‑pimitisahokwak mihcēt ayisiyiniwa. 
MAT.20.30	nīso ēkāya ē‑wāpicik nāpēwak ē‑apicik sisonē mēskanāhk, pēhtamwak Jesusa ē‑pimohtēyit ēkota. ōmisi ēsa isi-tēpwātēwak, “kitimākinawinān, okosisa David!”
MAT.20.31	māka ōki ayisiyiniwak kisīkitotēwak kita-kiyāmapiyit. āhci piko māka tēpwēwak ayiwāk ē‑itwēcik, “okosisa David, kitimākinawinān, okimāw!”
MAT.20.32	ēkosi ēsa Jesus nakīw ēkwa natomēw ē‑itāt, “kīkway kā‑nitawēyihtamēk kita-tōtamātakok?”
MAT.20.33	“okimāw, ē‑nitawēyihtamāhk kita-wāpiyāhk,” itik.
MAT.20.34	ē‑kitimākinawāt Jesus, sāminam oskīsikoyiwa; sēmāk ēsa wāpiyiwa, ēkwa ati-pimitisahok.
MAT.21.1	ēkwa ispīhk kisiwāk ē‑ati-otihtahkik Jerusalemihk, kī‑ati-nakīwak Bethphage cīki Olives ispatināhk. ēkota Jesus nīkān itisahwēw nīso okiskinohamawākana, 
MAT.21.2	ēkwa itēw, “itohtēk ōcēnāsihk ēkwa sēmāk kika-miskawāwāwak nōsē-sōsowatim ēkwa osōsowacimosisa ē‑sakahpisocik; kika-āpahwāwāwak ēkwa kika-pētamawināwāw. 
MAT.21.3	kīspin awiyak nānitaw kitikowāw, ōmisi kika-itāwāw, ‘kā‑tipēyihcikēt
MAT.21.4	ēkosi tāpwē ihkin kā‑kī-itwēt okiskiwēhikēw:
MAT.21.5	“wīhtamawik Jerusalemiyiniwak,
MAT.21.5	‘awīta kikihci-okimāmiwāw ē‑pē-otihtikoyēk!
MAT.21.5	tapahtēyimow, ē‑tēhtapit sōsowacimosisa,
MAT.21.5	sōsowatimwa ocawāsimisiyiwa.’”
MAT.21.6	ēkosi kiskinohamawākanak kī‑itohtēwak ēkwa tōtamwak kā‑kī-itikocik Jesusa. 
MAT.21.7	kī‑pēsiwēwak sōsowatimwa ēkwa sōsowacimosisa ēkwa ē‑kī-tēhtastācik oskotākāwāwa, Jesusa tēhtapiyiwa. 
MAT.21.8	mihcēt ayisiyiniwak ēsa taswēkastāwak oskotākāwāwa mēskanāhk ēkwa kotakak kīskatahamwak ēsa watihkwana mistikohk ohci ēkwa siswēstāwak mēskanāhk. 
MAT.21.9	ayisiyiniwak kā‑nīkānohtēcik ita kita-pimitēhtapiyit Jesusa ēkwa aniki otāhk kī‑ati-tēpwēwak ē‑itwēcik, “mahti kita-mamihcimāw okosisa David! sawēyihtākosiw ana kā‑pē-takohtēt owīhowiniyihk kā‑tipēyihcikēyit. mahti kita-mamihcimāw kisē-manitow!”
MAT.21.10	ispīhk ē‑pīhtikwēt kihci-ōtēnāhk Jerusalemihk iyawisk kī‑mohcikēyimowak kakwēcihkēmowak, “awīna awa?”
MAT.21.11	“ēwako awa Jesus, okiskiwēhikēw kā‑ohcīt ōtēnāhk Nazareth, Galilee askīhk,” itwēwak ēsa ayisiyiniwak.
MAT.21.12	Jesus ēkwa kī‑pīhtikwēw kihci-ayamihēwikamikohk ēkwa ati-wayawī-wēpinēw kahkiyaw anihi otatāwēwa ēkwa anihi kā‑atāwēyit. kī‑kwatapiwēpinam mīcisowināhtikwa kā‑āpacihtāyit anihi kā‑mēskotōnāyit sōniyāwa ēkwa tihtipi-wēpinam otēhtapiwiniyiwa kā‑atāwākēyit omīmīwa. 
MAT.21.13	ēkwa ōmisi itēw, “itasinahikātēw kihci-masinahikanihk, ‘nikihci-ayamihēwikamikohk ōma ita kita-ayamihācik ayisiyiniwak.’
MAT.21.14	ēkota kihci-ayamihēwikamikohk kī‑pē-nātik Jesus ēkāya kā‑wāpiyit ēkwa ē‑māskisiyit, ēkwa kī‑iyinīhkahēw. 
MAT.21.15	kā‑nīkānakisocik ayamihēwiyiniwak mīna aniki kā‑kiskinohamākēcik wiyasiwēwin mitoni kī‑kisiwāsiwak, ispīhk ē‑wāpahtahkik iyikohk ē‑mamāhtāwisīhcikēyit ēkwa mīna awāsisa ēkota mēkwānohk ē‑isi-tēpwēyit, “mahti kita-mamihcimāw okosisa David!” 
MAT.21.16	ēkosi kakwēcimēwak Jesusa, “kipēhtawāwak cī ōki awāsisak ē‑itwēcik?”
MAT.21.16	“ēha,” itēw, “ēkāya cī ē‑ohci-ayamihtāyēk ōma kihci-masinahikanihk? ōmisi itastēw, ‘kikī-kiskinohamawāwak awāsisak ēkwa oski-awāsisak kita-mamihcimocik.’
MAT.21.17	Jesus ēkwa kī‑ati-sipwēhtēw ē‑nitawi-kapēsit Bethanyihk.
MAT.21.18	wīpac ē‑kīkisēpāyāyik Jesus ē‑ati-wāyinīt kihci-ōtēnāhk isi, kī‑nōhtēhkatēw. 
MAT.21.19	ē‑wāpamāt misi-sōmināhtikwa cīki mēskanāhk, kī‑nātēw māka namōya mīnisiyiwa, nayēstaw nīpiya. ōmisi itēw anihi mistikwa, “namwāc wīhkāc kika-mīnisiwin!” sēmāk ana misi-sōmināhtik pāsow.
MAT.21.20	ē‑wāpahtahkik ōma kiskinohamawākanak māmaskātamwak ēsa, “tānēhki awa misi-sōmināhtik sēmāk kā‑pāsot?”
MAT.21.21	ōmisi itēw Jesus, “kīspin kitāpwēhtamowinināwāw ēkwa ēkāya kita-ānwēhtamēk, pēyakwan kika-isi-kaskihtānāwāw ōma kā‑tōtawak awa misi-sōmināhtik. ēkwa mīna kika-kī-itwānāwāw ōma waciy isi, ‘niyā, pakastawē-wēpiniso kihcikamīhk!’ tāpwē ēkosi kita-ihkin. 
MAT.21.22	ēkwa ayamihāyēko, kīspin kitāpwēhtēnāwāw, kika-miyikawināwāw piko kīkway kā‑natotamawāyēk kisē-manitow.”
MAT.21.23	Jesus ēkwa kī‑takohtēw anita kihci-ayamihēwikamikohk, ēkwa ē‑mēkwā-kiskinohamākēt kihci-ayamihēwiyiniwak mīna kā‑kēhtē-ayiwicik onīkānīwak, pē‑itohtēyiwa ēkwa itik, “awīna ōma ē‑tipēyihtamōhisk ōhi kā‑tōtaman?”
MAT.21.24	ōmisi itēw Jesus, “pēyak kīkway kika-kakwēcimitināwāw ēkwa naskwēwasimiyēko, ēkwa kika-wīhtamātināwāw awīna kā‑tipēyihtamōhit kita-tōtamān ōhi kīkwāya. 
MAT.21.25	awīniwa John kā‑kī-tipēyihtamōhikot kita-sīkahāhtākēt: kisē-manitowa cī ahpō cī ayisiyiniwa?”
MAT.21.25	kī‑māci-pīkiskwātitoyiwa ēsa, “tānisi ka‑itāyahk? kīspin itwēyahko, ‘kisē-manitow ohci,’ ōmisi kita-itwēw, ‘tānēhki māka ēkāya kā‑tāpwēwakēyimāyēk John?’ 
MAT.21.26	māka ‘ayisiyiniwak ohci’ itwēyahko, kikostēnānaw tānisi ka‑tōtākoyahkok ayisiyiniwak, wiya kahkiyaw okiskiwēhikēw itakimēwak Johna.” 
MAT.21.27	ēkosi Jesusa itēwak, “namōya nikiskēyihtēnān.”
MAT.21.27	ēkwa Jesus itēw, “nīsta namōya kika-wīhtamātināwāw awīna kā‑pakitinamawit ōhi kīkwāya kita-tōtamwak.
MAT.21.28	“tānisi ē‑itēyihtamēk ōma? pēyak ēsa nāpēw ē‑okosisit. anihi ostēsimāwa nātēw ēkwa itēw, ‘nikosis, mahti nitawi-atoskē mīnisiwi-kistikānihk anohc.’ 
MAT.21.29	‘namōya,’ itik okosisa, māka mwēstas kwēskēyihtamiyiwa ēkosi nitawi-atoskēyiwa, 
MAT.21.30	ana nāpēw ēkwa nitawi-sīhkimēw anihi osīmimāwa, tāpwēhtāk, māka namwāc nitawi-atoskēyiwa. 
MAT.21.31	ōki nīso, tānāna kā‑kī-nanahihtawāt ohtāwiya?”
MAT.21.31	“ana ostēsimāw,” itwēwak ēsa.
MAT.21.31	ēkosi ōmisi itēw, “ē‑tāpwēyān ōma kā‑ititakok: kā‑māwacihācik tipahikēwi-sōniyāwa ēkwa omanisōniyāwēwi-iskwēwak nawac wiyawāw ta‑wēcihtāwak kita-pīhtikwēcik kisē-manitowa otipēyihcikēwiniyihk ispīhci kiyawāw. 
MAT.21.32	wiya John osīkahāhtākēw kī‑takohtēw kita-kiskinohamākoyēk tānisi kwayask kita-isi-pimātisiyēk. tipahikēhiwēwak ēkwa omanisōniyāwēwi-iskwēwak kī‑tāpwēhtawēwak māka namwāc kitohci-tāpwēhtawāwāw. āta ē‑wāpahtamēk mwēstas namōya kitohci-kwēskēyihtēnāwāw kita-tāpwēhtawāyēk.
MAT.21.33	“pēhtamok kotak ācimowin. pēyakwāw kī‑ihtāw pēyak okistikēwiyiniw ē‑tipēyihtahk sōminikistikān ēkwa ē‑kī-kistikātahk, kī‑mēnikanihkātam, kī‑wātihkēw ita kitōsīhcikātēyik sōmināpoy, ēkwa ēsa osīhtāw asawāpiwin. ēkosi ēkwa kī‑awihēw kotaka kita-atoskātamiyit, ēkwa kī‑sipwēhtēhow kotak askīhk isi. 
MAT.21.34	ispīhk kita-māwasakonamohk mīnisa kī‑itisahwēw otatoskēyākana kita-nitawi-nātamiyit iyikohk kita-kī-ohtisit. 
MAT.21.35	ēkwa aniki kā‑awihihcik kistikān kī‑otihtinēwak atoskēyākana pakamahwēwak anihi pēyak ēkwa kotaka nipahēwak ēkwa pēyak anihi nipahatahwēwak asiniya ohci. 
MAT.21.36	kīhtwām ana kā‑tipēyihtahk sōminikistikān itisahwēw kotaka otatoskēyākana nawac ē‑mihcētiyit; pēyakwan tōtāmāwa tāpiskōc anihi nistam. 
MAT.21.37	piyisk iskwēyānihk isitisahwēw okosisa ē‑itwēt, ‘kēhcinā ēkwa kita-kistēyimik nikosis.’ 
MAT.21.38	ē‑wāpamācik okosisiyiwa ōki kā‑awihihcik askiy itwēwak ēsa, ‘hāw, ēwako awa kā‑wī-tipēyihtahk ōma askiy. mahti nipahātān ēkosi kiyānaw kika-tipēyihtēnānaw!’ 
MAT.21.39	ēkosi otihtinēwak ēkwa wayawī-wēpinēwak ēkota ē‑nipahācik.
MAT.21.40	“ahāw, tānisi ana kā‑tipēyihtahk takohtēci ka‑tōtawāt anihi kā‑kī-awihāt anima kistikān?” kakwēcimēw Jesus.
MAT.21.41	ōmisi itēwak ēsa, “kēhcinā kita-nipahēw anihi macātisa, ēkwa kita-awihēw kotaka nāpēwa anima kistikān, ēwakoni kwayask kita-tōtāk kita-miyikot kahkiyaw kā‑ohtisit mīnisa otaskīhk.”
MAT.21.42	“ēkāya cī ē‑ohci-ayamihtāyēk kihci-masinahikanihk kā‑itastēk?” ēkwa itēw Jesus.
MAT.21.42	“‘ana asiniy otatoskēwak kā‑kī-ātawēyimācik
MAT.21.42	ēkāya kita-kī-āpatisiyit
MAT.21.42	ēcika ōma ēwakoni nawac kita-māwaci-kihci-āpatisiyit
MAT.21.42	ispīhci kotaka asiniya.
MAT.21.42	ēkosi ōma ē‑kī-tōtahk kā‑tipēyihcikēt.
MAT.21.42	tāpwē mistahi mamāhtāwi-miyonākwan kita-wāpahtamihk.’
MAT.21.43	“kiwīhtamātināwāw kisē-manitow otipēyihcikēwin kika-maskamikawināwāw ēkwa kita-miyāwak aniki kā‑wāpamihcik ē‑pimātisicik kā‑isi-nitawēyihtamiyit kisē-manitowa. 
MAT.21.44	awiyak pakamisihki tahkohc ōhi asiniya kita-pīkosimisow; ēkwa kīspin asiniya tasōsoci awiyak kita-sikwatahok.
MAT.21.45	ispīhk kihci-ayamihēwiyiniwak mīna Phariseewak ē‑pēhtahkik ōhi otaspahākēmowiniyiwa, kiskēyihtamwak wiyawāw ē‑itikocik. 
MAT.21.46	kakwē-otinēwak, māka osām ē‑kostācik ayisiyiniwa, okiskiwēhikēw ayisk ē‑itēyimāyit Jesusa.
MAT.22.1	āsay mīna Jesus kī‑ācimostawēw kahkiyaw ē‑aspahākēmot. 
MAT.22.2	“kihci-kīsikowi-tipēyihcikēwin anima tāpiskōc kihci-okimāw kā‑wīhkohkēt ispīhk ē‑wī-wīkihtoyit okosisa. 
MAT.22.3	sipwēhtisahwēw ēsa otatoskēyākana kita-wīhtamawāyit anihi kā‑kī-natomimiht kita-pē-mīcisoyit wīhkohkēwinihk, māka namōya tāpwēhtamiyiwa. 
MAT.22.4	ēkosi ēsa kotaka otatoskēyākana itisahwēw ōmisi kita-itāyit, ‘āsay ēkwa kwayātastēw wīhkohtowin; iyāpēsisak mīna kā‑māwaci-miyosicik moscosisak kī‑nipahāwak. ēkwa kahkiyaw kīkwaya kwayātastēwa. pē‑itohtēk kihci-wīkihtowinihk.’ 
MAT.22.5	ōki kā‑natomihcik namōya nākatohkēwak; nitawi-atoskāsowak: ātiht okistikāniwāhk ēkwa kotakak otatāwēwikamikowāhk, 
MAT.22.6	mīna kotakak otihtinēwak anihi atoskēyākana, pakamahwēwak ahpō ē‑nipahācik. 
MAT.22.7	mistahi kī‑kisiwāhik kihci-okimāw; ēkosi itisahwēw osimākanisīma, ēkwa nipahēyiwa anihi kā‑kī-nipahtākēyit ēkwa mēstihkasamiyiwa okihci-ōtēnāmiyiw. 
MAT.22.8	ēkwa ōmisi itēw otatoskēyākana, ‘nikihci-wīkihto-wīhkohkēwin kwayātastēw māka aniki kā‑kī-natomihcik namōya tēpakēyihtākosiwak, 
MAT.22.9	itohtēk māka mēkwānohk ōtēnaw ēkwa natomihkok tahto ayisiyiniwak kā‑miskawāyēkok.’ 
MAT.22.10	ēkosi aniki atoskēyākanak nitawi-māwasakonēwak ayisiyiniwa tahto kā‑miskawācik kiyām ē‑miyo-ayisiyinīwiyit ahpō ē‑maci-ayisiyinīwiyit, ēkosi sākaskinēwak wāskāhikanihk.
MAT.22.11	“kihci-okimāw ēsa kī‑nitawāpēnawēw anihi kā‑natomimiht ēkwa wāpamēw pēyak nāpēwa ēkāya ē‑isīhoyit wīkihtowin ohci. 
MAT.22.12	‘niwīcēwākan, tānēhki ōma ēkāya wīkihtowin ohci kā‑isīhoyan?’ ēsa itēw. awa nāpēw namwāc nānitaw itwēw. 
MAT.22.13	ēkosi kihci-okimāw sīhkimēw otatoskēyākana kita-tahkopitāyit ocihciyihk ēkwa oskātiyihk ēkwa kita-wayawī-wēpināyit wanitipiskāk isi. ēkotē ka‑kakwātakihtācik ēkwa kita-mātonāniwan.
MAT.22.14	“mihcēt natomāwak, māka cikawāsisiwak aniki kā‑nawasōnihcik.”
MAT.22.15	Phariseewak nitawi-wiyasiwēwak tānisi ka‑kī-itwēhācik Jesusa, ēkosi kita-misihoyit. 
MAT.22.16	ēkosi sipwēhtisahwēwak okiskinohamawākanimiwāwa, ēkwa anihi kā‑wīcēwāyit kihci-okimāwa Heroda kita-nitawi-kakwēcimāyit Jesusa. ēkosi ōmisi itēwak ēsa, “okiskinohamākēw, nikiskēyihtēnān ē‑tāpwēyan kā‑pīkiskwēyan māna. kikiskinohamākān tānisi kisē-manitow ē‑isi-nitawēyihtahk ayisiyiniwa kita-isi-pimātisiyit ēkwa ēkāya ē‑kostacik ayisiyiniwak, kiyām piko iyikohk ē‑ispīhtēyihtākosicik. 
MAT.22.17	hāw, tānisi māka kitēyihtēn? owiyasiwēwin cī Moses nipakitinamākonān kita-tipahamāhk tipahikēwi-sōniyāwa māmawēyas kihci-okimāw Caesar kā‑nitawēyimāt?”
MAT.22.18	Jesus māka kiskēyihtam ē‑maci-māmitonēyihtamiyit ēkwa ōmisi itēw, “omiyo-tōtamohkāsowak! tānēhki ōma kā‑kakwē-wayēsimiyēk tānisi kita-itwēyān? 
MAT.22.19	mahti wāpahtihik tipahikēwi-sōniyāw.”
MAT.22.19	ēkosi itisinamawēwak ēwakoni. 
MAT.22.20	Jesus ēkwa itēw, “awīna awa kā‑masinipayit mīna owīhowin kā‑masinahikātēyik?”
MAT.22.21	“māwaci-kihci-okimāw Caesar,” itik ēsa.
MAT.22.21	ēkosi Jesus itēw, “miyihk māwaci-kihci-okimāw Caesar kīkway kā‑tipēyihtahk, ēkwa miyihk kisē-manitow kīkway kā‑tipēyihtahk.”
MAT.22.22	ē‑pēhtawācik ē‑itwēyit kī‑māmaskātēwak; ēkosi ati-nakatēwak.
MAT.22.23	ēkospī pēyakwan kā‑kīsikāk ātiht Sadduceewa pē‑nātēwak Jesusa, ēkāya ē‑tāpwēhtamiyit ayisiyiniwa kita-kī-āpisisiniyit. 
MAT.22.24	ōmisi itik, “okiskinohamākēw, Moses kī‑itwēw kīspin nāpēw pōni-pimātisiw ēkāya ē‑otawāsimisit, piko wīcisāna kita-wīkimāyit owīkimākana, ēkosi kita-ayāwāyit awāsisa wiya ohci. 
MAT.22.25	ōta kī‑ayāwak tēpakohp ē‑wīcisānihtocik nāpēwak. ana ostēsimāw kī‑wīwiw ēkwa ē‑pōni-pimātisit namōya ohci-otawāsimisiw, ēkosi kī‑nakatamawēw osīma owīkimākana kita-wīkimāyit. 
MAT.22.26	wīsta pēyakwan ispayihikow awa, ēkosi mīna osīma, piyisk kahkiyaw ōki tēpakohp. 
MAT.22.27	iskwēw mīna ana ati-nipiw. 
MAT.22.28	ahāw, awīna ka‑wīwit ōhi iskwēwa ispīhk kisē-manitow waniskānāci onipiwa? kahkiyaw ayisk ē‑kī-wīkimācik ōki nāpēwak.”
MAT.22.29	ōmisi itēw Jesus, “namōya kwayask ōma kā‑itēyihtamēk, ayisk ēkāya ē‑kiskēyihtamēk kihci-masinahikan ahpō kisē-manitow osōhkisiwin. 
MAT.22.30	ispīhk onipiwak āpisisihkwāwi, namōya ēkwa kita-wīkihtowak, tāpiskōc okīsikowak kihci-kīsikohk. 
MAT.22.31	māka ōma āpisisiniwin, ēkāya cī ē‑ohci-ayamihtāyēk kā‑itastēk kihci-masinahikanihk, anima kā‑itikoyēk kisē-manitow, 
MAT.22.32	‘niya ōma omanitōmiwāwa Abraham ēkwa Isaac ēkwa Jacob.’ namōya manitowiw kā‑nipiyit ohci ayisiyiniwa, māka anihi kā‑pimātisiyit.”
MAT.22.33	ispīhk ōki ē‑mihcēticik ayisiyiniwak ē‑pēhtawācik kā‑itwēyit, kī‑māmaskātamwak ōma kā‑isi-kiskinohamākēyit.
MAT.22.34	ispīhk ē‑pēhtahkik Phariseewak Jesusa ē‑kipotonēhwāyit Sadduceewa kī‑māmawopiwak ēsa. 
MAT.22.35	pēyak ōhi kā‑kiskinohamākēyit wiyasiwēwin ē‑wī-kocihikot kakwēcimik Jesus, 
MAT.22.36	“okiskinohamākēw, tānima itasiwēwin kā‑māwaci-nīkānēyihtākwahk wiyasiwēwinihk?”
MAT.22.37	Jesus ōmisi itēw, “‘kā‑tipēyihcikēt kimanitōm kika-sākihāw misiwē kitēhihk, misiwē kitahcāhkohk, mīna misiwē kimāmitonēyihcikanihk.’
MAT.22.38	ēwako ōma kā‑māwaci-kihcēyihtākwahk mīna ē‑nīkānēyihtākwahk wiyasiwēwin. 
MAT.22.39	anima iyaskohc kā‑māwaci-nīkānēyihtākwahk itasiwēwin tāpiskōc pēyakwan: ‘kika-sākihāw kīci-ayisiyiniw pēyakwan kā‑isi-sākihisoyan.’
MAT.22.40	ēwakoni ōhi nīso itasiwēwina mamisītotākwanwa misakāmē anima Moses owiyasiwēwin ēkwa kahkiyaw okiskinohamākēwiniwāwa okiskiwēhikēwak.”
MAT.22.41	mēkwāc Phariseewa ē‑māmawopiyit, Jesus kakwēcimēw, 
MAT.22.42	“tānisi kitēyimāwāw onawasōnākan: awīna anihi okosisa?”
MAT.22.42	“kihci-okimāwa Davida ohtaskānēsiw,” itik.
MAT.22.43	“tānēhki māka ispīhk ē‑sīhkiskākot kisē-manitowa otahcāhkoyiwa David kā‑kī-isiyihkātāt, ‘otipēyihcikēw?’ ē‑itwēt ēsa,
MAT.22.44	‘kā‑tipēyihcikēt itēw nitipēyihcikēma,
MAT.22.44	api nikihciniskihk
MAT.22.44	isko sākōcihakwāwi aniki kā‑nōtiniskik.’
MAT.22.45	kīspin David ‘otipēyihcikēw’ isiyihkātēw, tānisi māka Davida ka‑kī-isi-āniskotāpānēt?”
MAT.22.46	namōya awiyak kī‑naskwēwasimēw Jesusa. ēkwa ēkota ohci namwāc awiyak kī‑tēpēyimow ayiwāk kīkway kita-kakwēcimāt.
MAT.23.1	Jesus ēkwa kī‑pīkiskwātēw ayisiyiniwa mīna okiskinohamawākana. 
MAT.23.2	ōmisi itēw, “ōki kā‑kiskinohamākēcik wiyasiwēwin ēkwa Phariseewak, wiyawāw kitāpamikwak kita-kiskinohamākēcik Mosesa owiyasiwēwiniyiwa. 
MAT.23.3	ēkosi piko kita-nanahihtamēk mīna kita-tōtamēk kahkiyaw kīkway kā‑wīhtamākoyēkok; māka ēkāya kiskinowāpamihkok, namōya tōtamwak anima kā‑kiskinohamākēcik. 
MAT.23.4	tōtamōhēwak ayisiyiniwa kita-pimitisahamiyit ē‑āyimaniyiki wiyasiwēwina, tāpiskōc ē‑nayahtahācik kīkwaya ē‑kosikwaniyiki, ēkwa namwāc ahpō apisīs wīcihēwak. 
MAT.23.5	nanātohk tōtamwak ayisiyiniwa kita-wāpamikocik, ayamihāwi-kikiskana ē‑postiskahkik ostikwāniwāhk ēkwa ospitoniwāhk, ēkwa anihi kā‑kinwāpēkāki yīwēpicikana oskotākowēyāniwāhk,
MAT.23.6	ēkwa miywēyihtamwak kita-apicik ita kā‑nīkānapīhihcik wīhkohkēwinihk ēkwa ayamihēwikamikohk. 
MAT.23.7	miywēyihtamwak ayisiyiniwa kita-kihcēyimikocik ita kā‑atāwākēhk kīkwāya ēkwa okiskinohamākēw kita-itihcik. 
MAT.23.8	ēkāya ‘okiskinohamākēw’ awiyak kika-isiyihkātikowāw wiya kahkiyaw kitōciwāmihtonāwāw ēkwa pēyakow kikiskinohamākēmiwāw. 
MAT.23.9	ēkwa ēkāya awiyak ōta askīhk ‘nohtā’ kika-itāwāw, wiya pēyakow ohtāwīmāw kihci-kīsikohk. 
MAT.23.10	ahpō mīna ēkāya ‘nitōkimām’ kita-itikawiyēk, wiya pēyakow piko okimāw ēwako onawasōnākan. 
MAT.23.11	awiyak kā‑nīkānakisot kā‑ihtasiyēk ēwako ana kā‑pakitinisot kita-pamihikoyēk. 
MAT.23.12	piko awiyak kā‑kihcēyimisot kita-tapahtēyimohāw, ēkwa piko awiyak kā‑tapahtēyimisot kita-ispāhkēyihtākosihāw.
MAT.23.13	“kika-misi-māyipayihikonāwāw kiyawāw kā‑kiskinohamākēyēk wiyasiwēwin ēkwa kiyawāw Phariseewak, kitayamihēhkāsonāwāw! kikipāpiskwahēnāwāw iskwāhtēm ayisiyiniwak ēkāya kita-pīhtikwēcik kihci-kīsikowi-tipēyihcikēwinihk. namōya kiyawāw kipīhtikwānāwāw mīna namōya kipakitināwāwak aniki kā‑kakwē-pīhtikwēcik. 
MAT.23.14	kika-misi-māyipayihikonāwāw kiyawāw kā‑kiskinohamākēyēk wiyasiwēwin mīna kiyawāw Phariseewak, kitayamihēhkāsonāwāw! kikitimahāwāwak mōsiskwēwak, ē‑maskamāyēkok wīkiwāwa, ēkwa ayisiyinīnāhk kitati-ayamihēhkāsonāwāw kinwēs. ayiwāk ēwakoni wiyawāw kita-pāstāhikwak.
MAT.23.15	“kika-misi-māyipayihikonāwāw kiyawāw kā‑kiskinohamākēyēk wiyasiwēwin mīna kiyawāw Phariseewak! otōtamohkāsoskak! wāhyaw ēkwa misiwē itē kitisi-sipwēhtēhonāwāw pēyak kita-kwēskināyēk, ēkwa ispīhk ē‑kaskihtāyēk, kaskihtamāsow nīswāw ayiwāk ispīhci kiyawāw maci-iskotēhk!
MAT.23.16	“kika-misi-māyipayihikonāwāw kiyawāw ēkāya kā‑wāpiyēk okiskinohtahiwēwak. kikiskinohamawāwāwak ayisiyiniwak awiyak ē‑kihci-itwēt ē‑aspēyimot kihci-ayamihēwikamikohk namōya katāc kita-tōtahk anima kā‑kihci-itwēt; māka kīspin aspēyimow osāwi-sōniyāwi-kīkwaya kihci-ayamihēwikamikohk, piko kita-tōtahk anima kā‑kihci-itwēt. 
MAT.23.17	mōhcowiyiniwak ēkāya kā‑wāpiyēk! tānima ayiwāk ē‑itēyihtākwahk, osāwi-sōniyāw ahpō kihci-ayamihēwikamikohk kā‑kihcihtwāwihikot? 
MAT.23.18	kititwānāwāw mīna, ‘kīspin awiyak ē‑kihci-itwēt ē‑aspēyimot pakitināsowināpisk namōya katāc kita-tōtahk anima kā‑kihci-itwēt, māka kīspin aspēyimow wēpināsowin pakitināsowināpiskohk, piko kita-tōtahk anima kā‑kihci-itwēt.’ 
MAT.23.19	tāpwē namōya kikī-wāpahtēnāwāw! tānima nawac ayiwāk ē‑itēyihtākwahk, anima pakitināsowin ahpō cī pakitināsowināpisk kā‑ohci-kanātakihtēk? 
MAT.23.20	ēkwa awiyak ispīhk ē‑kihci-itwēt ē‑aspēyimot pakitināsowināpiskwa, aspēyimow ēwako asici ēkota pakitināsowina kā‑astēyiki, 
MAT.23.21	ēkwa awiyak ē‑kihci-itwēt ē‑aspēyimot kihci-ayamihēwikamikohk, aspēyimow ēwako asici kisē-manitowa ēkota kā‑ayāyit. 
MAT.23.22	ēkwa awiyak ē‑kihci-itwēt ē‑aspēyimot kihci-kīsik, aspēyimow kisē-manitowa okihci-apiwin ēkwa kisē-manitowa ita kā‑apiyit.
MAT.23.23	“kika-misi-māyipayihikonāwāw kiyawāw kā‑kiskinohamākēyēk wiyasiwēwin ēkwa kiyawāw Phariseewak! otōtamohkāsoskak! kimiyāwāw kisē-manitow pēyak takonamowinisa ohci tahto mitātaht kā‑kikinamihk mīciwinihk, māka kiwanikiskisināwāw anihi kā‑kihcēyihtākwahki wiyasiwēwinihk: kwayask kita-wiyasiwēyēk, kita-kitimākinākēyēk, ēkwa tāpitawi kita-mamisītotawāyēk kisē-manitow. kita-kī-pimitisahamēk anihi kotaka itasiwēwina; māka ōhi kā‑kosikwēyihtākwahki nawac kita-kī-āhkamēyimoyēk kita-pimitisahamēk. 
MAT.23.24	ēkāya kā‑wāpiyēk okiskinohtahiwēwak! ōma kā‑tōtamēk pēyakwan anima: wāwāc apisci-manicōs kā‑otināyēk kiminihkwēwiniwāhk ohci, māka ē‑misiwēpayihāyēk piskwākanēwatim!
MAT.23.25	“kika-misi-māyipayihikonāwāw, kiyawāw kā‑kiskinohamākēyēk wiyasiwēwin ēkwa kiyawāw Phariseewak! otōtamohkāsowak! kiyawāw minihkwākan mīna wiyākan kwayask ē‑kanācihtāyēk waskic, māka pīhcāyihk sākaskinēw kā‑ohci-otinikēyēk kāsakātisiwinihk ēkwa omaskahtwēwin. 
MAT.23.26	namōya kā‑wāpiyēk Phariseewak! nīkān kanācihtāk pīhcāyihk minihkwākan, ēkosi waskic kita-kanātan.
MAT.23.27	“kika-misi-māyipayihikonāwāw, kiyawāw kā‑kiskinohamākēyēk wiyasiwēwin ēkwa kiyawāw Phariseewak! otōtamohkāsowak! tāpiskōc ōma kiyawāw wātihkānikamikwa ē‑wāpiski-sisopēkahikātēki kita-miywāsiki, māka pīhcāyihk sākaskinēwa onipiwak oskaniwāwa ēkwa pikiskatinwa miyawa. 
MAT.23.28	kitisinākohcikānāwāw kwayask ē‑itātisiyēk, māka kipīhciyawēskākonāwāw tōtamohkāsowin ēkwa macātisiwin.
MAT.23.29	“kika-māyipayihikonāwāw kiyawāw kā‑kiskinohamākēyēk wiyasiwēwin ēkwa kiyawāw Phariseewak! otōtamohkāsowak! kitōsīhtamawāwāwak ē‑miywāsiki wātihkānikamikwa okiskiwēhikēwak, ēkwa kiwawēsīhtānāwāw owātihkānikamikowāwa aniki kwayask kā‑kī-itātisicik. 
MAT.23.30	ēkwa kititwānāwāw, ‘kīspin ē‑kī-pimātisiyāhk mēkwāc ē‑pimātisicik nimosōmipaninānak, namwāc nika-kī-nipahimahtānāna ōhi okiskiwēhikēwa tāpiskōc wiyawāw.’ 
MAT.23.31	ēkosi ē‑māyi-ācimisoyēk ōma ē‑ohcīyēk aniki kā‑kī-nipahācik okiskiwēhikēwa! 
MAT.23.32	niyāk, kīsihtāk kimosōmipaniwāwak kā‑kī-mācihtācik! 
MAT.23.33	piscipowi-kinēpikwak ōma kiyawāw! tānisi ka‑kī-isi-paspīyēk maci‑iskotēhk kita-itisahokawiyēk? 
MAT.23.34	ēkosi kiwīhtamātināwāw kika-itisahamātināwāw okiskiwēhikēwak ēkwa ē‑iyinīsicik nāpēwak ēkwa okiskinohamākēwak. kika-nipahāwāwak ātiht, kika-cīstahāskwātāwāwak ātiht, ēkwa kotakak kika-pasastēhwāwāwak ayamihēwikamikohk, ēkwa papāmi-ōtēnawa kika-ohci-nawaswātāwāwak. 
MAT.23.35	ēkosi kiyawāw kika-nayahtēnāwāw kā‑kī-nipahihcik kahkiyaw aniki kwayask kā‑kī-itātisicik, aspin ohci Abel isko Zechariah, okosisiyiwa Berechiahwa, kā‑kī-nipahāyēk tastawāyihk kihci-ayamihēwikamikohk ēkwa pakitināsowināpiskohk. 
MAT.23.36	ē‑tāpwēyān ōma kā‑ititakok, kahkiyaw mēkwāc kā‑pimātisiyēk kika-pakamiskākonāwāw.
MAT.23.37	“hāw kiyawāw ayisiyinītik Jerusalemihk kā‑ohcīyēk. kinipahāwāwak okiskiwēhikēwak ēkwa asiniya ohci kinipahatahwāwāwak otitwēstamākēma kisē-manitow kā‑kī-pē-isitisahamākoyēk. tānitahtwāw kinōhtē-māwasakonitināwāw tāpiskōc pāhpahāhkwān ocawāsimisa kā‑isi-akwanahāt otahtahkwanihk, māka namōya kipakitinināwāw. 
MAT.23.38	ēkosi kikihci-ayamihēwikamikowāw kita-pisisikwastēw. 
MAT.23.39	kiwīhtamātināwāw anohc ohci namōya kika-wāpamināwāw kīhtwām iyikohk itwēyēko, ‘sawēyihtākosiw ana kā‑pē-itohtēt owīhowiniyihk kā‑tipēyihcikēt.’”
MAT.24.1	Jesus ē‑ati-sipwēhtēt kihci-ayamihēwikamikohk ohci, itwahamāk okiskinohamawākana anihi nanātohk wāskāhikana ita kā‑astēyiki. 
MAT.24.2	ēkwa Jesus itēw, “kiwāpahtēnāwāw cī ōhi kahkiyaw? ē‑tāpwēyān ōma, namwāc pēyak asiniy ōta kita-tahkohtapiw kotaka asinīhk, kahkiyaw kita-nīhci-wēpahwāwak.”
MAT.24.3	ē‑mēkwā-apit tahkohc Olives ispatināhk, kiskinohamawākanak kī‑pē-nātik wiya piko ēkwa itik, “wīhtamawinān tānispī ōma kā‑wī-ispayik ēkwa tānisi ka‑ispayik kita-nisitawinamāhk ispīhk wī‑takohtēyani ēkwa kita-pōni-askīwahk.”
MAT.24.4	naskwēwasimēw Jesus ē‑itāt, “aswēyihtamok ēkāya awiyak kika-cīsihikowāw. 
MAT.24.5	mihcēt ayisiyiniwak kita-takohtēwak ē‑āpacihtācik niwīhowin, ēkwa ōmisi kita-itwēwak, ‘niya ōma onawasōnākan.’ ēkwa mihcēt kita-cīsimēwak. 
MAT.24.6	kika-pēhtēnāwāw kisiwāk ē‑matwē-nōtinitohk ēkwa mīna wāhyaw; māka ēkāya mikoskātēyihtamok. ohcitaw ēkosi kita-ispayik, māka namōya sēmāk ē‑wī-pōni-askīwahk. 
MAT.24.7	pāh‑pītos ohci ē‑itahtōskānēsicik ayisiyiniwak kita-nōtinitowak; ayisiyiniwak kā‑ohcīcik pāh‑pītos okimāwi-tipēyihcikēwina kita-nōtinitowak. mihcētwayak itē kita-nipahāhkatosowak ayisiyiniwak ēkwa kita-nanamahcipayiw askiy pāh‑pītos itē. 
MAT.24.8	kahkiyaw ōhi kā‑wī-ispayiki tāpiskōc anihi nīkān wīsakāhpinēwina kā‑nōkohāwasohk.
MAT.24.9	“kika-otinikawināwāw ēkwa kika-kakwātakihikawināwāw ēkwa kika-nipahikawināwāw. kahkiyaw ē‑tahtoskānēsicik ayisiyiniwak kika-pakwātikowāwak niya ohci. 
MAT.24.10	mihcēt ēkospīhk kita-pakitinamwak otāpwēhtamowiniwāw. kita-misihitowak mīna kita-pakwātitowak. 
MAT.24.11	ēkwa ta‑mihcētiwak āhkītāp okiskiwēhikēwak ēkospīhk, ēkwa kita-wayēsimēwak mihcēt ayisiyiniwa. 
MAT.24.12	ayiwāk kita-ati-maci-tōtamwak ayisiyiniwak piko itē, ēkosi mihcēt kita-pōni-sākihitowak. 
MAT.24.13	māka awiyak misakāmē maskawikāpawici ēwako kita-pimācihāw. 
MAT.24.14	kihci-kīsikowi-tipēyihcikēwin ohci miywācimowin ōma kita-wīhtamonāniwan, misiwē askīhk kita-pēhtamohk, ēkosi kita-pōni-askīwan.
MAT.24.15	“kika-wāpahtēnāwāw mistahi kā‑pakwātēyihtākwahk kīkway ē‑astēk kanātanohk, ēwako okiskiwēhikēw Daniel kā‑kī-ātotahk omasinahikēwinihk.
MAT.24.16	ēkospīhk aniki kā‑ayācik Judea askīhk piko ispatināhk kita-itāmocik. 
MAT.24.17	awiyak tahkohc wāskāhikanihk ē‑mēkwā-ayāt namōya kita-kī-naskwēpitahk otayāna wīkihk ohci. 
MAT.24.18	ana nāpēw kā‑mēkwā-atoskēt kistikānihk namōya kita-kī-nācipahtwāt oskotākay. 
MAT.24.19	tāpwē kita-kakwāyaki-māyipayiwak iskwēwak kā‑kikiskawāwasocik ēkwa aniki kā‑nōhāwasocik ēkospīhk. 
MAT.24.20	mawimostāhk kisē-manitow ēkāya kita-tapasīyēk ē‑pipohk ahpō ē‑ayamihēwi-kīsikāk. 
MAT.24.21	ayisk ēkospīhk otihcipayiki kakwātakihtāwin nawac kita-sōhkēpayin, ēkwēyāk ēkosi kita-ispayik aspin ohci kā‑māci-askīwahk ēkwa isko pōni-askīwahki. 
MAT.24.22	māka kisē-manitow kīspin ēkāya ohci-cimāsihtāt kīsikāwa namōya awiyak ka‑ohci-pimātisiw. māka kā‑kī-nawasōnāt ayisiyiniwa ohci kā‑kī-cimāsihtāt kīsikāwa.
MAT.24.23	“ēkwa awiyak wīhtamākoyēko, ‘hāw, awīta onawasōnākan’, ahpō ‘ana nētē,’ ēkāya tāpwēhtawāhkēk. 
MAT.24.24	ātiht ayisiyiniwak kita-itwēwak ‘niya ōma onawasōnākan’ ahpō kita-itwēwak ‘niya ōma okiskiwēhikēw.’ kita-mamāhtāwisiwak mīna kita-māmaskātikwak ayisiyiniwa ēkota ohci kita-wayēsimācik ahpō kisē-manitowa kā‑kī-nawasōnāt ayisiyiniwa, tāpiskōc kita-kī-kaskihtācik. 
MAT.24.25	natohtamok ōma kā‑wīhtamātakok pāmwayēs ēkosi ispayik.
MAT.24.26	“ēkosi ayisiyiniwak itwētwāwi ‘īh, nētē ayāw pakwataskīhk!’—ēkāya ēkotē itohtēhkēk, ahpō itwētwāwi ‘ōta ana ē‑kāsōt!’—ēkāya tāpwēhtāhkok. 
MAT.24.27	wiya wāstēpayiw kā‑wāsaskotēpayihtāt misiwē itē kīsikohk, ēkosi ka‑ispayik ispīhk takosihki ayisiyinīwikosisān.
MAT.24.28	“ita kā‑astēk miyaw, ēkota kīniwak māwasakopayiwak.
MAT.24.29	“mayaw kī‑ispayiki ōma kā‑āyimahk, kita-ati-wanitipiskisiw kīsikāw pīsim ēkwa kita-pōni-nīpāyāstēw. acāhkosak kita-pahkisinwak kīsikohk ohci, ēkwa kita-ay-āhcipicikātēw kita-wanāhtahk kahkiyaw kīkway kīsikohk. 
MAT.24.30	ēkwa ayisiyiniwak kita-wāpahtamwak kīsikohk anima kē‑ohci-kiskēyihtahkik ayisiyinīwikosisān ē‑wī-takosihk. kahkiyaw kā‑itahtōskānēsicik ayisiyiniwak ōta askīhk kita-mātowak, ēkwa kita-wāpamēwak ayisiyinīwikosisāna ē‑pē-nīhcipayiyit yīkwaskwanohk sōhkisiwinihk ēkwa kistēyihtākosiwinihk. 
MAT.24.31	ēkwa okīsikowa kita-pē-isitisahwēw kiki pōtācikan ē‑sōhkānē-kisīwēhiht, ēkwa ōki okīsikowak kita-māwacihēwak kā‑kī-nawasōnāt kisē-manitow misiwē askīhk ohci.
MAT.24.32	“kiskēyihtamohisok kīkway awa ohci misi-sōmināhtik.
MAT.24.33	pēyakwan isi, ispīhk wāpahtamēko ōhi kahkiyaw, kika-kiskēyihtēnāwāw wīpac ōma kita-ispayik.
MAT.24.34	kanokiskisik ōma, kahkiyaw ōhi kita-ihkinwa pāmwayēs ayisiyiniwak kā‑mēkwā-pimātisicik nipitwāwi kahkiyaw. 
MAT.24.35	kihci-kīsik ēkwa askiy kita-kisipipayiwa māka nikiskinohamākēwin namōya wīhkāc kita-pōnipayiw.
MAT.24.36	“māka namōya awiyak kiskēyihtam anima kīsikāw mīna tānitahto tipahikan ēwako ōma kita-ispayik, namōya ahpō okīsikowak ahpō okosisimāw kiskēyihtamwak, wiya piko ohtāwīmāw kiskēyihtam. 
MAT.24.37	ispīhk ayisiyinīwikosisān takosihki kita-ihkin tāpiskōc ispīhk kā‑kī-pimātisit Noah. 
MAT.24.38	ēkospīhk pāmwayēs iskipēk askiy, ayisiyiniwak kī‑mīcisowak, kī‑minihkwēwak ēkwa kī‑wīkihtowak isko iyikohk Noah kā‑pōsit nāpihkwānihk. 
MAT.24.39	ēkwa namōya ohci-kiskēyihtamwak ē‑wī-ihkiniyik isko iyikohk ē‑wēpahikocik iskipēwin. ēkosi pēyakwan kita-ispayiw ayisiyinīwikosisān takosihki. 
MAT.24.40	ēwako otihcipayiki nīso nāpēwak kita-atoskēwak kistikānihk; pēyak kita-otināw ēkwa kotak kita-nakatāw. 
MAT.24.41	nīso iskwēwak kita-sikopohēwak kistikāna; pēyak kita-otināw ēkwa kotak kita-nakatāw. 
MAT.24.42	ēkosi aswēyihtamok, namōya kikiskēyihtēnāwāw ispīhk anima kīsikāw kā‑tipēyimikoyēk ka‑takosihk. 
MAT.24.43	kiskēyihtamok ōma: ana kā‑tipēyihtahk wāskāhikan kī‑kiskēyihtahk ē‑mēkwā-tipiskāyik ispīhk okimotiskiwa ka‑pē-takohtēyit, ka‑kī-asawāpamāt ēkwa namōya ka‑kī-pakitinēw kita-pīhtikwēyit. 
MAT.24.44	ēkosi kīstawāw piko āsay kita-kī-wawēyīyēk, wiya ēkāya ihtatēyimāyēko ē‑wī-takosihk ayisiyinīwikosisān.
MAT.24.45	“awīna māka kā‑āhkamēyimot atoskēyākan mīna kā‑iyinīsit? ēwako ana otōkimāma kā‑tipēyihtamōhikot kita-pamināyit otatoskēyākana ēkwa tāpitawi kita-āhkami-asamawāyit. 
MAT.24.46	mitoni kita-miywēyihtam ana atoskēyākan takohtēyici otōkimāma kwayask ē‑mēkwā-tipitōtahk otatoskēwin. 
MAT.24.47	tāpwē ōma kā‑wīhtamātakok, awa okimāw kita-tipēyihtamōhēw ōhi otatoskēyākana kahkiyaw kīkway kā‑tipēyihtahk. 
MAT.24.48	māka kīspin ana atoskēyākan macātisiw, ōmisi kita-itēyihtam, ‘nitōkimām namōya wīpac kita-takohtēw,’ 
MAT.24.49	ēkwa ēsa māci-pakamahwēw owīci-atoskēyākana, mīna wīci-mīcisōmēw ēkwa wīci-minihkwēmēw ominihkwēskiwa. 
MAT.24.50	ana atoskēyākan otōkimāma kētahtawē kita-takosiniyiwa ispīhk ēkāya ē‑ihtatēyimāt. 
MAT.24.51	otōkimāma mitoni kwayask kita-misi-nōcihik ēkwa pēyakwan kita-isi-paminikot tāpiskōc otōtamohkāsowak. ēkotē kā‑kakwātakihtāhk mīna kā‑mātohk.
MAT.25.1	“ēkospīhk ōmisi kita-itēyihtākwan kihci-kīsikowi-tipēyihcikēwin. pēyakwāw ēsa kī‑ihtāwak mitātaht oskinīkiskwēwak ē‑sipwēhtatācik owāsaskotēnikaniwāwa ēkwa ē‑nitawi-nakiskawācik nāpēwa kā‑wī-wīkihtoyit. 
MAT.25.2	niyānan ōki kī‑kakēpātisiwak ēkwa kotakak kī‑iyinīsiwak. 
MAT.25.3	aniki kā‑kakēpātisicik kī‑tahkonamwak wāsaskotēnikana, māka namwāc pimohtatāwak pimiy, 
MAT.25.4	māka aniki kā‑iyinīsicik pimiy mōtēyāpiskōhk kī‑tahkonamwak. 
MAT.25.5	ana nāpēw kā‑wī-wīkihtot namamayaw ēsa takohtēw ēkwa aniki oskinīkiskwēwak ēsa nā‑nipēpayiwak.
MAT.25.6	“ē‑āpihtā-tipiskāk ēsa kētahtawē kā‑tēpwēhk, ‘awīta owīkihtow! pē‑nakiskāk!’ 
MAT.25.7	ē‑pēkopayicik ōki oskinīkiskwēwak kī‑māci-wawēyihtāwak wāsaskotēnikana. 
MAT.25.8	aniki oskinīkiskwēwak kā‑kakēpātisicik itēwak anihi kā‑iyinīsiyit, ‘mahti miyinān pahki kipimīmiwāw, ati-āstawēwa niwāsaskotēnikanināna.’ 
MAT.25.9	ōmisi itikwak, ‘ka‑nōhtēpayinānaw māmawo āpacihtāyahko, nawac kita-nitawi-atāwēstamāsoyēk.’ 
MAT.25.10	ēkosi nitawi-atāwēwak pimiy, māka ē‑mēkwā-nātācik otatāwēwa, takohtēyiwa owīkihtowa. aniki kā‑kī-wawēyīcik oskinīkiskwēwak pīhtikwē-wīcēwēwak owīkihtowa wīkohkēwinihk. ēkota kā‑kipahikātēk iskwāhtēm.
MAT.25.11	“ē‑takohtēcik kotakak oskinīkiskwēwak, ōmisi itwēwak, ‘okimāw, mahti yōhtēnamawinān!’ 
MAT.25.12	owīkihtowa māka itikwak, ‘namōya! namwāc kikiskēyimitināwāw!’
MAT.25.13	“aswēyihtamok ayisk namwāc kikiskēyihtēnāwāw anima kīsikāw ahpō tānitahto tipahikan.
MAT.25.14	“hāw, kīhtwām, kihci-kīsikowi-tipēyihcikēwin anima tāpiskōc pēyak nāpēw kā‑sipwēhtēt kotak askīhk isi; natomēw otatoskēyākana ē‑itasiwātāt kita-pimipayihtamākot kahkiyaw kīkway. 
MAT.25.15	māh‑miyēw sōniyāwa iyikohk kita-kaskihtāyit, pēyak niyānanwāw kihci-mitātahtomitanaw, ēkwa pēyak nīswāw kihci-mitātahtomitanaw, ēkwa kotaka pēyak kihci-mitātahtomitanaw. ēkwa ēsa kā‑sipwēyācihot. 
MAT.25.16	ana atoskēyākan niyānanwāw kihci-mitātahtomitanaw kā‑miyiht, sēmāk nitawi-atoskahēw ē‑kaskihāt pēyakwāw tahtwāw iyikohk anihi sōniyāwa. 
MAT.25.17	pēyakwan ēkosi tōtam ana nīswāw kihci-mitātahtomitanaw kā‑miyiht ē‑kaskihāt pēyakwāw tahtwāw iyikohk anihi sōniyāwa. 
MAT.25.18	māka ana kā‑kī-miyiht pēyak kihci-mitātahtomitanaw sōniyāwa, kī‑nitawi-wātihkēw ē‑kātāt.
MAT.25.19	“kinwēs ē‑kī-ispayik kī‑takohtēyiwa otōkimāmiwāwa, ēkwa wiyastāyiwa iyikohk ē‑kī-kaskihtamawācik. 
MAT.25.20	ana atoskēyākan kā‑kī-miyiht niyānanwāw kihci-mitātahtomitanaw kī‑pē-miyēw otōkimāma sōniyāwa ē‑itāt ‘kikī-miyin niyānanwāw kihci-mitātahtomitanaw; īh, kikī-kaskihtamātin niyānanwāw kihci-mitātahtomitanaw ayiwāk.’ 
MAT.25.21	ēkwa ēsa itik, ‘kwayask kitōtēn, ē‑miyo-atoskēyan ēkwa tāpitawi kika-kī-aspēyimototākawin. kitaspēyimototākowisin apisīs kīkway, ēkosi kika-tipēyihtamōhitin mihcēt kīkway kita-pimipayihtāyan. ēkwa pē‑wīci-miywātamōmin.’ 
MAT.25.22	ēkwa ana atoskēyākan kā‑kī-miyiht nīswāw kihci-mitātahtomitanaw pē‑itwēw, ‘kikī-miyin nīswāw kihci-mitātahtomitanaw, nitōkimām, īh, ōki nīswāw kihci-mitātahtomitanaw ayiwāk ē‑kaskihakik!’ 
MAT.25.23	‘kwayask kitōtēn, ē‑miyo-atoskēyan ēkwa tāpitawi kika-kī-aspēyimototākawin,’ itik ēsa. ‘kitaspēyimototākowisin apisīs kīkway, ēkosi kika-tipēyihtamōhitin mihcēt kīkway kita-pimipayihtāyan. ēkwa pē‑wīci-miywātamōmin.’ 
MAT.25.24	ēkwa ana atoskēyākan kā‑kī-miyiht pēyak kihci-mitātahtomitanaw pē‑itwēw, ‘nitōkimām, nikiskēyihtēn ē‑āyimisiyan, kiya tāpiskōc awiyak kā‑māwacihcikēt ita ēkāya ē‑ohci-kistikēt. 
MAT.25.25	ēkosi ē‑kostamān nikī-wātihkān ēkota nikī-kātāw kisōniyām. awīta kisōniyām.’ 
MAT.25.26	māka otōkimāma ōmisi itik, ‘kimaci-āyiwin, kihtimikanēw-atoskēyākan! ē‑kī-kiskēyihtaman ē‑kāhcitinak kistikān ita ēkāya ē‑ohci-kistikēyān? 
MAT.25.27	kita-kī-ahat sōniyāwikamikohk, ēkosi ka‑kī-kaskihcikēpayihat ayiwāk sōniyāwa ispīhk ē‑takosiniyān. 
MAT.25.28	otinimihk anihi sōniyāwa ēkwa miyihk ana kā‑ayāwāt mitātaht kihci-mitātahtomitanaw. 
MAT.25.29	tahtwāw ayisiyiniw kīkway kā‑ayāt ayiwāk kita-miyāw ka‑tēpipayit mīna ayiwāk. māka ana ayisiyiniw ēkāya kīkway kā‑ayāt kita-otinamwān anima āta apisīs kā‑ayāt. 
MAT.25.30	wayawī-wēpinihk awa ēkāya nānitaw kā‑itāpatisit atoskēyākan wanitipiskāk isi, ēkotē kā‑kakwātakihtāhk mīna kā‑mātohk.’
MAT.25.31	“ispīhk ayisiyinīwikosisān pē‑takosihki okihci-okimāwiwinihk, kahkiyaw okīsikowa ē‑wīcēwikot, kita-apiw okihci-okimāwi-apiwinihk, 
MAT.25.32	ēkwa kahkiyaw ayisiyiniwak kā‑itahtōskānēsicik kita-māmawopayiwak, ēkwa kita-pā-piskihtinēw tāpiskōc okanawēyimāyatihkwēw kā‑piskihtināt wāpatihkwa māyacihkosa ohci. 
MAT.25.33	kita-ahēw kahkiyaw māyatihkwa okihciniskihk ēkwa wāpatihkwa onamahtinihk. 
MAT.25.34	ēkwa kihci-okimāw kita-wīhtamawēw anihi ayisiyiniwa okihciniskihk kā‑ayāyit, ‘āstamitik, kiyawāw nohtāwiy kā‑sawēyimikoyēk. tipēyihtamok tipēyihcikēwin kā‑kī-kwayācihtamākoyēk aspin ohci kā‑kī-mācisīhtāk askiy. 
MAT.25.35	ayisk kwayask kikī-tōtawināwāw, ē‑nōhtēhkatēyān kikī-asamināwāw ēkwa ē‑nōhtēyāpākwēyān kikī-minahināwāw; ē‑omānitēwiyān kikī-pīhtikwahināwāw. 
MAT.25.36	ēkāya kīkway ayiwinisa ē‑ayāyān kikī-postayiwinisahināwāw; ispīhk ē‑āhkosiyān kikī-pamihināwāw, ē‑kipahokawiyān kikī-kiyokawināwāw.’ 
MAT.25.37	ēkwa omiyo-tōtamowak kita-naskwēwasimēwak, ‘kā‑tipēyihcikēyan, tānispīhk kā‑wāpamitāhk ē‑nōhtēhkatēyan ēkwa ē‑asamitāhk ahpō ē‑nōhtēyāpākwēyan ē‑minahitāhk? 
MAT.25.38	ēkwa tānispīhk wīhkāc kā‑wāpamitāhk ē‑omānitēwiyan ēkwa ē‑pīhtikwahitāhk, ahpō ēkāya kīkway ayiwinisa ē‑ayāyan ēkwa ē‑postayiwinisahitāhk? 
MAT.25.39	tānispīhk kā‑wāpamitāhk ē‑āhkosiyan ahpō ē‑kipahokawiyan ē‑kiyokātāhk?’ 
MAT.25.40	kihci-okimāw ōmisi kita-itwēw, ‘kiwīhtamātināwāw, kā‑kī-tōtawāyēk pēyak ōki niciwāmak kā‑māwaci-pīwēyimihcik, niya anima ē‑kī-tōtawiyēk.’
MAT.25.41	“ēkwa kita-kitotēw anihi onamahtinihk, ‘awasitik! nakasik, kiyawāw kā‑pakamiskākowisiyēk! kita-itohtēyēk kākikē iskotēhk kā‑kwayācihtamāht maci-manitow ēkwa anihi omaci-kīsikōma. 
MAT.25.42	wiya ē‑nōhtēhkatēyān namwāc kitohci-asamināwāw, ē‑nōhtēyāpākwēyān namwāc kitohci-minahināwāw. 
MAT.25.43	ē‑pē-omānitēwiyān namwāc kitohci-pīhtikwahināwāw kīkiwāhk, ēkāya ē‑otayiwinisiyān namwāc kitohci-postayiwinisahināwāw; nikī-āhkosin mīna nikī-kipahokawin māka namwāc kitohci-nākatēyimināwāw.’ 
MAT.25.44	ēkwa ōmisi kita-itwēwak, ‘kā‑tipēyihcikēyan, tānispīhk wīhkāc kā‑wāpamitāhk ē‑nōhtēhkatēyan ahpō ē‑nōhtēyāpākwēyan ahpō ē‑pē-omānitēwiyan ahpō ēkāya ē‑otayiwinisiyan ahpō ē‑āhkosiyan ahpō ē‑kipahokawiyan, ēkwa ēkāya ē‑wī-wīcihitāhk?’ 
MAT.25.45	ēkosi ēkwa kihci-okimāw kita-itēw, ‘kiwīhtamātināwāw tahtwāw ēkāya ē‑wīcihāyēkok ōki kā‑māwaci-pīwēyihtākosicik, niya anima ēkāya ē‑ohci-wīcihiyēk.’ 
MAT.25.46	ēkwa kita-sipwēhtisahwāwak itē kākikē kita-kakwātakihtācik ēkwa aniki kwayask kā‑itātisicik kita-itohtēwak kākikē pimātisiwinihk.”
MAT.26.1	ispīhk Jesus kā‑kīsi-ay-itwēt kahkiyaw ōhi, ōmisi itēw okiskinohamawākana, 
MAT.26.2	“kikiskēyihtēnāwāw nīso kīsikāw ōma iyikohk kita-mācipayik miyāskākēwi-wīhkohtowin, ēkwa ayisiyinīwikosisān kita-āsowi-mēkihk kita-cīstahāskwātiht.”
MAT.26.3	kā‑nīkānakisocik ayamihēwiyiniwak mīna onīkānīwak kī‑māmawopiwak māwaci-kihci-ayamihēwiyiniw, Caiaphas, owāskāhikanihk, 
MAT.26.4	ēkwa wiyēyihtamwak tānisi kīmōc kita-kī-isi-otinācik Jesusa ka‑nipahācik. 
MAT.26.5	“namwāc kika-kī-otinānaw mēkwāc wīhkohtohki,” itwēwak, “wiya ayisiyiniwak kita-māyahkamikisiwak.”
MAT.26.6	ē‑ayāt Jesus Bethanyihk, Simona kā‑kī-wasakāspinēyit wīkiyihk, 
MAT.26.7	ēkwa ē‑mēkwā-mīcisot, pēyak iskwēwa pē‑nātik ē‑tahkonamiyit ē‑miywāsiniyik mōcēyāpiskosihk wīhkimākohon ē‑āhkwakihtēyik, ēkwa kahkiyaw astamāk ostikwānihk. 
MAT.26.8	kiskinohamawākanak ē‑wāpamācik ōma ē‑isīhcikēyit kisiwāsiwak ēkwa itwēwak, “pikonita awa ē‑mēstinahk ōma wīhkimākohon. 
MAT.26.9	kita-kī-atāwākāniwiw ōma mistahi sōniyāw ohci, ēkwa kita-kī-miyāwak kā‑kitimākisicik.”
MAT.26.10	Jesus kiskēyihtam ōma kā‑itwēyit, ēkwa ōmisi itēw, “tānēhki kā‑mikoskācihāyēk awa iskwēw? ē‑miyo-tōtawit awa. 
MAT.26.11	wiya okitimākisiwak ōta kita-ayāwak kākikē, namōya māka niya kākikē ōta nika-ayān kā‑ihtasiyēk. 
MAT.26.12	kā‑astamawit ōma wīhkimākohon niyawihk, ē‑kwayācihtāt ana kā‑wī-nahinikawiwak. 
MAT.26.13	ē‑tāpwēyān ōma, piko itē askīhk ka‑wīhtamihk ōma miywācimowin ōma mīna kā‑tōtahk kita-wīhcikātēyiw kita-kiskisitotāht.”
MAT.26.14	Judas Iscariot ēkwa, pēyak kiskinohamawākan kī‑nātēw kā‑nīkānakisoyit ayamihēwiyiniwa, 
MAT.26.15	ōmisi ē‑itāt, “kīspin wīcihitakwāwi kita-otināyēk Jesus, kīkway ka‑miyiyēk?” nistomitanaw sōniyāwa ē‑akimāyit kī‑miyik. 
MAT.26.16	ēkota ohci kī‑asawāpahtam ita ka‑miyopayiyik kita-misihāt Jesusa.
MAT.26.17	ē‑mācipayik kā‑mowiht ēkāya ē‑ohpihkasoht pahkwēsikan, okiskinohamawākana pē‑nātik Jesus ē‑itikot, “tānitē ōma ka‑nitawi-kwayācihtāyāhk ita kita-mīcisoyan ka‑miyāskākēwi-wīhkohtohk?”
MAT.26.18	ōmisi itēw Jesus, “kihci-ōtēnāhk ayāw pēyak nāpēw, ēwako nitawi-wīhtamāhk ōma: ‘okiskinohamākēw itwēw, otihcipayiw anima kā‑wī-ispayihikoyān. niya ēkwa nikiskinohamawākanak nika-mīcisonān kīkihk miyāskākēwi-wīhkohtowinihk.’”
MAT.26.19	ēkosi okiskinohamawākana kī‑tōtamiyiwa anima kā‑kī-itikocik ēkwa wawēyihtāwak miyāskākēwi-wīhkohtowin.
MAT.26.20	ē‑otākosiniyik, kī‑wītapimēw mīcisowināhtikohk anihi nīsosāp okiskinohamawākana. 
MAT.26.21	ēkwa ē‑mēkwā-ma-mīcisocik, ōmisi itēw, “ē‑tāpwēyān ōma, pēyak awiyak ōta niwī-misihik kita-otiniyit anihi kā‑wī-nipahiyit.”
MAT.26.22	okiskinohamawākana kī‑pakwātamiyiwa ōma kā‑itwēt, ēkwa kī‑māci-kakwēcimik mā‑mēskoc ē‑itwēyit, “namōya cī anima niya, kā‑tipēyihcikēyan?”
MAT.26.23	ōmisi itēw, “ana kā‑wīci-kwāpahamawit opahkwēsikanima wiyākanihk, ēwako kā‑wī-misihit. 
MAT.26.24	ayisiyinīwikosisān piko kita-misiwanācihiht, kā‑isi-itasinahikātēyik kihci-masinahikanihk, māka kita-misi-kakwātakihtāw ana kā‑misihāt ayisiyinīwikosisāna! nawac ta‑miywāsiniyiw ēkāya kī‑ohci-nihtāwikit.”
MAT.26.25	“namōya cī anima niya, okiskinohamākēw?” kā‑itikot Judasa, anihi kā‑wī-misihikot.
MAT.26.25	ōmisi itēw, “kiya māka kā‑itwēyan!”
MAT.26.26	ē‑mēkwā-mīcisocik, Jesus otinēw pahkwēsikana ēkwa ē‑kī-nanāskomot pahkwēnēw ēkwa ati-miyēw okiskinohamawākana ē‑itwēt, “otinihk, mowihk, ēwako ōma niyaw.”
MAT.26.27	ē‑otinahk ēkwa minihkwākan, nanāskomow ēkwa itisinamawēw ē‑itwēt, “mā‑minihkwēk ōma kahkiyaw kiyawāw, 
MAT.26.28	wiya ēwako ōma nimihkom kā‑wiyastāk wīci-isīhcikēwinihk kā‑sīkinikātēk mihcēt ohci ayisiyiniwak kita-ohci-pōnēyihtamāhcik omaci-tōtamowina. 
MAT.26.29	kiwīhtamātināwāw, namwāc kīhtwām nika-minihkwān ōma sōmināpoy, iyikohk anima kīsikāki kā‑wīci-minihkwēmitakok oski-sōmināpoy nohtāwiy otipēyihcikēwinihk.”
MAT.26.30	ēkwa ispīhk ē‑kī-nikamocik kī‑ati-itohtēwak Olives ispatināhk.
MAT.26.31	Jesus ēkwa wīhtamawēw, ē‑itāt, “anohc kā‑tipiskāk kika-nakacipahināwāw ē‑ihtasiyēk, wiya ē‑itastēk kihci-masinahikanihk, ‘nika-kawatahwāw okanawēyimāyatihkwēw ēkwa māyatihkwa kita-siswēyāmowak.’ 
MAT.26.32	māka kī‑āpisisiyāni nipiwinihk ohci, niya nīkān Galileehk nika-itohtān pāmwayēs kiyawāw.”
MAT.26.33	ēkota Peter kā‑itāt, “namōya wīhkāc niya kika-nakatitin, kīspin ahpō kahkiyaw nakatiskik.”
MAT.26.34	ēkwa Jesus itēw, “tāpwē ōma kā‑ititān, pāmwayēs ati-wāpahk ēkwa pāmwayēs kitoci nāpē-pāhpahāhkwān, nistwāw kika-itwān ēkāya ē‑kiskēyimiyan.”
MAT.26.35	Peter māka itēw, “namōya wīhkāc ēkosi nika-itwān; ahpō piko ka‑wīci-nipahikawiyāni nīsta.”
MAT.26.35	ēkwa kahkiyaw kotakak kiskinohamawākanak wīstawāw ēkosi itwēwak.
MAT.26.36	Jesus ēkwa wīcēwēw okiskinohamawākana ē‑itohtēcik Gethsemanihk kā‑isiyihkātēyik ēkwa itēw, “pitamā ōta ay‑apik, niwī-nitawi-ayamihān nētē.” 
MAT.26.37	ēkwa ē‑wīsāmāt Petera mīna anihi kā‑nīsiyit okosisiyiwa Zebedeewa, māci-pīkiskātam mīna kakwātakēyihtam. 
MAT.26.38	ēkosi wīhtamawēw, “ninipahi-wīsakitēhān ōma. mahti pēhok ōta ēkwa wīci-asawāpamik.”
MAT.26.39	namōya wāhyaw ē‑itohtēt, kī‑otihtapipayihow ēkwa kākīsimow, “nohtā, kīspin kī‑ihkihk ōma, mahti nika-miyāskākon kā‑wī-isi-kakwātakihtāyān. mahti māka kita-ihkin namōya niya ē‑isi-nitawēyihtamān, māka kiya kā‑isi-nitawēyihtaman.”
MAT.26.40	ēkwa ē‑pē-nātāt okiskinohamawākana, awīna ōhi kī‑nipāyiwa; ēkwa Petera ēsa itēw, “ēkāya cī ē‑kaskihtāyēk kita-asawāpiyēk pēyak tipahikan? 
MAT.26.41	asawāpik mīna ayamihāk ēkāya kita-kocihikawiyēk; āta kinōhtē-tōtēnāwāw kitahcāhkowāhk, ayisiyinīwinihk māka kinēsowātisināwāw.”
MAT.26.42	āsay mīna nitawi-ayamihāw ē‑itwēt, “nohtā, kīspin ēkāya kī‑ihkin kita-miyāskākoyān kā‑wī-kakwātakihtāyān, mahti kiya kititēyihtamowin kita-tōcikātēw.” 
MAT.26.43	ēkwa kāwi ē‑pē-itohtēt, miskawēw ē‑nipāyit, wiya ē‑sākōtihkwasiyit.
MAT.26.44	kīhtwām ē‑nakatāt, nitawi-ayamihāw nistwāw ēkwa pēyakwan ē‑itāt. 
MAT.26.45	āsay mīna pē‑nātēw okiskinohamawākana ē‑itāt, “kēyāpic cī ōma ē‑nipāyēk ēkwa ē‑ayiwēpiyēk? ēkwa ani ati-otihcipayiw ayisiyinīwikosisān kita-otiniht omacātisa kita-āsowi-pakitiniht. 
MAT.26.46	pasikōk ēkwa itohtētān! īh nāha! pē‑nōkosiw kā‑wī-misihkēmot.”
MAT.26.47	ē‑mēkwā-pīkiskwēt Jesus, kā‑takohtēyit Judasa, pēyak anihi nīsosāp, ē‑wīcēwāyit mihcēt ayisiyiniwa ē‑tahkonamiyit isawēskwa ēkwa pakamahākana, ē‑pē-itisahokoyit kihci-ayamihēwiyiniwa ēkwa onīkānīwa. 
MAT.26.48	ana omisihkēmow āsay ōmisi kī‑itēw, “ana kā‑wī-ocēmak ēwako ana ka‑otināyēk.”
MAT.26.49	sēmāk Judas nātēw Jesusa ē‑itāt, “pēyāhtakēyimowin kika-wī-ayān, okiskinohamākēw,” ēkwa ēsa ocēmēw.
MAT.26.50	ōmisi itēw Jesus, “nitōtēm, sēmāk tōta ōma kā‑ohci-pē-nāsiyan!”
MAT.26.50	ēkota kā‑nātācik aniki nāpēwak Jesusa ēkwa otihtinēwak ē‑otinācik. 
MAT.26.51	pēyak nāpēw kā‑wīcēwāt Jesusa kēcikopitam otisawēsk ēkwa pakamahwēw anihi omāwaci-kihci-ayamihēwiyiniwa otatoskēyākaniyiwa ē‑maniwēpahamwāt ohtawakāyiw. 
MAT.26.52	“asowatā anima isawēsk,” itēw Jesus. “ana kā‑āpacihtāt isawēsk ēwako ohci kita-nipahāw. 
MAT.26.53	ēkāya cī ē‑kiskēyihtamēk nika-kī-tēpwātāw ōma nohtāwiy kita-wīcihit, ēkwa sēmāk ta‑pē-itisahwēw ayiwāk nīsosāp tātwahpitēw onōtinitowi-kīsikowa? 
MAT.26.54	māka kīspin ēkosi tōtamān, tānisi ta‑kī-isi-tipipayiki kihci-masinahikēwina kā‑itastēki?”
MAT.26.55	Jesus ēkwa itēw ayisiyiniwa, “katāc cī ē‑pē-pimiwitāyēk pakamākana mīna isawēskwak kita-otiniyēk tāpiskōc niya okimotisk? tahto kīsikāw nikī-apin kihci-ayamihēwikamikohk ē‑kiskinohamākēyān ēkwa namwāc kitohci-otinināwāw. 
MAT.26.56	māka kahkiyaw ōma kī‑ihkin kita-tipipayiyiki omasinahikēwiniwāwa okiskiwēhikēwak.”
MAT.26.56	ēkota kā‑sipwēyāmoyit kahkiyaw okiskinohamawākana ē‑nakatikot.
MAT.26.57	ēkosi anihi kā‑kī-otinikot Jesus kī‑itohtahik itē kā‑ayāyit Caiaphasa, ēwako māwaci-kihci-ayamihēwiyiniw, ita ē‑kī-māwacihitoyit kā‑kiskinohamākēyit wiyasiwēwin mīna onīkānīwa. 
MAT.26.58	māka Petera pimitisahok wāhyaw ohci isko anita pīhcāyihk kā‑tawāyik wayawītimihk owāskāhikaniyihk māwaci-kihci-ayamihēwiyiniwa, ēkwa ē‑ati-pīhtikwēyit kī‑wītapimēyiwa okanawēyihcikēwa ēkota kita-ohci-wāpahtahk tānisi ka‑ispayiyik. 
MAT.26.59	ēkosi ēkwa kihci-ayamihēwiyiniwak mīna ē‑ihtasicik wiyasiwēwak kakwē-miskamwak tānisi ta‑kī-isi-kiyāskiwi-ācimimiht Jesusa, ēkota ohci kita-nipahācik. 
MAT.26.60	māka namwāc miskamwak kīkway, āta mihcēt ē‑pē-nanātohkwācimācik. piyisk māka nīso pē‑ācimēwak 
MAT.26.61	ē‑itwēcik, “ēwako awa kā‑kī-itwēt, ‘nika-kaskihtān ta‑misiwanācihtāyān ōma kisē-manitow okihci-ayamihēwikamik ēkwa nisto kīsikāw kī‑ispayiki nika-osīhtān kāwi.’”
MAT.26.62	māwaci-kihci-ayamihēwiyiniwa ēkwa ē‑pasikōyit itik, “ēkāya cī ē‑kī-naskwēwasimacik ōki nāpēwak kā‑itācimiskik?” 
MAT.26.63	māka Jesus namōya nānitaw itwēw. ōmisi ēkwa itik māwaci-kihci-ayamihēwiyiniwa, “kikihci-itwēhitin wiya ohci kā‑pimātisit kisē-manitow, wīhtamawinān kīspin kiya onawasōnākan, okosisa kisē-manitow.”
MAT.26.64	ēkwa Jesus itēw, “ēkosi kititwān kiya. māka kiwīhtamātināwāw, ōta ohci kika-wāpamāwāw ayisiyinīwikosisān ē‑apihiht okihciniskiyihk kā‑māwaci-sōhkātisiyit, ē‑pē-nōkosit wāskwanohk kihci-kīsikohk.”
MAT.26.65	ēkosi māwaci-kihci-ayamihēwiyiniw kī‑yāyikipitam okinwāpēkasākay ē‑itwēt, “pāstāmow! tānēhki katāc kotakak ta‑misimācik? īh, kipēhtawāwāw ē‑pāstāmot! 
MAT.26.66	tānisi ē‑itēyihtamēk kiyawāw?”
MAT.26.66	“kaskihtamāsow kita-nipahiht,” ēsa itēwak.
MAT.26.67	ēkota kā‑sihkwātācik ohkwākaniyihk ēkwa māci-pāh-pakamahwēwak; ātiht pasīhkwēhwēwak, 
MAT.26.68	ē‑itācik, “kiskiwēhamawinān, onawasōnākan! awīna kā‑pakamahosk?”
MAT.26.69	Peter ē‑mēkwā-apit wayawītimihk, kētahtawē kā‑pē-nātikot otatoskēyākaniskwēmiyiwa māwaci-kihci-ayamihēwiyiniwa. ōmisi ē‑itikot, “kīsta ōma kikī-wīcēwāw Jesus, Galileehk kā‑ohcīt.”
MAT.26.70	māka ānwēhtam ē‑itwēt, “namōya nikiskēyihtēn awīna kā‑itat.” 
MAT.26.71	ēkwa iskwāhtēmihkānihk ati-itohtēw, ēkota kotaka atoskēyākaniskwēwa nakiskāk ēkwa ōmisi itēyiwa anihi ēkota kā‑ayāyit, “ēwako awa kī‑wīcēwēw Jesusa Nazarethihk ōtēnāhk kā‑ohcīyit.”
MAT.26.72	āsay mīna Peter ānwēhtam, ē‑itwēt, “nikihci-itwān ēkāya ē‑kiskēyimak ēwako ana nāpēw.”
MAT.26.73	mwēscasēs nāpēwa ēkota ē‑nīpawiyit pē‑nātik Peter. ōmisi itik, “tāpwē ōma kiya pēyak aniki. kinisitohtākosin kā‑isi-pīkiskwēyan.”
MAT.26.74	ōmisi kā‑itāt Peter, “nikihci-itwān ē‑tāpwēyān! kisē-manitow mitoni kwayask nika-wī-pisiskēyimik kīspin nikiyāskin. namōya nikiskēyimāw ēwako ana nāpēw!” ēkota kā‑pēhtākosit nāpē-pāhpahāhkwān ē‑kitot.
MAT.26.75	sēmāk ēsa kā‑kiskisopayit Peter kā‑kī-itikot Jesusa: “pāmwayēs kitoci nāpē-pāhpahāhkwān, nistwāw kika-itwān ēkāya ē‑kiskēyimiyan.” ēkosi ati-wayawīw ēkwa mātow iyikohk ē‑mihtātahk.
MAT.27.1	ē‑ati-kīkisēpāyāyik kahkiyaw kihci-ayamihēwiyiniwak ēkwa ayisiyiniwak onīkānīmiwāwa kī‑wiyasiwēwak kita-kēhcināhocik Jesusa ta‑nipahimiht. 
MAT.27.2	kī‑sīhkimēwak otatoskēyākaniwāwa kita-mamāhcikwahpitāyit, ēkwa ati-sipwēhtahēwak ēkota ohci ē‑itohtahācik itē kā‑ayāyit Pilata, ēwako kā‑pimipayihtāyit Rome okimāwiwin ohci.
MAT.27.3	mayaw ē‑kiskēyihtahk Judas omisihkēmow ē‑itasiwātimiht Jesusa kita-nipahimiht, kī‑mihtātam ēkosi kāwi miyēw anihi wāpiski-sōniyāwa kihci-ayamihēwiyiniwa ēkwa kā‑nīkānīstamawāyit ayisiyiniwa, 
MAT.27.4	ē‑itāt, “nikī-māyi-tōtēn, ē‑misihkēmoyān kita-nipahiht awa nāpēw namōya kīkway ē‑kī-tōtahk!”
MAT.27.4	ōmisi ēsa itik, “kīkway ēkota niyanān isīhcikēwin? kiya anima kitōtamowin ēwako.”
MAT.27.5	ēkota pīhtikwē-wēpinēw anihi sōniyāwa kihci-ayamihēwikamikohk, ēkwa nitawi-akotisow.
MAT.27.6	kihci-ayamihēwiyiniwak kī‑otinēwak anihi sōniyāwa ē‑itwēcik, “sōniyāw awa ē‑kī-āpacihiht kita-nipahimiht awiya, ēkosi namōya kipakitinikawinānaw kiwiyasiwēwinināhk kita-ahāyahk pakitināsowinihk kihci-ayamihēwikamikohk.” 
MAT.27.7	ēkosi kīsēyihtamwak kita-atāwēcik otasiskīwiyākanihkēwa okistikān-askiyiw, ita kita-nahinihcik pītosiyiniwak. 
MAT.27.8	ēwako ohci “mihkowi-kistikān” kā‑isiyihkātēk isko anohc kā‑kīsikāk.
MAT.27.9	ōma kā‑ispayik ē‑kī-tāpwēt ēcika ani okiskiwēhikēw Jeremiah kā‑kī-itwēt: “kī‑otinēwak nistomitanaw wāpiski-sōniyāwa, iyikohk kā‑kī-itakimācik Israelīwiyiniwak, 
MAT.27.10	ēkwa kī‑āpacihēwak kita-atāwēcik otasiskīwiyākanihkēwa okistikān-askiyiw, ēkosi kā‑kī-itasiwāsit otipēyihcikēw.”
MAT.27.11	ē‑otiskawapīstawāt ēkwa Jesus okimāwa, ēkwa kakwēcimik ōma, “kiya cī ōma Jewak
MAT.27.11	“kiya kā‑itwēyan,” itēw Jesus.
MAT.27.12	māka ispīhk ē‑atāmēyimikot nanātohk kīkway ohci ōhi kā‑nīkānakisoyit ayamihēwiyiniwa ēkwa ayisiyiniwak onīkānīmiwāwa, namōya nānitaw Jesus itēw.
MAT.27.13	ēkosi ēsa Pilate itēw, “ēkāya cī ē‑pēhtawacik kahkiyaw ōhi kīkwaya kā‑atāmēyimiskik?”
MAT.27.14	namwāc māka Jesus pēyakwāw nānitaw itwēw, ēkosi ana okimāw mistahi māmaskātēw.
MAT.27.15	tahtwāw kā‑miyāskākēwi-wīhkohkēk, ōmisi kī‑tōtam okimāw, pēyak kipahwākana ē‑pakitināt, anihi kā‑nawasōnāyit ayisiyiniwa. 
MAT.27.16	ēkospīhk pēyak kipahwākan kī‑kiskēyihtākosiw, Barabbas ē‑isiyihkāsot. 
MAT.27.17	ēkwa ayisiyiniwak ē‑kī-pē-māmawi-takohtēcik, Pilate kakwēcimēw, “tānēwako kā‑nitawēyimāyēk kita-pakitinak? Barabbas cī, ahpō cī Jesus onawasōnākan kā‑itiht?” 
MAT.27.18	wiya ē‑kēhcināhot kā‑nīkānīstawāyit Jewa ē‑ohtēyimāyit, ēwako ohci kā‑kī-pēsīmāyit.
MAT.27.19	ē‑mēkwā-apit Pilate wiyasiwātapiwinihk, owīkimākana kī‑pē-itisahamākēyiwa kita-itiht, “ēkāya nākatohkē ana ēkāya ē‑ohci-māyi-tōtahk nāpēw, wiya tipiskohk nimisi-kakwātakihtān nipawahtamowinihk wiya ohci.”
MAT.27.20	kā‑nīkānakisocik ayamihēwiyiniwak mīna ayisiyiniwak onīkānīmiwāwa wēpimēwak ayisiyiniwa kita-natotamawāyit Pilata kita-pakitināyit Barabbasa ēkwa Jesusa kita-nipahimiht. 
MAT.27.21	māka Pilate ōmisi itēw ayisiyiniwa, “ōki kā‑nīsicik, tānāna kā‑nitawēyimāyēk kita-pakitinak?”
MAT.27.21	“Barabbas!” ēsa kā‑itwēcik.
MAT.27.22	ēkosi Pilate itēw, “tānisi māka ka‑tōtawak Jesus, onawasōnākan kā‑itiht?”
MAT.27.22	ēkota kahkiyaw kā‑itwēcik, “mahti kita-cīstahāskwātāw!”
MAT.27.23	Pilate ēkwa ōmisi itēw, “kīkwāy māka ē‑kī-māyi-tōtahk?”
MAT.27.23	āhci piko tēpwēyiwa ayiwāk, “mahti kita-cīstahāskwātāw!”
MAT.27.24	ē‑kiskēyihtahk Pilate namōya nānitaw ayiwāk ta‑kī-tōtahk, māka ē‑wī-māmawi-māyēyihcikēyit, kī‑otinam nipiy ē‑kāsīcihcēt ē‑itwēt, “namōya niya nitōtamowin awa nāpēw kā‑wī-nipahiht. kiyawāw ōma kitōtamowiniwāw!” 
MAT.27.25	kahkiyaw māka ayisiyiniwak ōmisi itwēwak, “ēwako niyanān ēkwa nicawāsimisinānak nika-nayahtēnān!”
MAT.27.26	ē‑kī-pakitināt Barabbasa, itasiwēw ta‑pasastēhomiht Jesusa ēkwa pakitinēw kita-nitawi-cīstahāskwātimiht.
MAT.27.27	Pilate ēkwa osimākanisīma kī‑itohtahēwak Jesusa kihci-okimāwikamikohk. ēkwa kahkiyaw kotakak simākanisak ēkota kā‑ayācik kī‑māwasakopayitowak. 
MAT.27.28	kī‑kētayiwinisēnēwak ēkwa akohpēkasākay ē‑pakaski-mihkwāyik postiskamōhēwak, 
MAT.27.29	ēkwa ē‑kī-pīmahpitahkik okāminakasīwāhtikwa, ē‑kihci-okimāw-astotinīhkēcik, postiskamōhēwak. mīna mistik okihciniskiyihk ē‑tahkonamohācik. ēkwa kī‑ocihcihkwanapīstawēwak ē‑mētawākātācik, mīna itwēwak, “mahti kinwēs ta‑pimātisiw Jewak okihci-okimāmiwāwa.” 
MAT.27.30	ēkwa sihkwātēwak mīna anima mistik ē‑ohci-pāh-pakamistikwānēhwācik. 
MAT.27.31	ē‑kīsi-mētawākātācik kī‑kētasākēnēwak ēkwa kāwi kī‑postayiwinisēhēwak. ēkosi ēkwa kī‑sipwēhtahēwak kita-nitawi-cīstahāskwātācik.
MAT.27.32	ē‑ati-sipwēhtēcik nakiskawēwak pēyak nāpēwa Simon ē‑isiyihkāsoyit, Cyrenihk ē‑ohcīyit, ēkwa nayahtamōhēwak anima pimitāskwahikan. 
MAT.27.33	pē‑takohtēwak Golgotha, itē ē‑itwēmakahk ēwako, “mistikwānikan kā‑astēk,” 
MAT.27.34	ēkota itisinamawēwak Jesusa sōmināpoy ē‑takonamawācik kā‑wīsakaniyik maskihkiy; māka ē‑kocistahk, namōya minihkwēw.
MAT.27.35	ē‑kī-kīsi-cīstahāskwātācik pimitāskwahikanihk, kī‑āstwāhtowak otayiwinisiyiwa, ē‑sīkiwēpinikēcik. 
MAT.27.36	ēkosi ēkwa, apiwak ē‑nākatēyimācik. 
MAT.27.37	ēkwa ēsa ispimihk ostikwāniyihk kī‑sakahamwak masinahikēwin ē‑itastācik tānēhki kā‑nipahimiht: “ēwako awa Jesus, okihci-okimāmiwāwa Jewak.” 
MAT.27.38	nīso okimotiskak akocinwak āh‑āyītaw.
MAT.27.39	aniki ēkota kā‑pimohtēcik pīwēyimēwak ē‑wēwēpiskwēyicik, 
MAT.27.40	ē‑itwēcik, “kikī-wī-pīkonēn kihci-ayamihēwikamik ēkwa kāwi kita-wiyastāyan nisto kīsikāwa kā‑ispayik! mahti pimācihiso kīspin kiya manitowikosisān! pē‑nīhtāhtawī pimitāskwahikanihk ohci!”
MAT.27.41	wīstawāw kihci-ayamihēwiyiniwak asici kā‑kiskinohamākēcik wiyasiwēwina ēkwa ayisiyiniwak onīkānīmiwāwa mētawākātēwak ē‑itācik, 
MAT.27.42	“kī‑pimācihēw ayisiyiniwa māka namwāc kaskihtāw kita-pimācihisot. kīspin kihci-okimāwiw Israelīwiyiniwak ohci, tānēhki ēkāya kā‑pē-nīhtakosīt pimitāskwahikanihk ohci? sēmāk ēkosi kika-tāpwēwakēyimānaw! 
MAT.27.43	mamisītotawēw kisē-manitowa; mahti ēkwa kita-pimācihik kisē-manitowa kita-wāpahtihiwēyit ē‑nitawēyimikot! wiya kī‑itwēw, ‘niya ōma okosisa kisē-manitow!’”
MAT.27.44	ahpō wīstawāw okimotiskak kā‑cīstahāskwātihcik pīwēyimēwak.
MAT.27.45	kā‑pōn-āpihtā-kīsikāk isko nisto tipahikan ē‑ispayik misiwēskamik wanitipiskāw. 
MAT.27.46	ēkwa nānitaw nisto tipahikan ē‑ispayik Jesus tēpwēw ē‑itwēt, “Eli, Eli, lema sabachthani?” kā‑itwēmakahk, “nimanitōm, nimanitōm, tānēhki kā‑pakitēyimiyan?”
MAT.27.47	ēkota kisiwāk ātiht ayisiyiniwak ē‑nīpawicik itwēwak, “ē‑tēpwātāt awa Elijahwa.” 
MAT.27.48	ēkwa pēyak simākanis ispahtāw ē‑nitawi-sāpopatāt sāpopēkinēkan ē‑sīwāyik sōmināpoyihk, mistikohk ohci ē‑itisinamawāt kita-minihkwēyit.
MAT.27.49	mīna kotakak ayisiyiniwak itwēwak, “mahti pēhotān kīspin Elijahwa kita-pē-pimācihikot!”
MAT.27.50	āsay mīna Jesus kī‑tēpwēw ēkwa ati-pōni-yēhyēw.
MAT.27.51	ēkwa anima ākowēkahikan kā‑akotēk kihci-ayamihēwikamikohk yāyikipayiw āpihtaw ispimihk isko mohcihk. ēkwa nanamahcipayiw mīna asiniyak pahkwēpayiwak. 
MAT.27.52	īkwahāskāna yōhtēpayiwa ēkwa mihcēt kisē-manitow otiyinīma kā‑kī-nipiyit waniskānāyiwa. 
MAT.27.53	wayawīwak īkwahāskāna ohci, ēkwa ē‑kī-āpisisiniyit Jesusa, itohtēwak kanāci-kihci-ōtēnāhk Jerusalem, itē mihcēt ē‑wāpamikocik.
MAT.27.54	ispīhk simākanisiwikimāw mīna osimākanisīma ē‑wāpahtahkik ōma ē‑nanamahcipayiniyik ēkwa kahkiyaw kīkway kā‑kī-ispayiniyik, mitoni sēkisiwak ēkwa itwēwak, “tāpwē awa manitowikosisān!”
MAT.27.55	mihcēt iskwēwak osāpiwak wāhyaw ohci, ē‑kī-pē-pimitisahwācik Jesusa Galileehk ohci ē‑pa-pamihācik. 
MAT.27.56	wīcihiwēwak ēkota Mary Magdalene, ēkwa Mary okāwīwāwa James ēkwa Joseph, ēkwa owīkimākana Zebedee, ēwako okāwīwāwa James ēkwa John.
MAT.27.57	ē‑otākosik ēkota kī‑takohtēw ē‑wēyōtisit nāpēw, Joseph ē‑isiyihkāsot, Arimathea ē‑ohcīt, ēwako pēyak okiskinohamawākana Jesus. 
MAT.27.58	kī‑itohtēw okimāwa Pilata ē‑natotamawāt Jesusa wiyawiyiw. ēkosi tāpwē sīkihkēmow Pilate kiyām kita-pakitinamāht Joseph kita-otinahk. 
MAT.27.59	ēkosi ēkwa Joseph kī‑wēwēkahpitam anima miyaw oski wāpiskēkin ohci, 
MAT.27.60	ēkwa kī‑nahastāw kēhciwāk ita kā‑kī-kwayācihtamāsot ē‑kī-sēkwātihkēt asinīhk kita-nahiniht. ēkwa kī‑tihtipinēw mistasiniya ē‑kipahahk. ēkosi sipwēhtēw. 
MAT.27.61	ēkota cīki kī‑apiwak Mary Magdalene ēkwa ana kotak Mary.
MAT.27.62	ē‑wāpaniyik otayamihēwi-kīsikaniwāhk Jewak, kihci-ayamihēwiyiniwak mīna Phariseewak nātēwak Pilata. 
MAT.27.63	ēkwa ōmisi itēwak, “okimāw, nikiskisinān kā‑kī-itwēt ana kā‑kiyāskiskit, ‘nisto kīsikāw kī‑ispayiki nika-āpisisinikawin.’ 
MAT.27.64	mahti itasiwē īkwahāskān kita-kanawēyihcikātēk isko nisto kīsikāw, ēkosi okiskinohamawākana namwāc kita-otinamiyiwa anima miyaw ēkwa kita-wīhtamawēwak ayisiyiniwa ē‑kī-āpisisihk. nawac ōma kiyāskiwin ayiwāk kita-maci-itēyihtākwahk ispīhci anima nistam.”
MAT.27.65	“kitayāwāwāwak okanawēyihcikēwak,” itēw Pilate. “niyāk, ē‑isi-kaskihtāyēk kwayask kanawēyihtamohihkok īkwahāskān.”
MAT.27.66	ēkosi sipwēhtēwak ē‑nitawi-āyihcihtācik anima ita kā‑nahinimiht Jesusa, ē‑akoskiwaswācik anihi asiniya ēkwa ē‑kanawēyihtamohācik okanawēyihcikēwa.
MAT.28.1	ē‑pōni-ayiwēpi-kīsikāk, ēwako ē‑ayamihēwi-kīsikāk ē‑ati-pētāpahk, Mary Magdalene ēkwa kotak Mary nitawi-wāpahtamwak īkwahāskānihk. 
MAT.28.2	sisikoc ēkota misi-nanamahcipayiyiw; wiya okīsikōma kā‑tipēyihcikēt kīsikohk ohci pē‑twēhow mīna wīkatētihtipinēw asiniya ēkwa ēkota apiw. 
MAT.28.3	kā‑wāsaskotēpayik ē‑isi-kīhkāyāsot mīna otayiwinisa tāpiskōc kōna ē‑isi-wāpiskāyiki. 
MAT.28.4	ēkwa ē‑wāpamikot okanawēyihcikēwa, kī‑nanamipayiyiwa iyikohk ē‑sēkisiyit ēkwa ati-wanēyihtamiyiwa.
MAT.28.5	māka ēsa anihi okīsikowa itikwak ōki iskwēwak, “ēkāya kiyawāw sēkisik; nikiskēyihtēn ē‑natonawāyēk Jesus kā‑kī-cīstahāskwātiht. 
MAT.28.6	namwāc ōta ayāw! āpisisin, mwēhci kā‑kī-itwēt. āstamitik, pē‑wāpahtamok ita kā‑kī-pimisimiht. 
MAT.28.7	kiyipa nitawi-wīhtamāmihk okiskinohamawākana ē‑kī-waniskāt nipiwinihk ohci, ēkwa ē‑ati-itohtēt Galileehk isi pāmwayēs kiyawāw, ēkotē kika-wāpamāwāw. hāw, ēwako ōma kā‑pē-wīhtamātakok.”
MAT.28.8	ēkosi kakwēciyāhowak ē‑sipwēhtēcik īkwahāskānihk ohci, ē‑sēkisicik mīna ē‑kakwāyaki-miywēyihtahkik, ēkwa ispahtāwak ta‑wīhtamawācik okiskinohamawākaniyiwa.
MAT.28.9	Jesus ēsa kētahtawē nakiskawēw ē‑itāt, “pēyāhtakēyimowin ayāk.” ēkosi nitawi-kawiwēpinisoyiwa ē‑miciminikot ositihk ēkwa ē‑ocihcihkwanapīstākot. 
MAT.28.10	ōmisi itēw Jesus, “ēkāya sēkisik. nitawi-wīhtamāhkok niciwāmak kita-itohtēcik Galileehk; ēkotē nika-wāpamikwak.”
MAT.28.11	ē‑mēkwā-itohtēyit ōhi iskwēwa kita-ācimostawāyit kiskinohamawākana, ātiht ōki simākanisak kā‑kanawēyihtahkik īkwahāskān nitawi-wīhtamawēwak kihci-ōtēnāhk kihci-ayamihēwiyiniwa kahkiyaw kīkway kā‑kī-ihkiniyik. 
MAT.28.12	ēkwa ēsa ē‑māmawopicik kā‑nīkānakisocik ayamihēwiyiniwak ēkwa onīkānīmiwāwa ayisiyiniwak, itasiwēwak kita-miyācik simākanisa mistahi sōniyāwa, 
MAT.28.13	ēkwa itēwak, “ōmisi kika-itwānāwāw: ‘okiskinohamawākana nīpā-tipisk kī‑pē-kimotiyiwa anima miyaw ē‑mēkwā-nipāyāhk.’ 
MAT.28.14	kīspin okimāw Pilate pēhtahki ōma ācimowin nika-sākōcimānān namōya kita-misihoyēk.”
MAT.28.15	ēkosi ēsa otinēwak kanawēyihcikēwak anihi sōniyāwa ēkwa tōtamwak anima kā‑kī-itihcik. ēkwa ōma ācimowin kī‑ātocikātēw misiwē itē kā‑ayācik Jewak
MAT.28.16	ēkwa ēsa ē‑ihtasicik pēyakosāp kiskinohamawākanak itohtēwak Galileehk, anima wacīhk kā‑kī-itikocik Jesusa kita-itohtēcik. 
MAT.28.17	ispīhk ē‑wāpamācik, ocihcihkwanapīstawēwak; ātiht māka namwāc kēhcināhowak. 
MAT.28.18	Jesus ēsa nātēw ē‑itāt, “kahkiyaw tipēyihcikēwin kihci-kīsikohk mīna askīhk nimiyikawin. 
MAT.28.19	ēkosi māka itohtēk ē‑itahtōskānēsicik ayisiyiniwak kahkiyaw itē ēkwa osīhihkok kiskinohamawākanak, kita-sīkahāhtawāyēkok owīhowinihk ohtāwīmāw mīna okosisimāw mīna kā‑kanātisit ahcāhk, 
MAT.28.20	kita-kiskinohamawāyēkok kita-pimitisahahkik kahkiyaw kīkwaya kā‑kī-kiskinohamātakok; ēkwa kiskēyihtamok ōma: kākikē kika-wīcēwitināwāw isko pōni-askīwahki!”
MRK.1.1	ēwako ōma omiywācimikowin Jesus Christ, manitowikosisān 
MRK.1.2	ē‑wī-ispayiyik kā‑kī-wīhtahk okiskiwēhikēw Isaiah ē‑kī-masinahahk ōma,
MRK.1.2	“kisē-manitow itwēw,
MRK.1.2	‘nika-nīkānisitisahwāw nititwēstamākēm
MRK.1.2	kita-kwayātastamāsk kahkiyaw kīkway ita kita-pē-itohtēyan.
MRK.1.3	awiyak matwē-tēpwēw pakwataskīhk:
MRK.1.3	kwayācihtamāhk kā‑tipēyihcikēt mēskanaw
MRK.1.3	kita-kwayaskwamok ita kita-pē-pimohtēhot.’”
MRK.1.4	ēkosi John osīkahāhtākēw takohtēw pakwataskīhk ē‑wīhtamawāt ayisiyiniwa ē‑itāt kita-sīkahāhtāmiht ēkwa kita-kwēskwātisiyit, ēkosi kita-pōnēyihtamāmiht kā‑kī-isi-macātisiyit. 
MRK.1.5	mihcēt ayisiyiniwak itohtēwak ēsa kita-natohtawācik, Judea askīhk ēkwa Jerusalemihk kihci-ōtēnāhk ohci. wīhtamwak ē‑mihtātahkik ē‑kī-maci-tōtahkik, ēkwa kī‑sīkahāhtawēw John, Jordan sīpīhk.
MRK.1.6	John kī‑kikasākēw mīhawēsākay piskwākanēwatimwa ohci, ēkwa napakēyāpiy kī‑pakwahtēhow, ēkwa kī‑omīciwiniw okwāskōcisīsa ēkwa āmow osīhcikan sakāhk ohci. 
MRK.1.7	ōmisi ēsa itēw ayisiyiniwa, “ana nāpēw mwēstas wiya kā‑wī-pē-takohtēt, nawac wiya ayiwāk itēyihtākosiw ispīhci niya. namōya nitēpakēyihtākosin ahpō kita-nawakīstawak ta‑āpahamwak omaskisinēyāpiya. 
MRK.1.8	niya kisīkahāhtātināwāw nipiy ohci, māka wiya kika-sīkahāhtākowāw kā‑kanātisiyit ahcāhkwa ohci.”
MRK.1.9	mwēstas nawac Jesus kī‑pē-takohtēw, Nazarethihk Galilee askīhk ē‑ohtohtēt ēsa, ēkwa John kī‑sīkahāhtawēw ēkota Jordan sīpīhk. 
MRK.1.10	mayaw ē‑pē-kapāt Jesus, kī‑wāpahtam kīsik ē‑yohtēpayiyik ēkwa ē‑itāpit kīsikohk wāpamēw ē‑pē-itakociniyit kā‑kanātisiyit ahcāhkwa ē‑twēhototākot tāpiskōc omīmīwa ē‑twēhoyit. 
MRK.1.11	ēkwa awiya kihci-kīsikohk ohci ē‑itwēyit, “kiya ōma nikosis kā‑sākihitān. kinahēyihtamihin.”
MRK.1.12	sēmāk ēsa itisahok kā‑kanātisiyit ahcāhkwa pakwataskīhk. 
MRK.1.13	ēkotē kī‑ayāw nēwomitanaw kīsikāw, ē‑kotēyimikot macāyisa, ēkota mīna ayāyiwa pakwaci-pisiskiwa, māka okīsikowa kī‑pē-pamihik.
MRK.1.14	ē‑kī-kipahomiht Johna, Jesus ēsa kī‑itohtēw Galilee askīhk, ēkotē ē‑wīhtamawāt ayisiyiniwa miywācimowin kisē-manitowa ohci. 
MRK.1.15	ōmisi itēw ēsa, “nahipayiw ēkwa kita-mācipayiyik otipēyihcikēwin kisē-manitow, wēpinamok kimaci-tōtamowiniwāwa ēkwa tāpwēhtamok ōma miywācimowin.”
MRK.1.16	ē‑mēkwā-pimohtēt Jesus sisonē Galilee sākahikanihk, kī‑wāpamēw nīso ē‑pakitahwāyit, pēyak Simon isiyihkāsow ēkwa ana kotak Andrew, ēwakonik ōki ē‑wīcisānihtocik. 
MRK.1.17	ōmisi itēw Jesus, “āstamik, pē‑wīcēwik, kika-kiskinohamātināwāw kita-isi-māwacihāyēkok ayisiyiniwak tāpiskōc māna kā‑pakitahwāyēk.” 
MRK.1.18	sēmāk ēsa pakitinēwak otayapīwāwa ēkwa ati-wīcēwēwak Jesusa.
MRK.1.19	ē‑ati-pimohtēt awasicahīs, namōya wāhyaw āsay mīna kā‑wāpamāt nīso nāpēwa, pēyak James itāw ēkwa osīma Johna, ēwakonik ōki Zebedee okosisa. ōsihk ē‑apicik ē‑wiyāpēkinācik ayapiya. 
MRK.1.20	sēmāk ēsa kā‑natomāt Jesus kita-wīcēkocik, tāpwē ati-nakatēwak ohtāwīwāwa asici atoskēyākana ēkwa ati-pimitisahwēwak.
MRK.1.21	Jesus ēkwa okiskinohamawākana itohtēwak Capernaum ōtēnāhk; ēkotē ē‑ayācik Jewak
MRK.1.22	aniki ayisiyiniwak kā‑pēhtawācik ē‑pīkiskwēyit kī‑māmaskātēwak, namōya tāpiskōc kotaka kā‑kiskinohamākēyit kisē-manitowa owiyasiwēwiniyiw, māka wiya ē‑miyikowisit okiskēyihtamowin ē‑āpacihtāt.
MRK.1.23	mēkwāc ē‑pīkiskwēt, kā‑pīhtikwēt pēyak nāpēw ē‑kī-pīhciyawēskākot maci-ahcāhkwa ē‑misi-tēpwēt ēsa, 
MRK.1.24	“Jesus Nazarethihk kā‑ohcīyan, tānēhki kā‑mwēstācihkawiyāhk? ōta cī ē‑pē-misiwanācihiyāhk? kikiskēyimitin awīna kiya, kiya ōma kisē-manitow okanātisīma,” kā‑itikot ēsa.
MRK.1.25	Jesus kī‑kisīkitotēw maci-ahcāhkwa, ē‑itāt, “pōnwēwita ēkwa nakas ana nāpēw.”
MRK.1.26	ana maci-ahcāhk kī‑pēhtākosiw, ē‑ocipitikōskawāt anihi nāpēwa ēkwa pōnihēw ēsa. 
MRK.1.27	kahkiyaw ayisiyiniwak kī‑māmaskātamwak ē‑itwēcik, “tānisi ōma? oski-kiskinohamākēwin cī ōma? awa nāpēw miyikowisiwin ē‑ayāt ta‑wiyasiwātāt maci-ahcāhkwa ēkwa ē‑natohtākot.”
MRK.1.28	ēkwa sēmāk piko itē Galilee askīhk Jesus kī‑ācimāw.
MRK.1.29	Jesus ēkwa okiskinohamawākana asici James ēkwa John kī‑sipwēhtēwak Jewa
MRK.1.30	ēcika ōma Simon osikosa ē‑āhkosiyit nipēwinihk kī‑pimisiniyiwa ē‑kisisowāspinēyit. sēmāk wīhtamawāw Jesus ē‑isi-ayāyit. 
MRK.1.31	kī‑nātēw ē‑sakicihcēnāt ēkwa ē‑waniskānāt, sēmāk kā‑pōni-kisisoyit. ana iskwēw kī‑ati-pamihēw ōhi okiyokēwa.
MRK.1.32	ēwako ē‑otākosik ē‑kī-pahkisimohk ayisiyiniwak kī‑pēsiwēwak kahkiyaw kā‑āhkosiyit ēkwa anihi kā‑pīhciyawēskākoyit maci-ahcāhkwa. 
MRK.1.33	kahkiyaw ayisiyiniwak ēkota ōtēnāhk ohci ēsa kī‑nīpawiwak iskwāhtēmihk. 
MRK.1.34	ēkwa Jesus kī‑iyinīhkahēw mihcēt nanātohk ē‑itāspinēyit ēkwa mihcēt kī‑wayawītisahwēw maci-ahcāhkwa; namōya ohci-pakitinēw maci-ahcāhkwa kita-pīkiskwēyit, ayisk kī‑nisitawēyimēwak.
MRK.1.35	wīpac pāmwayēs ē‑ati-wāpahk Jesus kī‑waniskāw ēkwa kī‑sipwēhtēw pīkiskātanohk ē‑nitawi-ayamihāt wayawītim-ōtēnāhk. 
MRK.1.36	ēkwa Simon ē‑wīcēwāt owīcēwākana kī‑natonawēwak, 
MRK.1.37	ēkwa ispīhk ē‑miskawācik itēwak, “kahkiyaw ayisiyiniwak kinatonākwak.”
MRK.1.38	māka Jesus ōmisi itēw ēsa, “piko kita-itohtēyahk ōtēnawa ōta wāsakām, ēwakonik mīna kita-kakēskimakik, ēwako ohci kā‑pē-itohtēyān.”
MRK.1.39	kī‑itohtēw misiwē Galilee askīhk ē‑wīhtamawāt omiywācimowin ayisiyiniwa otayamihēwikamikoyihk, ēkwa ē‑wayawītisahwāt maci-ahcāhkwa anihi kā‑pīhciyawēskākoyit.
MRK.1.40	pēyak nāpēw ē‑kakwātakihikot wasakāspinēwin ē‑kostācikātēyik kitimākimostawēw Jesusa, ē‑ocihcihkwanapīstawāt itēw, “kīspin kitēyihtēn, kika-kī-miywāyāhin.”
MRK.1.41	Jesus kī‑kitimākinawēw ēkwa ē‑sāmināt itēw, “ēkosi nitēyihtēn, miywāyā!” 
MRK.1.42	sēmāk ēsa kā‑miywāyāyit, ēkosi kī‑kanātisiyiwa ēsa. 
MRK.1.43	ēkwa sōhki ē‑kī-kitotāt, sēmāk kī‑sipwēhtisahwēw, 
MRK.1.44	mīna itēw, “mēyākwām, ēkāya awiyak wīhtamaw. māka nitawāpam otayamihēwiyiniw ēkwa kika-nitawāpēnāk; ēkwa kika-pakitināson kā‑itastēk Moses owiyasiwēwinihk, ēkosi kita-kēhcināhocik ayisiyiniwak ē‑miywāyāyan.”
MRK.1.45	māka ana nāpēw piko awiya wīhtamawēw Jesusa ē‑miywāyāhikot. ēkosi namwāc kī‑itohtēw Jesus mēkwānohk ōtēnāhk, pīkiskātanohk piko ē‑kī-ayāt. āhci piko ayisiyiniwa nanānis ohci kī‑pē-nātik.
MRK.2.1	namōya mihcēt kīsikāwa ē‑ispayik Jesus kāwi kī‑takohtēw Capernaumihk, ēkwa ācimāw ēkota wīkihk ē‑ayāt. 
MRK.2.2	ēkwa kī‑māwasakowak ēkota mihcēt ayisiyiniwak, ēkosi ē‑nōtiskotātocik pīhcāyihk namōya ohci-tawāw iskwāhtēmihk; ēkota Jesus ē‑kakēskimāt omiywācimowin ohci. 
MRK.2.3	ēkwa ēsa nēwo nāpēwak pēsiwēwak nāpēwa ē‑nipowāspinēyit. 
MRK.2.4	ēkwa ēkāya ē‑kī-pīhtikwahācik wiya ē‑nōtiskamātowiht, tahkohc wāskāhikanihk kī‑tawinamwak apahkwānihk ēkota ispimihk ita Jesusa kā‑ayāt; ēkota ēsa nīhtāpēkinēwak ōhi nāpēwa otaspisimoniyihk ē‑pimisiniyit. 
MRK.2.5	Jesus wiya ē‑kiskēyihtahk iyikohk kahkiyaw anihi ē‑tāpwēwakēyimikot, itēw anihi nāpēwa, “nikosis, kimaci-tōtamowina kikāsīnamākawin.”
MRK.2.6	ātiht kā‑kiskinohamākēcik wiyasiwēwin ēkota ē‑apicik ōmisi isi-māmitonēyihtamwak, 
MRK.2.7	“tānēhki awa ōma kā‑isi-pīkiskwēt? ē‑pāstāmāt kisē-manitowa. awīna ka‑kī-kāsīnamawāt awiya omaci-tōtamowiniyiw, kisē-manitow piko!”
MRK.2.8	sēmāk Jesus kī‑kiskēyihtam tānisi ē‑itēyihtamiyit. ēkosi ōmisi itēw ēsa, “tānēhki ōmisi isi kā‑macēyihtamēk? 
MRK.2.9	nawac cī wēhcasin kita-wīhtamāht awa kā‑nipowāspinēt, ‘kimaci-tōtamowina kikāsīnamākawin,’ ispīhci kita-wīhtamāht kita-otinahk otaspisimon ēkwa kita-pimohtēt? 
MRK.2.10	kika-wāpahtihitināwāw, ayisiyinīwikosisān ayāw miyikowisiwin ōta askīhk kita-kāsīnamākēt maci-tōtamowina.” ēkosi anihi kā‑nipowāspinēyit nāpēwa kī‑itēw, 
MRK.2.11	“kiwīhtamātin, pasikō, otina kitaspisimon ēkwa ati-kīwē!”
MRK.2.12	ēkosi ana nāpēw pasikōw ēkwa ē‑otinahk otaspisimon kī‑ati-kakwēciyāhow. ōki wiya ē‑kitāpamācik kī‑māmaskātamwak ēkwa ē‑mamihcimācik kisē-manitowa. “namōya ōma wīhkāc ēkosi ē‑isi-wāpahtamāhk,” itwēwak ēsa.
MRK.2.13	āsay mīna Jesus kī‑itohtēw sisonē Galilee sākahikanihk. mihcēt ayisiyiniwak kī‑wāsakāmēskawēwak Jesusa, ēkwa ē‑kiskinohamākocik miywācimowin. 
MRK.2.14	ē‑mēkwā-pimohtēt kī‑wāpamēw otipahikēhiwēwa okimānāhk ohci, Levi itimāwa, okosisiyiwa Alphaeusa, ē‑apiyit otipahikēwikamikosiyihk. ōmisi itēw ēsa Jesus, “āstam, pimitisahon.” Levi kī‑pasikōw ē‑pimitisahwāt.
MRK.2.15	mwēstas Jesus kī‑nitawi-mīcisow Leviya wīkiyihk, mihcēt otipahikēhiwēwak mīna aniki kā‑pīwēyihtākosicik kī‑pimitisahwēwak Jesusa, ēkwa mihcēt kī‑wīci-mīcisōmēw mīna okiskinohamawākana. 
MRK.2.16	ātiht kā‑kiskinohamākēcik wiyasiwēwin, ēwakonik Phariseewak, ē‑wāpamācik Jesusa ē‑wīci-mīcisōmāyit kā‑pīwēyihtākosiyit mīna otipahikēhiwēwa, kakwēcimēwak kiskinohamawākana ē‑itācik, “tānēhki kā‑wīci-mīcisōmāt ēwakotowahk ayisiyiniwa?”
MRK.2.17	Jesus ē‑pēhtawāt ōma ē‑itwēyit, itēw ēsa, “otāhkosiwak aniki kā‑nitawēyimācik maskihkīwiyiniwa, namōya aniki kā‑miywāyācik. namōya ē‑pē-tēpwātakik kita-pē-pimitisahocik kwayask kā‑itātisicik, māka kā‑pīwēyimihcik.”
MRK.2.18	pēyakwāw ēsa kī‑īwanisīhisowak John okiskinohamawākana ēkwa mīna Phariseewak. ēkwa ātiht ayisiyiniwak kī‑pē-kakwēcimēwak Jesusa ē‑itācik, “tānēhki okiskinohamawākana John ēkwa Phariseewak okiskinohamawākaniwāwa kā‑īwanisīhisocik ēkwa aniki kiya namōya?”
MRK.2.19	ōmisi itēw ēsa Jesus, “ē‑itēyihtamēk cī aniki kā‑wīhkomihcik kihci-wīkihtowinihk ēkāya kita-mīcisocik? namōya ēkosi kita-kī-ihkihk, wiya ēkota ē‑ayāt ana nāpēw kā‑wīkihtot. 
MRK.2.20	māka kita-otihcipayiw ana nāpēw kā‑wīkihtot kētahtawē kita-sipwēhtahāw, ēkosi ēkwa kiyām kita-īwanisīhisowak.
MRK.2.21	“namōya awiyak āpacihtāw oski-papakiwayānis kita-ohci-mīsahahk kayāsasākay, ayisk ka‑āciwēpāyāw anima ayānis kita-tātopayiw anima kayāsēkin. ēkwa nawac kita-misi-tātopayiw. 
MRK.2.22	ahpō mīna namōya awiyak asowatāw kayāsi-pahkēkinowatihk oski-sōmināpoy, ayisk kita-tātopayiw anima kayāsi-pahkēkinowat, ēkosi kita-wanihcikātēw. māka nawac oski-sōmināpoy kita-asowatāhk oski-pahkēkinowatihk.”
MRK.2.23	pēyakwāw Jesus ē‑pimohtēcik kistikānihk. okiskinohamawākana kī‑mā-manipitēyiwa pahkwēsikanihkāna. ē‑ayamihēwi-kīsikāyik anima Jewak
MRK.2.24	ēkosi Phariseewak ōmisi itēwak Jesusa, “tānēhki ōma kā‑tōtahkik ē‑patahahkik wiyasiwēwin kitayamihēwi-kīsikāmināhk?”
MRK.2.25	ōmisi itēw Jesus, “kēhcināc kikiskēyihtēnāwāw kihci-masinahikanihk ē‑itācimiht David, ispīhk ē‑nōhtēhkatēcik nāpēwa kā‑wīcēwāt. 
MRK.2.26	kī‑pīhtikwēw kihci-ayamihēwikamikohk ēkwa kī‑mowēw pahkwēsikana ē‑kī-pakitināsowiht āta ēkāya ē‑itastēk piko awiyak kita-mowāt, otayamihēwiyiniwak piko. kī‑asamēw owīcēwākana. ēkospīhk Abiathar ē‑māwaci-kihci-ayamihēwiyinīwit.”
MRK.2.27	ēkwa ōmisi ati-itēw, “ayamihēwi-kīsikāw kī‑osīhtamawāwak ayisiyiniwak ohci, namōya wiya ayamihēwi-kīsikāw kita-tipēyimikocik ayisiyiniwak. 
MRK.2.28	ēkosi ahpō piko ayisiyinīwikosisān tipēyihtam ayamihēwi-kīsikāw.”
MRK.3.1	ēkwa ēsa Jesus kāwi kī‑itohtēw Jewa
MRK.3.2	ēkota mīna ayāyiwa ayisiyiniwa ē‑kakwē-misihikot, mahti kita-iyinīhkahāt anihi nāpēwa ē‑ayamihēwi-kīsikāk. 
MRK.3.3	ēkwa ōmisi itēw anihi nāpēwa, “āstam, ōta ohtiskāpawīstawik ōki kahkiyaw.” 
MRK.3.4	ōmisi itēw ayisiyiniwa, “wiyasiwēwinihk cī pakitinikātēw ē‑ayamihēwi-kīsikāk kita-miyo-tōtamihk ahpō cī kita-māyi-tōtamihk? kita-pimācihiht ayisiyiniw ahpō kita-misiwanācihiht?”
MRK.3.4	māka ēsa namōya nānitaw itwēyiwa. 
MRK.3.5	Jesus kī‑kisiwi-kanawāpamēw ayisiyiniwa, māka ēsa kitimākinawēw osām ē‑sasīpihtamiyit ēkwa ēkāya ē‑nōhtē-kiskēyihtamiyit kīkway. ōmisi itēw anihi nāpēwa, “mahti tasona kicihciy.” tāpwē ēkosi tōtamiyiwa. sēmāk miywāyāyiwa. 
MRK.3.6	ēkosi ēsa Phariseewak ēkota ohci sipwēhtēwak ē‑nitawi-wāpamācik otayisiyinīma kihci-okimāw Herod ēkwa wiyasiwēwak ēsa kita-nipahācik Jesusa.
MRK.3.7	Jesus ēkwa okiskinohamawākana kī‑itohtēwak Galilee sākahikanihk, ēkwa mihcēt ayisiyiniwa kī‑pimitisahok. nētē Galilee askīhk ē‑ohtohtēyit, ātiht Judea askīhk ohci, 
MRK.3.8	ēkwa Jerusalemihk ohci ēkwa Idumea askīhk ohci, ēkwa kotakak awasitē Jordanihk ohci ēkwa wāsakām Tyre ēkwa Sidon ohci. kahkiyaw ēwakonik ōki ayisiyiniwak ē‑pē-nitawāpamācik Jesusa wiya ē‑pēhtahkik tānisi ē‑tōtamiyit. 
MRK.3.9	iyikohk ē‑mihcētiyit ayisiyiniwa Jesus kī‑atotēw okiskinohamawākana kita-pētāyit ōsi kita-kwayātastamākot, ēkosi ēkāya kita-sīhtiskākot ayisiyiniwa. 
MRK.3.10	ē‑kī-iyinīhkahāt mihcēt ayisiyiniwa, ēkosi aniki otāhkosiwak kī‑sīhtiskātowak ē‑kakwē-sāminācik Jesusa. 
MRK.3.11	ēkwa aniki kā‑pīhciyawēskākocik maci-ahcāhkwa, ispīhk ē‑wāpamācik Jesusa, kī‑pahkisinwak ēsa ē‑ocihcihkwanapīstawācik ēkwa tēpwēpayiwak ē‑itwēcik, “kiya ōma kisē-manitow okosisa!”
MRK.3.12	Jesus kī‑wīhtamawēw kēhcinā ēkāya kita-wīhtamawāyit ayisiyiniwa awīna wiya.
MRK.3.13	Jesus ēkwa kī‑āmaciwēw ispatināhk ēkwa kī‑natomēw anihi nāpēwa kā‑nitawēyimāt. kī‑pē-itohtēyiwa, 
MRK.3.14	ēkwa nīsosāp ē‑nawasōnāt, itisahwākana isiyihkātēw. ēwakoni nawasōnēw ta‑pimi-wīcēkot ēkwa kita-sipwēhtisahwāt kita-kakēskimiwēyit, 
MRK.3.15	ēkwa sōhkisiwin kita-miyikowisiyit kita-ohci-wayawītisahwāyit maci-ahcāhkwa.
MRK.3.16	ēwakoni ōhi nīsosāp kā‑kī-nawasōnāt: Simon, Peter isiyihkātēw ēsa; 
MRK.3.17	James okosisa Zebedee ēkwa John wīcisāna, ōmisi ē‑isiyihkātāt ēsa, “Boanerges,” kā‑itwēmakahk “kā‑kitocik okosisiwāwa;” 
MRK.3.18	Andrew ēkwa Philip, ēkwa Bartholomew, ēkwa Matthew ēkwa Thomas, ēkwa James okosisa Alphaeus, ēkwa Thaddaeus, ēkwa Simon kā‑wīcēwāt Cananeana,
MRK.3.19	ēkwa Judas Iscariot, ēwako awa kā‑wī-misihāt Jesusa.
MRK.3.20	kī‑kīwēw ēsa Jesus. ēkwa mihcēt ayisiyiniwak āsay mīna māmawopayiwak, ēkosi namwāc ēsa kaskihtāwak kita-mīcisocik Jesus ēkwa okiskinohamawākana. 
MRK.3.21	ispīhk owāhkōmākana ē‑pēhtamiyit ōma, kī‑natonāk kita-māmīnomikot, osām wiya ē‑kīskwē-ayāt ē‑itēyimācik ēsa.
MRK.3.22	ātiht aniki kā‑kiskinohamākēcik wiyasiwēwin kī‑takohtēwak Jerusalemihk ohci ēkwa kī‑itwēwak ēsa, “pīhciyawēskāk Beelzebula, onīkānīwa maci-ahcāhkwa ohci ē‑miyikot mamāhtāwisiwin kita-wayawītisahwāt maci-ahcāhkwa.”
MRK.3.23	ēkwa Jesus tēpwātēw, “āstamik,” itēw. ēkwa kakwēcimēw, ē‑aspahākēmot, “tānisi ka‑kī-isi-wayawītisahosot macāyis? 
MRK.3.24	kīspin piskihci askīhk nāh‑nōtinitowak ayisiyiniwak ē‑wā-wīcēhtocik kita-pīkopayiwak. 
MRK.3.25	kīspin pēyak wāskāhikanihk ayisiyiniwak pā‑piskihcipayihowak piyisk kita-nōtinitowak mīna kita-pīkonisowak. 
MRK.3.26	pēyakwan ēkosi kīspin macāyis nōtinisow kita-ati-pīkonisow piyisk.
MRK.3.27	“namōya awiyak kita-kī-pīhtikwēw owāskāhikaniyihk nāpēwa kā‑maskawisīyit, ayisk piko kita-māhcikwahpitāt kita-masaskonāt.
MRK.3.28	“kikēhcināmitināwāw, kahkiyaw maci-tōtamowina kita-kāsīnamākonāwāw ēkwa kahkiyaw maci-āyimohtowina. 
MRK.3.29	māka awiyak ohcitaw kā‑pāstāmāt kā‑kanātisiyit ahcāhkwa, namōya wīhkāc kisē-manitowa kita-kāsīnamāk, kākikē ta‑pāstāhow.” 
MRK.3.30	ēkosi ōma ē‑itwēt Jesus ayisk ātiht ayisiyiniwa ē‑kī-itikot ēsa ē‑pīhciyawēskākot maci-ahcāhkwa.
MRK.3.31	takohtēyiwa ēsa Jesus okāwiya mīna wīcisāna wayawītimihk ohci ē‑nātitisahokot ē‑nōhtē-wāpamikot. 
MRK.3.32	mihcēt ayisiyiniwa ēsa ē‑wāsakāpīstākot ēkwa itik, “mahti, kikāwiy asici kīcisānak wayawītimihk kipēhikwak ē‑nitawēyimiskik.”
MRK.3.33	Jesus ēsa itēw, “awīna ana nikāwiy mīna awīna aniki nīcisānak?” 
MRK.3.34	kitāpamēw ēsa anihi ayisiyiniwa kā‑wāsakāmēpīstākot ē‑itāt, “kiyawāw ōma nikāwiy mīna nīcisānak. 
MRK.3.35	awiyak ē‑tōtahk kisē-manitowa ē‑itikot, ēwakonik aniki nīcisānak mīna nikāwiy.”
MRK.4.1	āsay mīna Jesus kī‑māci-kiskinohamākēw sisonē sākahikanihk Galileehk. osām ē‑mihcētiwiht Jesus kī‑pōsiw ōsihk ēkota ē‑apit. ayisiyiniwak kī‑wāsakāmēkāpawiwak ēsa. 
MRK.4.2	mihcēt kīkway kī‑kiskinohamawēw ē‑aspahākēmot ēkwa ōmisi itēw ēsa,
MRK.4.3	“pēhtamok! pēyak nāpēw kī‑nitawi-kistikēw. 
MRK.4.4	ēkwa kī‑siswēwēpinēw kistikāna otaskīhk, ātiht anihi kiscikānisa kī‑pahkisiniyiwa mēskanāsihk, ēkwa ēsa piyēsīsa mēstinēyiwa ē‑mowāyit. 
MRK.4.5	ātiht kiscikānisak kī‑pahkisinwak asinīskāhk ita ēkāya mistahi ē‑asiskīwiyik, ēkwa sākikiwak ēsa sēmāk. 
MRK.4.6	ispīhk ē‑kisāstēk kī‑kīsisowak, ayisk namwāc itāmihk isi wacēpikiwak, ēkosi kī‑pāsowak. 
MRK.4.7	ātiht kī‑pahkisinwak ita okāminakasiyak ē‑ohpikicik, namōya kī‑kīsi-ohpikiwak osām ē‑kakēpiskākocik okāminakasiya. 
MRK.4.8	māka ātiht kiscikānisak kī‑pahkisinwak ita ē‑miywāsiniyik askiy ēkwa aniki kiscikānisak kī‑miyopikiwak kwayask ē‑mīnisiwicik; ātiht nistomitanaw tahtwāw ē‑mīnisiwicik, ātiht nikotwāsikomitanaw ēkwa kotakak mitātahtomitanaw.”
MRK.4.9	ēkwa Jesus itēw ēsa, “awiyak pēhtawici, piko kwayask kita-natohtam.”
MRK.4.10	mēkwāc Jesus ē‑pēyakwapit, ātiht aniki kā‑kī-pēhtākot asici nīsosāp okiskinohamawākana pē‑nātik ē‑kakwēcimikot tānisi anihi otaspahākēmowina ē‑itwēmakaniyiki. 
MRK.4.11	ōmisi itēw ēsa, “kimiyikowisināwāw kita-nisitohtamēk kisē-manitow otipēyihcikēwin, māka aniki wayawītimihk kā‑ayācik piko kita-aspahākēmohk, 
MRK.4.12	ēkosi
MRK.4.12	kiyām āta kwayask nanātawāpitwāwi,
MRK.4.12	namwāc kita-wāpahtamwak
MRK.4.12	ēkwa āta kwayask natohtahkwāwi,
MRK.4.12	namwāc kita-nisitohtamwak.
MRK.4.12	kīspin kaskihtātwāwi kita-nātāmototawēwak kisē-manitowa,
MRK.4.12	ēkosi kita-kāsīnamākwak.”
MRK.4.13	ēkwa Jesus itēw ēsa, “tānisi kita-kī-isi-nisitohtamēk kotaka nitaspahākēmowina, kīspin namōya kinisitohtēnāwāw ōma? 
MRK.4.14	ana nāpēw kā‑kistikēt, kistikān ana opīkiskwēwin kisē-manitow. 
MRK.4.15	tāpiskōc kistikānak kā‑pahkisihkik mēskanāsihk, ātiht ayisiyiniwak mayaw opīkiskwēwiniyiw kisē-manitowa ē‑pēhtahkik, sēmāk macāyis pē‑wā-wanāhtāw anima pīkiskwēwin. 
MRK.4.16	tāpiskōc kistikānak kā‑pahkisihkik asinīskāhk, kotakak ayisiyiniwak, mayaw ē‑pēhtahkik pīkiskwēwin, sēmāk miywēyihtamwak, miyo-otinamwak, 
MRK.4.17	māka namwāc pīhciyawēskākwak, mācika namōya kinwēs pimitisahamwak kisē-manitowa opikīskwēwiniyiw opimātisiwiniwāhk, aciyaw piko tāpwēhtamwak. ispīhk ēkāya kwayask ē‑tōtāhcik, ahpō āyimisiwin ē‑nakiskahkik kisē-manitow opīkiskwēwin ohci, ēkosi pōmēwak. 
MRK.4.18	kotakak ayisiyiniwak tāpiskōc aniki kistikānak kā‑pahkisihkik okāminakasīskāhk. pēhtamwak pīkiskwēwin 
MRK.4.19	māka otamihikwak kīkwaya ōta askīhk, miywēyihtamwak wēyōtisiwina, ēkwa akāwātamwak kotaka kīkwaya; ēwakoni ōhi kīkwaya kā‑ohci-pīkonahkik kisē-manitow opīkiskwēwin, ēkosi namōya āpacihtāwak ta‑miyo-pimātisicik. 
MRK.4.20	māka kotakak ayisiyiniwak tāpiskōc aniki kistikānak kā‑pahkisihkik ita ē‑miywāsik askiy. pēhtamwak opīkiskwēwin kisē-manitow ēkwa otinamwak. ēwakonik ōki ēkwa tāpiskōc kistikāna kwayask ē‑mīnisiwicik; ātiht nistomitanaw tāhtwāw, ātiht nikotwāsikomitanaw ēkwa kotakak mitātahtomitanaw.”
MRK.4.21	ēkwa Jesus ōmisi itēw, “wīhkāc cī awiyak astāw wāsaskotēnikan sīpā wīhkopīwatihk ahpō sīpā nipēwinihk ispīhci tahkohc mīcisowināhtikohk? 
MRK.4.22	kīkway nānitaw ē‑kātāhk ohcitaw piko kita-mōsisēstāhk, ēkwa kīkway ē‑akwanahikātēk piyisk kita-pāskihtēnikātēw. 
MRK.4.23	awiyak pēhtawici, piko kwayask kita-natohtam.”
MRK.4.24	itēw ēsa, “natohtamok anima kā‑pēhtamēk! kā‑isi-wiyasiwātāyēkok kotakak ayisiyiniwak, pēyakwan ēkosi kika-isi-wiyasiwātikowāw kisē-manitow, māka nawac ayiwāk kika-wiyasiwātikowāw. 
MRK.4.25	awiyak kīkway kā‑ayāt, ayiwāk kita-miyāw, māka ana ēkāya mistahi kīkway kā‑ayāt, kita-otinamwān anima apisīs kā‑ayāt.”
MRK.4.26	Jesus ōmisi ati-itwēw, “kisē-manitow otipēyihcikēwin ōmisi itēyihtākwan. pēyak nāpēw ēsa kistikēw kistikāna ē‑siswēwēpināt otaskīhk. 
MRK.4.27	mēkwāc ē‑nipāt tipiskāyiki, ēkwa ē‑papāmahkamikisit kīsikāyiki, ati-sākikiyiwa okistikāna, māka namōya kiskēyihtam tānisi kā‑ohci-sākikiyit. 
MRK.4.28	askiy ohpikihcikēmakan, nistam nīpīs sākikin, ēkota ohci sākiskwēmakan, ēkwa ēwako ati-mīnisiwiw. 
MRK.4.29	ispīhk ana kistikān ē‑atisot ēkota ēkwa maniswāw, ayisk otihcipayiw kita-pawahikēhk.
MRK.4.30	“tānisi māka ka‑kī-isi-kiskinohamahk kisē-manitow otipēyihcikēwin?” itēw ēsa Jesus. “kīkway ka‑ohci-aspahākēmoyahk? 
MRK.4.31	ōmisi itēyihtākwan, pēyak nāpēw kistikēw ē‑māwaci-apisci-minakisiyit kiscikānisa. 
MRK.4.32	ispīhk ē‑ohpikit ēwako māwaci-misikitiw iyikohk tahto kistikānak ē‑misi-watihkwaniwit. ēkota piyēsīsak ē‑wacistonihkēcik ākawāstēhk.”
MRK.4.33	Jesus kī‑ātotam mihcēt aspahākēmowina kita-ohci-kiskinohamawāt ayisiyiniwa, iyikohk kita-kī-tēpi-nisitohtamiyit. 
MRK.4.34	kī‑kiskinohamawēw ayisiyiniwa ē‑aspahākēmot piko. māka okiskinohamawākana mwēstas ē‑pēyakocik māna kī‑nisitohtamōhēw ē‑itwēmakaniyiki.
MRK.4.35	ēwako kīsikāw ē‑ati-otākosik ōmisi itēw Jesus, “mahti āsōkāmēcimētān akāmihk isi.” 
MRK.4.36	ēkota nakatēwak ayisiyiniwa. okiskinohāmawākana pōsiyiwa ōsihk ita wiya ē‑kwayāci-pōsit ēkwa ati-wīcēwēwak ēsa. ayisiyiniwa ē‑pōsiyit kotaka ōsa mīna ati-wīcēwikwak. 
MRK.4.37	kētahtawē kā‑māci-misi-yōtihk ēkwa ati-pīhtipēw ōma otōsiwāw wiya ē‑mamahkāskāyik. 
MRK.4.38	Jesus ēsa nipāw otāhk ē‑aspiskwēsimot aspapiwin ēkwa koskonēwak ēsa ē‑itācik, “okiskinohamākēw, waniskā! ē‑wī-misiwanātisiyahk ōma, ēkāya cī nānitaw ē‑itēyihtaman?”
MRK.4.39	ē‑pēkopayit Jesus kī‑kisīkitotēw yōtinwa ēkwa itēw sākahikana, “pēyāhtik!” ēkosi sēmāk ayiwāstin, ēkwa mīna nipiy pōni-mamahkāskāw. 
MRK.4.40	ēkwa ōmisi itēw, “tānēhki ōma kā‑sēkisiyēk? kēyāpic cī ēkāya ē‑tāpwēhtamowiniyēk?”
MRK.4.41	ē‑wawāni-sēkisicik, mitoni kī‑māmaskātamwak ēkwa ititowak, “kīko ayisiyiniw awa, yōtinwa mīna sākahikan kā‑nā-natohtākot?”
MRK.5.1	Jesus ēkwa okiskinohamawākana kī‑kapāwak akāmi-sākahikanihk Gerasīwiyinīnāhk. 
MRK.5.2	ēkwa mayaw ē‑kapāt ōsihk ohci pē‑nakiskāk pēyak nāpēwa īkwahāskānihk ohci ē‑pīhciyawēskākoyit maci-ahcāhkwa. 
MRK.5.3	ēkota kī‑ayāwa tānitahto sēkwātihkānikamikwa, ēkota māna ē‑kī-wā-wīkiyit nikotwāw; namōya ayiwāk ēkwa awiyak ēsa kaskihtāw kita-mamāhcikwahpitāt ōhi nāpēwa, ahpō pīwāpiskwēyāpiya ohci. 
MRK.5.4	āskaw ēsa māna tahkopitamwān oskāta mīna ocihciya pīwāpiskwēyāpiya ohci, ēkosi māna pīkopitam mīna pīkwataham oskātihk pīwāpiskwēyāpiy. namōya awiyak ēsa kaskihtāw kita-sākōcihāt. 
MRK.5.5	kapē-tipisk mīna kapē-kīsik ēkota īkwahāskānihk mīna wacīhk ē‑papāmi-tēpwēt ēkwa ē‑ay-ahpīhtatahosot asiniya ohci.
MRK.5.6	ispīhk wāhyaw ohci ē‑osāpamāt Jesusa, kī‑ispahtāw ē‑mawimostawāt, 
MRK.5.7	ēkwa ē‑misi-tēpwēt itwēw, “Jesus, okosisa kā‑māwaci-ispāhkēyihtākosit kisē-manitow, tānisi ōma ē‑wī-tōtawiyan? kihci-itwē ēkāya kita-kakwātakihiyan.” 
MRK.5.8	ayisk āsay ē‑kī-itikot, “maci-ahcāhk, pē‑wayawī ana nāpēw wiyawihk ohci.”
MRK.5.9	“tānisi ē‑isiyihkāsoyan?” itik Jesusa.
MRK.5.9	“Legion
MRK.5.10	ēkwa ēsa kāh‑kitimākimostawēw ēkāya kita-sipwēhtisahokocik ēkota ohci askīhk.
MRK.5.11	ēkota yīpēhcāhk mitoni mihcēt kohkōsak kī‑papā-mōsahkahcikēwak; 
MRK.5.12	ēkwa kitimākimostāk, “mahti kiyām isitisahonān aniki kohkōsak kita-pīhciyawēskawāyāhkok.” 
MRK.5.13	ēkosi tāpwē sipwēhtisahwēw ēsa Jesus. ēkwa ōki maci-ahcāhkwak pē‑wayawīwak ē‑pīhtokawācik kohkōsa. ēkwa ōki kohkōsak, nānitaw nīswāw kihci-mitātahtomitanaw ē‑ihtasicik, nīhtaciwē-kotiskāwēwak ē‑kīskahcāyik sākahikanihk isi, ēkosi nistāpāwēwak ēsa.
MRK.5.14	kā‑kanawēyimācik aniki kohkōsa tapasīwak ē‑nitawi-ācimocik kihci-ōtēnāhk mīna wāsakām. ēkwa ayisiyiniwak pē‑nitawāpēnikēwak kīkway ōma kā‑ispayiniyik. 
MRK.5.15	ēkwa ōki ayisiyiniwak pē‑nātēwak Jesusa ēkwa ēkota kī‑apiyiwa ōhi nāpēwa kā‑kī-pīhciyawēskākoyit maci-ahcāhkwa, ē‑kikayiwinisēyit ēkwa kwayask ēkwa ē‑māmitonēyihtamiyit. ēkwa ēsa sēkisiwak. 
MRK.5.16	ēkwa ōki kā‑kī-wāpahtahkik ōma ācimēwak kā‑kī-ispayihikoyit anihi nāpēwa ēkwa mīna kohkōsa.
MRK.5.17	ēkwa kī‑māci-kā-kitimākimostawēwak Jesusa kiyām kita-sipwēhtēyit ēkota ohci.
MRK.5.18	ēkwa ispīhk Jesus ē‑wī-pōsit ōsihk anihi nāpēwa kā‑kī-pīhciyawēskākoyit maci-ahcāhkwa, kī‑pakosēyimik kita-wīcēkot.
MRK.5.19	māka namōya tāpwēhtawēw ōmisi ē‑itāt, “kīwē, nitawi-ācimostawik kiwīcēwākanak iyikohk kā‑tipēyihcikēt ē‑wīcihisk ēkwa ē‑kī-kitimākināsk.”
MRK.5.20	ēkosi ēsa ana nāpēw itohtēw mitātaht otēnawa kā‑isiyihkātēk askiy ē‑nitawi-ācimāt tānisi Jesusa ē‑kī-isi-wīcihikot, ēkwa mitoni māmaskātamiyiwa ayisiyiniwa.
MRK.5.21	Jesus ēkwa ē‑kī-āsowahahk ōsihk ē‑kapāt akāmihk, mitoni mihcēt ayisiyiniwa kī‑wāsakāmēskāk ēkota sisonē sākahikanihk. 
MRK.5.22	ēkota pē‑takohtēw pēyak nāpēw Jairus ē‑isiyihkāsot, pēyak ēwako onīkānīw Jewak
MRK.5.23	ē‑kākīsimostawāt ē‑itwēt, “nicānis ōma ē‑ētatawisit, mahti pē‑itohtē kita-sāminat, ēkosi kita-miywāyāt mīna kita-pimātisit.”
MRK.5.24	ēkosi Jesus ati-wīcēwēw. mitoni mihcēt ayisiyiniwa ati-pimitisahokwak ē‑sīhtiskākot.
MRK.5.25	ēkwa ēkota wīcihiwēw pēyak iskwēw ē‑kakwātakihikot kā‑otihtikot māna, āsay nīsosāp askiy ē‑wanihtāt omihkom. 
MRK.5.26	ēkwa ē‑kī-kakwātakihikot mihcēt maskihkīwiyiniwa, piyisk ē‑mēstinikēt, ēkwa namwāc ē‑kī-miywāyāt māka nawac ayiwāk ē‑isi-ayāt. 
MRK.5.27	kī‑pēhtam ēsa ē‑ācimimiht Jesusa, ēkosi ē‑pē-pimitisahwāt nāway ohci ita ē‑mihcētiwiht, kī‑sāminamwēw oskotākāyiw, 
MRK.5.28	ōmisi itēyihtam ēsa, “kanakē ka‑sāminamān otayiwinisa, nika-miywāyān.”
MRK.5.29	ē‑sāminahk oskotākāyiw, sēmāk ēsa pōni-mihkowiw ēkwa mōsihtāw ē‑miywāyāt. 
MRK.5.30	sēmāk Jesus mōsihtāw osōhkisiwinihk ohci ē‑nanātawihiwēt, ē‑āpasāpit mēkwānohk itwēw, “awīna kā‑sāminahk niskotākay?”
MRK.5.31	ēkwa okiskinohamawākana itik, “mihcētiwak ōma ayisiyiniwak ē‑sīhtiskāskik wāsakām. tānēhki āhci piko kā‑itwēyan, ‘awīna kā‑sāminit?’”
MRK.5.32	ēkwa ēsa nanātawāpiw mahti awīniwa kā‑sāminikot. 
MRK.5.33	māka ana iskwēw ē‑kiskēyihtahk ē‑iyinīhkahikot, pē‑nātēw Jesusa ē‑nanami-sēkisit kī‑otihtapiskwēstawēw, kwayask ē‑wīhtamawāt kahkiyaw kīkway kā‑kī-pē-ispayiyik. 
MRK.5.34	ēkwa Jesus itēw, “namōya kīhtwām ēkosi kika-isi-ayān. kitāpwēhtamowin kimiywāyāhikon. ahāw niyā, nitānis.”
MRK.5.35	ē‑mēkwā-pīkiskwēt Jesus, awiya kā‑pē-takohtēyit Jairusa wīkiyihk ohci ē‑itwēyit, “kitānis pōni-pimātisiw, namōya katāc ayiwāk ka‑mikoskācihat ana okiskinohamākēw.”
MRK.5.36	ē‑pēhtahk kā‑itwēyit, namwāc nākasohtam Jesus. ōmisi itēw Jairusa, “ēkāya mikoskātēyihta, piko kita-tāpwēwakēyihtaman.” 
MRK.5.37	ēkwa kitahamawēw ēkāya awiya kita-wīcēkot, aya piko Petera ēkwa Jamesa ēkwa Johna, James osīma. 
MRK.5.38	ispīhk ē‑pīhtikwēcik Jairusa wīkiyihk, Jesus wāpamēw ayisiyiniwa ē‑kakwātakihtākosiyit. 
MRK.5.39	ēkwa ē‑kī-pīhtikwēt ōmisi itēw, “tānēhki kā‑pēhtākosiyēk ē‑mātoyēk? namōya awāsis ē‑nipit, ē‑nipāt ana.”
MRK.5.40	pahpihikow ēsa. ēkosi nitawāc itēw kita-wayawīyit. pīhtikwē-wīcēwēw anihi piko kā‑wīcēkot ēkwa asici anihi awāsisa ohtāwiyiwa ēkwa okāwiyiwa ita kā‑pimisiniyit. 
MRK.5.41	ē‑sakicihcēnāt awāsisa ōmisi itēw, “Talitha, koum.” ōmisi itwēmakan ōma, “iskwēsis, waniskā.”
MRK.5.42	sēmāk ana iskwēsis waniskāw ēkwa māci-pimohtēw. (nīsosāp ē‑itahtopiponēt.) mistahi māmaskātamwak ōki. 
MRK.5.43	māka mitoni kwayask kitahamawēw ēkāya awiya ta‑ācimostawāyit ōma kā‑tōtahk. “asamihk,” itēw.
MRK.6.1	ēkota ohci kī‑ati-kīwēw Jesus okiskinohamawākana ē‑wīcēkot otaskīhk isi. 
MRK.6.2	ēkwa Jewa
MRK.6.3	ēwako cī awa mistikonāpēw, okosisa Mary ēkwa ostēsiwāwa James ēkwa Joses ēkwa Judas ēkwa Simon ēkwa ōhi iskwēwa?” ēkwa ēsa ātawēyimēwak.
MRK.6.4	Jesus ōmisi itēw ēsa, “okiskiwēhikēw piko itē kistēyimāw, māka kēhciwāk otaskīhk, owahkōmākana, mīna wīkihk namwāc ēkosi isi kitāpamāw.”
MRK.6.5	namōya nānitaw kī‑tōtam ēkota mamāhtāwi-kīkway, ātiht piko ē‑āhkosiyit kī‑sāminēw ē‑miywāyāhāt. 
MRK.6.6	kī‑māmaskātam ēkāya ē‑tāpwēwakēyimikot.
MRK.6.6	ēkwa Jesus kī‑papāmi-kiskinohamākēw ōcēnāsihk. 
MRK.6.7	ēkwa kī‑natomēw nīsosāp okiskinohamawākana, ēkwa sā‑sipwēhtisahwēw kita-nā-nīsiyit, ēkwa ē‑miyāt sōhkisiwin kita-wayawītisahwāyit maci-ahcāhkwa. 
MRK.6.8	kī‑itasiwātēw ēkāya kīkway kita-tahkonamiyit nayēstaw mistik, namōya pahkwēsikana, maskimot, ahpō sōniyāwa. 
MRK.6.9	māka kita-kikiskamiyit napakaskisina, ēkwa pēyak piko kinosākay kita-kikiskamiyit, tēpiyāhk ē‑isīhoyit. 
MRK.6.10	ēkwa ōmisi itēw, “ita kiyokēyēko wāskahikanihk ōtēnāhk, kisātamok ēkota isko sipwēhtēyēko, 
MRK.6.11	ēkwa nānitaw ōtēnāhk takohtēyēko ēkwa ayisiyiniwak ē‑ātawēyimikoyēkok ahpō ēkāya ē‑wī-natohtākoyēkok, sipwēhtēk ēkota ohci, pāpawisitēsimok kita-wāpahtihāyēkok ayisiyiniwak ē‑māyi-tōtahkik ēkāya ē‑natohtākoyēkok.”
MRK.6.12	ēkosi ēkwa nitawi-kakēskimēwak ayisiyiniwa kita-mihtātamiyit omāyi-tōtamowiniyiwa ēkwa kita-kwēskātisiyit. 
MRK.6.13	ēkwa ēsa kī‑wayawītisahwēwak mihcēt maci-ahcāhkwa ēkwa kī‑tōminēwak kita-iyinīhkahācik mihcēt otāhkosiwa, ēkwa ēsa miywāyāyiwa.
MRK.6.14	kihci-okimāw Herod
MRK.6.15	māka ōmisi itwēwak kotakak ayisiyiniwak, “Elijah ana.”
MRK.6.15	ēkwa kotakak itwēwak, “okiskiwēhikēw ana, tāpiskōc kayās okiskiwēhikēwak.”
MRK.6.16	ispīhk Herod ē‑pēhtahk ōma ē‑itwēwiht, itwēw ēsa, “John kā‑kī-kīskikwētahwak āpisisin.” 
MRK.6.17	ayisk Herod ē‑kī-itasowēt kita-otinimiht Johna ēkwa ē‑mamāhcikwahpitimiht kī‑kipahwēw. ōma kā‑tōtahk Herod, ē‑kī-wīkimāt wītimwa Herodiasa, osīma Philipa owīkimākaniyiwa. 
MRK.6.18	John osīkahāhtākēw ēsa ē‑kī-āhkami-wīhtamawāt Heroda, “namōya kwayask kitōtēn ē‑wīkimat kisīm owīkimākana.”
MRK.6.19	ēkosi Herodias kī‑pakwātēw ēkwa kī‑nōhtē-nipahēw Johna, māka namwāc ohci-kaskihtāw, 
MRK.6.20	ayisk Herod kī‑kostēw Johna, ē‑kiskēyimāt ē‑miyo-nāpēwiyit ēkwa ē‑kwayaskwātisiyit. ēkosi kī‑kanawēyimēw ēkāya nānitaw kita-tōtāmiht. kī‑miywēyihtam kita-natohtawāt kā‑kakēskihkēmoyit. māka māna piyisk kī‑ati-misi-māmitonēyihtamihik.
MRK.6.21	otihcipayiyiw ēkwa Herodias nānitaw kita-tōtawāt Johna. Herod ē‑tipiskahk, kī‑wīhkohkēw ē‑natomāt okimāwa mīna kihci-simākanisīwikimāwa ēkwa kā‑nīkānēyihtākosiyit Galilee askīhk ohci. 
MRK.6.22	ē‑mēkwā-mīcisocik Herodias otānisa pīhtikwēyiwa ē‑nīmihitoyit, ēkwa Herod mīna aniki kā‑natomihcik mistahi takahkāpisinwak. kihci-okimāw ōmisi itēw anihi oskinīkiskwēsisa, “piko kīkway ē‑nitawēyihtaman kika-miyitin.” 
MRK.6.23	ēkwa kihci-itwēw Herod, “piko kīkway ē‑nitawēyihtaman kika-miyitin, isko āpihtaw nitipēyihcikēwin.”
MRK.6.24	ēkwa ana oskinīkiskwēsis ispahtāw okāwiya, “nēkā! kīkwāy ka‑natotamawak?” itēw ēsa.
MRK.6.24	“ostikwān John osīkahāhtākēw,” kā‑itikot ēsa.
MRK.6.25	sēmāk ana oskinīkiskwēsis ispahtāw kihci-okimāwa ē‑itāt, “ninitawēyihtēn ostikwān John osīkahāhtākēw kita-astēk napakiyākanihk sēmāk.”
MRK.6.26	kihci-okimāw ēsa mistahi mihtātam; māka ē‑kī-kihci-itwēt ēkota ē‑ayāyit okimāwa, namōya kī‑pākacimēw anihi oskinīkiskwēsisa. 
MRK.6.27	ēkwa sēmāk sīhkimēw pēyak osimākanisīma kita-pētāyit ostikwāniyiw Johna. itohtēyiwa kipahotowikamikohk ēkwa kīskikwētahwēyiwa Johna, 
MRK.6.28	ēkwa pīhtikwatāyiwa napakiyākanihk. ēkwa miyāw ana oskinīkiskwēsis ēkwa nitawi-miyēw okāwiya. 
MRK.6.29	ispīhk okiskinohamawākana John ē‑pēhtamiyit, kī‑pē-nātamwak anima miyaw ēkwa kī‑nahastāwak.
MRK.6.30	ōki wiya itisahwākanak kī‑pē-ācimostawēwak Jesusa tānisi ē‑kī-itahkamikisicik mīna ē‑kī-isi-kiskinohamākēcik. 
MRK.6.31	ōmisi itēw ēsa, “mahti itohtētāk ita ē‑kāmwātahk ēkwa āstēsinitāhk pitamā.” wiya ēkāya ē‑kī-mīcisocik wēhtinahk osām mihcēt ayisiyiniwa ē‑pē-wāpamikot Jesus. 
MRK.6.32	ēkwa kī‑sipwēcimēwak ōsihk pīkiskātanohk itē wēhtinahk kita-ayiwēpicik.
MRK.6.33	mihcēt ayisiyiniwa wāpamikwak ē‑sipwēcimēcik, ēkwa nisitawinākwak, ēkwa tētipēwēpahtāyiwa nanānis ōtēnawa ohci, ēkwa ēkotē akāmihk nīkān takohtēyiwa. 
MRK.6.34	ēkwa Jesus ē‑kapāt, awīna ōhi mihcēt ayisiyiniwa kī‑pēhik, ēkwa ēsa kitimākinawēw tāpiskōc māyacihkosa ēkāya awiya ē‑kitēyimikoyit. ēkosi mihcēt kīkway kī‑ati-kiskinohamawēw. 
MRK.6.35	ēkwa ē‑ati-pīhci-kīsikāk okiskinohamawākana ōmisi itik, “pīkiskātanohk kā‑ayāyahk ēkwa ati-otākosin. 
MRK.6.36	sipwēhtisahok ōki ayisiyiniwak kita-nitawi-atāwēstamāsocik kīkway kita-mīcicik ōcēnāsihk wāsakām.”
MRK.6.37	māka ōmisi itēw, “kiyawāw asamihkok.”
MRK.6.37	ōmisi itik okiskinohamawākana, “ē‑nitawēyimiyāhk cī kita-nitawi-atāwēyāhk nīswāw mitātahtomitanaw sōniyās ohci pahkwēsikana ēkwa kita-asamāyāhkok?” 
MRK.6.38	ēkwa Jesus itēw, “tānitahto pahkwēsikanak ē‑ayāwāyēkok? nitawāpēnikēk.” ēkwa ē‑kī-tōtahkik ōma itwēwak, “niyānan, ēkwa nīso kinosēsisak.”
MRK.6.39	ēkosi ēkwa Jesus kī‑sīhkimēw ta‑wīhtamawāyit kita-apiyit maskosīskāhk pā‑piskihc. 
MRK.6.40	ēkosi ōki ayisiyiniwak ātiht mitātahtomitanaw ēkwa niyānanomitanaw tahto kī‑ihtasiwak ē‑isi-āhasapicik. 
MRK.6.41	ēkwa ē‑otināt anihi niyānan pahkwēsikana ēkwa nīso kinosēsisa, kīsikohk ē‑itāpit kī‑sawēyimēw ēkwa kī‑pahkwēnēw pahkwēsikana ē‑miyāt okiskinohamawākana kita-mātinamawāyit ayisiyiniwa, ēkwa kinosēsisa kī‑nanānistihēw kita-asahkēwiht. 
MRK.6.42	ēkwa ōki ayisiyiniwak kahkiyaw kī‑tēpiskōyowak, 
MRK.6.43	ēkwa kī‑māwasakonamwak iskwascikana, nīsosāp wīhkopīwata sākaskinahtāwak pahkwēsikana ohci mīna kinosēsisa māmawi. 
MRK.6.44	ēkwa māmawi niyānanwāw kihci-mitātahtomitanaw (5000) nāpēwak kī‑asamāwak ēsa.
MRK.6.45	sēmāk ēsa Jesus sipwēhtisahwēw okiskinohamawākana kita-āsōkāmēcimēyit ōsihk kita-nīkānohtākot Bethsaida isi. ēkwa wiya kī‑kisātēw ayisiyiniwa pitamā kita-kīwētisahwāt. 
MRK.6.46	ēkwa ē‑ati-sipwēhtēyit kī‑āmaciwēw ēkwa waciy ēkotē ē‑wī-ayamihāt. 
MRK.6.47	ēkwa ispīhk ē‑ati-tipiskāk, tāwakām sākahikanihk ōsi nōkwan, ēkwa wiya Jesus kī‑pa-pēyakow sisonē sākahikanihk. 
MRK.6.48	kī‑wāpamēw okiskinohamawākana ē‑āyimiyit ē‑pimiskāyit ē‑natahamiyit, wiya ē‑misi-yōtiniyik; ēkosi nānitaw nisto ahpō nikotwāsik tipahikan ē‑kīkisēpāyāk, kī‑nātēw ē‑pimohtēt waskitipēhk, ē‑wī-miyāskawāt. 
MRK.6.49	māka wāpamēwak ē‑pimohtēyit waskitipēhk, cīpay itēyihtamwak ēkwa ēsa kā‑mawimocik. 
MRK.6.50	kahkiyaw kī‑kostācipayiwak ispīhk ē‑wāpamācik.
MRK.6.50	ōmisi itēw sēmāk ēsa Jesus, “sōhkitēhēk! niya ōma, ēkāya kostācik.” 
MRK.6.51	ēkwa kī‑ati-wīci-pōsīmēw ōsihk, ēkwa ēsa ati-āstē-yōtiniyiw. mistahi kī‑māmaskātamwak ōki kiskinohamawākanak, 
MRK.6.52	ayisk namwāc ohci-nisitohtamwak tānisi isi anima kā‑kī-isi-asamācik mihcēt ayisiyiniwa niyānan pahkwēsikana ohci, namōya ē‑nōhtē-tāpwēwakēyimāyit.
MRK.6.53	akāmi-sākahikanihk kī‑kapāwak Gennesaret askīhk; ēkotē ē‑sakahpitahkik otōsiwāw. 
MRK.6.54	mayaw ē‑ati-kapācik ōsihk ohci, mihcēt ayisiyiniwa kī‑nisitawēyimik Jesus. 
MRK.6.55	ayisiyiniwak kī‑ispahtāwak nanānis itē kā‑wīkiwiht, ēkwa mayaw ē‑pēhtahkik itē Jesusa ē‑ayāyit, kī‑ispahēwak otāhkosiwa ē‑pimisiniyit otaspisimoniyihk. 
MRK.6.56	ēkwa itē ē‑itohtēt Jesus, ōcēnāsihk, kihci-ōtēnāhk ahpō kistikēwaskīhk, ayisiyiniwak kī‑pēsiwēwak otāhkosiwa ita kā‑atāwākēhk kīkway. ēkwa ē‑kā-kitimākimostawācik Jesusa kanakē otāhkosiwa kita-sāminamiyit yīwēsikānihk ohci oskotākāyihk, ēkwa aniki kā‑sāminahkik kī‑miywāyāwak.
MRK.7.1	ātiht Phariseewak mīna ātiht wiyasiwēwin kā‑kiskinohamākēcik ē‑kī-ohtohtēcik Jerusalemihk pē‑wāsakāmēkāpawīstawēwak Jesusa. 
MRK.7.2	kī‑wāpamēwak ēsa ātiht anihi okiskinohamawākana ēkāya ē‑kāsīcihcēyit pāmwayēs ē‑mīcisoyit, ē‑patahamiyit Phariseewa otisīhcikēwiniyiw.
MRK.7.3	ayisk Phariseewak ēkwa kahkiyaw Jewak
MRK.7.4	namōya ahpō mīciwak kīkway itē māna kā‑atāwākēhk ohci, piko nīkān kwayask kita-kisīpēkinahkik; ēkwa mihcēt kotaka isīhcikēwina tōtamwak, tāpiskōc kwayask kita-kisīpēkinahkik minihkwākanisa ēkwa piminawasowākana mīna kīkwaya ē‑osāwāpiskahki.
MRK.7.5	ēkwa Phariseewak ēkwa kā‑kiskinohamākēcik wiyasiwēwin kakwēcimēwak Jesusa, “tānēhki kikiskinohamawākanak ēkāya kā‑pimitisahahkik otisīhcikēwiniwāwa kikisēyinīminawak, māka ē‑ati-mīcisocik āta ēkāya kwayask ē‑kāsīcihcēcik?”
MRK.7.6	ēkwa itēw ēsa, “ē‑tāpwēt ēsa Isaiah kā‑kī-kiskiwēhikēt, kiyawāw kā‑itikoyēk, āhkītāp ē‑kihci-tōtamēk kā‑kī-itasinahahk,
MRK.7.6	‘ōki ayisiyiniwak nikistēyimikwak opīkiskwēwiniwāhk,
MRK.7.6	māka otēhiwāhk wāhyaw niya ohci ayāwak,
MRK.7.7	namōya nānitaw itāpataniyiw ē‑mawimostawicik,
MRK.7.7	ē‑kiskinohamākēcik ayisiyiniw isīhcikēwina, ēwako āhkītāp nipīkiskwēwin.’
MRK.7.8	namōya kinākatohkānāwāw kisē-manitow owiyasiwēwina, yāyaw kipimitisahēnāwāw ayisiyiniwak otitwēwiniwāwa.”
MRK.7.9	ēkwa ōmisi itēw, “kinakacihtānāwāw kita-isi-asēnamēk owiyasiwēwina kisē-manitow, ēkosi nawac kinīkānēyihtēnāwāw kititwēwiniwāwa. 
MRK.7.10	wiya Moses ōmisi ē‑kī-itwēt, ‘kistēyimik kohtāwiy ēkwa kikāwiy,’
MRK.7.11	māka kititwānāwāw, ‘kīspin awiyak ohtāwiya ahpō okāwiya wīhtamawēw, “ōhi kita-kī-ohci-wīcihitakok, māka āsay nitasotamawāw kisē-manitow ēwakoni.”
MRK.7.12	ēkosi namōya katāc kita-wīcihāt ohtāwiya ahpō okāwiya.’ 
MRK.7.13	ēkosi kiwanihtānāwāw otitwēwin kisē-manitow kā‑isi-kiskinohamākēyēk. ēkwa mihcēt kīkwāya ē‑paci-tōtamēk.”
MRK.7.14	ēkwa kahkiyaw ayisiyiniwa kīhtwām tēpwātēw ēkwa itēw Jesus, “pēhtamok, kahkiyaw kiyawāw, ēkwa nisitohtamok. 
MRK.7.15	namōya ihtakwan kīkway kā‑pīhciyawēskākot ayisiyiniw ēkāya ka‑ohci-tēpakēyihtākosit kita-mawimostawāt kisē-manitowa. māka anima otēhihk ohci ē‑isi-waskawīt, ēwako anima kā‑maci-tōtākot.”
MRK.7.17	ēkwa ē‑pīhtikwēt wāskahikanihk ē‑kī-nakatāt ayisiyiniwa, okiskinohamawākana kakwēcimik kita-nisitohtamōhāt anima kā‑kī-kiskinohamākēt. 
MRK.7.18	ōmisi itēw ēsa, “ēkāya cī kīstawāw ē‑nisitohtamēk? namōya wīhkāc mīciwin kika-māyi-tōtākonāwāw ēkāya kita-tēpakēyihtākosiyēk. 
MRK.7.19	ayisk namōya pīhtikwēmakan māmitonēyihcikanihk māka anima kā‑mīcihk ati-sāpohtēmakan.” (ōma Jesus kā‑itwēt kahkiyaw mīciwin ē‑pēhkahk, kanātan.)
MRK.7.20	ōmisi itēw Jesus, “anima otēhihk ohci ē‑isi-waskawīt awiyak, ēwako anima kā‑maci-tōtākot. 
MRK.7.21	pīhci-wiyawihk otēhihk ohci ayisiyiniw ēkota ohci ē‑maci-māmitonēyihtahk, ē‑pisikwātisit, ē‑kimotit, ē‑nipahtākēt, 
MRK.7.22	ē‑pisikwātisit kā‑wīkihtot, ē‑kāsakātisit, ē‑macātisit, nayēstaw ē‑ka-kayēsihiwēt, ēkāya ē‑nēpēwihot, ē‑ohtēyihtaskit, ē‑maci-āyimōmiwēt, ē‑nīkānēyimisot, ēkwa ē‑mōhcowit. 
MRK.7.23	kahkiyaw ōhi maci-kīkwaya omāyitēhēwinihk ayisiyiniw ohcipayinwa, ēwakoni ēkāya kā‑ohci-tēpakēyihtākosit kita-mawimostawāt kisē-manitowa.”
MRK.7.24	ēkota ohci ē‑sipwēhtēt, Jesus kī‑takohtēw Tyre mīna Sidon ōtēnawa ēkota wāsakām askīhk. ēkwa kiyokēw pēyak wāskāhikanihk ēkāya ē‑nitawēyihtahk awiya kita-kiskēyihtamiyit, māka ohcitaw kī‑miskawāw. 
MRK.7.25	pēyak iskwēw ēkota ocānisa pīhciyawēskākoyiwa maci-ahcāhkwa. mayaw ē‑pēhtahk, sēmāk kī‑pē-nātēw Jesusa, ēkwa ositiyihk kī‑tapahtiskwēstawēw. 
MRK.7.26	pītosiyinīwiskwēw Greek itowihk ēsa awa, Phoenicia ē‑kī-ohcīt, Syria askīhk. ēkwa mawimostawēw Jesusa mahti kita-wayawītisahwāyit maci-ahcāhkwa ocānisa kā‑pīhciyawēskākoyit. 
MRK.7.27	ōmisi itēw ēsa, “kiyām nīkān awāsisak kita-asamāwak, ayisk namōya kwayask kita-maskamihcik awāsisak omīciwiniwāw ēkwa kita-asamihcik acimosisak.”
MRK.7.28	ōmisi itik ēsa, “tāpwē, kā‑tipēyihcikēyan; ahpō piko mōsāhkahcikēwak acimosisak sīpā mīcisowināhtikohk ita awāsisa ē‑pīwahcikēyit.”
MRK.7.29	ēkwa Jesus itēw, “kwayask kinaskwēwasimin, ati-kīwē, kicānis miywāyāw, nakatik maci-ahcāhkwa.”
MRK.7.30	ē‑takohtēt wīkihk, awīna ōhi ocānisa kī‑pa-pimisiniyiwa, ēkwa maci-ahcāhkwa namōya ayiwāk ē‑pīhciyawēskākot.
MRK.7.31	ēkwa Jesus ati-sipwēhtēw Tyre askīhk ohci, ē‑miyāskahk Sidon ē‑itohtēt mitātaht ōtēnawa ē‑isiyihkātēk askiy, Galilee sākahikanihk itēhkē isi. 
MRK.7.32	ēkotē pētamawāw ēsa pēyak nāpēwa ē‑kakēpihtēyit ēkwa ēkāya kwayask ē‑pīkiskwēyit. ē‑pakosēyimācik kita-miywāyāhāt. 
MRK.7.33	ēkwa ē‑mihcētiwiht ohpimē itohtahēw ēkwa kī‑kipohtawakēnēw ocihciya ohci, ēkwa ē‑sāpopētēhtahk ocihciy kī‑sāminamwēw otēyiniyiw; 
MRK.7.34	ēkwa ē‑itāpit kihci-kīsikohk isi mahkatahtam, itēw, “Ephphatha!” ōmisi itwēmakan ōma, “yōhtēpayik!”
MRK.7.35	ēkosi ohtawakaya yōhtēpayinwa ēkwa otēyiniy tahcipayiyiw, ēkwa ēsa kwayask pīkiskwēw. 
MRK.7.36	ēkwa kitahamawēw ayisiyiniwa ēkāya awiya kita-ācimostawāyit. āta mihcētwāw ē‑kitahamawāt, āhci piko ācimik ōhi nāpēwa ē‑miywāyāhāt. 
MRK.7.37	ēkwa tahto kā‑pēhtahkik tāpwē piko māmaskātamwak. “kahkiyaw kīkway miyo-tōtam awa nāpēw. ahpō piko ē‑iyinīhkahāt kā‑kakēpihtēyit ēkwa ēkāya kwayask kā‑pīkiskwēyit,” itwēwak ēsa ōki ayisiyiniwak.
MRK.8.1	namōya kinwēs ē‑ispayik āsay mīna ayisiyiniwak kī‑pē-mihcētiwak. ē‑nōhtēpayicik mīciwin, Jesus kī‑tēpwātēw okiskinohamawākana, ē‑itāt, 
MRK.8.2	“hāw, nikitimākinawāwak ōki ayisiyiniwak, nisto kīsikāw ēkwa ē‑wīcēwicik, ēkwa namōya kīkway ayāwak kita-mīcicik. 
MRK.8.3	kīspin kīwētisahwakwāwi ēkāya asamakwāwi, kita-nōhtēsinwak, ayisk ātiht wāhyaw ohtohtēwak.”
MRK.8.4	okiskinohamawākana itwēyiwa, “pakwacāyihk ōma kā‑ayāyahk; tānitē ka‑kī-ohci-kāhcitināyahk pahkwēsikan kita-asamāyāhkok ōki ayisiyiniwak?”
MRK.8.5	“tānitahto pahkwēsikanak ē‑ayāwāyēkok?” Jesus itēw.
MRK.8.5	“tēpakohp,” itik.
MRK.8.6	ē‑sīhkimāt ayisiyiniwa kita-apiyit mostāhcahk, kī‑otinēw anihi pahkwēsikana ēkwa ē‑kī-nanāskomot, kī‑pahkwēnēw ēkwa kī‑miyēw okiskinohamawākana kita-mātinamawāyit ayisiyiniwa. ēkosi tāpwē tōtamiyiwa. 
MRK.8.7	ātiht kinosēsisa mīna kī‑ayāwēwak. ēwakoni ohci kī‑nanāskomow ēkwa kī‑miyēw okiskinohamawākana kita-mēkiyit. 
MRK.8.8	kahkiyaw kī‑tēpiskōyowak ēsa. ēkwa iskwascikana kī‑māwasakonamwak ōki kiskinohamawākanak, tēpakohp wīhkopīwata iyikohk kī‑sākaskinahtāwak. 
MRK.8.9	nānitaw nēwāw kihci-mitātahtomitanaw (4000) kī‑ihtasiwak ayisiyiniwak. ēkwa Jesus kī‑kīwētisahwēw ayisiyiniwa. 
MRK.8.10	ēkwa sēmāk kī‑ati-pōsiwak ōsihk Jesus ēkwa okiskinohamawākana, ēkwa isicimēwak ēsa Dalmanutha askīhk.
MRK.8.11	Phariseewa ēsa pē‑nātik Jesus ēkwa ē‑māyēyimikot. ē‑kakwē-kocihikot, ē‑itikot, “mahti mamāhtāwi-kīkway tōta kita-wāpahtihiyāhk kisē-manitow ē‑kī-pē-isitisahosk.” 
MRK.8.12	māka Jesus ē‑mahkatātahk ōmisi itēw, “tānēhki anohc ayisiyiniwak kā‑natonahkik mamāhtāwisiwin? kikēhcināmitināwāw, namwāc ōki anohc ayisiyiniwak kita-wāpahtihikowisiwak mamāhtāwisiwin.”
MRK.8.13	ēkwa ati-nakatēw, ē‑ati-pōsit ōsihk, kī‑āsowahamwak.
MRK.8.14	kiskinohamawākanak ēsa kā‑wanikiskisicik kita-nīmācik pahkwēsikana; māka pēyak ēsa kī‑ayāwēwak ōsihk. 
MRK.8.15	“aswēyihtamok” itēw Jesus, “ōki Phariseewak otōhpihcikaniwāw ēkwa mīna Herod otōhpihcikan.”
MRK.8.16	kī‑āyimōtamātowak ēkosi ē‑itwēcik, “ōmisi ē‑itwēt osām namōya pahkwēsikan kitayāwānaw.”
MRK.8.17	ēkwa Jesus ē‑mōyēyihtahk ē‑itwēyit itēw, “tānēhki kā‑itwēyēk ēkāya pahkwēsikan ē‑ayāwāyēk? ēkāya cī cēskwa ē‑nisitohtamēk? ēkāya cī ē‑nōhtē-tāpwēwakēyihtamēk? kisasīpihtēnāwāw. 
MRK.8.18	ē‑oskīsikoyēk, namwāc cī kiwāpahtēnāwāw? ēkwa ē‑ohtawakāyēk, namwāc cī kipēhtēnāwāw? kiwanikiskisināwāw cī? 
MRK.8.19	ispīhk kā‑pahkwēnamawakik niyānan pahkwēsikana, niyānanwāw kihci-mitātahtomitanaw (5000) ayisiyiniwak,
MRK.8.19	“nīsosāp,” itēwak ēsa.
MRK.8.20	“ēkwa tēpakohp pahkwēsikanak kā‑pahkwēnamawakik nēwāw kihci-mitātahtomitanaw (4000) ayisiyiniwak, tānitahto wīhkopīwata kā‑sākaskinahtāyēk kā‑ayiwākipayicik?”
MRK.8.20	“tēpakohp,” itwēyiwa ēsa.
MRK.8.21	ēkwa itēw, “kēyāpic cī namōya ē‑nisitohtamēk?”
MRK.8.22	ēkwa kī‑takohtēwak Bethsaida ōcēnāsihk, ēkotē ē‑takosihkik ātiht ayisiyiniwa pēsiwēyiwa nāpēwa ēkāya ē‑wāpiyit, ē‑pakosēyimācik Jesusa kita-sāmināyit. 
MRK.8.23	ēkwa Jesus ē‑sakiniskēnāt ohpimē kī‑itohtahēw ōcēnāsihk ohci. ēkwa ē‑kī-sinikonamwāt oskīsikoyiwa osihkowin ohci ēkwa ē‑miciminamwāt oskīsikoyihk, itēw, “kiwāpahtēn cī kīkway?”
MRK.8.24	ēkwa ana nāpēw ē‑ohpiskwēyit, ē‑nanātawāpit itwēw, “niwāpamāwak ayisiyiniwak, māka tāpiskōc mistikwak ē‑papāmohtēcik.”
MRK.8.25	āsay mīna kīhtwām sāminamwēw oskīsikoyiwa anihi nāpēwa. ana nāpēw kwayask kī‑kakwē-wāpiw, kwayask ēkwa nahāpiw. 
MRK.8.26	Jesus ēkwa kīwētisahwēw, ē‑kitahamawāt ōmisi itēw, “ēkāya itohtē ōcēnāsihk.”
MRK.8.27	ēkwa Jesus asici okiskinohamawākana kī‑itohtēwak ōtēnawa kā‑ayāki cīki Caesarea Philippi kihci-ōtēnāhk. ē‑mēkwā-pimohtēhocik kakwēcimēw okiskinohamawākana, “awīniwa ōma niya ē‑itwēcik ayisiyiniwak māna kā‑ācimicik?”
MRK.8.28	ēkosi wīhtamawēwak, “kiya John osīkahāhtākēw, itwēwak ātiht; ēkwa ātiht, Elijah; kotakak itwēwak nikotwāw pēyak okiskiwēhikēwak,” itik ēsa.
MRK.8.29	ēkwa ōmisi itēw, “kiyawāw māka, tānisi ē‑itwēyēk?”
MRK.8.29	Peter itēw, “kiya ōma kisē-manitow onawasōnākana.”
MRK.8.30	ēkwa ēsa kā‑kitahamawāt ēkāya awiya kita-wīhtamawāyit.
MRK.8.31	ēkosi ēkwa Jesus kī‑kiskinohamawēw okiskinohamawākana ē‑itāt, “ayisiyinīwikosisān mistahi kika-kakwātakihtāw ēkwa kisēyiniwak kā‑nīkānīcik ka‑ātawēyimēwak, mīna kihci-ayamihēwiyiniwak, mīna kā‑kiskinohamākēcik wiyasiwēwin. kita-nipahāw, māka nisto kīsikāw kī‑ispayiki kita-āpisisin.”
MRK.8.32	kwayask nisitohtamōhēw ēsa. ēkosi Peter ohpimē itohtahēw ē‑māci-kisīkitotāt.
MRK.8.33	māka Jesus ē‑kwēskikāpawit kitāpamēw okiskinohamawākana, kīkāmēw Petera, “awas, Satan! namōya omāmitonēyihcikan kisē-manitow kā‑pimitisahaman, māka ayisiyiniwak kā‑isi-māmitonēyihtahkik ēwako kipimitisahēn.”
MRK.8.34	ēkwa Jesus tēpwātēw ayisiyiniwa mīna okiskinohamawākana ē‑wīhtamawāt, “hāw, kīspin awiyak ninōhtē-wīcēk, piko kita-pakitinahk ē‑isi-nitawēyihtahk kīkway ēkwa ē‑isi-akāwātahk kīkway, ēkwa kita-nayahtahk opimitāskwahikan ēkwa kita-pimitisahot. 
MRK.8.35	awiyak ē‑nōhtē-pimācihtāt opimātisiwin kita-wanihtāw; māka awiyak ē‑wanihtāt opimātisiwin niya ohci mīna nimiywācimowin ohci kita-ayāw tāpwē pimātisiwin. 
MRK.8.36	tānisi ē‑itāpacihikot ayisiyiniw kahkiyaw kīkway kita-kaskihtamāsot ēkwa kita-wanihtāt opimātisiwin? 
MRK.8.37	namōya nānitaw kāwi kita-kī-isi-kaskihtamāsow opimātisiwin. 
MRK.8.38	kīspin awiyak ninēpēwihāw, ēkwa mīna nikiskinohamākēwin ohci, mēkwāc ōta askīhk kā‑macātisihk ēkwa namōya awiyak kā‑manitowātisit, ēkosi ayisiyinīwikosisān kika-nēpēwihikow anihi ispī pē‑takohtēci ohtāwiya okistēyihtākosiwiniyihk, asici kā‑kihcihtwāwisiyit okīsikowa.”
MRK.9.1	ēkwa ōmisi ati-itēw, “kikēhcināmitināwāw, pāmwayēs nipitwāwi, ātiht ōta kā‑ayācik kita-wāpahtamwak ē‑pē-sōhkaniyik kisē-manitowa otipēyihcikēwiniyiw.”
MRK.9.2	nikotwāsik kīsikāw ē‑kī-ispayik Jesus kī‑wīsāmēw Petera, Jamesa ēkwa Johna, ēkwa āmaciwēwak ē‑ispāyik waciy wiyawāw piko ē‑nēwicik. ēkwa ē‑kitāpamācik Jesusa, kētahtawē kā‑ati-kwēskinākosiyit. 
MRK.9.3	ēkwa otayiwinisa Jesus ē‑wāsihkopayiki kī‑pakaski-wāpiskāyiwa, namōya wīhkāc awiyak kita-kī-isi-wāpiskāpāwacikēw. 
MRK.9.4	ēkwa ōki wāpamēwak Elijahwa ēkwa Mosesa ē‑pīkiskwātāyit Jesusa. 
MRK.9.5	ōmisi itēw Peter Jesusa, “okiskinohamākēw, miywāsin ōma ē‑pē-wīcēwitāhk! nika-osīhtānān nisto pakwānikamikwa, kiya pēyak ēkwa Moses pēyak ēkwa Elijah pēyak.” 
MRK.9.6	ēkāya ē‑kiskēyihtahk tānisi kita-itwēt, ayisk mistahi ē‑sēkisicik kā‑isi-wāpahtahkik.
MRK.9.7	ēkwa ēsa waskōhk nōkwaniyiw ēkwa ākōskākwak ēkota ohci awiya matwē-pīkiskwēyiwa, “ēwako awa kā‑sākihak nikosis, natohtāhk!” ē‑itwēyit. 
MRK.9.8	nanātawāpiwak ēsa sēmāk, māka namōya awiya wāpamēwak; Jesusa piko ēkota ayāyiwa.
MRK.9.9	ēkwa ē‑pē-nīhtaciwēcik wacīhk, Jesus kitahamawēw, “ēkāya awiyak kita-wīhtamawāyēk ōma kā‑wāpahtamēk iyikohk ayisiyinīwikosisān kī‑āpisisihkwāwi nipiwinihk ohci,” itēw.
MRK.9.10	kī‑tāpwēhtawēwak, māka wiyawāw kēhciwāk kī‑āyimōtamātowak ē‑itwēcik, “tānisi anima kā‑itwēt, ‘āpisisinici nipiwinihk ohci?’” 
MRK.9.11	ēkwa kakwēcimēwak ēsa Jesusa, “tānēhki kā‑kiskinohamākēcik wiyasiwēwin kā‑itwēcik Elijah piko nīkān kita-takohtēt?”
MRK.9.12	ōmisi itēw, “Elijah tāpwē wī‑takohtēw nīkān kita-kwayaskastāt kahkiyaw kīkway. tānēhki māka kā‑masinahikātēk kihci-masinahikanihk ayisiyinīwikosisān kita-misi-kakwātakihtāt ēkwa kita-pīwēyimiht? 
MRK.9.13	kiwīhtamātināwāw, āsay Elijah kī‑takohtēw, ēkwa ayisiyiniwak piko isi ē‑itēyihtahkik kī‑tōtawēwak, kā‑itasinahikātēk kihci-masinahikanihk.”
MRK.9.14	ēkwa ē‑nakiskawācik kotaka kiskinohamawākana, mitoni mihcēt ayisiyiniwak kī‑wāsakāmēskākwak, ēkota wīcihiwēwak kā‑kiskinohamākēcik wiyasiwēwin ē‑kihkāmācik kiskinohamawākana. 
MRK.9.15	mayaw ōki ayisiyiniwak ē‑wāpamācik Jesusa kī‑koskwēyihtamwak, ēkosi kī‑ispahtāwak kita-atamiskawācik. 
MRK.9.16	ēkwa ēsa kakwēcimēw, “kīkwāy ōma kā‑āyimōtamēk?” itēw.
MRK.9.17	ēkwa ēkota pēyak nāpēw ē‑wīcihiwēt itēw, “okiskinohamākēw, ē‑pētamātān awa nikosis ēkāya ē‑kī-pīkiskwēt osām ē‑pīhciyawēskākot maci-ahcāhkwa. 
MRK.9.18	mayaw ē‑otihtinikot pakamisimik māna; ēkwa ē‑pīstēwitonēt, ēkwa ē‑kicīskāpitēt ēkwa ē‑ocipitikot; ēkwa nitatotāwak kikiskinohamawākanak mahti kita-wayawītisahwācik anihi maci-ahcāhkwa, namōya māka kaskihtāwak.”
MRK.9.19	ōmisi itēw ēsa Jesus, “wahwā, tāpwē kiyawāw anohc ohci namōya kitāpwēwakēyihtēnāwāw! tāniyikohk ka‑wīcāyāmitakok pāmwayēs kita-tāpwēwakēyihtamēk? tāniyikohk kinwēs ka‑sīpihkēyihtamān? pēsīhk ana awāsis.” 
MRK.9.20	ēkosi pēsiwēwak anihi awāsisa.
MRK.9.20	ēkwa ana maci-ahcāhk ē‑wāpamāt Jesusa sēmāk ocipitikow ana awāsis, kā‑ati-pahkisihk ē‑tihtipipayit, ē‑pīstēwitonēpayit. 
MRK.9.21	ēkwa Jesus kakwēcimēw ohtāwiyiwa, “tānispīhk ohci ēkosi awa ē‑isi-ayāt?” itēw.
MRK.9.21	ohtāwiyiwa naskomēw Jesusa, “aspin ē‑awāsisīwit ohci. 
MRK.9.22	mihcētwāw maci-ahcāhkwa iskotēhk isi-wēpinikow ēkwa nipīhk, kita-misiwanācihikot. kīspin kīkway kikaskihtān, kitimākinawinān mīna wīcihinān.”
MRK.9.23	“‘kīspin kikaskihtān’?” itēw Jesus. “piko kīkway ta‑miyikowisiw awiyak kā‑tāpwēwakēyimāt kisē-manitowa.”
MRK.9.24	ohtāwiyiwa ē‑tēpwēyit, “nitāpwēwakēyihtēn, wīcihin ayiwāk kita-tāpwēwakēyihtamān.”
MRK.9.25	Jesus pisiskāpamēw ayisiyiniwa cīki ē‑pē-ispayihoyit, ēkosi kisīkitotēw maci-ahcāhkwa ē‑itāt, “maci-ahcāhk ēkāya kā‑wiyawīhtahk mīna ēkāya kā‑pīkiskwēt, pē‑wayawī ana nāpēsis ohci, kitasiwātitin, mīna ēkāya wīhkāc kīhtwām pīhciyawēskaw.”
MRK.9.26	ana maci-ahcāhk tācikwēw, ocipitikow ana nāpēsis wiya ē‑tōtawāt, ēkosi pē‑wayawīw. tāpiskōc ē‑nipit isinākosiw ana nāpēsis, ēkwa kahkiyaw ēkota kā‑ayācik itwēwak ēsa, “ē‑nipit ana.” 
MRK.9.27	māka Jesus ē‑sakicihcēnāt ēkwa ē‑pasikōnāt ēkosi nīpawiyiwa.
MRK.9.28	ēkwa Jesus ē‑kī-pīhtikwēt wāskāhikanihk, kīmōc kakwēcimik okiskinohamawākana, “tānēhki ēkāya kā‑kī-wayawītisahwāyāhk?”
MRK.9.29	“ēkotowahk maci-ahcāhkwak ayamihāwin piko kita-ohci-wayawītisahohcik,” itēw ēsa Jesus.
MRK.9.30	ēkosi ati-sipwēhtēwak ēkota ohci ē‑ati-sāpohtēcik Galilee. Jesus namōya ohci-nitawēyihtam kita-kiskēyimiht itē ē‑ayāt, 
MRK.9.31	ayisk ōmisi isi ē‑kī-isi-kiskinohamawāt okiskinohamawākana: “ayisiyinīwikosisān kita-otināw ēkwa kita-nipahāw. nisto kīsikāw kī‑ispayiki kita-āpisisin nipiwinihk ohci,” itēw.
MRK.9.32	māka namōya ohci-nisitohtamwak okiskinohamākēwin ēkwa ē‑kostahkik ta‑kakwēcimācik.
MRK.9.33	kī‑takohtēwak Capernaum ōtēnāhk ēkwa pīhtikwēwak wāskāhikanihk, ēkwa ēkota Jesus kakwēcimēw okiskinohamawākana, “kīkway ōma kā‑māmiskōtamēk kā‑mēkwā-pimohtēhoyahk?” itēw.
MRK.9.34	māka ēkwa namōya wī‑naskwēwasimik, wiya ē‑kī-āyimōtahkik awīna ē‑ihtasicik ē‑māwaci-nīkānēyihtākosit. 
MRK.9.35	Jesus kī‑ati-apiw ē‑natomāt nīsosāp okiskinohamawākana ēkwa ōmisi itēw, “kīspin nikotwāw kiyawāw nōhtē-nīkānīw, piko kita-ahisot iskwēyānihk ēkwa ta‑tapahtēyimisot kita-atoskēyākaniwit kahkiyaw ohci.” 
MRK.9.36	ēkwa ē‑nīpawīhāt awāsisa ēkota tāwāyihk mīna ē‑ākwaskitināt, itēw, 
MRK.9.37	“awiyak kā‑miyo-tōtawāt ōhi awāsisa niya ohci, nimiyo-tōtāk; ēkwa awiyak miyo-tōtawici miyo-tōtawēw kisē-manitowa kā‑kī-pē-itisahoyit.”
MRK.9.38	ōmisi itēw ēsa John, “okiskinohamākēw, nikī-wāpamānān pēyak nāpēw ē‑wayawītisahwāt maci-ahcāhkwa kiwīhowinihk ohci, ēkwa nikitahamawānān, ayisk namwāc kiwīcēkonaw.”
MRK.9.39	māka Jesus itēw, “ēkāya kitahamāk, ayisk awiyak ē‑mamāhtāwi-tōtahk niwīhowinihk ohci, namōya nika-kī-maci-āyimōmik mwēstas. 
MRK.9.40	ayisk awiyak ēkāya ē‑kakwē-nōtinikoyahk kiwīcēkonaw. 
MRK.9.41	kikēhcināmitināwāw, awiyak minahikoyēkok nipiy ē‑wīcēwiyēk ohci, kēhcinā kita-tipahamākowisiw.
MRK.9.42	“kīspin awiyak wanisimēw ōhi apiscawāsisa kā‑tāpwēwakēyimiyit, nawac kita-āpacihow ēwako ayisiyiniw pinipocikan asiniya ē‑misikitiyit ta‑tahkopitimiht okwayāhk ēkwa ka‑pakastawēwēpiniht kihcikamihk. 
MRK.9.43+MRK.9.44	kīspin kiwanisimikon kicihciy, nawac kita-wēpinaman; manisa, nawac kita-pīhtikwēyan kakikē pimātisiwinihk ē‑pēyakocihcēyan, ispīhci kita-nīsiki kicihciya ēkwa kita-itohtēyan maci-iskotēhk ēkāya wīhkāc kā‑pōni-kwāhkotēk. 
MRK.9.45+MRK.9.46	kīspin kisit kiwanisimikon kita-wanitōtaman, nawac kita-manisaman ēkwa kita-ayāyan pimātisiwin ē‑kīskisitēyan, ispīhci kita-nīsositēyan maci-iskotēhk kita-isi-wēpinikawiyan.
MRK.9.47	“ēkwa kīspin kiskīsik kiwanisimikon, kwayakona; nawac kita-napatēyāpiyan ē‑pīhtikwēyan kisē-manitow otipēyihcikēwinihk, ispīhci kita-nīsiki kiskīsikwa ēkwa kita-isi-wēpinikawiyan maci-iskotēhk 
MRK.9.48	itē mohtēwak kā‑mīcicik miyawa namōya wīhkāc pōni-pimātisiwak ēkwa iskotēw namōya wīhkāc pōni-kwāhkotēw.
MRK.9.49	“kahkiyaw kita-kanātihkasowak iskotēw ohci tāpiskōc kā‑pakitināsohk kīkway ē‑sīwihtākanihtāhk ēkosi ē‑kanātahk.
MRK.9.50	“miywāsin sīwihtākan, māka kīspin ē‑pōni-sīwihtākaniwik, namōya kīhtwām kita-kī-sīwihtākaniwiw.
MRK.9.50	“sīwihtākaniwik, kahkiyaw ēwako ē‑miyo-wīcēhtohk ēkwa ē‑pēyāhtakātisihk.”
MRK.10.1	ēkwa ēkota ohci Jesus kī‑sipwēhtēw ē‑ati-itohtēt Judea askīhk, ēkwa ē‑ati-āsowahahk Jordan sīpiy. mihcēt ayisiyiniwa kīhtwām kī‑pē-wāsakāmēskākow ēkwa kī‑kiskinohamawēw kā‑tōtahk māna.
MRK.10.2	ātiht Phariseewa kī‑pē-kakwē-kocihik mahti tānisi kita-itwēt, ē‑itikot, “mahti wīhtamawinān: itastēw cī nāpēw kita-kī-wēpināt owīkimākana?”
MRK.10.3	Jesus ōmisi itēw, “tānisi kā‑kī-itikoyēk Moses owiyasiwēwinihk?”
MRK.10.4	ōmisi itik ēsa, “Moses kī‑itasowēw nāpēw ē‑wī-wēpināt owīkimākana piko nīkān kita-masinahahk wēpinito-masinahikan.”
MRK.10.5	“Moses kī‑masinaham ōma osām ē‑āyimisiyēk ohci ēkāya ē‑wī-nisitohtamēk. 
MRK.10.6	nistam ohci ē‑osīhcikātēk ōma askiy, ‘kisē-manitow kī‑osīhēw nāpēwa mīna iskwēwa,’
MRK.10.7	‘ēwako ohci nāpēw kita-nakatēw ohtāwiya mīna okāwiya ēkwa kita-wīcēwāt owīkimākana, 
MRK.10.8	ēkosi tāpiskōc pēyak ayisiyiniw kita-isi-wīcēhtowak,’
MRK.10.9	ēkosi namōya awiyak kita-kī-paskēnēw anihi kisē-manitow kā‑kī-wīcēhtahāt.”
MRK.10.10	ēkwa ispīhk ē‑pīhtikwēcik wāskāhikanihk, okiskinohamawākana kakwēcimik ōma kā‑itwēt ohci. 
MRK.10.11	ēkwa itēw ēsa, “awiyak ē‑wēpināt owīkimākana ēkwa kotaka iskwēwa ē‑kihci-wīkimāt māyi-tōtawēw owīkimākana. 
MRK.10.12	ēkwa kīspin ana iskwēw wēpinēw onāpēma ēkwa kotaka nāpēwa kihci-wīkimēw, māyi-tōtawēw onāpēma.”
MRK.10.13	ēkwa ēsa ayisiyiniwak pēsiwēwak awāsisa kita-sawēyimāt Jesus; ēkwa ōki kiskinohamawākanak ēsa kitahamawēwak. 
MRK.10.14	māka Jesus ē‑wāpamāt ōma ē‑tōtamiyit okiskinohamawākana, kī‑kisiwāhik ēkwa itēw ēsa, “ēkāya kitahamāhkok awāsisak, nika-pē-nātikwak, ayisk otipēyihcikēwinihk kisē-manitow ayāwak ayisiyiniwak tāpiskōc awāsisak ē‑itātisicik. 
MRK.10.15	kikēhcināmitināwāw, awiyak ēkāya ē‑pakitinisot otipēyihcikēwiniyihk kisē-manitowa tāpiskōc awāsis namōya ēkota kita-pīhtikwēw.” 
MRK.10.16	ēkwa ēsa ākwaskitinēw awāsisa ēkwa sawēyimēw ē‑sāmināt oscikwānisiyihk.
MRK.10.17	mēkwāc ē‑ati-sipwēhtēt Jesus, pēyak nāpēw takopahtāw, ē‑ocihcihkwanapīstākot ēkwa ōmisi itik, “okiskinohamākēw kā‑miyohtwāyan, tānisi ka‑kī-tōtamān kita-pimātisiyān kākikē?”
MRK.10.18	“tānēhki kā‑isiyan ‘kā‑miyohtwāyan’?” itēw Jesus. “pēyakow piko ē‑miyohtwāt, ēwako kisē-manitow. 
MRK.10.19	kikiskēyihtēn wiyasiwēwina: ēkāya nipahtākē, ēkāya nōcihkamākē, ēkāya kimotamaw awiyak. ēkāya kiyāskīwācim awiyak. ēkāya kakayēyisi. kistēyimik kohtāwiy mīna kikāwiy.”
MRK.10.20	ēkwa ōmisi itik, “okiskinohamākēw, kahkiyaw ōhi ē‑kī-pē-pimitisahamān aspin ohci ē‑oskāyiwiyān.”
MRK.10.21	ēkwa Jesus kitāpamēw ōhi ē‑sākihāt, ēkwa itēw, “pēyak piko kīkway kita-kī-tōtaman. nitawi-atāwākē kahkiyaw kīkway kā‑ayāyan, ēkwa ana sōniyāw miyik okitimākisiwak. ēkosi kika-wēyōtisin kihci-kīsikohk, ēkwa pē‑pimitisahon.” 
MRK.10.22	ana nāpēw ōma ē‑pēhtawāt ē‑itwēyit, mitoni ē‑pōmēt, ati-sipwēhtēw ē‑mihtātahk, ayisk mitoni ē‑wēyōtisit ēsa.
MRK.10.23	Jesus nanātawāpiw ēkwa okiskinohamawākana itēw, “tāpwē āyiman aniki kā‑wēyōtisicik kita-pīhtikwēcik kisē-manitow otipēyihcikēwinihk!”
MRK.10.24	ēkwa okiskinohamawākana ēsa māmaskātamwak ōma kā‑itwēt. māka Jesus ōmisi itēw, “awāsisitik! mitoni āyiman kita-pīhtikwēhk otipēyihcikēwinihk kisē-manitow! 
MRK.10.25	nawac wēhcasiniyiw piskwākanēwatim kita-sāposkahk ita kā‑tāpisahikātēk sāponikan, ispīhci owēyōtisiw kita-pīhtikwēt otipēyihcikēwinihk kisē-manitow.”
MRK.10.26	mitoni ēsa māmaskācihtawēwak ōki ē‑itwēcik, “awīna māka ka‑kī-pimācihiht?”
MRK.10.27	Jesus ē‑kitāpamāt itēw, “namōya ayisiyiniw kita-kī-pimācihisow; kisē-manitow kaskihtāw kita-tōtahk, ayisk kaskihtāw kahkiyaw kīkway.”
MRK.10.28	Peter ē‑naskwēwasimāt, “cēskwa, kahkiyaw kīkway ōma ē‑nakatamāhk kita-pimitisahotāhk,” itēw.
MRK.10.29	“kikēhcināmitināwāw, awiyak ē‑nakatahk wīkihk, ahpō wīcisāna ahpō okāwiya ahpō ohtāwiya ahpō otawāsimisa ahpō okistikēw-askiya niya ohci ēkwa asici miywācimowin ohci, 
MRK.10.30	kita-miyāw ōta askīhk mitātahtomitanaw tahtwāw ayiwāk anima kā‑nakatahk ohci, ēkwa mīna āhci piko kita-kitimahiht. ēkwa ōtē nīkān kākikē-pimātisiwin kita-miyāw. 
MRK.10.31	māka mihcēt kā‑nīkānakisocik mēkwāc, iskwēyānihk kita-akisowak, ēkwa aniki iskwēyānihk kā‑itakisocik kita-nīkānakisowak.”
MRK.10.32	ēkwa ē‑ati-pimohtēhocik Jerusalemihk isi, Jesus kī‑nīkānohtēw; ēkwa ēsa kiskinohamawākanak koskwēyimēwak ēkwa mīna aniki kā‑pimitisahikēcik sēkisiwak. ēkwa pitamā ohpimē ē‑itohtahāt kīhtwām nīsosāp okiskinohamawākana kī‑wīhtamawēw tānisi ē‑wī-ispayihikot. 
MRK.10.33	ē‑itāt ēsa, “ē‑wī-itohtēyahk ōma Jerusalemihk, itē aniki kihci-ayamihēwiyiniwak ēkwa aniki kā‑kiskinohamākēcik wiyasiwēwin kā‑wī-āsōwi-miyihcik ayisiyinīwikosisāna; kita-wiyasiwātikot kita-nipahiht, ēkwa kita-āsōnamawācik pītosiyiniwa. 
MRK.10.34	ēkwa kita-pīwēyimēwak mīna kita-sihkwātēwak ēkwa kita-pasastēhwēwak, ēkwa kita-nipahēwak, māka nisto kīsikāw kī‑ispayiki kita-āpisisin.”
MRK.10.35	ēkwa James mīna John, okosisa Zebedee, kī‑kakwēcimēwak Jesusa ē‑itwēcik, “okiskinohamākēw, kipakosēyimitinān pēyak kīkway kita-tōtamawiyāhk.”
MRK.10.36	“kīkwāy māka?” itēw Jesus.
MRK.10.37	ōmisi itēwak, “ispīhk kihci-okimāwiyani kikistēyi-tipēyihcikēwinihk, kipakosēyimitinān kita-pakitinamawiyāhk kita-apiyāhk cīki kitokimāwi-apiwinihk, pēyak kikihciniskihk ēkwa kotak kinamahtinihk.”
MRK.10.38	“namōya kikiskēyihtēnāwāw kīkwāy kā‑natotamawiyēk. kika-kī-kaskihtānāwāw cī kita-minihkwēyēk niminihkwākanihk ohci kakwātakihtāwinihk ta‑minihkwēyān? kika-kaskihtānāwāw cī kita-kī-sīkahāhtākawiyēk kā‑wī-isi-sīkahāhtākawiyān?”
MRK.10.39	“nika-kaskihtānān,” itik. Jesus ōmisi itēw ēsa, “tāpwē kika-minihkwānāwāw anima kā‑wī-minihkwēyān, ēkwa kika-sīkahāhtākawināwāw anima kā‑wī-isi-sīkahāhtākawiyān, 
MRK.10.40	māka namōya niya nitipēyihtēn kita-nawasōnak awiyak kita-apit nikihciniskihk ahpō ninamahtinihk. ōhi apiwina kita-miyāwak aniki kā‑kwayācihtamākocik kisē-manitowa,” itēw Jesus.
MRK.10.41	ispīhk māka ē‑pēhtahkik ōma ōki mitātaht kiskinohamawākanak, mitoni ēsa kisiwāhikwak Jamesa mīna Johna. 
MRK.10.42	ēkwa Jesus natomēw kahkiyaw ōmisi ē‑itāt, “hāw, kikiskēyihtēnāwāw pītosiyinīnāhk aniki kā‑nīkānēyihtākosicik tōtawēwak ē‑itēyihtahkik otiyinīmiwāwa, ēkwa aniki kihci-onīkānīwak kahkiyaw awiya tipēyimēwak. 
MRK.10.43	māka kiyawāw namōya ēkosi kita-kī-ispayiw; awiyak ē‑nōhtē-nīkānakisot, ēwako ana ē‑atoskākoyēk. 
MRK.10.44	ēkwa awiyak ē‑nōhtē-okimāwit, ēwako ana ē‑māwaci-atoskēyākaniwit kahkiyaw awiya ohci. 
MRK.10.45	ahpō piko ayisiyinīwikosisān namōya ōta ohci-pē-itohtēw kita-pamihiht, māka kita-pamihtāsot; ēkwa kita-mēkit opimātisiwin kita-ohci-tipahikēstamawāt mihcēt ayisiyiniwa.”
MRK.10.46	Jericho ōtēnaw kī‑takohtēwak ēsa, ēkwa ē‑wī-ati-sipwēhtēcik ēkota ohci Jesus asici okiskinohamawākana ēkwa mihcēt ayisiyiniwa, pēyak nāpēw ēkāya ē‑wāpit sisonē mēskanāhk kī‑apiw ē‑pakosihtāt. Bartimaeus itāw ēsa, Timaeus okosisa. 
MRK.10.47	ē‑pēhtahk ēkota ē‑pimohtēyit Jesusa Nazarethihk kā‑ohcīt, kī‑māci-tēpwātēw ē‑itwēt, “Jesus, okosisa David, kitimākinawin!”
MRK.10.48	mihcēt ayisiyiniwa kisīkitotik ē‑itikot kita-pōnwēwitahk. māka āhci piko ayiwāk tēpwātēw ē‑itwēt, “okosisa David, kitimākinawin!”
MRK.10.49	ē‑nakīt Jesus itwēw, “natomihk!” ēkosi tēpwātēwak ēsa anihi ēkāya kā‑wāpiyit nāpēwa. “miywēyihta, pasikō, kinatomik ana,” itēwak ēsa.
MRK.10.50	ēkwa ē‑kētasākēpitisot kī‑pasikōpahtāw ē‑nātāt Jesusa.
MRK.10.51	ōmisi itēw Jesus, “kīkwāy ē‑nitawēyihtaman kita-tōtamātān?”
MRK.10.51	ana ēkāya kā‑wāpit itēw, “okiskinohamākēw, mahti nika-wāpin.”
MRK.10.52	ēkwa Jesus itēw ēsa, “niyā, ati-sipwēhtē, kitāpwēwakēyihtamowin kimiywāyāhikon.” ēkwa sēmāk ēsa wāpiw, ēkwa ati-pimitisahwēw Jesusa.
MRK.11.1	ēkwa ispīhk cīki ē‑ihtācik Jerusalemihk kī‑ati-itohtēwak ōcēnāsa Bethphage ēkwa Bethany, ēkota takohtēwak Olives ispatināhk, Jesus atotēw nīso okiskinohamawākana 
MRK.11.2	ē‑itāt, “itohtēk ōcēnāsihk nēma ohtiskaw kā‑ayāk. mayaw ēkotē takohtēyēko, kika-wāpamāwāw sōsōwacimos ē‑sakahpisot ēkāya ē‑nakayāsit. āpihkonihk ēkwa kika-pētāpēkināwāw. 
MRK.11.3	ēkwa awiyak kakwēcimikoyēko tānēhki ōma kā‑tōtamēk, wīhtamāhk, ‘kā‑tipēyihcikēt ē‑nitawēyimāt, sēmāk itāp kita-pē-kīwēhtahāw.’”
MRK.11.4	ēkosi tāpwē itohtēwak ēkotē cawascēsihk, miskawēwak anihi sōsōwacimosa ē‑sakahpisoyit iskwāhtēmihk; ēkwa ēsa āpihkonēwak. 
MRK.11.5	ātiht ēkota ē‑nīpawiyit itikwak, “tānēhki kā‑āpihkonāyēk ana sōsōwacimos?”
MRK.11.6	ēkosi wīhtamawēwak tānisi Jesusa ē‑kī-itikocik, ēkwa ēsa pakitinikwak kita-otinācik ōhi sōsōwacimosa. 
MRK.11.7	kī‑pētamawēwak Jesusa ōhi sōsōwacimosa ē‑aspāwikanēhwācik oskotākāwāwa ohci, ēkwa Jesus kī‑tēhtapiw. 
MRK.11.8	mihcēt ayisiyiniwak kī‑taswēkastāwak oskotākāwāwa mēskanāhk, ēkwa kotakak nācipahtwāwak sisonē kistikānihk watihkwana nīpiya ē‑kikamoyiki ēkwa ēwakoni ohci ē‑anāskānēstācik mēskanāhk. 
MRK.11.9	aniki ayisiyiniwak kā‑nīkānohtēcik ēkwa kā‑pimitisahikēcik kī‑tēpwēwak, “mamihcimihk kisē-manitow! kisē-manitow kika-sawēyimēw ōhi kā‑pē-takohtēyit owīhowiniyihk kā‑tipēyihcikēyit. 
MRK.11.10	kisē-manitow kika-sawēyihtam kā‑wī-otihcipayiniyik otipēyihcikēwin kihci-okimāw David, kohtāwīnaw. kita-mamihcimāw kisē-manitow!”
MRK.11.11	Jesus ē‑pē-takotēhtapit Jerusalemihk kī‑pīhtikwēw kihci-ayamihēwikamikohk ēkwa kī‑nitawāpēnam kahkiyaw kīkway. māka ē‑ākwā-kīsikāk kī‑itohtēwak Bethanyihk nīsosāp okiskinohamawākana.
MRK.11.12	ē‑wāpahk ē‑pē-sipwēhtēcik Bethanyihk ohci, Jesus ēsa kī‑nōhtēhkatēw. 
MRK.11.13	kī‑wāpamēw wāhyaw ohci misi-sōmināhtikwa ē‑mihcētipakāwisiyit, ēkwa ē‑nātāt, mahti ta‑kī-mōminēt. ēcika ōma namōya mīnisiyiwa, nayēstaw nīpiya, ayisk ēkāya cēskwa ē‑mīnisiwicik misi-sōmināhtikwak ōma kā‑ihkihk. 
MRK.11.14	ēkwa Jesus okiskinohamawākana kī‑pēhtāk ōmisi ē‑itāt ōhi misi-sōmināhtikwa, “namōya wīhkāc awiyak kika-mōminēw kiya ohci.”
MRK.11.15	kā‑takohtēcik Jerusalemihk Jesus kī‑pīhtikwēw kihci-ayamihēwikamikohk, ēkwa ēsa wayawītisahwēw anihi kā‑atāwēyit mīna kā‑atāwākēyit. kī‑kwatapiwēpinam mīcisowināhtikwa ita kā‑mēskotōnāyit sōniyāwa ēkwa tēhtapiwina mīna, ita kā‑apiyit kā‑atāwākēyit omīmīwa. 
MRK.11.16	ēkwa namōya awiya pakitinēw kīkway kita-sāpohtatāyit ēkota. 
MRK.11.17	kī‑kiskinohamawēw ayisiyiniwa ē‑itāt, “masinahikātēw kihci-masinahikanihk, kisē-manitow ē‑itwēt, ‘niwāskāhikanihk kita-mawimoscikēwak kahkiyaw ayisiyiniwak misiwēskamik ohci.’
MRK.11.18	ēkwa kihci-ayamihēwiyiniwak mīna kā‑kiskinohamākēcik wiyasiwēwin ōma ē‑pēhtahkik, kī‑kakwē-miskwēyihtamwak tānisi kita-kī-isi-nipahācik. māka ēsa kī‑kostēwak, ayisk kahkiyaw ayisiyiniwa ē‑māmaskātamiyit okiskinohamākēwina.
MRK.11.19	ēkwa ē‑otākosik Jesus ēkwa okiskinohamawākana kī‑nakatamwak ōma kihci-ōtēnaw.
MRK.11.20	ē‑kīkisēpāyāk ē‑ati-pimohtēcik kī‑wāpamēwak anihi misi-sōminahtikwa ē‑nipiyit ocēpihkohk isi. 
MRK.11.21	ēkwa ē‑kiskisit Peter itēw Jesusa, “okiskinohamākēw, wāpam awa misi-sōmināhtik kā‑kī-macakimat ē‑nipit!”
MRK.11.22	ōmisi itēw Jesus, “tāpwēwakēyimihk kisē-manitow. 
MRK.11.23	kikēhcināmitināwāw, awiyak kā‑itahk ōma waciy, ‘nitawi-pakastawēpiniso kihcikamīhk,’ ēkwa ēkāya ē‑ānwēhtahk otēhihk, māka tāpwēwakēyihtam anima kā‑itwēt kita-ihkiniyik, ēkosi kita-tōtamākowisiw. 
MRK.11.24	ēkosi kiwīhtamātināwāw, ispīhk ē‑ayamihāyēk piko kīkway ē‑natotamawāyēk kisē-manitow, kika-miyikowāw, kīspin kitāpwēwakēyihtēnāwāw āsay ē‑miyikawiyēk. 
MRK.11.25	kā‑nīpawiyēk ka‑ayamihāyēk, kīspin awiyak kitatāmēyimāwāw kīkway ohci, pōnēyihtamaw, ēkosi kohtāwīwāw kihci-kīsikohk kā‑ayāt kika-pōnēyihtamākowāw kimāyi-tōtamowiniwāwa.”
MRK.11.27	āsay mīna takohtēwak Jerusalemihk. mēkwāc Jesus ē‑pimohtēt pīhcāyihk kihci-ayamihēwikamikohk, kihci-ayamihēwiyiniwa mīna wiyasiwēwin kā‑kiskinohamākēyit ēkwa onīkānīwa kī‑pē-nātik Jesus, 
MRK.11.28	ēkwa kakwēcimik, “kīkwāy kā‑kitāpamikoyan ōhi kā‑tōtaman? awīna kā‑itakimisk kita-wiyasiwātaman kīkwaya?” itik ēsa.
MRK.11.29	ōmisi itēw, “pēyak kīkway kika-kakwēcimitināwāw, ēkwa kīspin kinaskwēwasimināwāw, nīsta mīna kika-wīhtamātināwāw kīkwāy ohci kā‑kitāpamikoyān kita-tōtamān ōhi. 
MRK.11.30	wīhtamawik, awīniwa kā‑kī-itakimikot John kita-sīkahāhtākēt, kisē-manitowa cī, ahpō cī ayisiyiniwa?”
MRK.11.31	kwayask kī‑māci-āyimōtamwak. “tānisi kita-kī-itāyahk?” itwēwak ēsa. “kīspin ‘kisē-manitowa ohci,’ itwēyahko, ōmisi kita-itwēw, ‘tānēhki māka ēkāya John kā‑kī-tāpwēhtawāyēk?’ 
MRK.11.32	māka namōya kika-kī-itwānānaw ayisiyiniwa ē‑kī-itakimikot kita-sīkahāhtākēt.” (kī‑kostēwak anihi ayisiyiniwa, ayisk ē‑kēhcināhoyit Johna ē‑kī-okiskiwēhikēwiyit.) 
MRK.11.33	ēkosi ē‑naskwēwasimācik Jesusa, itēwak, “namōya nikiskēyihtēnān.”
MRK.11.33	“ēkosi māka, nīsta namōya kika-wīhtamātināwāw tānitē ohci kā‑itakimikawiyān kita-tōtamān ōhi kīkwaya,” itēw ēsa Jesus.
MRK.12.1	kī‑māci-ācimostawēw ēkwa ē‑aspahākēmot ē‑itwēt, “pēyak nāpēw kī‑kistikēw sōmini-kistikān, ēkwa kī‑mēnikanihkātam asiniya ohci, ēkwa kī‑wātihkēw ita kita-ohcikawiyik sōmināpoy, ēkwa kī‑wiyastāw asawāpiwin. kī‑nakatamawēw ta‑pamihtamākot okistikēwa ēkwa wiya kī‑sipwēyācihow kotak askīhk isi. 
MRK.12.2	ispīhk ē‑ocihcipayiyik kita-ohtisit okistikān, kī‑itisahwēw pēyak otatoskēyākana kita-nātamiyit otipahamākowin kistikāna ohci. 
MRK.12.3	ōki kistikēwiyiniwak otihtinēwak ēsa ēkwa kī‑pakamahwēwak, ēkosi kīwētisahwēwak ēkāya kīkway ē‑miyācik. 
MRK.12.4	āsay mīna isitisahwēw kotaka otatoskēyākana, ēkwa ēwakonik ōki okistikēwiyiniwak pakamistikwānēhwēwak ēkwa ē‑kitimahācik ēsa. 
MRK.12.5	ēkwa kotaka isitisahwēw otatoskēyākana, ēkwa ēwakoni nipahimāwa, ēkosi pēyakwan tōtāmāwa mihcēt otatoskēyākana, ātiht ē‑pakamahomiht ēkwa ātiht ē‑nipahimiht. 
MRK.12.6	piyisk pēyak piko iskohimāwa ta‑kī-isitisahwāt, ēwakoni wiya okosisa ē‑sākihāt; isitisahwēw ē‑itwēt, ‘kita-manācihēwak nikosisa.’ 
MRK.12.7	ēkwa ōki okistikēwak ititowak ēsa, ‘ēwako awa kā‑wī-āsōnamāht ōma kistikān, ēkwa nipahātān, ēkosi kika-tipēyihtēnānaw kiyānaw.’ 
MRK.12.8	ēkosi otihtinēwak ēkwa nipahēwak, ēkwa wayawī-wēpinēwak kistikānihk ohci.
MRK.12.9	“tānisi māka kā‑wī-tōtahk awa kā‑tipēyihtahk?” itēw Jesus. “kita-pē-nipahēw ōhi okistikēwa, ēkwa kotaka kita-nakatamawēw ta‑pamihtamākot ōma kistikān. 
MRK.12.10	kēhcināc kikī-ayamihtānāwāw kihci-masinahikanihk,
MRK.12.10	‘anihi asiniya kā‑kī-ātawēyimācik mistiko-nāpēwak
MRK.12.10	ēcika ōma ēwakoni ē‑māwaci-kistakisoyit.
MRK.12.11	ēwako ōma ē‑kī-tōtahk kā‑tipēyihcikēt,
MRK.12.11	mamāhtāwan kitisi-wāpahtēnānaw.’”
MRK.12.12	ēkwa ēsa kakwē-otinēwak Jesusa ōki onīkānīwak, wiya ē‑kiskēyihtahkik wiyawāw ē‑itihcik kā‑aspahākēmoyit, māka kostēwak ayisiyiniwa. ēkosi kī‑nakatēwak ē‑ati-sipwēhtēcik.
MRK.12.13	ēkwa ēsa itisahwēwak ātiht Phariseewa ēkwa ātiht kā‑pimitisahwāyit Heroda, kita-kakwēcimāyit Jesusa kīkway kita-ohci-miskotisahwāyit paci-itwēyici. 
MRK.12.14	pē‑nātēwak ē‑itācik, “okiskinohamākēw, nikiskēyihtēnān ē‑tāpwēyan māna ōma, ēkwa ēkāya ē‑kostotonāmacik ayisiyiniwak, kiyām nanātohk ē‑ispīhtēyihtākosicik, māka kwayask kikiskinohamawāwak otitwēwin kisē-manitow. itastēw cī kiwiyasiwēwinināhk kita-tipahamāht Caesar tipahikēwi-sōniyāwa ahpō cī namōya? 
MRK.12.15	kika-tipahēnānaw cī ahpō namōya?”
MRK.12.15	māka kiskēyihtam Jesus ē‑kakwē-wayēsimikot ēkwa itēw, “tānēhki ōma kā‑kāh-kotēyimiyēk? mahti wāpahtihik sōniyās.”
MRK.12.16	ē‑miyikot sōniyāsa, Jesus kakwēcimēw, “awīna awa ōta kā‑masināpiskahikāsot? awīna ōma owīhowin?”
MRK.12.16	“Caesar,” naskomēwak. 
MRK.12.17	ēkosi Jesus itēw, “ēkosi māka, tipahamok anima kā‑tipēyihtahk Caesar, ēkwa tipahamok anima kā‑tipēyihtahk kisē-manitow.”
MRK.12.17	ēkwa māmaskātēyimēwak.
MRK.12.18	ēkwa ātiht Sadduceewak, kā‑itēyihtahkik ēkāya kita-āpisisiniyit kā‑nakataskēyit, pē‑nitawāpamēwak Jesusa ēkwa itēwak, 
MRK.12.19	“okiskinohamākēw, Moses ōmisi kī‑masinaham wiyasiwēwinihk kiyānaw ohci, kīspin awiyak wīcisāna nakataskēyiwa, ēkwa namōya wītōsēmēw wīwa, itastēw, wīcisāna kita-kihci-wīkimāt anihi mōsiskwēwa. ēkwa kā‑otawāsimisicik, piko ta‑itakisocik ē‑ohtāwīhkēcik ostēsipana.
MRK.12.20	pēyakwāw tēpakohp nāpēwak ē‑wīcisānihtocik; ostēsimāw ēsa kī‑kihci-wīkihtow ēkwa ē‑misiwanātisit namōya ē‑ohci-otawāsimisicik wīwa. 
MRK.12.21	kotak ana iyaskohc wīcisānimāw kī‑kihci-wīkimēw, namōya otawāsimisiwak, wīsta nakataskēw. ēkosi mīna osīma. 
MRK.12.22	tēpakohp kī‑ati-misiwanātisiwak namōya ohci-otawāsimisiwak. piyisk wīsta ana iskwēw kī‑nakataskēw. 
MRK.12.23	hāw, ispīhk āpisisinīwi-kīsikāki, awīniwa ana iskwēw ē‑wī-kihci-onāpēmit? ayisk kahkiyaw pēci-nāway kihci-wīkimēw anihi tēpakohp kā‑kī-wīcisānihtocik.”
MRK.12.24	Jesus naskomēw ē‑itāt, “tāpwē namōya kwayask kititwānāwāw. namōya kikiskēyihtēnāwāw ē‑itastēk kihci-masinahikanihk ahpō kisē-manitow osōhkisiwin. 
MRK.12.25	ayisk ispīhk kā‑kī-nipicik āpisisihkwāwi, namōya kita-kihci-wīkihtowak, tāpiskōc okīsikowak ta‑ispīhtēyihtākosiwak. 
MRK.12.26	ēkwa onipiwak kita-āpisisihkik, ēkāya cī ē‑ohci-ayamihtāyēk omasinahikēwinihk Moses kā‑itācimiht ē‑wāpahtahk sakās ē‑saskitēyik? ēkota ohci kisē-manitowa ē‑pīkiskwātikot ē‑itwēyit, ‘niya ōma omanitōma Abraham ēkwa omanitōma Isaac ēkwa omanitōma Jacob.’
MRK.12.27	namōya omanitōmiwāwa kā‑nipicik, māka kā‑pimātisicik. tāpwē kipatahēnāwāw.”
MRK.12.28	ēkota pēyak kā‑kiskinohamākēt wiyasiwēwin kā‑pēhtawāt ē‑āyimōtamātoyit ēkwa Jesus kwayask ē‑naskwēwasimāt Sadduceewa. ēkosi pē‑kakwēcimēw Jesusa, ē‑itāt, “kīko wiyasiwēwin ē‑māwaci-ayiwākēyihtākwahk?” itēw.
MRK.12.29	Jesus itēw, “ē‑māwaci-ayiwākēyihtākwahk wiyasiwēwin ōma, ‘pēhtamok Israelīwiyinītik! kā‑tipēyihcikēt kikisē-manitōminaw, wiya piko pēyakow.
MRK.12.30	ēkwa kika-sākihāwāw kā‑tipēyihcikēt kikisē-manitōmiwāw ē‑isi-kaskihtāyēk kitēhiwāhk ohci, mīna ē‑isi-kaskihtāyēk kitahcāhkowāhk ohci, mīna ē‑isi-kaskihtāyēk kimāmitonēyihcikaniwāhk ohci, mīna ē‑isi-kaskihtāyēk kisōhkisiwiniwāhk ohci.’
MRK.12.31	ēkwa iyaskohc, ‘kika-sākihāwāwak kīci-ayisiniwāwak kā‑isi-sākihisoyēk.’
MRK.12.32	ana kā‑kiskinohamākēt wiyasiwēwin itēw Jesusa, “kwayask kititwān, okiskinohamākēw! kitāpwān anima kā‑itwēyan, ana piko kā‑tipēyihcikēt ēwako tāpwē kisē-manitow, namōya kotak, wiya piko. 
MRK.12.33	ēkwa ayisiyiniw piko kita-sākihāt kisē-manitowa ē‑isi-kaskihtāt otēhihk ohci ēkwa ē‑isi-māmitonēyihtahk ēkwa ē‑ispīhcīt osōhkisiwinihk, ēkwa kita-sākihāt wīci-ayisiyiniwa tāpiskōc kā‑isi-sākihisot, ēkwa nawac ēwakoni ōhi nīso wiyasiwēwina ispīhci kita-pakitināsot pisiskiwa ēkwa kotaka pakitināsowina kisē-manitow ohci.”
MRK.12.34	ēkwa Jesus ē‑pēhtawāt ē‑iyinīsi-naskwēwasimikot, ōmisi itēw ēsa, “kisiwāk kitōhcīstēn kisē-manitow otipēyihcikēwin.” kostamwak ēkwa ēsa namōya awiyak kaskihtāw kita-kakwēcimāt ayiwāk Jesusa.
MRK.12.35	ēkwa Jesus ē‑mēkwā-kiskinohamākēt kihci-ayamihēwikamikohk, kakwēcihkēmow, “aniki kā‑kiskinohamākēcik wiyasiwēwin itwēwak nawasōnākana ē‑ohtaskānēsiyit Davida ohci, tānēhki ē‑itwēcik ōma? 
MRK.12.36	kā‑kanātisit ahcāhk kī‑sīhkiskawēw Davida ōmisi kita-itwēyit,
MRK.12.36	‘kā‑tipēyihcikēt itēw nitipēyihcikēma,
MRK.12.36	“api nikihciniskihk iyikohk kī‑sākōcihakwāwi
MRK.12.36	ēkwa kī‑pēsiwakwāwi kisitihk aniki kā‑nōtiniskik.”’
MRK.12.37	David wiya ‘nitipēyihcikēm,’ kī‑isiyihkātēw nawasōnākana ēsa; tānisi māka kita-kī-isi-ohtaskānēsiyit?”
MRK.12.37	mihcēt ayisiyiniwak ēsa kī‑takahkihtawēwak Jesusa. 
MRK.12.38	ē‑kiskinohamawāt itēw, “aswēyimihkok kā‑kiskinohamākēcik wiyasiwēwin, ē‑nihtā-papāmohtēcik ē‑kinwāpēkasākēcik ēkwa ē‑miywēyihtahkik kita-kistēyimihcik ita kā‑atāwākēhk nanātohk kīkwaya. 
MRK.12.39	ē‑otinamāsocik okimāw-apiwina ayamihēwikamikohk ēkwa wīhkohtowinihk. 
MRK.12.40	kīkway ē‑tipēyihtamiyit mōsiskwēwa maskamēwak, ēkwa kinwēs ē‑ayamihēhkāsocik. ayiwāk ēwakoni wiyawāw kita-pāstāhikwak.”
MRK.12.41	cīki kī‑apiw Jesus kihci-ayamihēwikamikohk ita kā‑pakitināsohk, ē‑kitāpamāt ayisiyiniwa ē‑pakitināyit sōniyāsa. mihcēt kā‑wēyōtisicik kī‑misi-pakitinēwak sōniyāwa; 
MRK.12.42	ēkwa pēyak mōsiskwēw ē‑kitimākisit wīsta pakitinēw nīso sōniyāsa, pēyak pīwāpiskos ē‑itakisoyit. 
MRK.12.43	ēkwa tēpwātēw okiskinohamawākana ēkwa ōmisi itēw, “kikēhcināmitināwāw, awa kā‑kitimākisit mōsiskwēw pakitināsow nawac ayiwāk ispīhci kotakak. 
MRK.12.44	ōki kotakak pakitināsowak anihi ē‑ayiwākipayicik sōniyāwa, māka awa iskwēw, āta ē‑kitimākisit, pakitināsow iyawisk osōniyāmisa kita-kī-ohci-asamisot.”
MRK.13.1	ēkwa ē‑pē-wayawīt Jesus kihci-ayamihēwikamik ohci, pēyak anihi okiskinohamawākana ōmisi itik, “okiskinohamākēw, wāpamik ōki asiniyak ē‑mamāhtāwinākosicik ēkwa mīna ōhi misi-wāskāhikana!”
MRK.13.2	Jesus itēw, “kiwāpahtēn cī ōhi misi-wāskāhikana? namwāc pēyak asiniy ōta kwayask kita-apiw, kahkiyaw kita-nīhciwēpahwāwak.”
MRK.13.3	Jesus ē‑ay-apit Olives ispatināhk, ē‑ohtiskawapīstahk kihci-ayamihēwikamik, pē‑kakwēcimēwak Peter, James, John ēkwa Andrew, wiyawāw piko. 
MRK.13.4	itēwak ēsa, “mahti wīhtamawinān tānispīhk ōma kā‑itwēyan kita-ihkihk. ēkwa kīkwāy kita-nōkwan ispīhk otihcipayiki?”
MRK.13.5	Jesus itēw, “aswēyimihkok owayēsihkēmowak. 
MRK.13.6	mihcēt kita-pē-itohtēwak niwīhowinihk ohci, ē‑itwēcik ‘niya ēwako.’ ēkwa kita-cīsimēwak mihcēt ayisiyiniwa. 
MRK.13.7	ēkwa ēkāya mikoskātēyihtamohkēk ispīhk pēhtamēko kisiwāk ē‑nōtinitohk ahpō ē‑ācimohk ē‑matwē-nōtinitohk wāhyaw askīhk. ohcitaw ēkosi kita-ispayik, māka namōya sēmāk ē‑wī-pōnaskīwahk. 
MRK.13.8	piskihc askīhk ohci ayisiyiniwak kita-nōtinitowak; ayisiyiniwak pāh‑pītos okimāwi-tipēyihcikēwinihk ohci kita-nōtinitowak; ēkwa ōma askiy kita-nanamaskamikipayiw misiwē, kita-wīsakāhkatosowak ayisiyiniwak; ēkota kā‑mācipayik kakwātakihtāwin.
MRK.13.9	“kiyawāw mīna aswēyihtamāsok. kika-otinikawināwāw ēkwa kika-wiyasiwātikawināwāw. kika-pakamahokawināwāw ayamihēwikamikohk. niya ohci kika-wiyasiwātikowāwak onīkānīwak ēkwa kihci-okimāwak. ēkota kika-wīhtamawāwāwak kisē-manitow omiywācimowin. 
MRK.13.10	pāmwayēs pōnaskīwiki, piko miywācimowin kita-kakēskimihcik misiwē itē ayisiyinīskāhk. 
MRK.13.11	ēkwa ispīhk wiyasiwātikawiyēko, ēkāwiya sēmāk konita mikoskātēyihtamihikok tānisi ē‑wī-itwēyēk; otihcipayiki kita-pīkiskwēyēk, sōskwāc ati-itwēk anima kā‑miyikowisiyēk kita-itwēyēk, ayisk namōya kiyawāw kā‑pīkiskwēyēk, māka kā‑kanātisit ahcāhk. 
MRK.13.12	ātiht nāpēwak kita-misihēwak wīcisāniwāwa kita-nipahimiht, ēkwa ātiht ohtāwīmāwak pēyakwan ēkosi kita-tōtawēwak otawāsimisiwāwa. awāsisak kita-māyēyimēwak onīkihikowāwa ēkwa kita-nipahtamōnihkēwak. 
MRK.13.13	kahkiyaw ayisiyiniwak kika-pakwātikowāwak niya ohci. māka awiyak iskwēyānihk ē‑sōhkikāpawīstahk kita-pimācihāw.
MRK.13.14	“kika-wāpamāwāw kakwāyaki-maci-kostācinākos ē‑nīpawit ita ēkāya kita-kī-ayāt.” (kiya kā‑ayamihtāyan, nisitohta ōma.) “ēkwa aniki Judea kā‑ayācik piko kita-itāmowak asinīwacīhk. 
MRK.13.15	ana tahkohc wāskāhikanihk kā‑ayāt, sōskwāc ka‑pē-nīhtaciwēw namōya katāc kīkway ka‑nātahk wīkihk. 
MRK.13.16	ēkwa awiyak kistikānihk ē‑ayāt, piko ēkāya kita-kīwēt kita-nātahk oskotākay. 
MRK.13.17	ēkospīhk ispayiki mitoni kita-āyimihowak iskwēwak kā‑kikiskawāwasocik ēkwa aniki kā‑nōhāwasocik! 
MRK.13.18	ayamihēstāhk kisē-manitow ēkāya ēkosi kita-ispayik pipohki. 
MRK.13.19	ayisk ocihcipayiki ōma kita-ispayik mitoni ayiwāk kita-āyiman aspin ohci kā‑kī-osīhtāt ōma askiy kisē-manitow isko anohc. wiya āta wiya namōya kīhtwām ēkosi kita-ispayiw. 
MRK.13.20	māka kā‑tipēyihcikēt kī‑cimāsihtāw āyimihowin wiyawāw ohci kā‑kī-nawasōnāt, ayisk ēkāya ēkosi kī‑tōtahk tāh‑mēscinēwak ayisiyiniwak.
MRK.13.21	“ēkospihk ēkāya tāpwēhtamohk awiyak kā‑itikoyēk, ‘awīta nawasōnākan!’ ahpō, ‘nawasōnākan nāha!’ 
MRK.13.22	ē‑kakwē-nanāspitawācik aniki onawasōnākana ēkwa okiskiwēhikēwa mastaw kita-mamāhtāwi-tōtamwak mīna kita-māmaskātikotāsowak. kita-ohci-kakwē-wayēsihācik kisē-manitow onawasōnākana kīspin kaskihtāwak. 
MRK.13.23	aswēyihtamohkēk! nīkān kiwīhtamātināwāw kahkiyaw kīkway.
MRK.13.24	“ēkospīhk ē‑kī-ati-pōni-kakwātakihtāhk, kīsikāwi-pīsim kita-wani-tipiskisiw, ēkwa namōya kita-nōkosiw tipiskāwi-pīsim. 
MRK.13.25	ēkwa acāhkosak kita-nīhcipayiwak kīsikohk ohci, ēkwa ōki kā‑pimipayihācik acāhkosa kita-wanipayiwak. 
MRK.13.26	ēkosi ēkwa kita-wāpamāw ayisiyinīwikosisān ē‑pē-takocihk waskōhk mistahi sōhkisiwinihk ēkwa kistēyihtākosiwinihk. 
MRK.13.27	ēkwa kita-itisahwēw okīsikowa kita-māwacihāyit onawasōnākana nēwayak misiwēskamik ohci.
MRK.13.28	“kiskinowāpamihk misi-sōmināhtik: mayaw watihkwanihk ē‑ati-sākikihki nīpiya kikiskēyihtēnāwāw ē‑wī-nīpihk. 
MRK.13.29	pēyakwan ēkosi kīspin kiwāpahtēnāwāw ōma ē‑ati-isiwēpahk, kisiwāk astēw kita-takohtēt. 
MRK.13.30	kikēhcināmitināwāw, kahkiyaw ōhi kita-ispayiwa pāmwayēs kahkiyaw kā‑pimātisicik nakataskētwāwi. 
MRK.13.31	kīsik mīna askiy kita-kīsipayiwa, māka nipīkiskwēwina namōya wīhkāc kita-pōnipayiwa.
MRK.13.32	“namōya awiyak ēsa kiskēyihtam anima kīsikāw ahpō tipahikan iyikohk kita-takohtēt ayisiyinīwikosisān, namōya ahpō okīsikowak kihci-kīsikohk ohci ēkwa okosisimāw, wiya piko ohtāwīmāw kiskēyihtam. 
MRK.13.33	aswēyihtamok, asawāpik, ayisk namōya kikiskēyihtēnāwāw ispīhk kika-ocihcipayik. 
MRK.13.34	tāpiskōc nāpēw wāhyaw kā‑itohtēhot ēkwa ē‑kanawāpokēhāt otatoskēyākana, pāh‑piskihc atoskēwina kita-tōtahkik ēkwa pēyak anihi ayākwāmimēw kwayask kita-kanawiskwāhtawēyit. 
MRK.13.35	asawāpik, ayisk namwāc kikiskēyihtēnāwāw ispīhk kā‑takohtēt ana kā‑tipēyihtahk wāskāhikan otākosiniyiki, ahpō āpihtā-tipiskāyiki, ahpō pē‑wāpaniyiki ēkwa sākāstēyiki. 
MRK.13.36	kīspin sisikoc takohtēci ēkāya ka‑miskākowāw ē‑nipāyēk. 
MRK.13.37	ōma kā‑ititakok ēkosi pēyakwan kahkiyaw ayisiyiniwak kiwīhtamātināwāw: asawāpik!”
MRK.14.1	kī‑nīso-kīsikāki kita-otihcipayiw miyāskākēwi-wīhkohtowin ēkwa kā‑mowiht ēkāya kā‑ohpihkasot pahkwēsikan. okihci-ayamihēwiyiniwak ēkwa kā‑kiskinohamākēcik wiyasiwēwin kī‑wī-kakwē-otinēwak kīmōc Jesusa nānitaw isi ēkwa kita-nipahācik. 
MRK.14.2	itwēwak ēsa, “namōya kika-kī-otinānaw mēkwā-otamahkamikahki, nānitaw isi kita-māyahkamikisiwak ayisiyiniwak.”
MRK.14.3	ē‑mēkwā-kiyokēt Jesus Bethanyihk, wīkiyihk kā‑kī-wasakayāspinēyit Simona, ē‑ay-apit mīcisowināhtikohk, iskwēwa kā‑pē-pīhtikwēyit asinīwi-mōcēyāpiskosihk tōminikan ē‑tahkonamiyit ē‑wīhkimākwaniyik mīna ē‑āhkwakihtēyik, ēwako kā‑pīkohtitāt, ēkwa sīkinam anima tōminikan Jesusa ostikwāniyihk. 
MRK.14.4	māka ēkota ayāwak ātiht ēkāya ē‑miywēyihtahkik, ēkwa ē‑pā-pīkiskwātitocik, “tānēhki ōma konita kā‑mēstinahk ōma tōminikan? 
MRK.14.5	ka‑kī-atāwākāniwiw nistwāw mitātahtomitanaw sōniyās
MRK.14.6	Jesus kitahamawēw ēsa ē‑itāt, “pōnihkawihk! tānēhki ōma kā‑mikoskācimāyēk? mitoni ana ē‑miyo-tōtawit. 
MRK.14.7	kākikē kita-ihtakowak okitimākisiwak, ēkwa piko ispīhk kika-kī-wīcihāwāwak, māka niya namōya kākikē kika-wīcētināwāw. 
MRK.14.8	ē‑isi-kaskihtāt wī‑kakwē-tōtam; kī‑sīkinam tōminikan niyawihk kita-kwayācihtāt niyaw nahinikawiyāni. 
MRK.14.9	kikēhcināmitināwāw, piko itē ātotamihki ōma miywācimowin misiwēskamik, ōma otōtamowin kita-ātocikātēyiw ē‑kiskisitotāht ohci.”
MRK.14.10	ēkwa Judas Iscariot, ēwako pēyak nīsosāp kiskinohamawākanak, kī‑itohtēw kihci-ayamihēwiyiniwa ē‑itasowēt ta‑misihāt Jesusa. 
MRK.14.11	cīhkēyihtamiyiwa ēsa anima kā‑itasowēt, ēkwa tēpēyimoyiwa kita-tipahamākot. ēkosi kī‑asawāpahtam Judas ita kita-wēhcipayiniyik kita-otināyit Jesusa.
MRK.14.12	anima nistam kīsikāw kā‑mowiht ēkāya kā‑ohpihkasot pahkwēsikan mīna kā‑minahocik māyacihkosa kita-mowācik miyāskākēwi-wīhkohkēwinihk, okiskinohamawākana ōmisi itik Jesus, “tānitē kita-nitawi-wiyastamātāhk miyāskākēwi-wīhkohkēwin?”
MRK.14.13	ēkosi sipwēhtisahwēw nīso okiskinohamawākana ē‑itāt, “nitawi-itohtēk kihci-ōtēnāhk, ēkwa pēyak nāpēw kika-nakiskākowāw ē‑tahkonahk nipiy tipahōpānihk. pimitisahohk. 
MRK.14.14	ēkwa ispīhk ita pīhtikwēci, ōmisi kika-itāwāw ana kā‑tipēyihtahk wāskāhikan, ‘ōmisi itwēw okiskinohamākēw, “tānima piskihcikamik ita kā‑wī-mīcisoyāhk niya mīna nikiskinohamawākanak miyāskākēwi-wīhkohkēwin?”’ 
MRK.14.15	kika-wāpahtihikowāw ispimihk ē‑miywascikātēk piskihcikamik ē‑misi-tawāk, ē‑kwayātastēk ēkwa ēkota kika-wiyascikānāwāw kiyānaw ohci.”
MRK.14.16	ēkwa ēsa okiskinohamawākana itohtēyiwa kihci-ōtēnāhk. ēkotē miskamwak anima kā‑wīhtamākocik; ēkwa ati-wiyascikēwak kita-wīhkohtocik.
MRK.14.17	ēkwa ē‑otākosik kī‑tako-wīcēwēw nīsosāp okiskinohamawākana ēkota. 
MRK.14.18	ēkwa ē‑mēkwā-mīcisocik, Jesus itēw, “kikēhcināmitināwāw, pēyak awiyak nika-misihik, ōta mēkwāc niwīci-mīcisōmik.”
MRK.14.19	okiskinohamawākana kī‑pakwātamiyiwa ēkwa māci-kakwēcimik ēsa mā‑mēskoc ē‑itwēyit, “namōya ētikwē niya kā‑isiyan?”
MRK.14.20	Jesus itēw, “kiyawāw nīsosāp ohci ē‑ihtasiyēk, pēyak ana kā‑wīci-akohcimāt opahkwēsikanima wiyākanisihk pēyakwan ispihk niya. 
MRK.14.21	ayisiyinīwikosisān kita-nipiw, kā‑itastēk kihci-masinahikanihk; māka ka‑pāstāhow ana kā‑misihāt ayisiyinīwikosisāna! nawac ka‑miyopayiw wiya ohci ēkāya kī‑nihtāwikit ēwako nāpēw.”
MRK.14.22	ē‑mēkwā-mīcisocik, Jesus kī‑otinēw pahkwēsikana, ē‑kī-nanāskomot kī‑pahkwēnēw, ē‑miyāt okiskinohamawākana itēw, “otinihk awa; ēwako niyaw.”
MRK.14.23	ēkwa kī‑otinam minihkwākan, ē‑kī-nanāskomāt kisē-manitowa, kī‑miyēw ēkwa kahkiyaw kī‑minihkwēwak ēkota ohci. 
MRK.14.24	Jesus itēw, “ēwako ōma nimihkom kā‑sīkinikātēk mihcēt ohci, ē‑kīsastāhk kisē-manitow owīci-isīhcikēmitowin. 
MRK.14.25	kikēhcināmitināwāw, namōya kīhtwām nika-minihkwān ōma sōmināpoy iyikohk otihcipayiki anima kīsikāw kā‑minihkwēyān oski-sōmināpoy kisē-manitow otipēyihcikēwinihk.”
MRK.14.26	ēkwa ēsa kī‑nikamowak ayamihēwi-nikamon ēkwa itāwahitowak Olives ispatināhk.
MRK.14.27	Jesus itēw, “kahkiyaw kika-tapasīnāwāw ēkwa kika-nakasināwāw, ayisk kihci-masinahikanihk itastēw, ‘manitow kita-nipahēw okanawimāyatihkwēwa, ēkwa māyatihkwak kita-siswēyāmowak.’
MRK.14.28	māka kī‑āpisisiniyāni, nika-nīkāni-takohtān Galileehk.”
MRK.14.29	Peter ōmisi itēw, “namōya wīhkāc kika-nakatitin, kiyām āta kahkiyaw kotakak nakatiskwāwi.”
MRK.14.30	Jesus itēw Petera, “kikēhcināmitin, anohc kā‑tipiskāk, pāmwayēs nāpē-pāhpahāhkwān nīswāw kitoci, nistwāw kika-ānwēhtēn ē‑kiskēyimiyan.”
MRK.14.31	Peter nawac sōhki naskomēw, “namōya wīhkāc ēkosi nika-itwān, kiyām āta nīsta nipahikawiyāni.” ēkwa kahkiyaw kotakak kiskinohamawākanak wīstawāw ēkosi itwēwak.
MRK.14.32	kī‑takohtēwak anita Gethsemane kā‑itamihk ēkwa Jesus itēw okiskinohamawākana, “pitamā ōta apik, ē‑wī-ayamihāyān.” 
MRK.14.33	kī‑wīsāmēw Petera ēkwa Jamesa ēkwa Johna. kī‑māci-pīkwēyihtam ēkwa kī‑kakwātakēyimow. 
MRK.14.34	ēkwa ōmisi itēw, “nipīkotēhān mihtātamowin ohci ēkwa nikwāyaki-wīsakiskākon. ōta kisātamok ēkwa asawāpik.”
MRK.14.35	wāhyawēsīs kī‑itohtēw ēkotē ē‑kawipayihot ēkwa ē‑ayamihāt kīspin ta‑kī-ispayiniyik, namōya katāc kita-kī-kakwātakihtāt, māka ta‑miyāskākot. 
MRK.14.36	“hāw, nohtā,” itwēw, “kahkiyaw kīkway kikaskihtān, īkatēnamawin ōma kakwātakihtāwin; namōya niya kā‑isi-nitawēyihtamān, māka kiya ē‑isi-nitawēyihtaman kita-wī-tōcikātēw.”
MRK.14.37	ēkwa ēsa wāyinīw, awīna ōhi kī‑nipāyiwa okiskinohamawākana. ēkwa ōmisi itēw Petera, “Simon, kinipān cī? ēkāya cī ē‑kaskihtāyan kanakē pēyak tipahikan ēkāya kita-nipāyan? 
MRK.14.38	asawāpik ēkwa ayamihāk ēkāya kita-sākōcihikoyēk kotēyimikowin. tāpwē kwayask kinōhtē-tōtēnāwāw, māka namōya kisōhkisināwāw kita-kaskihtāyēk,” itēw ēsa.
MRK.14.39	ēkwa āsay mīna ohpimē ati-itohtēw, pēyakwan ē‑isi-ayamihāt. 
MRK.14.40	ēkwa ē‑pē-wāyinīt, awīna ōhi okiskinohamawākana kī‑na-nipāyiwa, kī‑sākōtihkwasiwak ēsa. ēkosi namwāc nānitaw kī‑itēwak Jesusa.
MRK.14.41	ispīhk nistwāw ē‑pē-wāyinīt, ōmisi itēw, “kēyāpic cī ōma ē‑nipāyēk mīna ē‑āstēsiniyēk? ēkosi ēkwa! āsay otihcipayiw ayisiyinīwikosisān ē‑wī-āsōmēkihk macātisa ka‑otinikot. 
MRK.14.42	waniskāk ēkwa itohtētāk, awīta nāpēw kā‑misihit.”
MRK.14.43	Jesus ē‑mēkwā-pīkiskwēt, Judas, ēwako pēyak nīsosāp kiskinohamawākanak, kā‑takohtēt. ēkwa pē‑wīcēwēw mihcēt ayisiyiniwa ē‑tahkonamiyit isawēskwa ēkwa pakamākana, ē‑pē-itisahokocik kihci-ayamihēwiyiniwa ēkwa kā‑kiskinohamākēyit wiyasiwēwin, ēkwa onīkānīwa. 
MRK.14.44	ana kā‑misihkēmot āsay ē‑kī-wīhtamawāt anihi ayisiyiniwa ē‑kī-itāt, “ana nāpēw ocēmaki, ēwako ana kā‑nitawēyimāyēk. otināhkēk ēkwa sipwētahāhkēk ēkwa kwayask āyihci-kanawēyimāhkēk.”
MRK.14.45	mayaw kā‑takohtēt Judas kī‑nātēw Jesusa ēkwa itēw, “okiskinohamākēw!” ēkwa ocēmēw ēsa. 
MRK.14.46	ēkosi sēmāk otinēwak ēsa Jesusa ēkwa ē‑mamāhcikonācik. 
MRK.14.47	māka pēyak ēkota ē‑nīpawit, kī‑otihtinam osawēsk ēkwa kī‑kīskataham wihtawakāyiw nāpēwa kā‑atoskawāyit omāwaci-kihci-ayamihēwiyiniwa. 
MRK.14.48	ēkwa Jesus ōmisi itēw ayisiyiniwa, “katāc cī kipē-nāsināwāw ē‑tahkonamēk isawēskwa mīna pakamākana, tāpiskōc maci-ayisiyiniw ē‑isi-otiniyēk? 
MRK.14.49	tahto kīsikāw kikī-pē-wīcētināwāw ē‑kiskinohamākēyān kihci-ayamihēwikamikohk, ēkwa namwāc kitohci-otinināwāw. māka piko kita-tipipayik anima kihci-masinahikanihk kā‑kī-kiskiwēhamihk.”
MRK.14.50	ēkwa ēsa kahkiyaw okiskinohamawākana nakacipahik ē‑tapasīyit.
MRK.14.51	ēkota pēyak oskinīkiw wīcihiwēw nayēstaw ē‑akwanahot wāpiskēkin. ēwakoni ē‑kakwē-otinācik ēsa, 
MRK.14.52	ēkwa ē‑mostāpēkasēpitācik, aspin tapasīyiwa, ē‑nakatahk wāpiskēkin.
MRK.14.53	ēkwa itohtahēwak Jesusa ita māwaci-kihci-ayamihēwiyiniwa, ēkwa kotaka kihci-ayamihēwiyiniwa ēkwa onīkānīwa ēkwa kā‑kiskinohamākēyit wiyasiwēwin, kahkiyaw ē‑māmawapiyit. 
MRK.14.54	ēkwa ēsa Peter kī‑pimitisahwēw wāhyaw ohci isko pīhcāyihk kā‑tawāyik wayawītimihk owāskāhikaniyihk māwaci-kihci-ayamihēwiyiniwa. ēkota wītapimēw okanawēyihcikēwa, ē‑awasocik kotawānihk. 
MRK.14.55	kihci-ayamihēwiyiniwak ēkwa kahkiyaw wiyasiwēwiyiniwak kī‑natonawēwak awiya kita-misimāyit Jesusa, tānisi ē‑kī-isi-māyi-tōtamiyit kita-ohci-nipahimiht, māka namōya awiya miskawēwak. 
MRK.14.56	mihcēt ayisk kiyāskīwācimēwak Jesusa, māka namwāc pā‑pēyakwan itācimēwak.
MRK.14.57	ātiht pasikōwak ēsa ē‑kiyāskicik ē‑itwēcik, 
MRK.14.58	“nipēhtēnān ē‑itwēt ēsa, ‘nika-misiwanācihtān ōma kihci-ayamihēwikamik ayisiyiniwak kā‑kī-osīhtācik, ēkwa nisto kīsikāw kī‑ispayiki nika-osīhtān kotak, namōya wiya ayisiyiniwak otisīhcikēwiniwāw.’” 
MRK.14.59	māka ēsa pāh‑pītos itācimēwak.
MRK.14.60	ēkwa ana māwaci-kihci-ayamihēwiyiniw ē‑ohtiskawikāpawīstawāt, itēw Jesusa, “ēkāya cī ē‑wī-naskwēwasimacik ōki nāpēwak kā‑misimiskik?”
MRK.14.61	māka wiya Jesus namōya nānitaw itwēw. āsay mīna māwaci-kihci-ayamihēwiyiniw kakwēcimēw, “kiya cī nawasōnākan, okosisa ana kā‑sawēyihtākosit?”
MRK.14.62	ēkwa Jesus itēw ēsa, “ēwako niya; kika-wāpamāwāw ayisiyinīwikosisān ē‑apit okihciniskēyihk kā‑māwaci-sōhkātisiyit, waskōhk ē‑pē-takosihk.”
MRK.14.63	ēkosi ēsa māwaci-kihci-ayamihēwiyiniw yāyikipitam oskotākay, ōmisi ē‑itwēt, “namōya katāc ayiwāk kotakak kita-tēpwātāyahkik kita-misimācik ōhi. 
MRK.14.64	kipēhtawāwāw ē‑pāstāmot. tānisi kiyawāw ē‑itēyihtamēk?” ēkwa ēsa kahkiyaw atāmēyimēwak ē‑itwēcik kita-nipahimiht.
MRK.14.65	ēkwa ātiht kī‑māci-sihkwātēwak, ēkwa kī‑pasakwāhpitēwak, ē‑pasīhkwētahwācik, ē‑itācik, “mahti ēkwa kiskiwēhikē! awīna ē‑pakamahosk?” ēkwa okanawēyihcikēwak otinēwak ē‑pā-pakamahwācik pēskis.
MRK.14.66	Peter wiya kēyāpic kī‑ayāw ē‑tawāyik wayawītimihk wāskāhikanihk, kētahtawē kā‑pē-itohtēt iskwēw kā‑atoskawāt māwaci-kihci-ayamihēwiyiniwa, 
MRK.14.67	ēkwa ispīhk ē‑pisiskāpamāt Petera ē‑awasoyit, kisiwāk ē‑kitāpamāt itēw, “kīsta ōma owīcēwākana Jesus, Nazarethihk kā‑ohcīt.”
MRK.14.68	māka ānwēhtawēw ē‑itāt, “namōya nikiskēyihtēn kīkwāy anima kā‑itaman.” ēkosi ati-itohtēw sāpohtēskanāhk, ēkota mwēhci kā‑kitoyit nāpē-pāhpahāhkwāna.
MRK.14.69	ana atoskēyākan-iskwēw ē‑wāpamāt Petera itēw kīhtwām anihi kā‑nīpawiyit ēkota, “ēkwa awa mīna pēyak!” 
MRK.14.70	māka Peter kīhtwām kī‑ānwēhtawēw.
MRK.14.70	mwēscasēs aniki ēkota kā‑nīpawicik itēwak, “nikēhcināhonān ē‑tāpwēyāhk, kiya ōma pēyak, ayisk Galileehk kiya ohci.”
MRK.14.71	ēkwa Peter itēw, “nikihci-itwān ē‑tāpwēyān, ahpō kisē-manitow nika-wī-kakwātakihik! namōya nikiskēyimāw ana nāpēw kā‑āyimōmāyēk!”
MRK.14.72	ēkota ēkwa nīswāw kā‑kitot nāpē-pāhpahāhkwān, ēkwa Peter ēsa kā‑kiskisopayit Jesusa kā‑kī-itikot, “pāmwayēs nāpē-pāhpahāhkwān nīswāw kitoci, nistwāw kika-itwān ēkāya ē‑kiskēyimiyan.” mistahi pakwātam ēkosi kā‑mātot ēsa.
MRK.15.1	wīpac ē‑kīkisēpāyāk kihci-ayamihēwiyiniwak kēsiskaw kī‑māmawapīhēwak onīkānīwa, wiyasiwēwin kā‑kiskinohamākēyit, ēkwa kahkiyaw wiyasiwēwiyiniwa ē‑wiyastācik tānisi ē‑wī-tōtahkik. ēkosi kī‑tahkopitēwak Jesusa ēkwa itohtahēwak Pilata kita-wiyasiwātāyit. 
MRK.15.2	Pilate kī‑kakwēcimēw, “kiya cī okihci-okimāmiwāwa Jewak
MRK.15.2	“ēkosi māka kititwān,” itēw Jesus.
MRK.15.3	kihci-ayamihēwiyiniwak atāmēyimēwak mihcēt kīkwaya ēsa Jesusa, 
MRK.15.4	ēkosi nitawāc Pilate kakwēcimēw, “ēkāya cī ē‑wī-naskwēwasimacik? natohtawik ē‑itwēcik.”
MRK.15.5	māka kīhtwām Jesus namwāc ē‑wī-pīkiskwēt, Pilate kī‑māmaskātam.
MRK.15.6	tahtwāw kā‑miyāskākēwi-wīhkohkēcik, tāpitawi māna Pilate pēyak kī‑pakitinēw kipahwākana ayisiyiniwa kā‑natotamākot. 
MRK.15.7	ēkospīhk pēyak nāpēw Barabbas ē‑isiyihkāsot kī‑kipahwāw asici kotaka kā‑māyahkamikisiyit, ispīhk kā‑māyahkamikahk ē‑kī-nipahtākēcik. 
MRK.15.8	ispīhk mihcēt ayisiyiniwak ē‑takohtēcik kī‑māci-natotamawēwak Pilata māna anima kā‑kī-tōtamiyit. 
MRK.15.9	kakwēcimikwak ēsa, “ē‑nitawēyihtamēk cī kita-pakitinak okihci-okimāmiwāwa Jewak
MRK.15.10	Pilate kī‑kēhcināhow kihci-ayamihēwiyiniwa ē‑ohtēyimāyit Jesusa, ēwako ohci kā‑kī-pē-itohtatamākot.
MRK.15.11	māka kihci-ayamihēwiyiniwak kī‑sīhkiskawēwak ayisiyiniwa kita-kakwēcimāyit Pilata kita-pakitinamākocik Barabbasa mēskoc. 
MRK.15.12	āsay mīna Pilate itēw ayisiyiniwa, “tānisi māka ka‑tōtawak awa nāpēw okihci-okimāmiwāwa Jewak
MRK.15.13	kī‑tēpwēwak ēsa, “cīstahāskwās!”
MRK.15.14	“tānēhki, kīkwāy māka ē‑kī-māyi-tōtahk?” itēw ēsa Pilate. ayiwāk ēsa kisīwēwak ē‑tēpwēcik, “cīstahāskwās!”
MRK.15.15	Pilate ē‑nōhtē-miywēyihtamihāt ayisiyiniwa, kī‑pakitinēw Barabbasa, ēkwa kī‑itasiwātēw Jesusa kita-pasastēhomiht ēkwa pakitinēw kita-cīstahāskwātimiht.
MRK.15.16	simākanisak Jesusa kī‑itohtahēwak pīhcāyihk kā‑tawāyik wayawītimihk okimāwikamik ēkwa tēpwātēwak ta‑pē-itohtēyit kahkiyaw kotaka simākanisa. 
MRK.15.17	kī‑postasākahēwak okimāwasākay ē‑isinākwaniyik, ēkwa kī‑wāwiyēhpitēwak okāminakasiya tāpiskōc kihci-okimāw-astotin ēkwa ēwako ē‑postastotinahācik. 
MRK.15.18	ēkwa kī‑itēwak, “kitatamiskātinān Jewak
MRK.15.19	kī‑pakamātihpēhēwak ēkwa kī‑sihkwātēwak ēkwa kī‑ocihcihkwanapīstawēwak tāpiskōc ē‑kistēyimācik. 
MRK.15.20	ē‑kīsi-pīwēyimi-kitimahācik mistahi, kī‑kētasākēnēwak ēkwa otayiwinisiyiwa kāwi postayiwinisahēwak ēkwa sipwēhtahēwak kita-nitawi-cīstahāskwātācik.
MRK.15.21	ēkota nakiskawēwak nāpēwa ē‑pē-itohtēyit ōtēnāhk, Simon ē‑isiyihkāsoyit, Cyrene ōtēnāhk ohci, ohtāwīwāwa Alexander ēkwa Rufus. ēwakoni nayahtamōhēwak pimitāskwahikan ōki simākanisak. 
MRK.15.22	kī‑itohtahēwak Jesusa nētē Golgotha, ē‑itamohk, “mistikwānikan ita kā‑astēk.” 
MRK.15.23	ēkotē kakwē-minahēwak sōmināpoy ē‑kikinikātēyik maskihkiy myrrh isiyihkātēw, māka Jesus kī‑asēnam. 
MRK.15.24	ēkwa kī‑cīstahāskwātēwak ēkwa kī‑astwātowak otayiwinisiyiwa mahti awīna ka‑ayāt. 
MRK.15.25	kēkā-mitātaht tipahikan ē‑kīkisēpāyāk kā‑kī-cīstahāskwātācik. 
MRK.15.26	ēkwa kīkway ohci kā‑kī-wiyasiwātiht akwahikātēyiw, “okihci-okimāmiwāwa Jewak
MRK.15.27	ēkwa nīso kā‑kī-māyahkamikisicik ēkota cīstahāskwātāwak, pēyak okihciniskihk Jesus ēkwa kotak onamahtinihk.
MRK.15.29	ayisiyiniwak ēkota kā‑pimohtēcik wēwēpiskwēyiwak ē‑pīwimācik Jesusa itēwak, “ahāw, ē‑kī-wī-misiwanācihtāyan kihci-ayamihēwikamik kita-osīhtāyan nisto kīsikāw ka‑nōcihtāyan! 
MRK.15.30	pimācihiso, ēkwa pē‑nīhtakosī ēkota ohci!”
MRK.15.31	wīstawāw kihci-ayamihēwiyiniwak ēkwa kā‑kiskinohamākēcik wiyasiwēwin kī‑pahpihēwak, ē‑ititocik, “kotaka kī‑pimācihēw, namōya māka kaskihtāw wiya kita-pimācihisot! 
MRK.15.32	mahti wāpamātāk nawasōnākan, kihci-okimāw Israel askīhk ohci, sēmāk kita-pē-nīhtakosīw pimitāskwahikanihk ohci. ēkosi kika-tāpwēwakēyimānaw!”
MRK.15.32	aniki nīso kā‑māyahkamikisicik kā‑wīci-cīstahāskwātihcik wīstawāw ēsa kā‑pīwimācik Jesusa.
MRK.15.33	ē‑āpihtā-kīsikāk kī‑wani-tipiskāw misiwē askīhk, nisto tipahikan ē‑ispayik isko. 
MRK.15.34	nisto tipahikan ē‑otihcipayiyik Jesus kī‑tēpwēw, “Eloi, Eloi, lema sabachthani?”
MRK.15.35	ēkota ē‑nīpawicik ayisiyiniwak ē‑pēhtawācik, “ma! matwē-tēpwātēw Elijahwa,” itwēwak ēsa. 
MRK.15.36	ēkwa ēkota pēyak nāpēw kī‑ispahtāw ēkwa ē‑sīwāk sōmināpoy sīkinam otahcikēmakanihk, ēkwa kī‑astāw wanaskoc mistikohk ē‑itisinamawāt otōniyihk. ōmisi ē‑itwēt, “cēskwa, mahti ēsa Elijahwa ka‑pē-nīhtinikot pimitāskwahikanihk ohci.”
MRK.15.37	ē‑misi-tēpwēt Jesus kī‑nakataskēw.
MRK.15.38	ēkwa ēsa nētē kihci-ayamihēwikamikohk ākōhēkahikan anima ēkota kā‑akotēk kī‑yāyikipayin āpihtawāyihk tahkohc ohci isko mōhcihk isi. 
MRK.15.39	simākanisiwikimāw ēkota ē‑nīpawit cīki pimitāskwahikanihk, ē‑wāpamāt Jesusa ē‑isi-nipiyit, kā‑itwēt ēsa, “tāpwē ēcika ani awa nāpēw manitowikosisān!”
MRK.15.40	ātiht iskwēwak ēkota kī‑ayāwak ē‑osāpamācik wāhyawēs ohci. pēyak ana Mary Magdalene, ēkwa Salome, ēkwa Mary, okāwīwāwa Joses ēkwa osīmimāw James. 
MRK.15.41	ēwakonik ōki ē‑kī-pimitisahwācik Jesusa ēkwa ēkotē ē‑kī-pamihācik mēkwāc ē‑ayāyit Galileehk. mihcēt kotakak iskwēwak ēsa kā‑pē-wīcihiwēcik Jerusalemihk isi, wīstawāw ēkotē kī‑ayāwak.
MRK.15.42	ēkwa ispīhk ē‑ati-otākosik, ē‑wawēyīhk wāpahki kita-ayamihēwi-kīsikāk, 
MRK.15.43	Joseph, Arimathea ohci, ēwako pēyak wiyasiwēwiyiniw ē‑kihcēyihtākosit, wīsta ē‑asawāpahtahk otipēyihcikēwiniyiw kisē-manitowa, ē‑sōhkēyimot itohtēw Pilata ēkwa natotamawēw Jesusa wiyawiyiw. 
MRK.15.44	Pilate māmaskātam ē‑pēhtahk āsay ē‑nipiyit, kī‑nātitisahwēw simākanisiwikimāwa ē‑kakwēcimāt mahti tāpwē. 
MRK.15.45	ēkwa ispīhk ē‑wīhtamākot āsay ē‑nipiyit kī‑pakitinēw Josepha kita-otinamiyit wiyawiyiw Jesusa. 
MRK.15.46	ēkwa ēsa Joseph kī‑atāwēw wāpiskēkin, ēkwa ē‑kī-nīhtinahk kī‑wēwēkinam wāpiskēkin ē‑āpacihtāt, ēkwa kī‑pimisimēw pīhci sēkwātihkānikamikohk asinīhk ē‑kī-wātihkēhk; ēkwa kī‑tihtipinēw mistasiniya ka‑kipahahk anima kā‑tawāyik. 
MRK.15.47	Mary Magdalene ēkwa Mary, okāwiya Joses, kī‑wāpahtamwak ita kā‑nahinimiht.
MRK.16.1	ispīhk Jewa
MRK.16.2	ē‑ayamihēwi-kīsikāk ēkwa mitoni wīpac kī‑waniskāwak ē‑pē-sākāstēyik kī‑itohtēwak sēkwātihkānikamikohk. 
MRK.16.3	ē‑ati-pimohtēcik ōmisi ēsa itwēwak, “awīna māka ohpimē ka‑isi-tihtipinēw anihi mistasiniya kā‑kipapiyit sēkwātihkānikamikohk?” 
MRK.16.4	mitoni ayisk ē‑kosikwatit. ēkosi ē‑ati-takohtēcik ēkota wāpamēwak anihi mistasiniya āsay ohpimē ē‑kī-isi-tihtipinimiht. 
MRK.16.5	ēkosi ati-pīhtikwēwak sēkwātihkānikamikohk, ēkota wāpamēwak ē‑wāpiskasākēyit oskinīkiwa ē‑apiyit kihciniskihk itēhkē. mitoni ēsa māmaskātamwak!
MRK.16.6	ēkwa ōmisi ēsa itēw, “ēkāya māmaskātamok, nikiskēyihtēn ē‑natonawāyēk ana Jesus, Nazareth ohci, kā‑kī-cīstahāskwātiht. kī‑āpisisin ana, namōya ōta ayāw, wāpahtamok ita kā‑kī-pimisimiht. 
MRK.16.7	māka nitawi-wīhtamāhkok okiskinohamawākana, Peter wīsta. aspin Jesus nīkān ē‑sipwēhtēt Galileehk isi; ēkotē kika-wāpamāwāw ayisk ēkosi kikī-itikowāw.”
MRK.16.8	ēkwa ēsa wayawīwak, ē‑sipwēpahtācik sēkwātihkānikamikohk ohci. ē‑sēkisicik ēkwa mīna ē‑moskātēyihtahkik. namwāc ēsa awiya wīhtamawēwak ayis ē‑sēkisicik.
MRK.16.9	ispīhk ē‑kīkisēpāyāyik ayamihēwi-kīsikāw kī‑āpisisin Jesus. ēkwa mwēstas ēsa kī‑nōkohisōstawēw nīkān Mary Magdalena. ēwakoni ōhi ohci kā‑kī-wayawītisahwāt tēpakohp maci-ahcāhkwa.
MRK.16.10	Mary Magdalene kī‑nitawi-wīhtamawēw anihi Jesus kā‑kī-wīcēkot, ē‑mēkwā-kakwātakēyimoyit ēkwa ē‑mawihkātāyit. 
MRK.16.11	māka ēsa Mary ē‑wīhtamawāt Jesusa ē‑pimātisiyit ēkwa wiya ē‑kī-wāpamāt, namōya tāpwēhtawēwak.
MRK.16.12	mwēstas ēkwa pītos ē‑isinākosit kī‑isi-nōkohisōstawēw nīso okiskinohamawākana mēkwāc ē‑ati-sipwēhtēyit kihci-ōtēnāhk ohci. 
MRK.16.13	sēmāk wāyinīwak ē‑nitawi-wīhtamawācik anihi kotaka, māka namwāc ohci-tāpwēhtawāwak.
MRK.16.14	mwēstas Jesus kī‑nitawi-nōkohisōstawēw ē‑mēkwā-mīcisoyit pēyakosāp okiskinohamawākana. kī‑kīhkāmēw ēkāya ē‑tāpwēhtawāyit anihi kā‑kī-wāpamikot kāwi ē‑pimātisit ē‑sasīpihtamiyit osām. 
MRK.16.15	ōmisi ēsa itēw, “itohtēk kita-nitawi-wīhtamawāyēkok kahkiyaw ayisiyiniwak misiwēskamik ōma miywācimowin. 
MRK.16.16	ana awiyak tāpwēhtahki ēkwa sīkahāhtāci kita-pimācihāw; māka awiyak ēkāya tāpwēhtahki kākikē kita-ānwēyimāw. 
MRK.16.17	aniki kā‑tāpwēhtahkik kita-miyāwak mamāhtāwisiwin, kita-wayawītisahwācik maci-ahcāhkwa niwīhowinihk ohci, kita-pīkiskwēwak oski-pīkiskwēwina. 
MRK.16.18	kīspin mosci-otinātwāwi kinēpikwa ahpō minihkwētwāwi piscipowin, namōya nānitaw kita-isi-māyi-tōtākwak; sāminātwāwi ayisiyiniwa kā‑āhkosiyit kita-miywāyāhēwak.”
MRK.16.19	ē‑kī-kīsi-pīkiskwātāt okiskinohamawākana kā‑tipēyihcikēt Jesus, kī‑otinikowisiw kihci-kīsikohk isi, ēkwa ē‑nitawi-apit okihciniskēyihk kisē-manitowa. 
MRK.16.20	kiskinohamawākanak kī‑sipwēhtēwak ē‑nitawi-kakēskimācik ayisiyiniwa piko itē, ēkwa kī‑wīcihēw kā‑tipēyihcikēt ēkwa ē‑wāpahtihiwēt ē‑tāpwēyit kā‑isi-kaskihtāyit mamāhtāwi-kīkwaya.
MRK.16.9	iskwēwak kī‑nitawi-wāpamēwak Petera ēkwa owīcēwākana, ē‑ācimostawācik kahkiyaw kā‑kī-wīhtamāhcik. 
MRK.16.10	mwēstas ēsa Jesus wiya tipiyaw okiskinohamawākana kī‑sipwēhtisahwēw sākāstēnohk ohci isko pahkisimohtahk kita-ātotamiyit piko itē anima kihci-ācimowina kākikē kā‑manitowaniyiki mīna ēkota ē‑asotamihk kākikē-pimācihowin.
LUK.1.1	ahāw Theophilus: mihcēt ayisiyiniwak ē‑isi-kaskihtācik kī‑kakwē-masinahamwak ē‑ātotahkik ōhi kīkwaya kā‑kī-pē-ispayihikoyāhk. 
LUK.1.2	kī‑masinahamwak anihi kīkwaya kā‑kī-wīhtamākoyāhkok aniki kā‑kī-wāpahtahkik nistam ohci ēkwa ēwakonik kā‑wīhtahkik ōma miywācimowin. 
LUK.1.3	ēkosi māka, nitōkimām, kwayask nikī-nitawāpēnēn ōhi nistam ohci. nikī-itēyihtēn kita-miywāsik kwayask kita-masinahamān ōhi kiya ohci. 
LUK.1.4	ōma kā‑ohci-tōtamān kita-kiskēyihtaman iyawisk tāpwēwin anima kā‑kī-isi-kiskinohamākawiyan.
LUK.1.5	mēkwāc Herod ē‑kihci-okimāwit Judea askīhk, ēkota kī‑ayāw ayamihēwiyiniw, Zechariah ē‑isiyihkāsot, Abijah ayamihēwiyinīnāhk kī‑wīcihiwēw. owīkimākana Elizabetha mīna ohcīyiwa ayamihēwiyinīnāhk. 
LUK.1.6	kī‑kwayaskātisiwak ē‑nahēyihtamihācik kisē-manitowa, sōskwāc kwayask ē‑pimitisahahkik kā‑tipēyihcikēyit owiyasiwēwiniyiwa mīna otisīhcikēwiniyiwa. 
LUK.1.7	namōya awāsisa ohci-ayāwēwak ayisk Elizabeth namōya kī‑ayāwēw awāsisa; ē‑kēhtē-ayiwicik.
LUK.1.8	pēyakwāw ēsa Abijah ayamihēwiyiniwak wiyawāw wiyaskotam ēkota ta‑atoskēcik, Zechariah ē‑wīcihtāsot kihci-ayamihēwikamikohk. 
LUK.1.9	wiyawāw ē‑isīhcikēcik kī‑nawasōnāw ē‑ocipitamoht owīhowin kita-miyāhkasikēt pakitināsowināpiskohk. ēkosi kī‑pīhtikwēw anita kā‑tipēyihcikēt okihci-ayamihēwikamikoyihk. 
LUK.1.10	mihcēt ayisiyiniwak ēsa wiya mawimoscikēwak wayawītimāyihk mēkwāc ē‑miyāhkasikēyit Zechariahwa. 
LUK.1.11	okīsikōma kā‑tipēyihcikēt kētahtawē ēkota kā‑nīpawiyit kihciniskihk pakitināsowināpiskohk ita kā‑miyāhkasikēhk māna. 
LUK.1.12	ē‑wāpamāt Zechariah mistahi kī‑kostācipayiw. 
LUK.1.13	māka okīsikowa itik ēsa, “ēkāya kostāci, Zechariah! kisē-manitow kipēhtāk ē‑ayamihēstawat. kiwīkimākan Elizabeth kita-ayāwēw awāsisa, John kika-isiyihkātāw. 
LUK.1.14	mistahi kika-miyawātēn, ēkwa nihtāwikici mihcēt ayisiyiniwak kita-miywēyihtamwak! 
LUK.1.15	kita-cīhkēyimik kā‑tipēyihcikēyit. piko ēkāya kita-minihkwēt sōmināpoy ahpō iskotēwāpoy. mayaw nihtāwikici kita-pīhciyawēskāk kā‑kanātisiyit ahcāhkwa. 
LUK.1.16	ēkwa mihcēt Israelīwiyiniwa kita-wāyinohtahēw isi kā‑tipēyihcikēyit omanitōmiwāwa. 
LUK.1.17	kita-nīkānohtawēw kā‑tipēyihcikēyit, pēyakwan tāpiskōc Elijah otahcāhkoyihk mīna osōhkātisiwiniyihk. kita-kwēskinēw ohtāwīmāwa kita-sākihāyit otawāsimisiyiwa. kita-kwēskinēw kā‑sasīpihtamiyit ta‑iyinīsiyit pēyakwan tāpiskōc kā‑kwayaskātisiyit. kita-wawēyīhēw anihi kā‑tipēyihcikēt otayisiyinīma.”
LUK.1.18	Zechariah ōmisi itēw okīsikowa, “tānisi kita-kī-isi-kēhcināhoyān? nikisēyinīwin mīna niwīkimākan nōtikwēwiw.”
LUK.1.19	okīsikow kī‑naskomēw ē‑itāt, “niya Gabriel, ninīpawin ita kisē-manitow kā‑ayāt, ēkwa nipē-itisahok kita-wīhtamātān ōma miywācimowin. 
LUK.1.20	māka namōya kitāpwēhtēn nitācimowin, ēwako tāpwē kā‑wī-ispayik. ēkwa osām ēkāya ē‑tāpwēhtaman, namōya kika-kaskihtān kita-pīkiskwēyan isko ispayiki anima kā‑wīhtamātān,” itik ēsa okīsikowa.
LUK.1.21	ayisiyiniwak wiyawāw pēhēwak Zechariahwa wayawītimāyihk, tānēhki kinwēs kā‑tasīhkēyit pīhcāyihk itēyihtamwak ēsa. 
LUK.1.22	ispī ē‑pē-wayawīyit, namwāc ēsa kaskihtāyiwa kita-pīkiskwēyit, ēkosi kiskēyihtamwak kīkway ē‑kī-wāpahtihikowisiyit kihci-ayamihēwikamikohk. ēkāya ē‑kaskihtāt ta‑pīkiskwēt kī‑isiniskēstawēw ēsa ayisiyiniwa.
LUK.1.23	piyisk ēsa ē‑ispayik ē‑kīsihtāt wiya otatoskēwin kihci-ayamihēwikamikohk, Zechariah kī‑kīwēw. 
LUK.1.24	namōya kinwēs ē‑ispayik owīkimākana Elizabetha kī‑kikiskawāwasoyiwa, ēkosi namōya ohci-nakatamiyiwa wīkihk niyānan pīsim. 
LUK.1.25	“ēkwa piyisk kā‑tipēyihcikēt niwīcihik ē‑miyo-kitāpamit. namōya ēkwa nika-nēpēwisin ayisiyinīnāhk,” itwēw ēsa.
LUK.1.26	nikotwāsik pīsim ē‑kikiskawāwasot Elizabeth, okīsikow Gabriel kī‑isitisahok kisē-manitowa ōtēnāhk Nazarethihk, Galilee askīhk. 
LUK.1.27	kīkway ēsa kita-nitawi-wīhtamawāt ōhi pēyak oskinīkiskwēwa, Mary ē‑isiyihkāsoyit. ē‑kī-asotamāht pēyak nāpēw, Joseph ē‑isiyihkāsoyit, Marywa kita-wīkimāt. Joseph kihci-okimāwipana Davida āniskē ē‑ohcīt. 
LUK.1.28	ēkwa ēsa awa okīsikow pē‑wīhtamawēw Marywa, “hāw, pēyāhtakēyimowin ayā, kisawēyihtākosin, kā‑tipēyihcikēt kiwīcēk!”
LUK.1.29	mitoni Mary kī‑mikoskātēyihtam ōma ē‑itikot, ēkosi kī‑māmitonēyihtam tānēhki ōma kā‑isi-pīkiskwātikot. 
LUK.1.30	ēkwa okīsikowa itik ēsa, “Mary, ēkāya sēkisi, cikēmā kisē-manitow kisawēyimik. 
LUK.1.31	kika-kikiskawāwason mīna kika-nihtāwikihāw nāpēsis, ēkwa Jesus kika-isiyihkātāw. 
LUK.1.32	kita-kihcēyihtākosiw, ēkwa okosisa kā‑māwaci-ispāhkēyihtākosit kita-isi-kiskēyihtākosiw; ēkwa kisē-manitow kā‑tipēyihcikēt kita-miyēw okihci-okimāwiniyiw āniskē ohtāwīmāwa Davida, 
LUK.1.33	ēkwa kita-okimāhkahtawāt Israelīwiyiniwa āniskē kā‑ohcīyit Jacoba. ēkwa kākikē kita-kihci-okimāwiw.”
LUK.1.34	ēkwa Mary ōmisi itēw okīsikowa, “tānisi māka ōma kita-kī-ihkihk, namōya nitohci-kiskēyimāw nāpēw?”
LUK.1.35	ēkwa okīsikowa ōmisi itik, “kā‑kanātisit ahcāhk kika-pē-otihtik, ēkwa kā‑māwaci-ispāhkēyihtākosit omamāhtāwisiwin kika-pē-kikiskākon. ēkota ohci kā‑nihtāwikit kihcihtwāwi-awāsis, manitowikosisān kita-isiyihkātāw.
LUK.1.36	“hāw, kiwāhkōmākan Elizabeth, āta ē‑kēhtē-ayiwit, wīsta wī‑ayāwēw nāpēsisa, ēkwa ē‑nikotwāso-pīsimwēt āta ē‑kī-itiht ēkāya ē‑kī-ayāwāt awāsisa. 
LUK.1.37	cikēmā namōya kīkway ihtakwan ēkāya kita-kī-kaskihtāt kisē-manitow.”
LUK.1.38	ēkwa Mary ēsa itwēw, “niya ōma otatoskēyākana kā‑tipēyihcikēt; kiyām nika-ispayihikon anima kā‑itwēyan.” ēkwa ēsa okīsikowa kī‑nakatik.
LUK.1.39	ēkospī Mary kī‑kakwēciyāhow ē‑itohtēt ōtēnāhk ē‑ispatināhk itē Judea askīhk. 
LUK.1.40	ēkwa kī‑itohtēw Zechariahwa wīkiyihk mīna kī‑atamiskawēw Elizabetha. 
LUK.1.41	ēkwa Elizabeth ē‑pēhtawāt Marywa, Elizabeth ocawāsimisa kā‑kikiskawāt kī‑waskawīyiwa, ēkwa kī‑pīhciyawēskākow kā‑kanātisiyit ahcāhkwa, 
LUK.1.42	ēkwa itwēw ē‑kisīwēt, “kisē-manitow kisawēyimik nawac ispīhci kotakak iskwēwak, mīna sawēyimēw anihi awāsisa kā‑kikiskāmat. 
LUK.1.43	namōya ōma ē‑tēpakēyihtākosiyān kihci-kīkway kā‑ispayihikoyān nitipēyihcikēm okāwiya kā‑pē-kiyokawit. 
LUK.1.44	mayaw ē‑pēhtātān ē‑pē-atamiskawiyan, awa awāsis kā‑kikiskawak waskawīw mitoni ē‑miywēyihtahk. 
LUK.1.45	ēkwa kimiywēyihtēn ē‑kī-tāpowakēyihtaman ē‑asotamāsk kā‑tipēyihcikēt tāpwē ēkosi ē‑wī-ispayik.”
LUK.1.46	ēkwa Mary ōmisi itwēw,
LUK.1.46	“nitahcāhk mamihcimēw kā‑tipēyihcikēyit.
LUK.1.47	mīna nitahcāhk cīhkēyihtam,
LUK.1.47	ayisk kisē-manitow ē‑pimācihit,
LUK.1.48	ēkwa nikī-kiskisitotāk, niya ē‑atoskēyākaniwiyān.
LUK.1.48	anohc ohci kahkiyaw ayisiyiniwak sawēyimikowisiw nika-itikwak.
LUK.1.49	ayisk ana kā‑māwaci-sōhkātisit
LUK.1.49	kihci-kīkwaya nikī-tōtamāk mīna kanātaniyiw owīhowin.
LUK.1.50	okisēwātotākēwin ayāwak
LUK.1.50	aniki kā‑kihcēyimācik kākikē kā‑pē-pimātisicik.
LUK.1.51	osōhkisiwin ohci kī‑īkatēyāmohkēw
LUK.1.51	anihi kā‑mistēyimisoyit
LUK.1.51	asici kahkiyaw kā‑kī-itasiwācikēcik.
LUK.1.52	anihi onīkānīwa kī‑mēskotahēw otapiwiniyihk ohci
LUK.1.52	ēkwa anihi kā‑tapahtēyimocik kī‑nīkānīhēw.
LUK.1.53	kwayask kī‑asamēw anihi kā‑nōhtēhkatēyit miyo-kīkwaya ohci,
LUK.1.53	ēkwa kā‑wēyōtisiyit kī‑sipwēhtisahwēw ēkāya kīkway ē‑miyāt.
LUK.1.54	kī‑wīcihēw otatoskēyākana Israelīwiyiniwa
LUK.1.54	ē‑kiskisit ē‑kī-asotamawāt kita-kisēwātotawāt.
LUK.1.55	kī‑asotamawēw
LUK.1.55	kita-kisēwātotawāt kimosōminawa,
LUK.1.55	Abrahamwa ēkwa kahkiyaw ay‑āniskē-otawāsimisiyiwa kākikē!”
LUK.1.56	Mary kī‑wīci-ayāmēw Elizabetha nānitaw nisto pīsim ēkosi kī‑kīwēw.
LUK.1.57	ispīhk ē‑otihcipayiniyik kita-ocawāsimisit, Elizabeth kī‑ayāwēw nāpēsisa. 
LUK.1.58	owītapimākana mīna owāhkōmākana ē‑pēhtamiyit iyikohk kā‑tipēyihcikēyit ē‑kitimākēyimikot, kahkiyaw ēsa kī‑cīhkēyihtamiyiwa.
LUK.1.59	ispīhk ana awāsis ayinānēw kīsikāw ē‑kī-ispayiniyik, kī‑pē-itohtahēwak kita-wāsakāmēsāwātimiht opaskēsēwinisiyihk ōhi nāpēsisa, ēkwa Zechariah wī‑isiyihkātēwak, ohtāwiyiwa owīhowiniyiw. 
LUK.1.60	māka Elizabeth ēsa namōya tāpwēhtam. “John ana kita-isiyihkāsot,” itēw ēsa.
LUK.1.61	ōmisi itēwak ēsa, “māka namōya awiyak kiwāhkōmākanak ēkosi isiyihkāsowak.” 
LUK.1.62	ēkwa ēsa ay‑itinamawēwak ohtāwiyiwa ē‑kakwēcimācik tānisi kita-isiyihkāsoyit ōhi nāpēsisa.
LUK.1.63	Zechariah natotam napakihcakos ēkwa ēkota masinaham, “John kita-isiyihkāsow,” itastāw ēsa. ōki ayisiyiniwak ēsa koskwēyihtamwak. 
LUK.1.64	sēmāk ēsa kā‑kaskihtāt Zechariah kita-pīkiskwēt. mistahi ēsa mamihcimēw kisē-manitowa. 
LUK.1.65	kahkiyaw ōki ayisiyiniwak ēsa koskwēyihtamwak, ēkosi kī‑ācimostawēwak kotaka nētē ispatināw askīhk Judea kā‑ayāyit. 
LUK.1.66	tahto kā‑pēhtahkik ōma kī‑māmitonēyihtamwak ēkwa kakwēcihkēmowak, “tānisi awa nāpēsis ē‑wī-isi-ohpikit?” itwēwak ēsa. ayisk kī‑nōkwan kā‑tipēyihcikēyit ē‑kistēyimikoyit.
LUK.1.67	Zechariah, ohtāwiya John, kī‑pīhciyawēskākow manitowa otahcāhkoyiwa ēkosi kī‑māci-kiskiwēhikēw ē‑itwēyit,
LUK.1.68	“mahti mamihcimātān kā‑tipēyihcikēt,
LUK.1.68	omanitōmiwāwa Israelīwiyiniwak!
LUK.1.68	kī‑pē-itohtēw kita-wīcihāt otiyinīma
LUK.1.68	ēkwa kita-pimācihāt.
LUK.1.69	kimiyikonaw ē‑sōhkātisiyit opimācihiwēwa,
LUK.1.69	otatoskēyākana Davida ē‑ohci-wāhkōhtamiyit.
LUK.1.70	kayās ohci okiskiwēhikēma ē‑kanātisiyit kī‑itwēyiwa
LUK.1.70	ēkosi ōma ē‑wī-tōtahk,
LUK.1.71	ē‑wī-pimācihikoyahk ohci
LUK.1.71	anihi ayisiyiniwa kā‑pakwātikoyahkok,
LUK.1.71	osōhkisiwiniwāhk ohci aniki kā‑pakwātikoyahkok.
LUK.1.72	kī‑itwēw ē‑wī-kitimākēyimāt kimosōmipaninawa
LUK.1.72	ēkwa kita-kanawēyihtahk
LUK.1.72	anima wīci-isīhcikēhtowin kākikē kā‑kanātēyihtākwaniyik.
LUK.1.73	ē‑kihci-itwēt kī‑asotamawēw kimosōmipaninawa Abraham
LUK.1.74	kita-pimācihikoyahk anihi ohci ayisiyiniwa kā‑nōtinikoyahkok,
LUK.1.74	ēkwa kipakitinikonaw ēkāya kita-kostamahk kita-pimitisahwāyahk.
LUK.1.75	ēkosi kita-kī-pimitisahwāyahk
LUK.1.75	ēkwa ka‑kanātātisiyahk mīna kwayask kita-tōtamahk wiya ohci,
LUK.1.75	isko iyikohk ka‑pimātisiyahk.
LUK.1.76	“ēkwa kiya, nicawāsimis,
LUK.1.76	‘okiskiwēhikēma kā‑māwaci-ispāhkēyihtākosit’ kika-itikawin.
LUK.1.76	kika-nīkānohtawāw kā‑tipēyihcikēt
LUK.1.76	ē‑kwayācihtamawat mēskanaw.
LUK.1.77	kita-wīhtamāmat otiyinīma ē‑wī-pimācihāt,
LUK.1.77	omāyi-tōtamowiniwāwa kita-pōnēyihcikātēyiki.
LUK.1.78	kimanitōminaw kisēwātisiw mīna yōskātisiw
LUK.1.78	ka‑pē-isitisahwēw opimācihiwēwa tāpiskōc pīsim kā‑pē-sākāsot,
LUK.1.79	ēkwa kita-sākāstēnamawēw ispimihk ohci
LUK.1.79	tahto anihi wanitipiskāk nipiwinihk kā‑ayāyit.
LUK.1.79	kita-kiskinohtahikoyahk
LUK.1.79	anima mēskanaw kā‑itamok pēyāhtakēyimowinihk.”
LUK.1.80	ana awāsis ēsa kī‑ati-maskawātisiw mīna otahcāhkohk kī‑ati-sōhkisiw. kī‑ayāw pakwataskīhk isko anima kīsikāw kā‑māci-kakēskimāt Israelīwiyiniwak.
LUK.2.1	ēkospīhk kī‑ay-ihkin kihci-okimāw Augustus kī‑itasiwēw kahkiyaw ayisiyiniwak owīhowiniwāwa kita-masinahikātēyiki ita isko kā‑tipēyihtahk. 
LUK.2.2	nistam ōma kā‑tōcikātēk, Quirinius mēkwāc ē‑okimāhkātahk Syria askiy. 
LUK.2.3	ēkwa kahkiyaw ayisiyiniwak kī‑nitawi-mēkiwak owīhowiniwāwa kita-masinahikātēyiki ita kā‑kī-ohcīcik.
LUK.2.4	ēkosi Joseph wīsta kī‑sipwēhtēw Nazareth ōtēnāhk ohci, Galilee askīhk, ē‑itohtēt Judea askīhk, Bethlehem ōtēnāhk ita kā‑kī-nihtāwikit David otāniskotāpāna. 
LUK.2.5	ē‑kī-wīcēwāt Marywa mēkwāc ē‑kikiskawāwasoyit, anihi kā‑wī-wīkimāt, ē‑nitawi-mēkicik owīhowiniwāwa. 
LUK.2.6	ēkosi ēkota ē‑ayācik kī‑otihcipayiw kita-wāpamāwasot Mary. 
LUK.2.7	nihtāwikihēw onistamosāna, nāpēsisa, ēkwa wēwēkinēw ayānisihk, mīna pimisimēw ita pisiskiwa kā‑ohci-mīcisoyit, ēkāya ē‑tawāyik kapēsiwikamikohk.
LUK.2.8	nāpēwak kī‑mēkwā-nīpā-kanawēyimēwak māyatihkwa kisiwāk Bethlehemihk. 
LUK.2.9	kētahtawē pēyak okīsikōma kā‑tipēyihcikēt kā‑pē-nōkosīstākocik ēkwa kā‑tipēyihcikēt omamāhtākosiwin kī‑pē-wāsēnākwan ēkota wāsakām, ēkosi mistahi kī‑sēkisiwak. 
LUK.2.10	ēkosi okīsikow kī‑itikwak, “ēkāwiya sēkisik! kipē-wīhtamātināwāw ē‑miywāsik ācimowin, mistahi kita-miywēyihtahkik kahkiyaw ayisiyiniwak. 
LUK.2.11	anohc ōma kā‑tipiskāk David otōtēnāhk nihtāwikiw kipimācihiwēmiwāw, Christ kā‑tipēyihcikēt. 
LUK.2.12	ēwako ōma kā‑wī-kēhcināmikoyēk, kika-miskawāwāw oskawāsis ē‑wēwēkiniht ayānisihk ē‑pimisihk ita pisiskiwak kā‑ohci-mīcisocik.”
LUK.2.13	kētahtawē mihcēt kā‑wāpamācik okīsikowa ē‑wīcēwāyit anihi pēyak okīsikowa. ōmisi ē‑isi-mamihcimācik kisē-manitowa,
LUK.2.14	“ta‑kistēyimāw kisē-manitow ispimihk kihci-kīsikohk,
LUK.2.14	mīna pēyāhtakēyimowin kita-ayāwak ōta askīhk
LUK.2.14	aniki kā‑miyo-kitāpamikowisicik!”
LUK.2.15	ispīhk okīsikowa kā‑sipwēhtēyit kihci-kīsikohk isi, aniki okanawēyimāyatihkwēwak itwēwak ēsa, “hāw, mahti itohtētān Bethlehemihk kita-wāpahtamahk ōma kā‑matwē-ispayik anima kā‑kī-wīhtamākoyahk kā‑tipēyihcikēt.”
LUK.2.16	sipwēhtēwak ēkwa ē‑kisiskāhtēcik ēkwa nitawi-miskawēwak Marywa ēkwa Josepha, mīna anihi oskawāsisa ē‑pimisiniyit ita pisiskiwak kā‑ohci-mīcisocik. 
LUK.2.17	ispīhk ōki nāpēwak kā‑wāpamācik, kī‑wīhtamwak tānisi okīsikowa ē‑kī-itwēyit anihi awāsisa ohci. 
LUK.2.18	kahkiyaw kā‑pēhtahkik kī‑māmaskātamwak ōma kā‑itācimoyit. 
LUK.2.19	ēkosi Mary kī‑kanokiskisiw kahkiyaw anihi kīkwaya, kwayask mīna kī‑māmitonēyihtam. 
LUK.2.20	okanawēyimāyatihkwēwak ati-kīwēwak ē‑nā-nikamocik, ē‑mamihcimācik kisē-manitowa anihi ohci kā‑kī-isi-pēhtahkik mīna kā‑wāpahtahkik pēyakwan kā‑isi-wīhtamākocik okīsikowa.
LUK.2.21	pēyak ayamihēwi-kīsikāw ē‑kī-ispayik kī‑otihcipayiw ana awāsis kita-wāsakāmēsāwātiht opaskēsēwinisihk, Jesus kī‑isiyihkātēwak kā‑wīhācik, ēwako okīsikow kā‑kī-miyāt pāmwayēs ē‑kikiskawāwasoyit okāwiya.
LUK.2.22	Joseph ēkwa Mary kī‑itohtahēwak Jesusa kihci-ayamihēwikamikohk kita-tipi-tōtahkik Moses owiyasiwēwinihk kā‑itastēyik wiyawāw mīna kita-kanātakisocik. ēkwa mīna ēkotē Jerusalemihk Jesusa kita-pakitinamawācik kā‑tipēyihcikēyit, 
LUK.2.23	kā‑isi-masinahikātēk owiyasiwēwinihk kā‑tipēyihcikēt, “tahto nistam-ostēsimāw kita-pakitinamāht kā‑tipēyihcikēt,”
LUK.2.24	ēkwa “kita-pakitināsocik nīso omīmīwa ahpō nīso omīmīsisa,”
LUK.2.25	pēyak awa nāpēw Jerusalemihk kī‑ayāw, Simeon ē‑isiyihkāsot. mitoni ē‑miyo-nāpēwit ēkwa kwayask kī‑mawimostawēw kisē-manitowa. ēwako awa nāpēw kī‑pēhow Israelīwiyiniwa kita-pimācihimiht. kā‑kanātisiyit ahcāhkwa kī‑kikiskākow, 
LUK.2.26	ēkwa kī‑kēhcināmikow pāmwayēs kā‑nakataskēt kita-wāpamāt onawasōnākana, kayās kā‑kī-asotamiyit kā‑tipēyihcikēyit. 
LUK.2.27	ē‑sīhkiskākot kā‑kanātisit ahcāhkwa, Simeon kī‑pīhtikwēw kihci-ayamihēwikamikohk. mēkwāc ēkota ē‑ayāt, Mary ēkwa Joseph pīhtikwahēwak ocawāsimisiwāwa, Jesusa, kita-tōtahkik kā‑itastēk wiyasiwēwin. 
LUK.2.28	kī‑otinēw ōhi awāsisa ēkwa kī‑nanāskomēw kisē-manitowa,
LUK.2.29	“hāw, kā‑tipēyihcikēyan,
LUK.2.29	kikī-tipi-tōtēn kitasotamākēwin,
LUK.2.29	kiyām ēkwa nika-nakataskān, niya kitatoskēyākan;
LUK.2.29	nitayān ēkwa pēyāhtakēyimowin.
LUK.2.30	niwāpamāw ēkwa ana opimācihiwēw kā‑pē-itisahwat,
LUK.2.31	ē‑kwayācihāt kahkiyaw ayisiyiniwa ohci:
LUK.2.32	ē‑wāsēnamākocik pītosiyiniwak
LUK.2.32	kita-ohci-kiskēyimācik kisē-manitowa
LUK.2.32	ēkwa kita-kistēyimihcik kitiyinīmak Israel.”
LUK.2.33	māmaskātamwak ohtāwiya mīna okāwiya ōma Simeona kā‑itāyit Jesusa. 
LUK.2.34	Simeon kī‑sawēyimēw ē‑nistiyit mīna itēw ēsa anihi Marywa, okāwīmāw, “awa awāsis nawasōnik kisē-manitowa kita-tapahtēyihtākohēw mihcēt Israelīwiyiniwa mīna kotaka kita-kihcēyihtākohēw. ēkwa kita-kiskinohtahiwēw, māka mihcēt ayisiyiniwak kika-ātawēyihtamwak. 
LUK.2.35	ēkosi kita-wāpahtamohiwēw okīmōci-māmitonēyihtamowiniyiwa. ēkwa kika-pīkotēhēnikon āyimisiwin tāpiskōc isawēsk kā‑kāsisik ē‑tahkamikawiyan.”
LUK.2.36	pēyak iskwēw mitoni ē‑nōtikwēwit ēkwa ē‑kiskiwēhikēwit, Anna itāw ēsa, Phanuel otānisa, ē‑pēyakoskānēsiwit Ashera. kī‑wīkihtow tēpakohp askiy piko, 
LUK.2.37	ēkota ohci ē‑mōsiskwēwit ēkwa ayinānēwomitanaw nēwosāp ēsa itahtopiponēw. namōya wīhkāc nakatam kihci-ayamihēwikamikohk kapē-kīsik mīna kapē-tipisk ē‑mawimostawāt kisē-manitowa, nayēstaw ē‑īwanisīhisot ēkwa ē‑kākīsimot. 
LUK.2.38	kā‑pē-pīhtikwēt ēsa kēswān ēkota ē‑ayāyit Josepha ēkwa Marywa, nanāskomēw kisē-manitowa. ēkota ohci āyimōtamawēw ōhi awāsisa kahkiyaw anihi kā‑pēhāyit kisē-manitowa ta‑pimācihtāyit Jerusalem.
LUK.2.39	ispīhk Joseph ēkwa Mary ē‑tipitōtahkik kahkiyaw kīkway ē‑nitawēyihtākwaniyik kā‑tipēyihcikēt owiyasiwēwinihk, kī‑kīwēwak Nazarethihk isi, Galilee askīhk. 
LUK.2.40	ana awāsis kī‑ati-ohpikiw, ēkwa kī‑ati-maskawātisiw ēsa, ēkwa mistahi kī‑iyinīsiw, ē‑sawēyimikot kisē-manitowa.
LUK.2.41	tahtwāw askiy kī‑itohtēwak onīkihikwa
LUK.2.42	nīsosāp ēkospīhk ē‑itahtopiponēt Jesus, kā‑kī-nitawi-tōtahkik māna. 
LUK.2.43	ispīhk ē‑kī-pōni-ākamikisicik kī‑pē-kīwēwak, Jesus wiya kī‑kisātam Jerusalemihk. Mary ēkwa Joseph namwāc ohci-kiskēyihtamwak. 
LUK.2.44	ē‑itēyihtahkik kotaka ē‑wīcēwāyit, pēyak kīsikāw ē‑pimohtēhocik, kī‑kōtawēyimēwak. ēkosi kī‑māci-natonawēwak ita ē‑ayāyit owāhkomākaniwāwa ēkwa otōtēmiwāwa. 
LUK.2.45	ēkāya ē‑kī-miskawācik, kī‑wāyinīwak Jerusalemihk isi, ē‑natonawācik. 
LUK.2.46	nisto kīsikāw ē‑kī-ispayiniyik kī‑miskawēwak kihci-ayamihēwikamikohk, ē‑wītapimāt okiskinohamākēwa, ē‑natohtawāt ēkwa ē‑kā-kakwēcimāt. 
LUK.2.47	ēkwa anihi kahkiyaw kā‑pēhtākot kī‑māmaskātamiyiwa onisitohtamowin ohci ēkwa kā‑isi-naskwēwasimāt. 
LUK.2.48	ēkwa ispīhk ē‑wāpamikot ohtāwiya ēkwa okāwiya kī‑māmaskātamiyiwa, ēkwa okāwiya ōmisi itik, “nikosis, tānēhki ōma kā‑tōtawiyāhk? kohtāwiy ōma ē‑papāmi-natonātāhk ēkwa mistahi ē‑pīkwēyihtamāhk.”
LUK.2.49	ōmisi itikwak, “tānēhki kā‑papāmi-natonawiyēk? namōya cī ē‑kiskēyihtamēk piko kita-ayāyān nohtāwiy owāskāhikanihk?” 
LUK.2.50	māka namwāc nisitohtawēwak anima kā‑itikocik.
LUK.2.51	ēkwa kī‑kīwēwak wīsta Jesus, Nazarethihk isi, mīna kī‑nanahihtawēw, ēkwa Mary kī‑ka-kanokiskisiw ōhi kahkiyaw kīkwaya omāmitonēyihcikanihk. 
LUK.2.52	ēkwa Jesus kī‑ati-kīsi-ohpikiw mīna kī‑ati-iyinīsiw, ē‑miyo-kanawāpamikot kisē-manitowa mīna ayisiyiniwa.
LUK.3.1	niyānanosāp askiy aspin ohci kā‑kihci-okimāwit kihci-okimāw Tiberius; ēkospīhk mēkwāc Pontius Pilate ē‑okimāhkahtahk Judea askiy. Herod kī‑okimāhkahtam Galilee askiy, ēkwa ostēsa Philipa kī‑okimāhkahtamiyiwa Iturea ēkwa Trachonitis askiya; Lysanias wiya kī‑okimāhkahtam Abilene askiy. 
LUK.3.2	Annas ēkwa Caiaphas māwaci-kihci-ayamihēwiyiniwak. ēkospīhk anima kisē-manitow kā‑itisahamawāt pīkiskwēwin Johna, mēkwāc pakwataskīhk ē‑ayāyit, ēwakoni okosisa Zechariah. 
LUK.3.3	John kī‑itohtēw wāsakām Jordan sīpīhk ē‑kakēskihkēmot, “pōnihtāk kimaci-tōtamowiniwāwa ēkwa ka‑sīkahāhtākawināwāw, mīna kisē-manitow kika-pōnēyihtamākowāw kimaci-tōtamowiniwāwa,” itēw ēsa. 
LUK.3.4	kā‑isi-masinahahk okiskiwēhikēw Isaiah kihci-masinahikanihk:
LUK.3.4	“awiyak matwē-tēpwēw pakwataskīhk:
LUK.3.4	wawēyīhihkok ayisiyiniwak kā‑tipēyihcikēyit ohci
LUK.3.4	ēkwa kwayaskwamohtāk mēskanaw ita kita-pimohtēt.
LUK.3.5	ita kā‑wāyahcāhk kita-sākaskinācikātēw,
LUK.3.5	ēkwa ispatināwa mīna waciya kita-tahtakwāwa.
LUK.3.5	ē‑wāwākamohki mēskanawa kita-kwayaskwamohtāhk,
LUK.3.5	ēkwa ē‑māyācāk mēskanāsa kita-kwayaskwastāhk.
LUK.3.6	kahkiyaw ayisiyiniwak kita-wāpamēwak kisē-manitowa ē‑pimācihiwēyit!”
LUK.3.7	mihcēt ayisiyiniwak kī‑pē-itohtēwak John kita-sīkahāhtākocik. ōmisi itēw John, “kimacātisināwāw, tāpiskōc kinēpikwak! awīna ē‑itikoyēk kita-paspīyēk kisē-manitow okisiwāsiwin, kā‑wī-itisahamawāt omacātisa. 
LUK.3.8	kwayask kīkway tōtamok kita-ohci-wāpahtihiwēyēk macātisiwin ē‑pōnihtāyēk. ēkwa ēkāya papāmi-itwēk, ‘kimosōmipaninaw ōma Abraham, ēkosi nikwayaskwātisinān, namōya nānitaw kisē-manitow nika-tōtākonān.’ kiwīhtamātināwāw, kisē-manitow ka‑kī-otinēw ōhi asiniya kita-āniskotāpānēhāt Abrahamwa! 
LUK.3.9	kisē-manitow tāpiskōc nāpēw kā‑wī-kīskatahwāt ocēpihkohk; tahto mistik ēkāya ē‑takahki-mīnisiwit ka‑kīskatahwāw ēkwa macostēwēpināw.”
LUK.3.10	ayisiyiniwak ēsa kakwēcimēwak, “tānisi māka ka‑kī-tōtamāhk?”
LUK.3.11	ōmisi itēw, “awiyak ē‑ayāt nīso miskotākaya, pēyak kita-kī-miyāt anihi ēkāya kā‑ayāyit. ēkwa awiyak mīciwin ē‑ayāt kita-kī-asamāt awiya ēkāya kā‑ayāyit mīciwin.”
LUK.3.12	ātiht kā‑tipahikēhiwēcik ē‑pē-sīkahāhtākosicik kī‑kakwēcimēwak Johna, “okiskinohamākēw, tānisi niyanān ka‑kī-tōtamāhk?”
LUK.3.13	“ēkāya ayiwāk tipahikēhiwēk, piko iyikohk okimānāhk kā‑itikawiyēk kita-ocipitāyēk sōniyāw.”
LUK.3.14	ātiht simākanisa mīna kakwēcimik ēsa, “tānisi māka niyanān, tānisi ka‑kī-tōtamāhk?” itik ēsa John.
LUK.3.14	“ēkāya sēkimihkok ayisiyiniwak kita-ohci-maskamāyēkok osōniyāmisiwāwa ēkāya wiyasihkēmok ēkwa ēkāya kiyāski-ācimihkok. tēpēyihtamok iyikohk kā‑tipahamākawiyēk.”
LUK.3.15	ayisiyiniwak kī‑māci-pakosēyimowak kita-miyopayicik mahti ēsa nawasōnākan wīpac ka‑pē-itohtēt, ēkwa matwān cī awa John ēwako nawasōnākan, ē‑itēyihtahkik ēsa. 
LUK.3.16	ēkosi ēsa John wīhtamawēw, “kisīkahāhtātināwāw nipiy ohci, māka awiyak wī‑takohtēw nawac ayiwāk ē‑ispīhtēyihtākosit ispīhci niya, ēkāya ahpō ē‑tēpakēyihtākosiyān kita-āpihkonamwak omaskisinēyāpiya. kika-sīkahāhtākowāw wiya kā‑kanātisiyit ahcāhkwa ohci, ēkwa iskotēw ohci. 
LUK.3.17	wiya tāpiskōc nāpēw kā‑pawāscikēt cīstahaskosīwākan ē‑tahkonahk ēkwa pahkwēsikanihkāna ē‑māwasakonāt astāsowikamikohk ē‑asowahāt. māka wiya sīkwaskatahikana kita-saskaham, ēkāya wīhkāc kita-āstawēyiki.”
LUK.3.18	mihcētwayak isi John kī‑kakēskimēw ayisiyiniwa miywācimowin mīna sīhkimēw kita-pimitisahamiyit. 
LUK.3.19	māka ēsa kī‑wīhtamawēw kihci-okimāwa Heroda ē‑pīkonamiyit owiyasiwēwiniyiw kisē-manitowa, ayisk Herod ē‑wīkimāt ostēsa wīwiyiwa Herodiasa, ēkwa mīna mihcēt kotaka maci-tōtamowina ē‑kī-tōtamiyit. 
LUK.3.20	ēkwa Herod ayiwāk kī‑maci-tōtam, ē‑itasiwēt kita-kipahomiht Johna.
LUK.3.21	John ē‑kī-kīsi-sīkahāhtawāt ayisiyiniwa, wīsta Jesus kī‑sīkahāhtawāw. ē‑mēkwā-ayamihāt Jesus, kīsik kī‑tāwipayiw, 
LUK.3.22	ēkwa kā‑kanātisit ahcāhk kī‑twēhotawēw, omīmīw ē‑isinākohisot. ēkwa pēhtākwaniyiw kīsikohk ohci ē‑itwēwiht, “kiya ōma nikosis kā‑sākihitān. kinahēyihtamihin,” itwēyiwa ēsa.
LUK.3.23	ispī Jesus otatoskēwin ē‑mācihtāt, nānitaw nistomitanaw kī‑itahtopiponēw. kī‑itēyihcikātēw okosisa ōhi Joseph, Heliwa okosisa. 
LUK.3.24	Heli ohtāwiya Matthata, Matthat ohtāwiya Leviya, Levi ohtāwiya Melchiwa, Melchi ohtāwiya Jannaiwa, Jannai ohtāwiya Josepha, 
LUK.3.25	Joseph ohtāwiya Mattathiasa, Mattathias ohtāwiya Amosa, Amos ohtāwiya Nahuma, Nahum ohtāwiya Esliwa, Esli ohtāwiya Naggaiwa, 
LUK.3.26	Naggai ohtāwiya Maatha, Maath ohtāwiya Mattathiasa, Mattathias ohtāwiya Semeina, Semein ohtāwiya Josecha, Josech ohtāwiya Jodawa, 
LUK.3.27	Joda ohtāwiya Joanana, Joanan ohtāwiya Rhesawa, Rhesa ohtāwiya Zerubbabela, Zerubbabel ohtāwiya Shealtiela, Shealtiel ohtāwiya Neriwa, 
LUK.3.28	Neri ohtāwiya Melchiwa, Melchi ohtāwiya Addiwa, Addi ohtāwiya Cosamwa, Cosam ohtāwiya Elmadamwa, Elmadam ohtāwiya Era, 
LUK.3.29	Er ohtāwiya Joshuawa, Joshua ohtāwiya Eliezera, Eliezer ohtāwiya Jorima, Jorim ohtāwiya Matthata, Matthat ohtāwiya Leviya, 
LUK.3.30	Levi ohtāwiya Simeona, Simeon ohtāwiya Judahwa, Judah ohtāwiya Josepha, Joseph ohtāwiya Jonamwa, Jonam ohtāwiya Eliakimwa, 
LUK.3.31	Eliakim ohtāwiya Meleaya, Melea ohtāwiya Mennawa, Menna ohtāwiya Mattathawa, Mattatha ohtāwiya Nathana, Nathan ohtāwiya Davida, 
LUK.3.32	David ohtāwiya Jessewa, Jesse ohtāwiya Obeda, Obed ohtāwiya Boaza, Boaz ohtāwiya Salmona, Salmon ohtāwiya Nahshona, 
LUK.3.33	Nahshon ohtāwiya Amminadaba, Amminadab ohtāwiya Admina, Admin ohtāwiya Arniwa, Arni ohtāwiya Hezrona, Hezron ohtāwiya Pereza, Perez ohtāwiya Judahwa, 
LUK.3.34	Judah ohtāwiya Jacobwa, Jacob ohtāwiya Isaacwa, Isaac ohtāwiya Abrahamwa, Abraham ohtāwiya Terahwa, Terah ohtāwiya Nahora, 
LUK.3.35	Nahor ohtāwiya Seruga, Serug ohtāwiya Reuwa, Reu ohtāwiya Pelegwa, Peleg ohtāwiya Ebera, Eber ohtāwiya Shelahwa, 
LUK.3.36	Shelah ohtāwiya Cainana, Cainan ohtāwiya Arphaxada, Arphaxad ohtāwiya Shema, Shem ohtāwiya Noahwa, Noah ohtāwiya Lamecha, 
LUK.3.37	Lamech ohtāwiya Methuselahwa, Methuselah ohtāwiya Enocha, Enoch ohtāwiya Jareda, Jared ohtāwiya Mahalaleela, Mahalaleel ohtāwiya Cainana, 
LUK.3.38	Cainan ohtāwiya Enosa, Enos ohtāwiya Setha, Seth ohtāwiya Adamwa, kisē-manitow okosisa.
LUK.4.1	Jesus kī‑takohtēw Jordanihk ohci ē‑sākaskinēskākot kisē-manitowa otahcāhkoyiwa, ēkwa kī‑itohtahik ahcāhkwa pakwataskīhk isi. 
LUK.4.2	ēkotē kī‑kotēyimik maci-manitowa nēwomitanaw kīsikāw. kapē-ayi namwāc ohci-mīcisow, ēkosi kī‑nōhtēhkatēw ispī ē‑kīsihtāt ēwakoni kīsikāwa.
LUK.4.3	maci-manitowa pē‑nātik ē‑itwēyit, “kīspin kiya manitowikosisān, mahti ōki asiniyak kwēskinik kita-pahkwēsikanīwicik.”
LUK.4.4	Jesus ōmisi itēw ēsa, “‘namōya awiyak kita-kī-pimācihow nayēstaw ohci pahkwēsikana,’
LUK.4.5	ēkwa maci-manitowa ispimihk itohtahik ēkotē ohci sisikoc wāpahtihik kahkiyaw kihci-okimāwina ōta askīhk. 
LUK.4.6	ōmisi itik ēsa, “kika-miyitin iyawisk ōma sōhkēyihtākosiwin mīna iyawisk wēyōtisiwina. kisē-manitow ōhi ē‑kī-miyit, ēkosi nika-miyāw piko awiyak itēyihtamāni. 
LUK.4.7	kika-miyitin ōhi kahkiyaw kīspin mawimostawiyani.”
LUK.4.8	Jesus itēw ēsa, “kihci-masinahikanihk itastēw, ‘mawimostaw kā‑tipēyihcikēt kimanitōm, mīna ēwako piko kika-atoskawāw.’”
LUK.4.9	maci-manitowa ēkwa itohtahik ita ē‑māwaci-ispāyik kihci-ayamihēwikamikohk Jerusalemihk ēkwa itik ēsa, “kīspin tāpwē kisē-manitow kohtāwiy, nīhcipayiho ōta ohci, 
LUK.4.10	ayisk itastēw kihci-masinahikanihk, ‘kisē-manitow ka‑itasiwātēw okīsikōma kita-kanawēyimiskik.’ 
LUK.4.11	ēkwa mīna itastēw, ‘kika-nawatinikwak namōya ahpō kisita kita-wīsakisinin asinīhk.’”
LUK.4.12	māka Jesus ōmisi itēw, “kihci-masinahikanihk itastēw, ‘ēkāya kotēyim kā‑tipēyihcikēt kimanitōm.’”
LUK.4.13	ispīhk ēkāya ē‑kaskihtāt maci-manitow kita-māyi-tōtamiyit Jesusa, nakatēw pitamā.
LUK.4.14	ēkwa Jesus kī‑kīwēw Galileehk isi, ē‑kikiskākot osōhkisiwiniyiw kisē-manitowa otahcāhkoyiwa. kī‑ācimāw ēsa misiwē ēkota askīhk. 
LUK.4.15	kī‑kiskinohamākēw otayamihēwikamikowāhk Jewa,
LUK.4.16	Jesus kī‑itohtēw Nazarethihk ita ē‑kī-ohpikihiht ēkwa ē‑ayamihēwi-kīsikanisicik Jewak kī‑nitawi-pīhtikwēw otayamihēwikamikowāhk ē‑isi-nakayāskahk māna. ēkwa kī‑nīpawiw kita-ayamihtāt kihci-masinahikan. 
LUK.4.17	ēkosi itisinamawāw okiskiwēhikēwa Isaiahwa omasinahikaniyiw. kī‑pāskihtēnam ita ōmisi ē‑itastēyik:
LUK.4.18	“otahcāhkwa kā‑tipēyihcikēt niwīcēk
LUK.4.18	ayisk nikī-nawasōnik kita-pētāwak miywācimowin kā‑kitimākisiyit ohci.
LUK.4.18	nikī-pē-itisahok
LUK.4.18	kita-pētāwak ōma pīkiskwēwin.
LUK.4.18	nika-wīhtamawāwak kipahwākanak ē‑pakitinihcik,
LUK.4.18	kita-wāpiwak aniki ēkāya kā‑wāpicik,
LUK.4.18	kita-paspīhakik aniki kā‑kitimahihcik.
LUK.4.19	nipē-itisahok kita-wīhtamān
LUK.4.19	kā‑tipēyihcikēt wīpac kita-pē-pimācihāt otiyinīma.”
LUK.4.20	Jesus ēsa kī‑kipaham anima masinahikan ēkwa miyēw atoskēyākana ēkwa apiw. kahkiyaw ayisiyiniwak ēsa ēkota kā‑ayāyit kitāpamik, 
LUK.4.21	ēkwa ōmisi itēw, “ōma kā‑ayamihtāyān anohc ocihcipayin kā‑isi-pēhtamēk ē‑tāpwēmakahk.”
LUK.4.22	tahto kā‑pēhtawācik kī‑mamihcimēwak. kī‑māmaskātamwak iyikohk ē‑miywāsiniyik opīkiskwēwin. “ēwako cī awa Joseph okosisa?” itwēwak ēsa.
LUK.4.23	ōmisi itēw, “nikēhcināhon kika-wīhtamawināwāw ōma kayās itwēwin, ‘maskihkīwiyiniw, iyinīhkahiso.’ ēkwa mīna ōmisi kika-isināwāw, ‘ōta mīna mamāhtāwi-kīkway tōta kitōtēnāmihk Nazarethihk, kā‑kī-ācimikawiyan Capernaumihk.’ 
LUK.4.24	ōma kiwīhtamātināwāw, okiskiwēhikēw namwāc kistēyimāw kēhciwāk ita kā‑kī-ohpikit. 
LUK.4.25	pēhtamok: mēkwāc ē‑pimātisit Elijah kī‑mihcētiwak mōsiskwēwak Israel askīhk, ēkospīhk namōya ohci kimiwan nisto mīna āpihtaw askiy, kī‑misi-nōhtēhkatāniwiw misiwē askīhk. 
LUK.4.26	ēkwa Elijah kī‑itisahwāw ta‑wīcihāt pēyak mōsiskwēwa ē‑wīkiyit Zarephathihk, Sidon askīhk, namōya itisahwāw awiya pītos Israel askīhk ohci. 
LUK.4.27	ēkwa mihcēt ayisiyiniwak kakwātakihikwak wasakāspinēwin Israel askīhk ē‑wīkicik mēkwāc Elisha ēkota ē‑ayāt, namwāc pēyak ohci iyinīhkahēw, Naaman piko Syria ohci.”
LUK.4.28	mayaw ē‑pēhtawācik Jesusa ōma ē‑itwēyit mitoni kī‑kisiwāsiwak. 
LUK.4.29	kī‑pasikōwak ēkwa ōtēnāhk ohci kī‑sipwēhtahēwak Jesusa. itohtahēwak ispatināhk ita otōtēnāmiwāw kā‑astēyik ē‑wī-nīhci-wēpinācik kīskatināhk ohci, 
LUK.4.30	māka Jesus ēsa ati-sāpohtēw ayisiyinīnāhk ēkwa ati-sipwēhtēw.
LUK.4.31	ēkwa Jesus itohtēw ēsa Capernaumihk, ēwako ōtēnaw Galileehk kā‑ayāk, ēkotē ē‑kiskinohamawāt ayisiyiniwa mēkwāc ē‑ayamihēwi-kīsikanisicik Jewak. 
LUK.4.32	kī‑māmaskātamwak ayisiyiniwak ōma ē‑isi-kiskinohamākēt, ayisk ē‑miyikowisit okimāwi-pīkiskwēwin. 
LUK.4.33	ēkota Jewak otayamihēwikamikowāhk pēyak nāpēw kī‑wīcihiwēw, ē‑pīhciyawēskākot maci-ahcāhkwa, kētahtawē ēsa kā‑misi-tēpwēt, 
LUK.4.34	“hāw, kīkway kā‑ohci-mikoskācihiyāhk, kiya Jesus Nazarethihk ohci? ē‑pē-misiwanācihiyāhk cī? nikiskēyihtēn kiya kisē-manitow okihci-itisahwākana!”
LUK.4.35	Jesus ōmisi itēw, “pōni-pīkiskwē mīna nakas ana nāpēw!” ana maci-ahcāhk kawiwēpinēw anihi nāpēwa ēkota mēkwānohk, māka namōya wīsakisimēw, ēkosi wayawīw ēsa.
LUK.4.36	kahkiyaw ayisiyiniwak kī‑māmaskātamwak ēkwa ē‑ititocik, “kīko pīkiskwēwina ōhi? ē‑miyikowisit sōhkātisiwin kita-itasiwātāt maci-ahcāhkwa, ēkwa mīna pē‑wayawīyiwa!” 
LUK.4.37	ayisiyiniwak piko itē ēkota askīhk ācimēwak Jesusa ēsa.
LUK.4.38	Jesus ati-sipwēhtēw Jewak otayamihēwikamikowāhk ohci ēkwa nitawi-kiyokawēw Simona. ēcika ōma ēsa Simon osikosa ē‑āhkosiyit, mistahi ē‑kisisoyit, ēkwa wīhtamawāw ēsa Jesus. 
LUK.4.39	nitawi-nīpawiw onipēwiniyihk ēkwa itasiwātam kita-pōni-kisisoyit. ana iskwēw pōni-kisisow ēkwa waniskāw sēmāk ē‑ati-paminawatāt ēsa.
LUK.4.40	ē‑otākosik ayisiyiniwak pēsiwēwak tahto otōtēmiwāwa kā‑āhkosiyit nanātohk ē‑itāspinēyit kita-nanātawihāyit Jesusa. kahkiyaw kī‑miywāyāhēw Jesus ocihciya ohci. 
LUK.4.41	mihcēt mīna maci-ahcāhkwa kī‑wayawītisahwēw ē‑tēpwēyit, “kiya okosisa kisē-manitow!” Jesus kitahamawēw maci-ahcāhkwa ēkwa namōya ohci-pakitinēw kita-pīkiskwēyit, ayisk kī‑kiskēyimēwak nawasōnākana anihi.
LUK.4.42	ē‑wāpahk Jesus kī‑sipwēhtēw ōtēnāhk ohci ēkwa nisikatanohk ē‑itohtēt. ayisiyiniwak ēsa natonawēwak ēkwa ē‑miskawācik kī‑kakwē-kisācimēwak ēkāya kita-sipwēhtēyit. 
LUK.4.43	māka ōmisi itēw Jesus, “piko kita-kakēskihkēmoyān kotaka ōtēnawa kita-wīhtamān miywācimowin kisē-manitow otipēyihcikēwin ohci, ayisk ēwako kisē-manitow kā‑pē-itisahot kika-tōtamān.”
LUK.4.44	ēkosi tāpwē kī‑kakēskihkēmow piko itē Judea askīhk Jewak otayamihēwikamikowāhk.
LUK.5.1	pēyakwāw Jesus ē‑na-nīpawit sisonē sākahikanihk Gennesaret, mihcēt ayisiyiniwa kī‑wāsakāmēpīstāk kita-pēhtamiyit kisē-manitowa otitwēwiniyiw. 
LUK.5.2	wāpahtam nīso ōsa sisonēkām, māka opakitahwāwa ē‑kī-kapāyit mīna ē‑mēkwā-kisīpēkināyit otayapiyiwa. 
LUK.5.3	ē‑pōsit anima pēyak ōsi, kā‑tipēyihtamiyit Simona, kakwēcimēw mahti awasicahīs kita-isi-wēpahamiyit. ēkota apiw ē‑kiskinohamawāt ayisiyiniwa ōsihk ohci.
LUK.5.4	ēkwa ē‑kī-pōni-pīkiskwēt, kī‑itēw Simona, “isi-wēpahamok timīhk, mīna kika-pakitahikanāwāw, kita-nōcikinosēwēyēk.”
LUK.5.5	ēkwa Simon itēw, “nitōkimām, nikī-atoskānān kapē-tipisk ēkwa namwāc kīkway kinosēwak! māka sīhkimiyani, nika-pakitahwān.” 
LUK.5.6	ēkwa ē‑kī-pakastawēhwācik ayapiya, ocipitēwak mihcēt kinosēwa, ēkwa ē‑wī-pīkopayiyit otayapīwāwa. 
LUK.5.7	wīsāmēwak kotaka owīcēwākaniwāwa kotakihk ōsihk kita-pē-wīcōhkamākocik. ēkwa pē‑itohtēyiwa mīna iyikohk nīso-sākaskinahtāwak ōsa wī‑māci-kosāpēwak. 
LUK.5.8	māka ē‑wāpahtahk Simon Peter, ocihcihkwanapīstawēw Jesusa ē‑itāt, “kā‑tipēyihcikēyan, nakasin, cikēmā nikakēpātisin.”
LUK.5.9	wiya ē‑māmaskātahk mīna anihi kā‑wīcēkot, iyikohk mihcēt kinosēwa ē‑ocipitācik. 
LUK.5.10	ēkosi wīstawāw James ēkwa John, okosisa Zebedee, kī‑māmaskātamwak, wīci-pakitahwākana Simon. ēkwa Jesus itēw Simona, “ēkāya sēkisi, anohc ohci kika-ocipitāwak ayisiyiniwak.”
LUK.5.11	ēkwa ē‑kī-kapāpitahkik ōsa, kī‑nakatamwak kahkiyaw kīkway ēkwa pimitisahwēwak Jesusa.
LUK.5.12	pēyakwāw Jesus ē‑itohtēt pēyak ōtēnāhk ēkotē nakiskawēw nāpēwa ē‑kakwātakihikoyit wasakāspinēwin. ispīhk ē‑wāpamikot kī‑otihtapipayihow ē‑kāh-kitimākimostākot ē‑itikot, “kā‑tipēyihcikēyan, kīspin kitēpēyimon, kika-kī-miywāyāhin kita-pēhkisiyān.”
LUK.5.13	Jesus ēsa ē‑isiniskēyit, itēw, “nitēpēyimon, kipēhkisin.” sēmāk ēsa miywāyāyiwa. 
LUK.5.14	Jesus kitahamawēw, “ēkāya awiyak wīhtamaw, māka sēmāk nitawi-wāpam ayamihēwiyiniw kita-nitawi-wāpēnāsk kita-kiskēyihtamihk ē‑miywāyāyan, pakitināso kā‑kī-itasiwēt Moses ē‑pēhkisiyan.”
LUK.5.15	māka ēsa ayiwāk ācimāw Jesus misiwē wāsakām, ēkwa mihcēt ayisiyiniwak kī‑pē-natohtawēwak ēkwa kita-iyinīhkahikocik aniki kā‑āhkosicik. 
LUK.5.16	māka māna kī‑sā-sipwēhtēw nisikatanohk isi, ēkotē māna ē‑ayamihāt.
LUK.5.17	pēyakwāw Jesus ē‑mēkwā-kiskinohamākēt, ātiht Phariseewak mīna aniki kā‑kiskinohamākēcik wiyasiwēwin ēkota kī‑apiyiwa, tahto ōtēnawa Galilee askīhk ohci mīna Judea askīhk ohci mīna Jerusalemihk ē‑ohtohtēyit. osōhkātisiwiniyiw kā‑tipēyihcikēyit kī‑miyik Jesus kita-iyinīhkahiwēt. 
LUK.5.18	kētahtawē nāpēwak kā‑pēsiwācik ē‑nipowāspinēyit nāpēwa nipēwinihk, ēkwa kakwē-pīhtikwahēwak wāskāhikanihk ita Jesusa kita-wāpamāyit. 
LUK.5.19	māka ēkāya nānitaw ē‑kī-isi-pīhtikwahācik osām ē‑mihcētiwiht, kī‑itohtahēwak tahkohc wāskāhikanihk, ēkotē kī‑tawinamwak apahkwān ēkwa kī‑nīhtāpēkinēwak onipēwiniyihk ita Jesusa ē‑ayāyit. 
LUK.5.20	ispīhk Jesus ē‑wāpamāt iyikohk ē‑tāpwēyēyimikot, itēw, “nitōtēm, kimaci-tōtamowina kipōnēyihtamākawin.”
LUK.5.21	kā‑kiskinohamākēcik wiyasiwēwin mīna Phariseewak kī‑kakwēcimisowak, “awīna awa kā‑pāstāmot? wiya piko kisē-manitow ka‑kī-pōnēyihtamākēt!”
LUK.5.22	ispīhk Jesus ē‑kiskēyihtahk ē‑isi-māmitonēyihtamiyit, naskwēwasimēw, “tānēhki ēkosi kā‑isi-itēyihtamēk kitēhiwāhk? 
LUK.5.23	nawac cī wēhcasin kita-itwēhk, ‘kimaci-tōtamowina kipōnēyihtamākawin,’ ahpō kita-itwēhk, ‘pasikō mīna pimohtē’? 
LUK.5.24	ēkosi kita-kiskēyihtamēk niya ayisiyinīwikosisān ē‑miyikowisiyān ōta askīhk kita-pōnēyihtamākēyān maci-tōtamowina.” ōmisi itēw anihi nāpēwa kā‑kī-nipowisiyit, “kititin, mahti pasikō, otina kinipēwin mīna ati-kīwē.”
LUK.5.25	ēkosi sēmāk kī‑pasikōw mīna otinam onipēwin, kī‑ati-kīwēw ē‑mamihcimāt kisē-manitowa. 
LUK.5.26	ēkwa mistahi kī‑māmaskātamwak kahkiyaw, mīna ē‑sēkisicik kī‑mamihcimēwak kisē-manitowa, mīna ē‑itwēcik, “tāpwē mamāhtāwi-kīkway kiwāpahtēnānaw anohc kā‑kīsikāk.”
LUK.5.27	mwēscasēs Jesus ē‑sipwēhtēt, kī‑wāpamēw kā‑tipahikēhiwēyit, ēwako Levi ē‑isiyihkāsoyit, ē‑mēkwā-apiyit omasinahikēwikamikosiyihk. Jesus itēw ēsa, “mahti pimitisahon.” 
LUK.5.28	Levi ēsa pasikōw, kahkiyaw kīkway ē‑nakatahk, ēkwa pimitisahwēw.
LUK.5.29	ēkwa ēsa wīkihk Levi kī‑wīhkohkēstamawēw Jesusa, ēkwa mihcēt ēkota ē‑natomihcik otipahikēhiwēwak ēkwa kotakak ayisiyiniwak. 
LUK.5.30	ātiht Phariseewak mīna ātiht kā‑kiskinohamākēcik wiyasiwēwin ēkota ē‑wīcihiwēcik āyimōmēwak Jesusa, ē‑itācik okiskinohamawākana, “tānēhki kā‑wīci-mīcisōmāyēkok ōki otipahikēhiwēwak ēkwa kotakak kā‑pīwēyihtākosicik?” itēwak ēsa.
LUK.5.31	ōmisi itēw ēsa Jesus, “ayisiyiniwak kā‑miywāyācik namōya katāc kita-wāpamācik maskihkīwiyiniwa, aniki piko kā‑āhkosicik. 
LUK.5.32	namōya ē‑pē-itohtēyān kita-kakēskimakik kwayask itātisak kita-kwēskātisicik, māka kā‑pīwēyihtākosicik.”
LUK.5.33	ātiht ayisiyiniwak ōmisi itēwak Jesusa, “okiskinohamawākana John īwanisīhisowak tāpitawi mīna mawimoscikēwak, ēkwa okiskinohamawākaniwāwa Phariseewak wīstawāw ēkosi tōtamwak. māka kikiskinohamawākanak mīcisowak mīna minihkwēwak.”
LUK.5.34	ōmisi itēw ēsa Jesus, “namōya kika-kī-kipihtināwak kā‑natomihcik wīkihtowinihk ēkāya kita-mīcisocik mēkwāc ēkota nāpēw owīkihtow ē‑wīcihiwēt. 
LUK.5.35	māka kita-ispayiw ispīhk owīkihtow kita-sipwēhtahiht, ēkota ēkwa kita-īwanisīhisowak.”
LUK.5.36	Jesus ē‑aspahākēmot ōma, “namōya awiyak yāyikipitam oskasākāhk ohci kita-mīsahahk kayāsi-miskotākay. kīspin ēkosi tōtamwak, kita-pīkosāwātam anima oskasākay, ēkwa namōya pēyakwan kita-isinākwan anima mīsahikan kayāsasākāhk. 
LUK.5.37	ahpō mīna namōya awiyak asowatāw oski-sōmināpoy kayāsi-pahkēkinowatihk, ayisk anima oski-sōmināpoy ohci kita-yāyikipayiw anima kayāsi-pahkēkin. ēkosi kita-ohcikawin sōmināpoy ēkwa kita-misiwanātan anima pahkēkinowat. 
LUK.5.38	nawac kita-asowatāhk oski-sōmināpoy oski-pahkēkinowatihk. 
LUK.5.39	ēkwa minihkwētwāwi kayāsi-sōmināpoy, namōya awiyak nōhtē-minihkwēw oski-sōmināpoy, nawac wīhkasin itēyihcikātēw kā‑kīsākamastēk.”
LUK.6.1	Jesus kī‑pimohtēw kistikānihk Jewa ē‑ayamihēwi-kīsikāk. kiskinohamawākanak kī‑manipitēwak oscikwānisa pahkwēsikanihkāna ohci, ē‑sinikonācik mīna ē‑mowācik. 
LUK.6.2	ātiht Phariseewak itēwak, “tānēhki kā‑pīkonamēk wiyasiwēwin kā‑itastēk ēkāya ēkosi kita-tōtamihk ē‑ayamihēwi-kīsikāk?”
LUK.6.3	Jesus ōmisi itēw, “kikī-ayamihtānāwāw tānisi David ē‑kī-tōtahk, ispīhk wiya ēkwa otōskinīkīma kā‑nōhtēhkatēcik. 
LUK.6.4	kī‑pīhtikwēw kisē-manitow owāskāhikaniyihk, ē‑otināt pahkwēsikana ē‑kī-pakitinamāmiht kisē-manitowa, kī‑mowēw ēkwa kī‑miyēw otōskinīkīma, āta ē‑itastēyik wiyasiwēwinihk ayamihēwiyiniwak piko kita-mowācik anihi pahkwēsikana.”
LUK.6.5	ēkwa ōmisi itēw, “ayisiyinīwikosisān tipēyihtam ayamihēwi-kīsikāw.”
LUK.6.6	kīhtwām ē‑ayamihēwi-kīsikāk Jesus kī‑kiskinohamākēw Jewak otayamihēwikamikowāhk. ēkota ayāw pēyak nāpēw ē‑nipowicihcēt okihciniskihk. 
LUK.6.7	ātiht kā‑kiskinohamākēcik wiyasiwēwin ēkwa ātiht Phariseewak kī‑nōhtē-misihēwak ēkosi kwayask nākatohkēwak Jesusa ē‑tōtamiyit, ēkota ohci ē‑kakwē-māyipayihācik. ēkosi mitoni nākatohkēwak kīspin kita-iyinīhkahiwēyit ē‑ayamihēwi-kīsikāyik. 
LUK.6.8	māka Jesus kiskēyihtam tānisi ē‑itēyihtamiyit ēkosi ēsa itēw anihi nāpēwa, “āstam, mahti pē‑nīpawi ōta.” ēkwa ēkota nitawi-nīpawiyiwa. 
LUK.6.9	ēkwa Jesus itēw anihi, “kikakwēcimitināwāw, tānisi kiwiyasiwēwininaw ē‑itastēk kita-tōtamahk ē‑ayamihēwi-kīsikāk? kita-māyi-tōtamahk cī, ahpō cī kita-miyo-tōtamahk? kita-pimācihāyahk cī awiyak, ahpō cī kita-misiwanācihāyahk?” 
LUK.6.10	ē‑kitāpamāt kahkiyaw, ōmisi itēw anihi nāpēwa, “mahti tasoniskēyi.” ēkosi tōtam ēkwa miywāyāw.
LUK.6.11	ēkwa ēsa mistahi kisiwāsiwak ēkwa pāh‑pīkiskwātitowak tānisi kita-kī-tōtawācik Jesusa.
LUK.6.12	ēkwa Jesus kī‑āmaciwēw ispatināw ēkotē kapē-tipisk ē‑ayamihēstawāt kisē-manitowa. 
LUK.6.13	ē‑wāpaniyik kī‑tēpwātēw okiskinohamawākana ēkwa nawasōnēw nīsosāp, itisahwākana ē‑itasiwātāt. 
LUK.6.14	ēwakonik ōki: Simon, ēwako Peter kā‑itāt, ēkwa osīma Andrew, James ēkwa John, Philip ēkwa Bartholomew, 
LUK.6.15	Matthew ēkwa Thomas, ēkwa James okosisa Alphaeus, ēkwa Simon, ēwako Zealot ē‑isi-kiskēyimiht, 
LUK.6.16	ēkwa Judas okosisa James, ēkwa Judas Iscariot, ēwako kā‑wī-misimāt Jesusa.
LUK.6.17	ispīhk Jesus ē‑pē-nīhtaciwēt asici itisahwākana, kī‑nīpawiw ita ē‑tahtakwahcāyik asici mihcēt okiskinohamawākana. mihcēt ayisiyiniwak ēkota kī‑ayāwak misiwē Judea askīhk ohci ēkwa Jerusalemihk ēkwa ōtēnawa Tyre ēkwa Sidon sisonē kihcikamīhk kā‑ayāki, 
LUK.6.18	ē‑pē-natohtawācik Jesusa ēsa ēkwa kita-iyinīhkahikocik nanātohk ē‑itāspinēcik. aniki mīna kā‑pīhciyawēskākocik maci-ahcāhkwa kī‑takohtēwak; ēwakonik mīna miywāyāwak. 
LUK.6.19	ēkwa ēsa kahkiyaw ayisiyiniwak kakwē-sāminēwak, wiya omamāhtāwisiwinihk ohci kī‑iyinīhkahēw kahkiyaw.
LUK.6.20	Jesus ē‑kitāpamāt okiskinohamawākana itēw,
LUK.6.20	“kisawēyimikowisināwāw kiyawāw kā‑kitimākisiyēk;
LUK.6.20	otipēyihcikēwin kisē-manitow kitipēyihtēnāwāw!
LUK.6.21	kisawēyimikowisināwāw kiyawāw mēkwāc kā‑nōhtēkatēyēk,
LUK.6.21	ka‑wī-tēpipayināwāw!
LUK.6.21	kisawēyimikowisināwāw kā‑mātoyēk anohc,
LUK.6.21	ayisk ka‑wī-pāhpināwāw!
LUK.6.22	“kisawēyimikowisināwāw ispīhk ayisiyiniwak ē‑pakwātikoyēkok, ē‑ātawēyimikoyēkok, ē‑pīwēyimikoyēkok, ē‑maci-itēyimikoyēkok nayēstaw piko ē‑pimitisahwāyēk ayisiyinīwikosisān! 
LUK.6.23	miywēyihtamōhkēk ēkwa mōcikisimōhkēk, ayisk kika-misi-tipahamākowisināwāw kihci-kīsikohk. ayisk omosōmipaniwāwa ēkosi kī‑tōtawēyiwa okiskiwēhikēwa.
LUK.6.24	“māka mitoni kika-āyimisināwāw kiyawāw mēkwāc kā‑wēyōtisiyēk;
LUK.6.24	āsay kikī-miywāyānāwāw!
LUK.6.25	kika-āyimisināwāw kiyawāw mēkwāc kā‑kīspoyēk;
LUK.6.25	kika-nōhtēhkatānāwāw!
LUK.6.25	kika-āyimisināwāw kiyawāw kā‑pāhpiyēk anohc;
LUK.6.25	kika-kakwātakēyimonāwāw mīna kika-mātonāwāw!
LUK.6.26	“kika-āyimisināwāw ispīhk kahkiyaw ayisiyiniwak kimamihcimikowāwak. omosōmipaniwāwa ēkosi kī‑tōtawēyiwa okiskiwēhikēwihkāna.
LUK.6.27	“kiwīhtamātināwāw kiyawāw kā‑natohtawiyēk: sākihihkok ēkwa kwayask tōtāhkok aniki kā‑pakwātikoyēkok, 
LUK.6.28	sawēyimihkok aniki kā‑maci-akimikoyēkok, ēkwa ayamihēstamāhkok aniki ēkāya kwayask kā‑tōtākoyēkok. 
LUK.6.29	kīspin awiyak kipasīhkwēhok napatē kiwaniwāhk, kwēskiskwēyi mīna kita-pasihkwēhok kwēski. kīspin awiyak otinam kiwaskitasākay, mīna kika-miyāw kipapakiwayānasākay. 
LUK.6.30	mēkik kīkway awiyak kā‑natotamākoyēk, ēkwa kīspin awiyak otinamāsow kīkway ē‑ayāyēk, ēkāya kāwi natotamāhkok. 
LUK.6.31	miyo-tōtawihkok ayisiyiniwak pēyakwan kā‑isi-nitawēyihtamēk kita-miyo-tōtākawiyēk.
LUK.6.32	“kīspin kisakihāwak aniki piko kā‑sākihiskik ayisiyiniwak, tānēhki ta‑kī-sawēyimikowisiyēk? ahpō piko omacātisak sākihēwak anihi kā‑sākihikocik. 
LUK.6.33	kīspin kimiyo-tōtawāwak aniki piko kā‑miyo-tōtāskik, ēkāya ihtatēyihtamok kita-sawēyimikowisiyēk. ahpō piko omacātisak ēkosi tōtamwak! 
LUK.6.34	kīspin kitawihāwak aniki piko kā‑nihtā-tipahikēcik, tānēhki kā‑ihtatēyihtamēk kita-sawēyimikowisiyēk? ahpō piko omacātisak awihēwak omacātisa kita-tipahamākocik. 
LUK.6.35	māka sākihihkok aniki kā‑pakwātikoyēkok, ēkwa miyo-tōtāhkok; awihiwēk ēkwa ēkāya pakosēyihtamok kita-tipahamākawiyēk. kika-misi-tipahamākowisināwāw, ēkwa kika-okosisimikowāw kā‑māwaci-ispāhkēyihtākosit kisē-manitow. ayisk miyo-tōtawēw anihi ayisiyiniwa ēkāya kā‑nanāskomoyit mīna kā‑macātisiyit. 
LUK.6.36	kitimākēyihtok tāpiskōc kohtāwīmāw kā‑isi-kitimākēyihcikēt.
LUK.6.37	“ēkāya wiyasiwātihkok ayisiyiniwak, ēkosi namwāc kisē-manitow kika-wiyasiwātikowāw. ēkāya atāmēyimihkok ayisiyiniwak ēkosi kisē-manitow namōya kika-atāmēyimikowāw. pōnēyihtamāhkok omāyi-tōtamowiniwāwa ayisiyiniwak, ēkosi kisē-manitow kika-pōnēyihtamākowāw. 
LUK.6.38	miyik kotakak ēkosi kisē-manitow kāwi kika-miyik. kika-miyikawin ē‑misi-ayiwākaskinēk kimaskimotihk. iyikohk ē‑mēkiyan kisē-manitow kika-miyik.”
LUK.6.39	ēkwa Jesus ācimostawēw ē‑aspahākēmot okiskinohamawākana, “hāw, pēyak nāpēw ēkāya ē‑wāpit namōya kita-kī-kiskinohtahēw kotaka nāpēwa ēkāya ē‑wāpiyit. kīspin ēkosi tōtahki, kita-pihcipayiwak wātihk. 
LUK.6.40	namōya kiskinohamawākan ayiwākēyihtākosiw ispīhci okiskinohamākēma, māka ispī kīsihtāci okiskinohamāsowin pēyakwan kita-isi-iyinīsiw tāpiskōc okiskinohamākēma.
LUK.6.41	“tānēhki kā‑pisiskāpahtamwat kiciwām anima kā‑pisinit, ēkwa ēkāya ē‑nākatohkēyan anima misi-mistik kā‑misi-pisiniyan? 
LUK.6.42	tānisi kā‑itat kiciwām, ‘mahti niciwām, nika-otinēn anima kā‑pisiniyan,’ ēkwa kiya ēkāya ē‑wāpahtaman anima misi-mistik kā‑pisiniyan? okakēpātis! otina nīkān anima misi-mistik kā‑pisiniyan, ēkosi kwayask kika-wāpin ka‑otinaman anima kiciwām kā‑pisinit.
LUK.6.43	“ē‑miyokit mīnisāhtik namōya māyi-mīnisiwiw, ēkwa mīna ē‑māyikit mīnisāhtik namōya miyo-mīnisiwiw. 
LUK.6.44	mīnisa kā‑ayāt mistik ēkota ohci kiskēyihcikātēw ē‑tānitowāhtikowit. namōya kimawison misi-sōmina okāminakasīwāhtikohk ohci, ahpō mīnisīhkāna namōya mawisonāniwiw okinīwāhcikosihk ohci. 
LUK.6.45	ē‑miywātisit ayisiyiniw pētāw miyo-kīkway omiyo-tēhihk ohci; ē‑macātisit ayisiyiniw pētāw maci-kīkway omaci-tēhihk ohci. ayisk kitōn pīkiskwātam kīkway kā‑sākaskinēyik kitēhihk.
LUK.6.46	“namōya nānitaw itāpatan ‘otipēyihcikēw, otipēyihcikēw,’ kita-isiyēk, ēkwa ēkāya kita-tōtamēk kā‑wīhtamātakok kīkway. 
LUK.6.47	awiyak ē‑pē-nāsit ēkwa ē‑natohtawit kā‑itwēwak ēkwa ē‑pimitisahot kika-kiskēyihtamohitināwāw tānisi ē‑isi-pimātisit. 
LUK.6.48	tāpiskōc ana nāpēw kā‑wāskāhikanihkēt, ē‑wātihkēt itāmihk isi ēkwa ēkota ē‑tahkohtastāt asinīhk. kī‑iskipēw sīpiy, ēkwa anima wāskāhikan namwāc wēpāhotēw wiya ē‑āyītastēk. 
LUK.6.49	māka awiyak ē‑pēhtahk ōhi nipīkiskwēwina ēkwa ēkāya ē‑pimitisahahk, ēwako tāpiskōc ana nāpēw kā‑wāskāhikanihkēt ēkāya ē‑āyītastāt; ispī ē‑iskipēyik anima wāskāhikan kī‑pīkwāhotēw sēmāk!”
LUK.7.1	ispī Jesus ē‑kīsi-pīkiskwātamawāt ōhi kīkwaya ayisiyiniwa, kī‑itohtēw Capernaumihk. 
LUK.7.2	simākanisiwikimāw Rome ohci, ēkotē kī‑ayāwēw otatoskēyākana mitoni ē‑takahkēyimāt; ēwako awa atoskēyākan kī‑misi-āhkosiw ēkwa ētataw ē‑pimātisit. 
LUK.7.3	ispī ana simākanisiwikimāw ē‑pēhtahk Jesusa ohci, isitisahwēw ātiht Jewa
LUK.7.4	pē‑nātēwak Jesusa ēkwa ē‑kāh-kitimākimostawācik, “awa nāpēw mitoni tēpakēyihtākosiw kita-wīcihat. 
LUK.7.5	sākihēw kitiyinīminawa, ēkwa wiya tipiyaw kikī-osīhtamākonaw ayamihēwikamik.”
LUK.7.6	ēkosi Jesus ati-wīcēwēw. namōya wāhyaw ē‑ihtācik wāskāhikanihk ohci, ana simākanisiwikimāw itisahwēw owīcēwākana kita-wīhtamawāyit Jesusa, “kā‑tipēyihcikēyan, ēkāya katāc āyimiho, namōya nitēpakēyihtākosin kita-pē-pīhtikwēyan niwāskāhikanihk, 
LUK.7.7	namōya mīna nitēpakēyimison kita-nakiskātān. sōskwāc pīkiskwāta ēkosi kita-miywāyāw nitatoskēyākan. 
LUK.7.8	ōma kā‑itwēyān nīsta nitipēyimikwak kihci-simākanisiwikimāwak, ēkwa nitipēyimāwak simākanisak. nisīhkimāw awa pēyak: ‘itohtē!’ nititāw, ēkosi itohtēw. ēkwa kotak, ‘āstam!’ nititāw, ēkosi pē‑itohtēw. ēkwa nisīhkimāw nitatoskēyākan, ‘ōma tōta!’ ēkosi tōtam.”
LUK.7.9	Jesus ēsa māmaskātam ōma ē‑pēhtawāt; ē‑kwēskīstawāt ayisiyiniwa itēw, “kiwīhtamātināwāw, namōya wīhkāc nimiskawāw ēkosi isi kita-tāpowakēyihtahk, namōya ahpō Israelīwiyinīnāhk.”
LUK.7.10	ōki otitwēstamākēwak kī‑wāyinīwak simākanisiwikimāwa wīkiyihk ēkwa ēkotē wāpamēwak anihi atoskēyākana ē‑miywāyāyit.
LUK.7.11	mwēscasēs Jesus kī‑itohtēw ōtēnāhk Nain ē‑isiyihkātēyik, ē‑wīcēwāt okiskinohamawākana ēkwa mihcēt ayisiyiniwa. 
LUK.7.12	mayaw ē‑takohtēt ēkota ōtēnāhk iskwāhtēmihkānihk, kī‑pimohtatāwak miyaw, ē‑kī-pōni-pimātisiyit nāpēwa. ēwako awa nāpēw ē‑pēyakosisāniwit, okāwiya ē‑mōsiskwēwiyit ēkwa mihcēt ayisiyiniwak ōtēnāhk ohci kī‑pimi-wīcēwēwak. 
LUK.7.13	ispī kā‑tipēyihcikēt ē‑wāpamāt anihi iskwēwa kī‑kitimākinawēw, ōmisi itēw, “ēkāya māto.” 
LUK.7.14	ēkwa ēsa nātam anima ita kā‑pimohtatahk ē‑sāminahk, ēkosi ōki nāpēwak kā‑pimohtatācik nakīwak. Jesus itwēw, “oskinīkiw! mahti waniskā, kititin!” 
LUK.7.15	ana oskinīkiw kā‑kī-nipit samatapiw ēkwa māci-pīkiskwēw, ēkwa Jesus miyēw kāwi okāwiyiwa.
LUK.7.16	kahkiyaw kostāciwak ēkwa mamihcimēwak kisē-manitowa ē‑itwēcik, “ē‑sōhkātisit okiskiwēhikēw kipē-wīcēkonaw! kisē-manitow pē‑takohtēw kita-pimācihāt otayisiyinīma.”
LUK.7.17	ēkosi Jesus kī‑ācimāw misiwē itē Judea askīhk ēkwa wāsakām kotaka askiya.
LUK.7.18	ispī John ē‑ācimostākot okiskinohamawākana tānisi ē‑tōtamiyit Jesusa, kī‑tēpwātēw nīso 
LUK.7.19	ēkwa kī‑sipwēhtisahwēw kita-nitawi-kakwēcimāyit kā‑tipēyihcikēyit, “kiya cī ōma kā‑wī-takohtēyan, ahpō cī kotak awiyak nika-pēhānān?”
LUK.7.20	kā‑nakiskawācik Jesusa itēwak, “John osīkahāhtākēw nipē-itisahokonān kita-kakwēcimitāhk, ‘kiya cī ana kā‑wī-takohtēt, ahpō cī kotak awiyak nika-pēhānān?’”
LUK.7.21	ēkospīhk anima Jesus kī‑iyinīhkahēw mihcēt ayisiyiniwa tahto kā‑āhkosiyit, nanātohk kā‑itāspinēyit, mīna wayawītisahwēw maci-ahcāhkwa, ēkwa kī‑wāpihēw ēkāya kā‑wāpiyit. 
LUK.7.22	kī‑naskwēwasimēw Johna otitwēstamākēmiyiwa, ē‑itāt, “nitawi-wīhtamāhk John kīkway kā‑wāpahtamēk mīna kā‑pēhtamēk: ēkāya kā‑wāpicik wāpiwak, ēkwa kā‑māskipayicik kwayask pimohtēwak, ēkwa aniki kā‑kakwātakihikocik wasakāspinēwin pēhkihāwak, ēkwa kā‑kakēpihtēcik pēhtamwak, ēkwa onipiwak kīhtwām pimātisiwak, ēkwa wīhtamawāwak miywācimowin anihi kā‑kitimākisicik. 
LUK.7.23	sawēyihtākosiwak aniki tāpitawi kā‑tāpowakēyimicik!”
LUK.7.24	ē‑kī-sipwēhtēyit otitwēstamākēwa, Jesus kī‑māci-āyimōtamawēw ayisiyiniwa Johna ohci, “kīkway ē‑kī-ihtatēyihtamēk ispī pakwataskīhk ē‑kī-itohtēyēk kita-wāpamāyēk John? maskosīs cī piko itē ē‑wēpāstahk? 
LUK.7.25	kīkway ē‑kī-nitawi-wāpahtamēk? nāpēw cī ē‑miyosīhot? ayisiyiniwak ēkosi kā‑isīhocik mīna kā‑miyo-pamihocik kihci-okimāwikamikohk ayāwak! 
LUK.7.26	wīhta kīkway kā‑kī-nitawāpahtamēk! okiskiwēhikēw cī? ēha, ēwako anima, māka ayiwāk wiya itēyihtākosiw ispīhci ana okiskiwēhikēw. 
LUK.7.27	ēwako awa John kā‑pē-ācimiht, kihci-masinahikanihk ē‑itastēk, ‘kisē-manitow itwēw, nika-itisahwāw nititwēstamākēm kita-nīkānohtāsk ēkwa kita-kwayācihtamāsk mēskanaw.’
LUK.7.28	kiwīhtamātināwāw, John nawac ayiwāk itēyihtākosiw ispīhci piko awiyak kā‑pē-nihtāwikit. māka ana kā‑māwaci-pīwēyimiht kisē-manitow otipēyihcikēwinihk, ēwako ayiwāk itēyihtākosiw ispīhci John.”
LUK.7.29	kahkiyaw ayisiyiniwak kā‑pēhtawācik, ahpō aniki kā‑tipahikēhiwēcik okimānāhk ohci, ēwakonik kwayask kā‑pimitisahwācik kisē-manitowa ayisk ē‑kī-sīkahāhtākocik Johna osīkahāhtākēw. 
LUK.7.30	māka Phariseewak mīna kā‑kiskinohamākēcik wiyasiwēwin kī‑asēnamwak kisē-manitowa kā‑nitawēyimikocik kita-tōtahkik, ēkwa namōya ohci-nitawēyihtamwak kita-sīkahāhtākocik Johna.
LUK.7.31	Jesus ati-itwēw, “tānisi nika-kī-itwān anohc ohci ayisiyiniwak kā‑isi-itātisicik? 
LUK.7.32	tāpiskōc awāsisak kā‑apicik ita kā‑atāwākēhk ē‑tāh-tēpwātitocik:
LUK.7.32	‘nikī-wīkihtowi-kitohcikānān
LUK.7.32	ēkwa namwāc kikī-nīmihitonāwāw!
LUK.7.32	nikī-nikamonān nahinikēwi-nikamona,
LUK.7.32	māka namwāc kikī-mātonāwāw!’
LUK.7.33	“John osīkahāhtākēw pē‑itohtēw, ēkwa īwānisīhisow, ēkwa namwāc ohci-minihkwēw sōmināpoy, ēkwa kititāwāw, ‘pīhciyawēskākow maci-ahcāhkwa!’ 
LUK.7.34	ayisiyinīwikosisān takohtēw ē‑mīcisot mīna ē‑minihkwēt, ēkwa kititāwāw, ‘īh, awa nāpēw kāsakēw ēkwa minihkwēw sōmināpoy, ē‑wīcēwākanit otipahikēhiwēwa ēkwa pīwiyiniwa!’ 
LUK.7.35	kisē-manitow otiyinīsiwin wāpahcikātēyiw ē‑tāpwēmakaniyik ayisiyiniwak kā‑ohci-pimitisahahkik.”
LUK.7.36	pēyak anihi Phariseewa natomik Jesus kita-wīci-mīcisōmāt, ēkosi kī‑nitawi-pīhtikwēw wīkiyihk mīna kī‑apiw kita-mīcisot. 
LUK.7.37	ōtēnāhk ohci pēyak iskwēw ē‑kakēpātisit, kī‑pēhtam Jesusa ēkota Phariseewa owāskāhikaniyihk ē‑mīcisoyit. ē‑wīhkimākwaniyik pimiy pētāw ē‑asiwatēyik asiniy mōtēyāpiskohk, 
LUK.7.38	nāway ē‑nīpawīstawāt Jesusa, ositiyihk kī‑mātow ē‑sāpopatāt otohcikawāpiwina ohci. ēkwa kāsīham ositiyiwa wēstakaya ohci, ocēhtam ēkwa tōminam kā‑wīhkimākwaniyik tōminikan ohci. 
LUK.7.39	kā‑wāpahtahk ōma, awa Pharisee kā‑kī-natohkēmot, ōmisi kī‑itēyihtam, “kīspin tāpwē awa nāpēw okiskiwēhikēw, ta‑kī-kiskēyihtahk tānitowahk ōhi iskwēwa kā‑sāminikot, ayisk ē‑kakēpātisiyit.”
LUK.7.40	ēkwa Jesus pīkiskwēpayiw, “Simon, kīkway kinōhtē-wīhtamātin.”
LUK.7.40	“ēha, okiskinohamākēw, wīhtamawin,” itik.
LUK.7.41	Jesus māci-ācimostawēw, “nīso nāpēwak ē‑masinahamawācik nāpēwa ē‑awihiwēyit māna sōniyāwa. pēyak kī‑masinahamawēw niyānanwāw mitātahtomitanaw sōniyāsa, ēkwa ana kotak niyānanomitanaw. 
LUK.7.42	ēkāya ē‑kī-tipahamākot kī‑pakitēyihtamawēw ē‑isi-nīsiyit. hāw, tānihi awasimē nawac kā‑sākihikot?”
LUK.7.43	Simon ē‑naskwēwasimāt itēw, “anihi ētikwē nawac mistahi kā‑pakitēyihtamawāt.”
LUK.7.43	ēkosi Jesus itēw, “kwayask kinisitohtēn.” 
LUK.7.44	ēkwa ē‑kwēskīstawāt anihi iskwēwa itēw Simona, “kiwāpamāw cī awa iskwēw? nikī-pīhtikwān kīkihk, namwāc kitohci-miyin nipiy ta‑kāsīhamān nisita, māka wiya nikī-kāsīhamāk otōhcikawāpiwina ohci, pāhkwaham wēstakaya ē‑āpacihtāt. 
LUK.7.45	namwāc kitohci-ocēmin, māka aspin kā‑pīhtikwēyān, namwāc pōni-ocēhtam nisita. 
LUK.7.46	namwāc kitohci-tōminēn nistikwān, māka wiya kī‑tōminam nisita tōminikan ohci. 
LUK.7.47	ēwako ohci kā‑wīhtamātān, pōnēyihtamawāw āta ē‑mihcētiniyiki owanitōtamowina, cikēmā mistahi kisēwātisiw. māka ana apisīs kā‑pōnēyihtamāht apisīs piko kisēwātisiw.”
LUK.7.48	ēkosi itēw iskwēwa, “kimaci-tōtamowina pōnēyihcikātēwa.”
LUK.7.49	ēkosi ēkwa anihi kā‑kī-wīci-mīcisōmāt kī‑māci-āyimōtamātowak ē‑itwēcik, “awīna awa ahpō piko ēkwa kā‑pōnēyihtamākēt maci-tōtamowina?”
LUK.7.50	ēkosi itēw anihi iskwēwa, “kitāpwēhtamowin kipimācihikon; ēkosi māka, kika-wī-pēyāhtakēyimon.”
LUK.8.1	mwēstas kī‑ati-pimohtēhow Jesus mīna nīsosāp okiskinohamawākana, ē‑itohtēcik ōtēnāhk mīna ōcēnāsihk, ē‑kakēskihkēmot omiywācimowin kisē-manitowa otipēyihcikēwiniyiw ohci, 
LUK.8.2	ēkwa mīna ātiht iskwēwak aniki kā‑kī-miywāyāhikocik Jesusa ē‑pīhciyawēskākocik maci-ahcāhkwa ēkwa ē‑kī-āhkosicik wīcihiwēwak wīstawāw: Mary Magdalene, tēpakohp maci-ahcāhkwa ē‑kī-wayawītisahomiht, 
LUK.8.3	Joanna, onāpēma Chuza ē‑kī-pamihtāt kihci-okimāwa Heroda otokimāwikamikoyihk, ēkwa Susanna, ēkwa mihcēt kotakak iskwēwak wiyawāw tipiyaw kī‑pamihēwak Jesusa mīna kiskinohamawākana.
LUK.8.4	ayisiyiniwak kī‑āhkami-takohtēwak ē‑pē-nitawi-wāpamācik Jesusa, ōtēnawa nanānis ohci. ēkwa ispīhk ē‑mihcētiwiht, Jesus kī‑ācimostawēw ōma aspahākēmowin.
LUK.8.5	“pēyakwāw pēyak nāpēw ē‑nitawi-kistikēt. ēkwa ē‑siswēwēpināt kiscikānisa otaskīhk, ātiht kiscikānisa kī‑pahkisiniyiwa mēskanāsihk ita ē‑tahkoskātimiht, ēkwa piyēsīsak ē‑mowācik. 
LUK.8.6	ātiht kī‑pahkisinwak ita ē‑asinīskāhk, ēkwa ispī ē‑sākikicik kī‑ati-pāsowak wiya ē‑pāstēk askiy ēkota. 
LUK.8.7	ātiht kiscikānisak kī‑pahkisinwak okāminakasīskāhk, ēkwa ēkota wīci-ohpikiwak ē‑ayiwākiskākocik. 
LUK.8.8	ēkwa ātiht kiscikānisak pahkisinwak ita ē‑miywāsik askiy, ēkwa miyokiwak; mā‑mitātahtomitanaw tahtwāw iyikohk kispakakikiw.”
LUK.8.8	ēkwa ē‑kīsi-ācimot Jesus itēw ēsa, “kwayask natohtamok kīspin kitayānāwāw mihtawakaya.”
LUK.8.9	okiskinohamawākana kakwēcimik Jesus tānisi ē‑itwēmakaniyik ōma kā‑ācimostawāt, 
LUK.8.10	ēkwa ōmisi itēw, “kiyawāw ē‑miyikowisiyēk māmaskāti-nisitohtamowin otipēyihcikēwin kisē-manitow, māka kotakak piko kita-aspahākēmohk, ēkosi āta ē‑itāpicik namōya ka‑wāpahtamwak, ēkwa āta ē‑natohtahkik namōya ka‑nisitohtamwak.
LUK.8.11	“ōmisi kita-isi-nisitohcikātēk ōma aspahākēmowin: kiscikānis ana tāpiskōc otitwēwin kisē-manitow. 
LUK.8.12	aniki kiscikānisak kā‑pahkisihkik mēskanāsihk, ēwakonik tāpiskōc ayisiyiniwak kā‑pēhtahkik, māka maci-manitow maskamēw anima miywācimowin otēhiwāhk ohci, ēkosi ēkāya kita-tāpwēhtamiyit ēkwa ēkāya kita-pimācihimiht. 
LUK.8.13	aniki kiscikānisak kā‑pahkisihkik asinīskāhk, ēwakonik tāpiskōc ayisiyiniwak kā‑pēhtahkik mīna kwayask takahkēyihtamwak. māka namwāc tāh‑tāpwē kihci-nisitohtamwak; aciyaw piko tāpowakēyihtamwak māka mayaw ē‑nayēhtāwīcik, pōnihtāwak. 
LUK.8.14	kiscikānisak kā‑pahkisihkik okāminakasīskāhk, ēwakonik tāpiskōc ayisiyiniwak kā‑natohtahkik, māka wanāhikwak pīkwēyihtamowin ēkwa wēyōtisiwina, ēkwa miywēyihtamowina opimātisiwiniwāhk ohci, ēkosi namōya kaskihtāwak kita-kīsi-ohpikicik. 
LUK.8.15	aniki kiscikānisak kā‑pahkisihkik ē‑miywāsiniyik askiy, ēwakonik tāpiskōc ayisiyiniwak kwayask kā‑natohtahkik miywācimowin ēkwa miciminamwak omiyo-tēhiwāhk. kwayask pimitisahamwak ē‑sā-sīpēyihtahkik isko ē‑misi-mīnisiwicik.
LUK.8.16	“namōya awiyak saskaham wāsaskotēnikan kita-akwanahahk wiyākan ohci ahpō kita-astāt sīpā nipēwinihk, māka piko kita-tēhtastāt tahkohc ita ē‑ispāyik, ēkosi ayisiyiniwak pīhtikwētwāwi kita-wāsaskotēnamawāwak.
LUK.8.17	“kahkiyaw kīkway ē‑kācikātēk piyisk ka‑kiskēyihcikātēw, ēkwa kahkiyaw kīkway ē‑akwanahamihk kita-miskikātēw ēkwa kita-wāpahcikātēw.
LUK.8.18	“nākatohkē kā‑isi-natohtamēk; ayisk awiyak ē‑ayāt kīkway ayiwāk kita-miyikowisiw, māka awiyak ēkāya kīkway ē‑ayāt kita-maskamāw ahpō apisīs kā‑itēyihtahk ē‑ayāt.”
LUK.8.19	Jesus okāwiya mīna osīma kī‑pē-nātik, māka namwāc kī‑otihtik, osām mihcēt ayisiyiniwa ē‑kipiskākoyit. 
LUK.8.20	awiya wīhtamāk Jesus, “kikāwiy ēkwa kisīmak wayawītimihk nīpawiwak ē‑nōhtē-wāpamiskik,” itāw.
LUK.8.21	Jesus itēw, “nikāwiy mīna nīcisānak aniki kā‑pēhtahkik kisē-manitowa otitwēwiniyiw mīna kā‑pimitisahahkik.”
LUK.8.22	pēyakwāw Jesus kī‑pōsiw ōsihk ē‑wīcēwāt okiskinohamawākana, ōmisi itēw, “mahti akāmihk isicimētāk.” ēkosi sipwēcimēwak. 
LUK.8.23	ē‑mēkwā-pimāsicik, Jesus kī‑nipēpayiw. kētahtawē kā‑misi-yōtik misakāmē sākahikanihk, ēkwa anima ōsi kī‑māci-pīhtipēw, ēkosi kita-kosāpēcik. 
LUK.8.24	kiskinohamawākanak kī‑nitawi-koskonēwak Jesusa, ē‑itācik, “okimāw! okimāw! kika-nistāpāwānānaw!”
LUK.8.24	Jesus kī‑pasikōw ēkwa itasiwātam kita-ayiwāstaniyik mīna kita-kāmwātaniyik nipiy kā‑mamahkāskāyik; ēkwa kī‑āstē-kīsikāyiw, ēkosi kī‑ayiwāstaniyiw. 
LUK.8.25	ēkwa ōmisi itēw okiskinohamawākana, “tānitē ōma kitāpwēhtamowiniwāw?”
LUK.8.25	kī‑māmaskātamwak mīna kī‑kostāciwak, ē‑itwēcik, “awīna awa nāpēw? ahpō piko ē‑wiyasiwātahk yōtin mīna mamahkāskāw ēkwa ē‑nanahihtākot.”
LUK.8.26	Jesus ēkwa okiskinohamawākana kī‑takocimēwak nētē Gerasa askīhk, akām sākahikanihk ohci Galilee askīhk. 
LUK.8.27	mayaw ē‑kapāt Jesus kī‑nakiskāk pēyak nāpēwa ōtēnāhk ohci, ē‑pīhciyawēskākoyit maci-ahcāhkwa. kayās ohci ē‑papāmostāpēkasēt awa nāpēw, ēkwa ēkāya ē‑wī-kisātahk wīkihk, māka osām piko ē‑kī-papāmi-ayāt sēkwātihkānikamikwa. 
LUK.8.28	ispī ē‑wāpamāt Jesusa kī‑misi-tēpwēw, ē‑nawakipayihot ositiyihk Jesusa, ē‑kisīwēt itwēw, “Jesus, okosisa kā‑māwaci-ispāhkēyihtākosit kisē-manitow! kīkway ōma kā‑wī-tōtawiyan? kimawimostātin ēkāya kakwātakihin!” 
LUK.8.29	ōma kā‑itwēt ayisk Jesus ē‑kī-itasiwātāt maci-ahcāhkwa kita-pē-wayawīyit. (mihcētwāw ayisk kī‑otihtinik maci-ahcāhkwa. ēkwa āta ē‑kipahoht ē‑kī-tahkopitiht ocihcīhk mīna ositihk pīwāpiskwēyāpiya ohci, kī‑paskipitam māna pīwāpiskwēyāpiya ēkwa ē‑kī-sipwēyāmohikot maci-ahcāhkwa pakwataskīhk isi.)
LUK.8.30	Jesus kakwēcimēw ē‑itāt, “tānisi ē‑isiyihkāsoyan?”
LUK.8.30	“Legion nitisiyihkāson,” isi-naskwēwasimik, ayisk mihcēt maci-ahcāhkwa ē‑kī-pīhciyawēskākot. 
LUK.8.31	maci-ahcāhkwa kī‑mawimostāk Jesus ēkāya kita-itisahwāt itāmaskīhk.
LUK.8.32	mihcēt kohkōsak kī‑ayāwak ē‑nīhtaciwēhcāk ē‑mīcisocik. ēkosi maci-ahcāhkwak natotamawēwak Jesusa kiyām kita-pīhciyawēskawācik anihi kohkōsa, ēkosi pakitinēw Jesus. 
LUK.8.33	kī‑nakatēwak anihi nāpēwa ēkwa pīhciyawēskawēwak kohkōsa. kahkiyaw kohkōsak kī‑nīhtaciwēpahtāwak ē‑kīskatināyik ohci. kī‑pakastawē-kwāskohtiwak sākahikanihk ēkwa nistāpāwēwak.
LUK.8.34	nāpēwak ēkota ē‑kanawēyimācik ōhi kohkōsa kā‑nistāpāwēyit wāpahtamwak kahkiyaw kīkway ē‑ispayik, ēkosi kī‑nitawi-wīhtamawēwak ayisiyiniwa ōtēnāhk mīna okistikēwiyiniwa ēkota wāsakām. 
LUK.8.35	ayisiyiniwak kī‑nitawāpēnikēwak, ēkwa ē‑wāpamācik Jesusa, ēkota kī‑wāpamēwak ōhi nāpēwa kā‑kī-pīhciyawēskākoyit maci-ahcāhkwa ēkota ē‑ay-apiyit Jesusa ositiyihk. kī‑postayiwinisēyiwa ēkwa kwayask ē‑māmitonēyihtamiyit. ōki ayisiyiniwak kī‑kostāciwak. 
LUK.8.36	aniki kā‑kī-wāpahtahkik kī‑wīhtamawēwak kotaka ayisiyiniwa tānisi ē‑isi-miywāyāyit ōhi nāpēwa. 
LUK.8.37	ēkwa kahkiyaw ayisiyiniwak ēkota wāsakām kā‑ayācik kī‑wīhtamawēwak Jesusa kita-sipwēhtēyit osām ē‑sēkisicik. ēkosi Jesus kī‑pōsiw ōsihk ēkwa ati-sipwēcimēw. 
LUK.8.38	ana nāpēw kā‑kī-nakatikot maci-ahcāhkwa kī‑natotamawēw Jesusa kita-papāmi-wīcēwāt.
LUK.8.38	māka Jesus kī‑kīwētisahwēw, ē‑itāt, 
LUK.8.39	“niyā, ati-kīwē ēkwa nitawi-wīhtamawik ayisiyiniwak tānisi kisē-manitow ē‑kī-tōtamāsk.”
LUK.8.39	ana nāpēw kī‑papāmi-wīhtam ōtēnāhk tānisi Jesusa ē‑kī-isi-wīcihikot.
LUK.8.40	ispīhk kāwi ē‑kī-āsowahahk Jesus ē‑kapāt, ayisiyiniwak kī‑pē-nakiskawēwak ayisk ē‑kī-pēhācik. 
LUK.8.41	ēkota pēyak nāpēw Jairus kī‑takohtēw, ēwako onīkānīw pēyak ēkota ohci Jewak
LUK.8.42	ayisk ocānisa opēyakosāna ēsa ē‑ētatawisiyit, nīsosāp ē‑itahtwāskīwinēyit.
LUK.8.42	ēkwa Jesus ē‑ati-itohtēt mihcēt ayisiyiniwa kī‑pimitisahok ē‑kakēpiskākot. 
LUK.8.43	ēkota kī‑wīcihiwēw pēyak iskwēw nīsosāp askiy tāpitawi ē‑wanihtāt omihkom; kahkiyaw kī‑mēstinikēw kita-nanātawihikot maskihkīwiyiniwa, māka namōya awiya kī‑wīcihik. 
LUK.8.44	kī‑pē-pimitisahikēw ēkwa nāway ohci kī‑sāminam tipikwācikanihk oskotākāyiw Jesusa, ēkwa sēmāk kī‑pōni-wanihtāw omihkom. 
LUK.8.45	Jesus itwēw, “awīna kā‑sāminit?”
LUK.8.45	kahkiyaw ānwēhtamwak, ēkwa Peter itēw, “okiskinohamākēw, ayisiyiniwak ōma ē‑wāsakāpīstāskik ēkwa ē‑sīhtiskāskik.”
LUK.8.46	māka Jesus itēw, “awiyak nisāminik, ayisk nimōsihtān nitahcāhkohk sōhkisiwin ē‑wayawīmakahk.” 
LUK.8.47	ana iskwēw ē‑kiskēyihtahk ē‑mostāwikanēt, kī‑otihtapīstawēw Jesusa ē‑nanamipayit. ēkota ēkwa mēkwānohk, wīhtamawēw tānēhki kā‑sāmināt ēkwa sēmāk ē‑miywāyāt. 
LUK.8.48	Jesus itēw, “nitānis, kitāpwēhtamowin kimiywāyāhikon. hāw niyā, sipwēhtē, pēyāhtakēyimowin ayā.”
LUK.8.49	ē‑mēkwā-pīkiskwēt ōma, pē‑takopahtāw nāpēw Jairus wīkiwāhk ohci ē‑itāt anihi onīkānīwa Jairusa, “kicānis pōni-pimātisiw; ēkāya ayiwāk mikoskācih ana okiskinohamākēw.”
LUK.8.50	ē‑pēhtawāt Jesus itēw Jairusa, “ēkāya sēkisi; tēpiyāhk tāpwēhta, ēkosi kita-pimātisiw.”
LUK.8.51	ē‑takohtēt wāskāhikanihk namōya awiya pakitinēw kita-pīhtikwēyit, anihi piko, Petera, Johna, ēkwa Jamesa ēkwa ohtāwiyiwa mīna okāwiyiwa anihi oskinīkiskwēsisa. 
LUK.8.52	kahkiyaw ēkota kā‑ayācik kī‑mātowak ē‑mawīhkātācik, ēkwa Jesus itēw, “ēkāya mātok. namōya ana ē‑nipit, ē‑nipāt ana.”
LUK.8.53	kī‑pāhpihēwak, wiya ē‑kiskēyihtahkik ē‑kī-nipiyit. 
LUK.8.54	ēkwa Jesus ē‑sakicihcēnāt tēpwātēw, “iskwēsis, waniskā!” 
LUK.8.55	otahcāhkwa otihtik kāwi, ēkosi pasikōw sēmāk, ēkwa Jesus itwēw kita-asamimiht kīkway. 
LUK.8.56	mistahi ēsa kī‑māmaskātamwak aniki onīkihikomāwak. Jesus kitahamawēw ēkāya awiya kita-wīhtamawācik ōma kā‑ay-ihkiniyik.
LUK.9.1	Jesus kī‑tēpwātēw nīsosāp okiskinohamawākana, māmawi kī‑miyēw sōhkisiwin ēkwa itasiwātitowin, kita-wayawītisahwāyit kahkiyaw maci-ahcāhkwa ēkwa kita-iyinīhkahiwēyit 
LUK.9.2	ēkwa kita-nitawi-wīhtamiyit otipēyihcikēwiniyiw kisē-manitowa ēkwa kita-miywāyāhāyit otāhkosiwa. 
LUK.9.3	ēkwa itēw, “ēkāya kīkway tahkonamok ōma kā‑pimohtēhoyēk: namōya ahpō saskahohtākan, maskimot, nīmāwin, sōniyāw, namōya ahpō kotak papakiwayān. 
LUK.9.4	ita ē‑natomikawiyēk wāskāhikanihk, kisātamok ēkota pēyakwanohk isko kita-sipwēhtēyēk ēkota ohci. 
LUK.9.5	ita ēkāya ē‑natomikawiyēk, ati-nakatamok anima ōtēnaw ēkwa papāwisitēsimok ē‑wāpahtihāyēkok ayisiyiniwak ē‑māyi-tōtahkik ēkāya ē‑wī-natohtākoyēkok.”
LUK.9.6	kiskinohamawākanak kī‑sipwēhtēwak ē‑itohtēcik kahkiyaw ōcēnāsa, ē‑ātotahkik miywācimowin ēkwa ē‑iyinīhkahācik ayisiyiniwa piko itē.
LUK.9.7	ispī Herod ē‑pimipayihtāt Galilee askīhk, kī‑pēhtam kahkiyaw kīkwaya kā‑ispayiniyiki, mistahi kī‑wawānēyihtam, ayisk ē‑itwēcik ayisiyiniwak John osīkahāhtākēw ēsa ē‑āpisisihk. 
LUK.9.8	ātiht itwēwak Elijahwa ē‑wāpamimiht ēkwa kotakak ē‑itwēcik pēyak kayās okiskiwēhikēw ēsa ē‑kī-āpisisihk. 
LUK.9.9	Herod itwēw, “nikī-itasiwān John kita-nipahiht; awīna māka awa nāpēw kā‑pēhtamān ōma kā‑tōtahk mamāhtāwi-kīkwaya?” ēkwa ēsa kī‑kakwē-wāpamēw Jesusa.
LUK.9.10	otitisahwākana kī‑pē-nātik Jesus ēkwa ācimostāk kahkiyaw kīkway kā‑kī-tōtamiyit. kī‑sipwē-wīcēwēw wiyawāw piko Bethsaida ōtēnāhk isi. 
LUK.9.11	ispī ayisiyiniwak ē‑pēhtahkik Jesusa ē‑itohtēyit Bethsaida ōtēnāhk kī‑pimitisahwēwak. Jesus kī‑miyo-otinēw ēkwa wīhtamawēw otipēyihcikēwiniyiw kisē-manitowa ohci, ēkwa kī‑iyinīhkahēw anihi kā‑āhkosiyit.
LUK.9.12	ispī ē‑ati-otākosik, aniki nīsosāp kiskinohamawākanak kī‑pē-nātēwak Jesusa ē‑itācik, “kīwētisahok ōki ayisiyiniwak nanānis ōcēnāsihk mīna kistikāna kita-nitawi-atāwēcik mīciwin mīna ita kita-kapēsicik, ayisk ōma nisikatanohk kā‑ayāyahk.”
LUK.9.13	ōmisi itēw Jesus, “kiyawāw asamihkok nānitaw kīkway.”
LUK.9.13	ōmisi itik, “niyānan pahkwēsikanak ēkwa nīso kinosēwak ōma piko ē‑ayāwāyāhkok. ē‑nitawēyihtaman cī kita-nitawi-atāwēyāhk mīciwin, kahkiyaw ōki ayisiyiniwak kita-tēpipayicik?” 
LUK.9.14	nānitaw niyānanwāw kihci-mitātahtomitanaw kī‑ihtasiwak nāpēwak.
LUK.9.14	Jesus itēw okiskinohamawākana, “wīhtamāhkok ayisiyiniwak kita-apicik pāh‑piskihc, nā‑niyānanomitanaw kita-ihtasicik.”
LUK.9.15	ēkwa ispī ē‑kīsi-wiyapīhācik, 
LUK.9.16	Jesus kī‑otinēw niyānan pahkwēsikana mīna nīso kinosēwa, ē‑itāpit kīsikohk isi kī‑nanāskomēw kisē-manitowa, ēkwa ē‑kī-pa-pahkwēnāt, kī‑miyēw okiskinohamawākana kita-mātinamawāyit ayisiyiniwa. 
LUK.9.17	kahkiyaw kī‑tēpiskōyowak, ēkwa kiskinohamawākanak kā‑ayiwākipayiyit kī‑māwasakonēwak, nīsosāp wīhkopīwata ē‑sākaskinahtācik.
LUK.9.18	kī‑ay-ihkin mēkwāc ē‑pēyako-ayamihāt Jesus, okiskinohamawākana kī‑wīcēk, ēkwa kī‑kakwēcimēw, “tānisi ayisiyiniwak itwēwak, awīna ōma niya nitēyimikwak?”
LUK.9.19	ōmisi itik, “ātiht itwēwak John osīkahāhtākēw, māka kotakak, Elijah kitikwak, ēkwa ātiht itwēwak kayās ohci pēyak okiskiwēhikēw ē‑āpisisihk.”
LUK.9.20	ēkosi itēw, “tānisi māka kiyawāw, awīna niya ē‑itwēyēk?”
LUK.9.20	Peter itēw ē‑naskwēwasimāt, “kiya ōma nawasōnākan kisē-manitow kā‑kī-asotahk kita-pē-itisahwāt ōta askīhk.”
LUK.9.21	ēkwa sōhki-itasiwātēw ēkāya awiya kita-wīhtamawāyit, 
LUK.9.22	ē‑itāt, “ayisiyinīwikosisān piko kita-misi-kakwātakihtāt, mīna kita-ātawēyimikot onīkānīwa mīna kihci-ayamihēwiyiniwa mīna kā‑kiskinohamākēyit wiyasiwēwin. kita-nipahāw ēkwa kita-āpisisin kī‑nisto-kīsikāyiki.”
LUK.9.23	ōmisi itēw kahkiyaw, “kīspin awiyak ninōhtē-wīcēwik, piko kita-pakitinahk kahkiyaw kīkway ēkwa kita-nayahtahk opimitāskwahikan ēkwa kita-pimitisahot. 
LUK.9.24	kīspin awiyak sākihtāci opimātisiwin kita-wanihtāw, ēkwa kīspin awiyak wanihtāci opimātisiwin niya ohci, kita-pimācihtāw. 
LUK.9.25	tānisi kita-itāpacihikot ayisiyiniw kīspin kahkiyaw kīkway ayāw ōta askīhk, māka wiya ē‑pakitēyimisot? 
LUK.9.26	kīspin awiyak ninēpēwihāw, mīna nikiskinohamākēwin ohci, ēkosi ēsa ayisiyinīwikosisāna kita-nēpēwihāw ispī pē‑itohtēyici okistēyihtākosiwiniyihk kisē-manitowa mīna kā‑kanātisiyit okīsikowa. 
LUK.9.27	māka kwayask kiwīhtamātināwāw, ātiht ōta nīpawiwak namōya kita-pōni-pimātisiwak isko kī‑ocisāpahtahkwāwi otipēyihcikēwiniyiw kisē-manitowa.”
LUK.9.28	ōhi kā‑kī-itwēt, nānitaw ayinānēw kīsikāwa ē‑kī-ispayik Jesus kī‑wīsāmēw Petera, Johna mīna Jamesa, ē‑tahkohtaciwēcik waciy itē ē‑wī-ayamihācik. 
LUK.9.29	ē‑mēkwā-ayamihāt, kā‑pītosinākwaniyik wihkwākan mīna otayiwinisa mitoni kī‑pakaski-wāpiskāyiwa. 
LUK.9.30	kētahtawē ēkota nīso nāpēwa kā‑pīkiskwātikot, Mosesa ēkwa Elijahwa 
LUK.9.31	ē‑nōkohisōstākot kistēyihtākosiwinihk mīna āyimōtamawēwak Jesusa anima kisē-manitowa kā‑nitawēyimikot kita-tipitōtahk, kita-nipit Jerusalemihk. 
LUK.9.32	māka ēkwa Peter mīna anihi kā‑wīcēwikot mitoni sākōtihkwasiwak ēkwa ispīhk ē‑koskopayicik, wāpahtamwak okistēyihtākosiwiniyihk mīna wāpamēwak anihi nīso nāpēwa kā‑wīcikāpawīstākoyit. 
LUK.9.33	ispīhk anihi nāpēwa ē‑ati-nakatikot, Peter itēw Jesusa, “nitōkimām, miywāsin ōta ē‑ayāyahk, nika-osīhtānān nisto mīkiwāhpa, kiya pēyak, pēyak Moses, ēkwa pēyak Elijah,” ēkāya ē‑kiskēyihtahk tānisi ka‑itwēt.
LUK.9.34	ē‑mēkwā-pīkiskwēt, waskow kā‑pē-nōkwahk kī‑sēkihikwak ē‑ati-akwanahokocik. 
LUK.9.35	ēkosi waskōhk ohci kī‑pēhtamwak ē‑itwēwiht, “ēwako awa nikosis, kā‑kī-nawasōnak, natohtawihk!”
LUK.9.36	ispī ē‑pōni-pīkiskwēyit, Jesus kī‑pēyakokāpawiw. kiskinohamawākanak namōya ohci-wīhtamwak ēkospī ōma kā‑kī-isi-wāpahtahkik.
LUK.9.37	ē‑wāpaniyik, Jesus ēkwa ōki nisto okiskinohamawākana kī‑nīhtaciwēwak ēkotē mihcēt ayisiyiniwa kī‑nakiskawēwak Jesusa. 
LUK.9.38	pēyak nāpēw kī‑tēpwēw mēkwānohk ohci, ē‑itwēt, “okiskinohamākēw, kimawimostātin kita-wāpamat nikosis, ēwako piko ē‑ayāwak! 
LUK.9.39	maci-ahcāhkwa otihtinik māna ēkwa tēpwēpayiw ē‑ocipitikot, ē‑pīstēwitonēt māna; tāpitawi kakwātakihik ēkwa namōya pakitinik māna. 
LUK.9.40	nikī-mawimostawāwak kikiskinohamawākanak kita-wayawītisahwācik ōhi maci-ahcāhkwa, māka namōya kaskihtāwak.”
LUK.9.41	Jesus ōmisi itwēw, “kiyawāw ayisiyinītik, namōya tāpowakēyihtamowin kitayānāwāw ēkwa kimāyi-tōtēnāwāw māna, tāniyikohk ōma kita-saskaci-wīcēwitakok!” ēkwa wīhtamawēw anihi nāpēwa, “pēsiw kikosis ōta.”
LUK.9.42	ēkwa ana nāpēsis ē‑pē-nātāt Jesusa, kā‑pakamisimikot maci-ahcāhkwa ēkwa ē‑ocipitikot. Jesus itasiwātēw maci-ahcāhkwa kita-pē-wayawīyit, ēkosi iyinīhkahēw anihi nāpēsisa ēkwa itohtahēw ohtāwiyiwa. 
LUK.9.43	kahkiyaw ayisiyiniwak mistahi kī‑māmaskātamwak osōhkisiwiniyiw kisē-manitowa.
LUK.9.43	ayisiyiniwak ē‑mēkwā-māmaskātahkik kahkiyaw kīkway kā‑tōtamiyit Jesusa, ōmisi itēw okiskinohamawākana, 
LUK.9.44	“ēkāya wanikiskisik ōma kā‑wī-wīhtamātakok! ayisiyinīwikosisān kita-misimāw ēkwa kita-āsowi-mēkināniwiw iyiniwa isi.” 
LUK.9.45	māka kiskinohamawākanak namwāc nisitohtamwak ōma. ē‑kī-kātamāhcik ēkwa ē‑kostahkik ta‑kakwēcimācik ōma ohci.
LUK.9.46	kī‑kīhkīhtowak kiskinohamawākanak mahti awīna kā‑māwaci-nīkānēyihtākosit wiyawāw ohci. 
LUK.9.47	Jesus kī‑kiskēyihtam ē‑isi-māmitonēyihtamiyit, ēkosi kī‑natomēw awāsisa ka‑nīpawīstākot asicāyihk ēkota, 
LUK.9.48	ēkwa ōmisi itēw, “awiyak miyo-otināci ōhi awāsisa niwīhowinihk, nimiyo-tōtāk; ēkwa awiyak miyo-tōtawici miyo-tōtawēw anihi kā‑pē-isitisahoyit. ayisk awiyak kiyawāw ē‑māwaci-tapahtēyimisot, ēwako nīkānēyihtākosiw.”
LUK.9.49	John pīkiskwēpayiw, “hāw okimāw, niwāpamānān pēyak nāpēw ē‑wayawītisahwāt maci-ahcāhkwa kiwīhowinihk ohci, ēkwa niwīhtamawānān ēkāya ēkosi kita-tōtahk, ayisk ēkāya ē‑wīcēkoyahk.”
LUK.9.50	Jesus itēw, “ēkāya kakwē-kipihtinihk, ayisk awiyak ēkāya ē‑māyēyimikoyēk ēwako kiwīcēkowāw.”
LUK.9.51	ispī ē‑ati-otihcipayiyik Jesus kita-ohpiskāt kihci-kīsikohk isi, kī‑kīsēyihtam kita-itohtēt Jerusalemihk. 
LUK.9.52	kī‑nīkān-itisahwēw āsowīhtamākana kita-itohtēyit ōcēnāsihk Samaria askīhk kita-miskamiyit ita ka‑kapēsit. 
LUK.9.53	māka ayisiyiniwak namwāc tāpwēhtamwak, ayisk nōkwan ē‑wī-itohtēt Jerusalemihk. 
LUK.9.54	ispī ē‑kiskēyihtahkik ōma James ēkwa John kī‑wīhtamawēwak Jesusa, “kā‑tipēyihcikēyan, kīspin itēyihtamani nika-natotamawānān kisē-manitow iskotēw kihci-kīsikohk ohci kita-misiwanācihāt.”
LUK.9.55	Jesus ē‑āpasāpamāt kisīwi-kitotēw, 
LUK.9.56	ēkwa Jesus mīna okiskinohamawākana kī‑itohtēwak kotak ōcēnāsihk.
LUK.9.57	ēkwa ē‑mēkwā-pimohtēcik mēskanāhk, pēyak nāpēwa itik Jesus, “kika-pimitisahotin piko itē itohtēyani.”
LUK.9.58	Jesus ōmisi itēw, “mahkēsīsak owātiwak ita kita-nipācik ēkwa piyēsīsak owacistoniwāhk ispihāwak, māka ayisiyinīwikosisān namōya ayāw ita kita-āstēsihk.”
LUK.9.59	ēkwa ōmisi itēw kotaka, “pimitisahon.”
LUK.9.59	māka ana nāpēw itēw, “okimāw, nīkān pitamā nika-kīwān ta‑nitawi-nahinak nohtāwiy.”
LUK.9.60	“kiyām aniki kā‑kī-nipicik kita-nahinēwak otiyinīmiwāwa kā‑kī-nipiyit. māka kiya, niyā, nitawi-wīhta kisē-manitow otipēyihcikēwin,” itēw ēsa Jesus.
LUK.9.61	ōmisi itik kotaka nāpēwa, “kika-pimitisahotin, kā‑tipēyihcikēyan, māka pitamā nika-nitawi-atamiskawāwak nīkināhk kā‑ayācik.”
LUK.9.62	Jesus itēw, “awiyak ē‑māci-pīkopicikēt ēkwa ē‑otami-āpasāpit namōya nānitaw kita-itāpatisiw otipēyihcikēwiniyihk kisē-manitowa.”
LUK.10.1	mwēstas ēkwa kā‑tipēyihcikēt kī‑nawasōnēw tēpakohpomitanaw nīsosāp
LUK.10.2	ōmisi itēw, “mitoni pīsākwan kita-manisikēhk kistikānihk ē‑kwayātahki, māka nōhtēpayiwak otatoskēwak. natotamāhk ana kā‑tipēyihtahk ōma kistikān, kita-pē-itisahwāt otatoskēwa kita-manisikēyit. 
LUK.10.3	niyāk! tāpiskōc kiyawāw māyacihkosak ē‑itisahotakok mahihkanak itē kā‑ayācik. 
LUK.10.4	ēkāya sōniyāwacisa pimohtatā ahpō maskimota ahpō maskisina; ēkāya otami-atamiskāhk awiyak mēskanāhk. 
LUK.10.5	ita kiyokēyēko wāskāhikanihk nīkān ōmisi kika-itwānāwāw, ‘kisē-manitow kika-wī-miyikowāw pēyāhtakēyimowin.’ 
LUK.10.6	kīspin ēkota nāpēw ana kā‑wāskāhikanit pēyāhtakēyimow, kiyām kipēyāhtakēyimowin kita-wīcēk; kīspin namōya, kāwi kika-otinamwān anima kipēyāhtakēyimowin. 
LUK.10.7	kisātamok ita kā‑wīkihkēmoyēk ē‑mīciyēk ēkwa ē‑minihkwēyēk anima kā‑wiyastamākawiyēk, ayisk otatoskēw kaskihtamāsow kita-tipahamāht. ēkāya ay‑āhci-wīkihkēmok. 
LUK.10.8	piko itē ōtēnāhk ē‑takohtēyēk ēkwa ē‑miyo-tōtākawiyēk mīcik anima kā‑asamikawiyēk. 
LUK.10.9	iyinīhkahihkok otāhkosiwak ēkota ōtēnāhk ēkwa wīhtamāhkok ayisiyiniwak, ‘otipēyihcikēwin kisē-manitow wīpac kika-otihtikonāwāw.’ 
LUK.10.10	māka ita ōtēnāhk ē‑takohtēyēk ēkwa namōya kimiyo-kitāpamikawināwāw, itohtēk itē kā‑pimohtēhk ēkwa ōmisi kika-itwānāwāw, 
LUK.10.11	‘ahpō piko asiskiy kitōtēnāmiwāhk ohci, nisitināhk ohci nika-pahpawahēnān kita-wāpahtihitāhk ē‑māyi-tōtamēk, māka kanokiskisik otipēyihcikēwin kisē-manitow ōta ayāyiw.’ 
LUK.10.12	kikēhcināmitināwāw wiyasiwēwi-kīsikāki kisē-manitow kita-kitimākinawēw anihi Sodom kā‑ayāyit ispīhci anima ōtēnaw!
LUK.10.13	“tāpwē piko kika-māyipayihikonāwāw kiyawāw kā‑ayāyēk Chorazin, mīna kīstawāw Bethsaida ohci. mamāhtāwi-kīkwaya kikī-tōtamākawināwāw, ēkwa kīspin ēkosi wīstawāw aniki Tyre ēkwa Sidon ayisiyiniwak ēkosi kī‑tōtawāwak, kayās kita-kī-kikiskamwak maskimotēkin ē‑astācik pihko ostikwāniwāhk, kita-ohci-wāpahtihiwēcik ē‑pōnihtācik omaci-tōtamowiniwāwa. 
LUK.10.14	wiyasiwēwi-kīsikāki kisē-manitow ayiwāk kita-kitimākinawēw Tyre mīna Sidon ayisiyiniwa ispīhci kiyawāw. 
LUK.10.15	ēkwa kiyawāw Capernaumihk kā‑ayāyēk! ē‑itēyimikowisiyēk cī kihci-kīsikohk? kisē-manitow kika-nīhci-wēpinikawināwāw maci-manitowināhk.”
LUK.10.16	ōmisi itēw Jesus okiskinohamawākana, “awiyak natohtākoyēko ninatohtāk. awiyak ātawēyimikoyēko nitātawēyimik, ēkwa awiyak ātawēyimici ātawēyimēw anihi kā‑pē-isitisahoyit.”
LUK.10.17	aniki tēpakohpomitanaw nīsosāp nāpēwak kāwi kī‑takohtēwak, mistahi ē‑miywēyihtahkik itwēwak, “kā‑tipēyihcikēyan, ahpō piko maci-ahcāhkwak ninanahihtākonānak mayaw ē‑kī-sīhkimāyāhkok kiwīhowinihk ohci!”
LUK.10.18	Jesus itēw, “nikī-wāpamāw macāyis ē‑pahkisihk kīsikohk ohci tāpiskōc kā‑wāsaskotēpayik. 
LUK.10.19	pēhtamok, kikī-miyitināwāw itasiwātitowin, ēkosi kika-kī-kaskihtānāwāw kita-sākōcihāyēkok kinēpikwak mīna ocīstahowēwak kā‑pisciponiwicik ēkwa kinōtinākaniwāw maci-manitow osōhkisiwin. namōya kīkway kita-māyi-tōtākonāwāw. 
LUK.10.20	māka ēkāya miywēyihtamok maci-ahcāhkwak ē‑natohtākoyēkok, māka miywēyihtamok kiwīhowiniwāwa masinahikātēwa kihci-kīsikohk.”
LUK.10.21	ēkospī Jesus kī‑cīhkēyihtam ē‑sākaskinēskākot kā‑kanātisiyit ahcāhkwa, ēkwa itwēw, “nohtā kā‑tipēyihtaman kihci-kīsik mīna askiy, kinanāskomitin ayisk tāpwēwin kiwāpahtihāwak ēkāya kā‑kiskēyihtahkik kīkway ayisiyiniwak, ēkwa kā‑kī-kātamawacik aniki kā‑iyinīsicik ēkwa okiskēyihtamowak. ēha nohtā, ēwako ōma ē‑nahēyihtamihikoyan.
LUK.10.22	“nohtāwiy kahkiyaw kīkway nikī-miyik. namōya awiyak kiskēyimēw okosisimāwa, ohtāwīmāwa piko, ēkwa namōya awiyak kiskēyimēw ohtāwīmāwa, okosisimāwa piko ēkwa anihi okosisimāw kā‑nawasōnāt kita-kiskēyihtamohiwēyiwa ohtāwīmāwa.”
LUK.10.23	ēkwa ē‑kwēskīstawāt, Jesus okiskinohamawākana ōmisi itēw kīmōc, “tāpwē kimiyopayināwāw ē‑wāpahtamēk ōhi! 
LUK.10.24	kiwīhtamātināwāw, mihcēt okiskiwēhikēwak mīna kihci-okimāwak kī‑nōhtē-wāpahtamwak ōhi kā‑wāpahtamēk kiyawāw, māka namwāc ohci-kaskihtāwak, ēkwa kita-pēhtahkik ōhi kā‑pēhtamēk, māka namwāc ēkosi ohci-ispayihikwak.”
LUK.10.25	ēkosi ēkwa kī‑nīpawīstāk pēyak kā‑nā-nakacihtāyit Moses owiyasiwēwina ē‑kocihikot Jesus. kī‑itwēw māka, “okiskinohamākēw, tānisi ka‑tōtamān kita-kaskihtamāsoyān kākikē pimātisiwin?”
LUK.10.26	ōmisi itēw ēsa, “tānisi ē‑itasinahikātēk wiyasiwēwinihk? tānisi ē‑isi-nisitohtaman?”
LUK.10.27	ēkosi naskwēwasimik, “‘kika-sākihāw kā‑tipēyihcikēt kimanitōm, ē‑isi-kaskihtāyan kitēhihk ohci, mīna kitahcāhkohk ohci, mīna kisōhkisiwinihk ohci, mīna kimāmitonēyihcikanihk ohci.’
LUK.10.28	ēkosi itēw ēsa, “kwayask kitisi-naskwēwasihtān, ōma tōtamani, ēkosi kākikē kika-pimātisin.”
LUK.10.29	māka ēkwa ē‑nōhtē-miywāhisoyit, ōmisi ēsa itik Jesus, “awīna māka ōma kīci-ayisiyiniw?”
LUK.10.30	Jesus ōmisi kī‑itēw, “pēyak nāpēw kī‑pimohtēhow Jerusalemihk ohci, ē‑itohtēt Jericho ōtēnāhk, ēkwa kī‑nakiskamāsow okimotiska kī‑kētayiwinisēpitik ēkwa pakamahok mīna ēkosi isi nakatik ē‑tikinētahokot. 
LUK.10.31	kākēswān ayamihēwiyiniw ē‑pimohtēt ēkota mēskanāhk, ē‑wāpamāt, kī‑ati-wīmāskawēw. 
LUK.10.32	ēkosi mīna Levite ēkota ē‑pimohtēt ē‑wāpamāt, wīsta kī‑wīmāskawēw. 
LUK.10.33	māka ēkwa pēyak nāpēw Samaria askīhk ohci ē‑pimohtēhot ēkota wīsta wāpamēw mīna mistahi kitimākinawēw. 
LUK.10.34	ēkosi ē‑nātāt, kī‑kāsīyāpāwahēw pimiy mīna sōmināpoy ē‑āpacihtāt ita kā‑kī-pakamahomiht, ēkosi ē‑kī-wēwēkahpitāt kī‑tēhtapihēw otēmihk, mīna kī‑itohtahēw kapēsiwikamikohk mīna kī‑pamihēw. 
LUK.10.35	ē‑wāpaniyik kī‑miyēw nīso wāpiski-sōniyāsa anihi kā‑paminamiyit kapēsiwikamik, ē‑itāt, ‘pamih awa, ēkwa awasimē mēstinikēhiski itāp kika-tipahamātin pē‑kīwēyāni.’”
LUK.10.36	ēkwa Jesus itēw, “ōki ē‑isi-nisticik, tānāna ē‑itēyihtaman owīcēwākanimēw anihi kā‑kī-pakamahwācik okimotiwak?”
LUK.10.37	“anihi kā‑kitimākinākot,” itik ēsa.
LUK.10.37	ēkosi ēsa Jesus itēw, “nitawi-tōta kīsta ēkosi.”
LUK.10.38	ēkwa ē‑kī-ati-pimohtēhocik Jesus ēkwa okiskinohamawākana, ē‑takohtēcik ōcēnāsihk, itē pēyak iskwēw Martha ē‑natomāt kita-kiyokākot. 
LUK.10.39	wīcisāna Marywa, ēwako iskwēw kī‑apiw kā‑tipēyihcikēyit ositiyihk ē‑natohtawāt kā‑kiskinohamākēyit. 
LUK.10.40	Martha wiya kī‑mikoskātēyihtam osām mistahi ē‑atoskēt, ēkosi kī‑nātēw Jesusa ē‑itāt, “kā‑tipēyihcikēyan, ēkāya cī nānitaw ē‑itēyihtaman nisīmis ē‑pēyakokamātowak ē‑atoskēwak? mahti sīhkim kita-pē-wīcihit!”
LUK.10.41	ōmisi itēw kā‑tipēyihcikēt, “Martha, Martha, kimikoskācihikon mihcēt kīkwaya, 
LUK.10.42	māka pēyak kīkway piko nitawēyihtākwan. ēwako kwayask kā‑nawasōnahk Mary, ēkwa namwāc kita-kī-maskamāw.”
LUK.11.1	pēyakwanohk pēyak kīsikāw, Jesus kī‑ayamihāw. ē‑kīsi-ayamihāt, pēyak anihi okiskinohamawākana kī‑itik, “kā‑tipēyihcikēyan, kiskinohamawinān ka‑isi-ayamihāyāhk tāpiskōc John kā‑kī-isi-kiskinohamawāt okiskinohamawākana.” 
LUK.11.2	Jesus itēw, “kā‑ayamihāyēk ōmisi itwēk:
LUK.11.2	nohtāwīnān,
LUK.11.2	kita-wī-kihcēyihtākwan kiwīhowin.
LUK.11.2	mahti ta‑wī-otihcipayiw kitipēyihcikēwin.
LUK.11.3	miyinān tahto kīsikāw ka‑ohci-pimātisiyāhk.
LUK.11.4	ēkwa pōnēyihtamawinān anihi niwanitōtamowinināna,
LUK.11.4	tāpiskōc nīstanān kā‑isi-pōnēyihtamawāyāhkok aniki kā‑wanitōtākoyāhkok.
LUK.11.4	ēkwa ēkāya itohtahinān ē‑āyimahk kotēyimikowinihk.”
LUK.11.5	ēkwa Jesus ōmisi itēw okiskinohamawākana, “kīspin nikotwāw pēyak kiyawāw itohtēw ē‑āpihtā-tipiskāk owīcēwākana wīkiyihk ēkwa kita-itāt, ‘mahti ēsa miyin nisto pahkwēsikanak. 
LUK.11.6	pēyak nitōtēm takohtēw anohc piko, ē‑pimohtēhot ēkosi nama kīkway nitayān kita-asamak.’ 
LUK.11.7	ēkwa kīspin kitōtēm ōmisi matwē-itwēw, ‘ēkāya mikoskācihin, āsay kaskāpiskahikātēw iskwāhtēm ēkwa niya mīna nicawāsimisak āsay nikī-kawisimonān. namwāc niwī-waniskān kita-miyitān kīkway.’ 
LUK.11.8	tānisi māka ēkwa? kiwīhtamātināwāw āta ēkāya ē‑wī-waniskāt kita-miyisk pahkwēsikana ē‑owīcēwākaniyan ohci, piyisk ana kita-waniskāw ēkwa kika-miyik iyikohk kita-tēpipayiyan kīspin ēkāya kinēpēwisin ka‑āhkami-natotamāyan. 
LUK.11.9	ēkosi kititināwāw, natota, ēkosi kika-miyikawināwāw; natona, ēkosi kika-miskēnāwāw; matwayēkē, ēkosi iskwāhtēm ka‑yōhtēnamākawināwāw. 
LUK.11.10	piko awiyak kā‑natotamāt kita-miyāw, ēkwa ana kā‑natonikēt kita-miskam, ēkwa ana kā‑pē-matwayēkēt kita-yōhtēnamawāw. 
LUK.11.11	kiyawāw ohtāwīmāwak, kika-miyāw cī kikosis kinēpikwa kīspin kinatotamāk kinosēwa? 
LUK.11.12	ahpō cī kika-miyāw ocīstahowēwa, kā‑natotamāsk wāwi? 
LUK.11.13	āta ē‑macātisiyēk, kikiskēyihtēnāwāw kita-miyāyēkok ē‑miywāsiniyik kīkway kitawāsimisiwāwak. awasimē māka ohtāwīmāw kihci-kīsikohk ta‑mēkiw kā‑kanātisiyit ahcāhkwa natotamāhci!”
LUK.11.14	Jesus kī‑wayawītisahwēw maci-ahcāhkwa ēkāya ē‑nihtāwēyit, ēkwa ē‑wayawīyit maci-ahcāhkwa ana nāpēw kī‑māci-pīkiskwēw. ayisiyiniwak kī‑māmaskātamwak. 
LUK.11.15	māka ātiht ayisiyiniwak itwēwak, “Beelzebul ana kihci-maci-ahcāhkwa kā‑miyikot sōhkisiwin kita-wayawītisahwāt.”
LUK.11.16	kotakak ayisiyiniwak kī‑wī-kakwē-kocihēwak Jesusa, ēkosi kakwēcimēwak mahti kita-mamāhtāwi-isīhcikēyit kita-ohci-kiskēyihtahkik kisē-manitowa ē‑wīcēkot. 
LUK.11.17	māka Jesus kī‑kiskēyihtam ē‑isi-māmitonēyihtamiyit, ēkosi ōmisi itēw, “piko ita askīhk pāpiskis kā‑wīcēhtocik ayisiyiniwak piyisk nōtinitowak ēkwa pīkonitowak; pēyakohēwāmak kā‑māyi-wīcēhtocik piyisk paskēwihitowak. 
LUK.11.18	ēkosi pēyakwan maci-manitow otipēyihcikēwinihk. kīspin nōtinitowak ē‑pāh-piskihcisicik, namōya kinwēs kita-ihtakowak. kititwānāwāw ē‑wayawītisahwakik maci-ahcāhkwak ayisk maci-manitow Beelzebul ē‑miyit sōhkisiwin ēkosi kita-tōtamān. 
LUK.11.19	kīspin ēkosi isi niwayawītisahwāwak, tānisi kiyawāw kā‑pimitisahikoyēkok kita-isi-wayawītisahwāwāwak? aniki kā‑pimitisahikoyēkok ohci wāpahcikātēw ēkāya ē‑tāpwēyēk! 
LUK.11.20	namōya anima ēkosi, māka sōhkātisiwinihk ohci kisē-manitow kā‑wayawītisahwakik maci-ahcāhkwak, ēkota ohci wāpahcikātēw otipēyihcikēwin kisē-manitow āsay ōta ē‑tipēyimikoyēk.
LUK.11.21	“ispīhk ē‑maskawisīt nāpēw kanawēyihtam owāskāhikan kwayask ē‑nīmāskwēt, namōya kīkway kita-wanihtāw. 
LUK.11.22	māka kīspin nawac ē‑maskawisīyit nāpēwa mōskīstāk ēkwa sākōcihik, maskamik onīmāskwēwina kā‑kī-mamisītotahk ēkwa okimotiwina nanānis mēkiyiwa.
LUK.11.23	“awiyak ēkāya ē‑wīcēwit ninōtinik, ēkwa awiyak ēkāya ē‑wīcihit ē‑māwasakotisahomak ayisiyiniwak siswētisahikēw.
LUK.11.24	“ispīhk maci-ahcāhk ē‑wayawī-āstimiht otahcāhk ohci, pimohtēhow pāstēwaskīhk ē‑natonahk ita kita-āstēsihk. kīspin ēkāya ē‑miskahk ōmisi itwēw, ‘nika-kīwān nitawāc.’ 
LUK.11.25	ēkosi kīwēw, ēkwa awīna ōma wīkihk kī‑kanācihcikātēyiw ēsa, ēkwa ē‑miywascikātēyik. 
LUK.11.26	ēkosi wayawīw ēkwa pēsiwēw tēpakohp kotaka maci-ahcāhkwa nawac ayiwāk ē‑macāyiwiyit, ēkwa ēkota pē‑wīkiyiwa. ēkosi ēkwa ayiwāk ana nāpēw macipayiw ispīhci nistam.”
LUK.11.27	Jesus ē‑mēkwā-pīkiskwātahk ōma, pēyak iskwēw ēkota ē‑wīcihiwēt itēw, “tāpwē sawēyimikowisiw ana iskwēw kā‑kī-nihtāwikihisk ēkwa kā‑kī-nōhisk!”
LUK.11.28	Jesus ōmisi itēw, “nawac ayiwāk sawēyimikowisiwak aniki kā‑pēhtahkik kisē-manitowa otitwēwiniyiw ēkwa kā‑pimitisahahkik.”
LUK.11.29	ispīhk ē‑ati-mihcētiwiht, Jesus itēw ayisiyiniwa, “tāpwē macātisiwak ōki anohc ayisiyiniwak. natotamwak mamāhtāwi-kīkway, māka namwāc kita-miyāwak, anima piko omamāhtāwisiwin tāpiskōc Jonah. 
LUK.11.30	cikēmā Jonah okiskiwēhikēw ohci kī‑wāpahtihikowisiwak ayisiyiniwak Nineveh ohci, ēkosi pēyakwan anohc ayisiyinīwikosisān ohci ayisiyiniwak ka‑wāpahtihikowisiwak. 
LUK.11.31	wiyasiwēwi-kīsikāki, kihci-okimāskwēw Sheba ohci ka‑pasikōw kita-misimēw ōhi ayisiyiniwa anohc, ayisk wāhyaw kī‑pimohtēhow otaskīhk ohci kita-natohtahk kihci-okimāwa Solomona otiyinīsiwiniyiw. ēkwa nawac ōta awiyak ayiwākēyihtākosiw ispīhci Solomona. 
LUK.11.32	wiyasiwēwi-kīsikāki ayisiyiniwak Nineveh ohci ka‑nīpawiwak ēkwa kika-atāmēyimikowāwak, ayisk wiyawāw kī‑pakitinamwak omaci-tōtamowiniwāwa ispī ē‑pēhtawācik Jonahwa ē‑kakēskimikocik. ēkwa kikēhcināmitināwāw nawac ōta awiyak ayiwākēyihtākosiw ispīhci Jonahwa!
LUK.11.33	“ayisiyiniwak namōya saskahamwak wāsaskotēnikan ēkwa kita-kātācik, ahpō sīpā wāwiyēyākanihk kita-astācik; nawac kita-astāwak tahkohc ita wāsaskotēnikana kā‑tēhtascikātēki. ēkosi ayisiyiniwak ē‑pīhtikwēcik kita-wāpahtamwak anima wāsaskotēnikan. 
LUK.11.34	kiskīsikwa wāsaskotēnamwak kiyaw. kīspin kiskīsikwa ē‑miywāsiki, iyawisk kiyaw wāsēyāw, māka kīspin namōya miywāsinwa kiskīsikwa, iyawisk kiyaw kita-wanitipiskāw. 
LUK.11.35	kēhcināho kā‑wāsaskotēk pīhci kiyawihk ēkāya kita-wanitipiskāk. 
LUK.11.36	kīspin iyawisk kiyaw wāsēyāw, ēkwa ēkāya nānitaw ē‑wani-tipiskāk, mitoni kita-kīkāyāstēw misiwē, tāpiskōc wāsaskotēnikan kwayask kā‑wāstēnamākoyan.”
LUK.11.37	ispī Jesus ē‑kīsi-pīkiskwēt, pēyak Phariseewa kī‑natomik, ēkosi kī‑pīhtikwēw ē‑apit kita-mīcisot. 
LUK.11.38	ana Pharisee māmaskātēw ēsa ēkāya ē‑kāsīcihcēyit pāmwayēs ē‑mīcisoyit. 
LUK.11.39	ēkosi kā‑tipēyihcikēt itēw, “tānisi ōma, kiyawāw Phariseewak kā‑pēhkinamēk waskic minihkwākan mīna napakiyākan, māka pīhcāyihk kikanawēyihtēnāwāw kāsakātisiwin ēkwa macātisiwin. 
LUK.11.40	kimōhcowināwāw! namōya cī kisē-manitow kī‑osīhtāw waskic mīna pīhcāyihk? 
LUK.11.41	māka miyihkok kā‑kitimākisicik anima kā‑sākaskinēk kiminihkwākaniwāhk ēkwa napakiyākanihk, ēkwa kahkiyaw kita-pēhkanimākawināwāw.
LUK.11.42	“tāpwē mistahi kiyawāw kika-māyi-tōtākonāwāw, Phariseetik! kimiyāwāw kisē-manitow pēyak ohci tahto mitātaht kā‑takonamihk mīciwinihk kiscikānisa tāpiskōc amisko-wīhkaskwa ēkwa kahkiyaw kotaka, māka namōya kinākatohkānāwāw kita-miyo-tōtawāyēkok ayisiyiniwak mīna kita-sākihāyēk kisē-manitow. ēkosi ōma ta‑isi-waskawīyēk ēkwa ēkāya kita-wanikiskisiyēk kotaka kiskinohamākēwina.
LUK.11.43	“tāpwē mistahi kiyawāw kika-māyi-tōtākonāwāw, Phariseetik! ōma kā‑miywēyihtamēk kihci-apiwina ayamihēwikamikohk ēkwa ayisiyiniwak kita-okimāwakēyimikoyēkok atamiskākoyēkwāwi ita kā‑atāwēhk wayawītimihk. 
LUK.11.44	tāpwē mistahi kiyawāw kika-māyi-tōtākonāwāw. kiyawāw tāpiskōc ēkāya kā‑kiskinawācihtahki īkwahāskāna ēkota ē‑pimohtēhk ēkāya ē‑kiskēyihtamihk.”
LUK.11.45	pēyak ana kā‑kiskinohamākēt wiyasiwēwin itēw Jesusa, “okiskinohamākēw, ōma kā‑itwēyan kimacakiminān nīstanān.”
LUK.11.46	Jesus itēw, “tāpwē mistahi kika-māyi-tōtākonāwāw kīstawāw kā‑kiskinohamākēyēk wiyasiwēwin! kinayōhtahāwāwak ayisiyiniwak ē‑kosikwaniyik ēkāya kita-kī-kaskihtācik, māka kiyawāw namwāc kimāyēyihtēnāwāw kita-wīcihāyēkok anima kā‑nayahtahkik. 
LUK.11.47	tāpwē mistahi kiyawāw kika-māyi-tōtākonāwāw! kitōsīhāwāwak ē‑miyosicik īkwahāskāna asiniyak ita ē‑kī-nahinihcik okiskiwēhikēwak, ēwakonik kimosōmipaniwāwak kā‑kī-nipahācik. 
LUK.11.48	kitisīhcikēwiniwāwa ohci kiskēyihcikātēw ē‑wīcēhtamēk tānisi kā‑kī-tōtahkik kimosōmipaniwāwak. kī‑nipahēwak okiskiwēhikēwa ēkwa kitōsīhāwāwak īkwahāskāna asiniya ita kā‑kī-nahinihcik. 
LUK.11.49	ēwako ohci kisē-manitow otiyinīsiwin itwēw, ‘nika-itisahamawāwak okiskiwēhikēwa ēkwa nititwēstamākēma. kita-nipahēwak ātiht ēkwa kita-kakwātakihēwak kotaka.’ 
LUK.11.50	anohc ohci ayisiyiniwak kita-nayahtahikwak kisē-manitowa anihi ohci okiskiwēhikēwak kā‑kī-nipahimiht, aspin ohci kā‑askīwahk, 
LUK.11.51	kā‑kī-nipahiht ohci Abel isko kā‑kī-nipahiht Zechariah tāwāyihk kihci-ayamihēwikamikohk ēkwa pakitināsowināpiskohk. tāpwē kiwīhtamātināwāw, anohc ōki kā‑pimātisicik ayisiyiniwak kita-nayahtamwak ēwakoni ohci.
LUK.11.52	“tāpwē mistahi kika-māyi-tōtākonāwāw kiyawāw kā‑kiskinohamākēyēk wiyasiwēwin! kikī-kanawēyihtēnāwāw kiskāpiskahikan kā‑ohci-yōhtēnamihk iskwāhtēm ita kā‑kiskinohamākēhk iyinīsiwin. kiyawāw namwāc kipīhtikwānāwāw ēkota, ēkwa kinakināwāwak aniki kā‑kakwē-pīhtikwēcik.”
LUK.11.53	ēkwa ē‑kī-sipwēhtēt Jesus ēkota ohci, kā‑kiskinohamākēcik wiyasiwēwin mīna Phariseewak kī‑āyimōmēwak ē‑kisīmikocik ēkwa ēkota ohci ē‑wī-kakwēcimācik mihcēt kīkway, 
LUK.11.54	ē‑kakwē-misihācik mahti ēkāya kwayask kita-itwēyit.
LUK.12.1	iyikohk ē‑mihcēticik ayisiyiniwak kī‑tāh-tahkostēskātowak ē‑māwacihitocik, Jesus nīkān itēw okiskinohamawākana, “aswēyimihkok ōki Phariseewak otohpihkasikaniwāw, konita ē‑tōtamohkāsocik. 
LUK.12.2	kīkway ē‑akwanahamihk kita-pāskinikātēw, ēkwa kahkiyaw kīkway ē‑kācikātēk kita-kiskēyihtākwan. 
LUK.12.3	ēkosi piko kīkway ē‑kī-wīhtaman kā‑tipiskāk kita-pēhcikātēw kā‑kīsikāk, ēkwa kīkway ē‑kīmwēyan pīhcikamikohk, kita-tēpwācikātēw tahkohc wāskāhikanihk ohci.
LUK.12.4	“kiwīhtamātināwāw, nitōtēmitik, ēkāya kostihkok aniki kā‑nipahikoyēkok kiyawiwāhk, namōya ayiwāk ka‑kaskihtāwak kita-tōtahkik. 
LUK.12.5	kika-wīhtamātināwāw awiyak kita-kostāyēk: kostihk kisē-manitow. ēwako ana piko ē‑isi-sōhkisit kita-nipahāt awiya ēkwa mīna kita-wēpināt maci-iskotēhk. ēwako ana kita-kostāyēk!
LUK.12.6	“namōya cī niyānan piyēsīsak itakisowak nīso pīwāpiskos? āhci piko kisē-manitow namwāc pēyak piyēsīsa wanikiskisitotawēw. 
LUK.12.7	ahpō piko kahkiyaw kēscakāsa kistikwānihk kī‑akihcikātēwa. ēkosi ēkāya kosta; nawac mistahi ayiwāk kititēyihtākosin ispīhci mihcēt piyēsīsak.
LUK.12.8	“kikēhcināmitināwāw, aniki kā‑wīhtahkik ayisiyinīnāhk ē‑pimitisahocik, ayisiyinīwikosisān pēyakwan wīsta kita-wīhtam ita okīsikōma kisē-manitow ē‑ayāyit. 
LUK.12.9	māka awiyak nitasēnik ayisiyiniwa ē‑pēhtākot, ayisiyinīwikosisān kita-asēnēw ita okīsikōma kisē-manitow kita-pēhtamiyit.
LUK.12.10	“awiyak ē‑maci-āyimōmāt ayisiyinīwikosisāna kita-kī-pōnēyihtamawāw, māka awiyak ē‑pāstāmāt kā‑kanātisiyit ahcāhkwa namwāc kita-pōnēyihtamawāw.
LUK.12.11	“kīspin kitōtinikawināwāw kita-wiyasiwātikawiyēk Jewak
LUK.12.12	ayisk kā‑kanātisit ahcāhk kika-kiskinohamākowāw tānisi kita-itwēyēk mayaw pīkiskwēyēko.”
LUK.12.13	pēyak nāpēw ēkota ē‑wīcihiwēt itēw Jesusa, “okiskinohamākēw, mahti wīhtamaw nistēs kita-piskihtinamawit anima nohtāwīnān kā‑kī-nakatamākoyāhk.”
LUK.12.14	Jesus ōmisi itēw, “niwīcēwākan, awīna nitakimik kita-wiyasiwātamān ōma, ahpō kita-piskihtinamātakok kā‑kī-nakatamākawiyēk?” 
LUK.12.15	ēkwa ōmisi ati-itēw kahkiyaw ēkota kā‑ayāyit, “pēyāhtik, aswēyihtamok nanātohk kāsakātisiwin ayisk kwayask pimātisiwin namōya katāc kita-tipēyihtahk mistahi kīkway, kiyām āta ē‑wēyōtisit.”
LUK.12.16	ēkwa Jesus ācimostawēw ē‑aspahākēmot, “pēyakwāw kī‑ihtāw pēyak ē‑wēyōtisit ē‑nihtā-miyokihcikēt otaskīhk. 
LUK.12.17	ēkwa ōmisi itēyihtam, ‘namōya nānitaw ita kita-kī-kanawēyimak nikistikān. tānisi kita-kī-tōtamān? 
LUK.12.18	ōmisi nika-tōtēn,’ itēyihtam ēsa. ‘nika-pīkonēn nikistikānikamikwa ēkwa nika-osīhtān nawac ē‑misāki, ēkota nika-asiwahāw nikistikān asici kotaka niwēyōtisiwina. 
LUK.12.19	ēkwa ōmisi nika-itison, “hāw papēwēs! kitayān mihcēt ē‑miywāsiki kīkwaya, kita-tēpipayiyan mihcēt askiy. āstēsini ēkwa, mīciso, minihkwē ēkwa miyawāta.”’ 
LUK.12.20	māka kisē-manitow itēw, ‘kimōhcowin! anohc kā‑tipiskāk kika-pōni-pimātisin, ēkwa anihi kiwēyōtisiwina, awīna ka‑tipēyihtahk?’”
LUK.12.21	ēkwa Jesus itēw, “ēkosi kita-ispayihikwak aniki kā‑māwacihtāmāsocik wēyōtisiwina, māka namōya kisē-manitow wēyōtisiwakēyimēw.”
LUK.12.22	ōmisi itēw okiskinohamawākana, “ēkwa kiwīhtamātināwāw, ēkāya otamēyihtamok mīciwin kita-ohci-pimātisiyēk, ahpō ayiwinisa kā‑wī-kikiskamēk. 
LUK.12.23	pimātisiwin nawac ayiwākēyihtākwan ispīhci mīciwin, ēkwa miyaw ispīhci ayiwinisa. 
LUK.12.24	kitāpamihkok āhāsiwak; namōya kistikēwak ahpō kita-manisikēcik; namōya ayāwak astāsowikamikwa ahpō mostosokamikwa; kisē-manitow asamēw! nawac ayiwāk kititēyihtākosināwāw ispīhci āhāsiwak! 
LUK.12.25	kīspin kipīkwēyihtamihikon, nawac cī kinwēs kika-kī-pimātisin? 
LUK.12.26	kīspin namōya nānitaw kikī-tōtēn apisci-kīkwās ohci, tānēhki māka kā‑mikoskātēyihtamihikoyan kotaka kīkwaya? 
LUK.12.27	wāpahtamok ōhi wāpikwaniya tānisi ē‑isi-ohpikihki; namōya atoskēmakanwa ahpō namōya osīhtamāsowak ayiwinisa. māka kiwīhtamātināwāw, āta kihci-okimāw Solomon ē‑wēyōtisit, namōya ayiwāk miyosīhow ispīhci ōhi wāpikwaniya. 
LUK.12.28	kisē-manitow ōma kā‑postayiwinisahahk maskosiya pakwāci-ayihk kā‑ohpikihki anohc, āta wāpahki kā‑misiwanācihtahk, ē‑kotawēhk asiskī-kotawānāpiskohk. tāniyikohk awasimē ka‑kikayiwinisahikoyēk? tāpwē apisīs kitāpowakēyimāwāw kisē-manitow!
LUK.12.29	“ēkosi ēkāya mikoskātēyihtamok, tāpitawi ē‑māmitonēyihtamēk kīkway kita-mīciyēk mīna kita-minihkwēyēk. 
LUK.12.30	ayisk pītosiyiniwak mikoskātēyihtamihikowak ōhi kīkwaya. kohtāwīwāw kiskēyihtam ē‑nitawēyihtamēk ōhi. 
LUK.12.31	iyāyaw nākatohkēk otipēyihcikēwin, ēkosi kika-miyikowāw ēwakoni ōhi kīkwaya.
LUK.12.32	“ēkāya kostācik, āta ē‑cikawāsisiyēk, ayisk kohtāwīwāw miywēyihtam kita-miyikoyēk otipēyihcikēwin. 
LUK.12.33	atāwākēk kā‑ayāyēk kīkway, ēkwa miyihkok kā‑kitimākisicik sōniyāsa. ka‑kaskihtamāsonāwāw sōniyāwata ēkāya wīhkāc ka‑mēscipayiki, ēkwa astahcikok kiwēyōtisiwiniwāwa kihci-kīsikohk, itē ēkāya ē‑misiwanātahki, ayisk okimotiw namōya kaskihtāw kita-kimotit ēkotē ēkwa namōya kamāmakos ka‑misiwanācihtāw. 
LUK.12.34	ayisk itē kiwēyōtisiwina kā‑astēki, ēkotē mīna kā‑ayāk kitēh.
LUK.12.35	“tāpitawi wawēyī kīkway nānitaw ispayiki ēkwa wāsaskotēnikan ē‑wāsaskotēk, 
LUK.12.36	tāpiskōc atoskēyākanak ē‑pēhācik otōkimāmiwāwa kita-takohtēyit wīkihtowinihk ohci. mayaw takohtēyici ēkwa matwēkēyici, kita-yōhtēnamawēwak iskwāhtēm sēmāk. 
LUK.12.37	miywēyihtamwak aniki atoskēyākanak otōkimāmiwāwa ē‑kiskēyihtamiyit ēkāya ē‑nipācik mīna ē‑pēhācik kita-takohtēyit. kiwīhtamātināwāw, kita-kētasākēw ēkwa kita-apihēw kita-asamāt. 
LUK.12.38	mitoni miywēyihtamwak kīspin ē‑wāpamikocik ē‑pēhācik kwayāci, kiyām āta takohtēyici ē‑āpihtā-tipiskāyik ahpō ē‑pōni-āpihtā-tipiskāyik. 
LUK.12.39	ēkwa kēhcināhok, kīspin ana kā‑tipēyihtahk wāskāhikan kī‑kiskēyihtam ispīhk okimotiwa ē‑wī-takohtēyit, namōya kita-pakitinēw kita-pīhtikwēyit owāskāhikanihk. 
LUK.12.40	ēkosi kīstawāw piko kita-aswēyihtamēk ayisk ayisiyinīwikosisān piko ispīhk kita-takohtēw ita ēkāya ihtatēyimāyēko.”
LUK.12.41	ōmisi itēw Peter, “kā‑tipēyihcikēyan, niyanān cī ōma piko kā‑isiyāhk, ahpō cī kahkiyaw awiyak mīna?”
LUK.12.42	kā‑tipēyihcikēt itēw, “awīna māka ana kā‑kī-mamisītotāht atoskēyākan mīna kā‑iyinīsit? ēwako ana otōkimāma kā‑otinikot kita-pimipayihtāt kahkiyaw kīkway owāskāhikaniyihk. ēkwa otōkimāma wīhtamāk kita-asamāyit atoskēyākana kita-nahipayik. 
LUK.12.43	mitoni kita-miywēyihtam ana atoskēyākan takohtēyici otōkimāma kwayask ē‑mēkwā-tipitōtahk otatoskēwin. 
LUK.12.44	tāpwē māka kiwīhtamātin, ana okimāw anihi atoskēyākana kita-pimipayihtamāk kahkiyaw kā‑tipēyihtahk. 
LUK.12.45	māka kīspin ana atoskēyākan itēyihtam osām kinwēs otōkimāma ēkāya ē‑takohtēyit, ēkwa māci-pakamahwēw anihi nāpēw-atoskēyākana mīna iskwēw-atoskēyākana, ēkwa ē‑mīcisot ēkwa ē‑māci-minihkwēt ē‑ati-kīskwēpēt, 
LUK.12.46	kētahtawē kita-takohtēw ana okimāw ispīhk ēkāya ē‑ihtatēyimāt ana atoskēyākan. ana okimāw ka‑kakwātakihēw ē‑wayawī-wēpināt itē kā‑sīpihtahkik kā‑ayācik.
LUK.12.47	“ana atoskēyākan kā‑kiskēyihtahk otōkimāma ē‑itikot kita-isi-atoskēt, māka namwāc wawēyīstam mīna namwāc tōtam, kita-misi-pasastēhwāw. 
LUK.12.48	māka ana atoskēyākan ēkāya ē‑kiskēyihtahk otōkimāma kīkway ē‑nitawēyimikot kita-tōtahk, ēkwa tōtam kīkway kā‑ohci-pasastēhoht ēwako namōya sōhki kita-pasastēhwāw. mistahi kīkway pakosēyimāw ana mistahi kīkway kā‑miyikowisit; ayiwāk māka pakosēyimāw awasimē kīkway kā‑miyikowisit.
LUK.12.49	“ē‑wī-pē-saskahamān askiy, pitanē āsay ēkosi kī‑pasitēw! 
LUK.12.50	piko kita-sīkahāhtākawiyān
LUK.12.51	kititēyihtēnāwāw cī pēyāhtakēyimowin ē‑pētāyān ōta askīhk? namōya anima, māka māyi-wīcēhtowin. 
LUK.12.52	anohc ohci pēyakohēwāmak ē‑niyānanicik, nisto ōki kita-māyi-wīcēwēwak anihi kā‑nīsiyit ēkwa nīso kita-māyi-wīcēwēwak anihi kā‑nistiyit. 
LUK.12.53	ohtāwīmāwak kita-māyi-wīcēwēwak okosisiwāwa ēkwa kita-māyi-wīcēkwak. okāwīmāwak kita-māyi-wīcēwēwak otānisiwāwa, ēkosi kita-māyi-wīcēkwak; ēkwa osikosimāwak kita-māyi-wīcēwēwak ostimiwāwa ēkwa ostimiwāwa kita-māyi-wīcēwēwak osikosiwāwa.”
LUK.12.54	ōmisi itēw Jesus ayisiyiniwa, “ōtē kā‑pētaskwāk natimihk, sēmāk kikiskēyihtēnāwāw ē‑wī-kimiwahk, ēkosi tāpwē ati-kimiwan. 
LUK.12.55	ēkwa kā‑yōtik nimitāw ohci kititwānāwāw ē‑wī-kisāstēk, ēkosi ispayiw. 
LUK.12.56	kiyawāw ē‑kiskēyihtamohkāsoyēk, kikitāpahtēnāwāw askiy ēkwa kīsik ēkwa kikiskēyihtēnāwāw tānisi ē‑wī-isi-kīsikāk; tānēhki māka ēkāya kā‑wāpahtamēk tānisi ē‑ispayik anohc?
LUK.12.57	“tānēhki ēkāya kā‑nistawinamēk kwayask kita-tōtamēk? 
LUK.12.58	kīspin awiyak ē‑wiyasiwātisk, ē‑isi-kaskihtāyan kwayask kakwē-astamaw pāmwayēs itohtēyēko wiyasiwēwikamikohk. kīspin ēkāya ēkosi itōtamani, kika-itohtahikawin owiyasiwēw, ēkwa ana kita-pakitinēw simākanisa kita-kipahokawiyan. 
LUK.12.59	kiwīhtamātināwāw, ēkota kika-kipahikāson iyikohk kī‑tipahikēyani iyawisk kā‑masinahikēyan.”
LUK.13.1	ēkospīhk anima ātiht ayisiyiniwak ēkota ē‑ayācik kā‑wīhtamawācik Jesusa, ātiht anihi Galileehk ohci Pilate ē‑nipahāt mēkwāc ē‑pakitināsōstawāyit kisē-manitowa. 
LUK.13.2	ōmisi itēw Jesus, “aniki Galileehk ohci ē‑nipahihcik, ē‑itēyihtamēk cī nawac ayiwāk ē‑macātisicik ispīhci kahkiyaw Galileewiyiniwak? 
LUK.13.3	namōya! kiwīhtamātināwāw, kīspin ēkāya pōnihtāyēko kimacātisiwiniwāwa, kīstawāw kahkiyaw kika-nipināwāw. 
LUK.13.4	tānisi māka aniki ayinānēwosāp ayisiyiniwak Siloam ohci kā‑kī-nipahiskōsocik asawāpiwikamik ē‑kīpipayiyik? ē‑itēyihtamēk cī nawac ē‑māwaci-macātisicik ispīhci kotakak ayisiyiniwak kā‑ayācik Jerusalemihk? 
LUK.13.5	namwāc aniki! kiwīhtamātināwāw, kīspin ēkāya pōnihtāyēko kimacātisiwiniwāwa, kahkiyaw kīstawāw kika-nipināwāw.”
LUK.13.6	ēkwa Jesus kī‑ācimostawēw ē‑aspahākēmot, “kētahtawē pēyak nāpēw kī‑ohpikihēw misi-sōmināhtikwa okistikānihk. kī‑natonam mahti kita-mīnisiwiyit, māka namōya kīkway miskam. 
LUK.13.7	ōmisi itēw kā‑atoskātamiyit okistikān, ‘hāw, nisto askiy ēkwa nipē-nitawāpēnēn mahti kita-mīnisiwit awa misi-sōmināhtik, ēkosi namwāc mīnisiwiw. ka‑kīskatahwāw nitawāc. pikonita ōta kakēpiskam.’ 
LUK.13.8	māka ana okistikēwiyiniw itēw, ‘kiyām pitamā kita-ohpikiw, nitōkimām, kēyāpic pēyak askiy. nika-pīkopitēn asiskiy wāsakām ēkwa nika-astān mostos omēya. 
LUK.13.9	ēkwa kīspin mīnisiwici kotak askiy ka‑miywāsin; kīspin ēkāya mīnisiwici kika-kīskatahwāw.’”
LUK.13.10	otayamihēwi-kīsikanisiwāhk Jewak,
LUK.13.11	pēyak iskwēw ēkota kī‑pīhciyawēskāk maci-ahcāhkwa ayinānēwosāp askiy ē‑āhkosīskākot; kī‑wākisiw ēkāya ē‑kī-tasokāpawit. 
LUK.13.12	ē‑wāpamāt Jesus kī‑tēpwātēw ē‑itāt, “iskwēw, kinakatikon ēkwa kitāhkosiwin!” 
LUK.13.13	kī‑sāminēw ostikwāniyihk ēkwa sēmāk ana iskwēw ē‑tasokāpawit, kī‑mamihcimēw kisē-manitowa.
LUK.13.14	ana kā‑nīkānīstahk ayamihēwikamikohk kī‑kisiwāhik Jesusa ē‑iyinīhkahāyit otayamihēwi-kīsikanisiwāhk. ēkosi pīkiskwātēw ayisiyiniwa, “nikotwāsik kīsikāwa kita-atoskēhk, ēkwa pē‑itohtēk ēkota kita-iyinīhkahikawiyēk, namōya ē‑ayamihēwi-kīsikāk.”
LUK.13.15	ē‑naskwēwasimāt kā‑tipēyihcikēt ōmisi itēw, “kitōtamohkāsonāwāw! kitāpihkonāwāwak kitotāpēwi-mostosomiwāwak ahpō kisōsōwacimosiwāwak ēkwa kinitawi-minihkwahāwāwak ē‑ayamihēwi-kīsikāk. 
LUK.13.16	ēkwa ēwako awa iskwēw Abrahamwa ē‑ohtaskānēsit, macāyisa ē‑tipēyimikot ayinānēwosāp askiy; namōya cī kita-kī-pakitiniht ē‑ayamihēwi-kīsikāk?” 
LUK.13.17	mitoni nēpēwisiyiwa anihi kā‑māyēyimikot, wiya ōki ayisiyiniwak miywēyihtamwak kahkiyaw mamāhtāwi-kīkwaya kā‑tōtahk.
LUK.13.18	Jesus kakwēcihkēmow, “tānisi anima itēyihtākwan kisē-manitow otipēyihcikēwin? kīkway ē‑ohci-tāpiskōtēyihcikātēk? 
LUK.13.19	tāpiskōc ōmisi isi: pēyak nāpēw ispīhk ē‑otināt pīsi-kiscikānis
LUK.13.20	āsay mīna kakwēcihkēmow, ē‑itwēt, “kīkway ē‑ohci-tāpiskōtēyihcikātēk kisē-manitow otipēyihcikēwin? 
LUK.13.21	ōmisi itēyihtākwan: pēyak iskwēw kikinam ohpihkasikan miscahīs pahkwēsikanihk. piyisk ana pahkwēsikan ohpipayiw.”
LUK.13.22	Jesus kī‑sāpo-pimohtēhow mihcēt ōtēnawa mīna ōcēnāsa ēkwa ē‑ati-kiskinohamawāt ayisiyiniwa, Jerusalemihk ē‑isi-itohtēt. 
LUK.13.23	awiya ēsa kakwēcimik, ē‑itikot, “okiskinohamākēw, ātiht cī piko ayisiyiniwak kita-pimācihāwak?”
LUK.13.23	Jesus itēw, 
LUK.13.24	“ē‑isi-kaskihtāyēk kakwē-pīhtikwēk anima kā‑sākāwāsik iskwāhtēm, ayisk mihcēt ayisiyiniwak kita-kakwē-pīhtikwēwak māka namōya kita-kaskihtāwak. 
LUK.13.25	ana kā‑tipēyihtahk wāskāhikan kita-pasikōw mīna kita-kipaham, ēkosi wayawītimihk nīpawiyēko ē‑matwēhikēyēk, ōmisi kika-itwānāwāw, ‘kā‑tipēyihcikēyan, mahti yōhtēnamawinān.’ ōmisi kita-itwēw, ‘namōya nikiskēyihtēn tānitē ē‑ohtohtēyēk.’ 
LUK.13.26	ēkwa ōmisi kika-itāwāw, ‘kikī-wīci-mīcisōmitinān ēkwa kikī-wīci-minihkwēminān, ēkwa kikī-kiskinohamākān nitōtēnāmināhk!’ 
LUK.13.27	māka kēyāpic kita-itwēw, ‘namōya nikiskēyihtēn tānitē ē‑ohtohtēyēk. nakasik, kahkiyaw kiyawāw maci-ayisiyiniwak.’ 
LUK.13.28	māka kika-mātonāwāw ē‑cīskāpitēyēk ispī wāpamāyēkwāwi Abraham, Isaac, ēkwa Jacob, ēkwa kahkiyaw okiskiwēhikēwak otipēyihcikēwinihk kisē-manitow, ē‑mēkwā-wayawī-wēpinikawiyēk. 
LUK.13.29	ayisiyiniwak kita-takohtēwak māmihk ohci ēkwa natimihk ohci, nātakām ohci, ēkwa nimitāw ohci, ēkwa kahkiyaw kita-apiwak wīhkohtowinihk otipēyihcikēwinihk kisē-manitow. 
LUK.13.30	nākatohkēk, aniki mēkwāc iskwēyānihk kā‑ayācik ka‑nīkānīwak, ēkwa aniki kā‑nīkānīcik iskwēyānihk ka‑ayāwak.”
LUK.13.31	ēkwa ēkota ātiht Phariseewak pē‑nātēwak Jesusa, ē‑itācik, “ōta ohci sipwēhtē, osām Herod kinōhtē-nipahik.”
LUK.13.32	ēkwa ōmisi itēw Jesus, “niyāk, wīhtamāhk ana maci-mahkēsīs, ‘niwayawī-wēpināwak maci-ahcāhkwak mīna nitiyinīhkahiwān anohc mīna wāpahki, ēkwa kī‑nīso-tipiskāki nika-kīsihtān nitatoskēwin.’ 
LUK.13.33	ēkosi piko kita-pimohtēhoyān anohc mīna wāpahki mīna awasi-wāpahki, ayisk namōya kita-kī-ihkihk okiskiwēhikēw kita-misiwanātisit ohpimē Jerusalemihk ohci.
LUK.13.34	“Jerusalem, Jerusalem! kinipahāwak okiskiwēhikēwak, asiniya kitohci-pimosinātāwak itisahwākanak kisē-manitow kā‑pē-itisahamākoyēk! tānitahtwāw kā‑kī-nohtē-ākwaskitinakik kitayisiyinīmak, tāpiskōc pāhpahāhkwān kā‑māwasakonāt opāhpahākwānisisa sīpā otahtahkwaniwāhk māka namōya kikī-ohci-pakitinināwāw! 
LUK.13.35	ēkosi kikihci-ayamihēwikamikiwāw ka‑wēpinikātēw. kikēhcināmitināwāw namōya ka‑wāpamināwāw isko itwēyēko ka‑ispayik, ‘kisē-manitow sawēyimēw anihi kā‑pē-itohtēyit owīhowinihk ohci kā‑tipēyihcikēt.’”
LUK.14.1	otayamihēwi-kīsikanisiwāhk Jewak,
LUK.14.2	ēkota pēyak nāpēw ē‑pākipayit misiwē pē‑nātēw Jesusa. 
LUK.14.3	ōmisi itēw Jesus kā‑kiskinohamākēcik owiyasiwēwin mīna Phariseewa, “pakitinikātēw cī kita-miywāyāhiht awiyak ē‑ayamihēwi-kīsikāk ahpō cī namōya?”
LUK.14.4	māka namōya nānitaw itwēwak ōki. ēkwa Jesus iyinīhkahēw ōhi nāpēwa ēkwa itēw kita-sipwēhtēyit. 
LUK.14.5	ēkwa ōmisi itēw ōhi kā‑mīcisoyit, “kīspin nikotwāw kiyawāw ē‑ayāwāyēk awāsis ahpō otāpēwi-mostos, ēkwa pīhcipayiyiwa mōnahipānihk ē‑ayamihēwi-kīsikāk, namōya cī sēmāk kita-wayawīpitāw āta ēwako kīsikāw?”
LUK.14.6	ēkwa namwāc kī‑naskwēwasimik.
LUK.14.7	ēkwa ācimostawēw anihi ēkota kā‑natomimiht, ē‑wāpamāt ē‑miyo-apihisoyit, ōmisi itēw, 
LUK.14.8	“ispī awiyak ē‑natomisk kita-mīcisoyan ē‑kihci-wīkihtohk, ēkāya nitawi-api kihcanohk, nānitaw isi awiyak nawac ayiwāk ē‑itēyihtākosit ē‑natomiht, 
LUK.14.9	ēkwa ana kā‑natohkēmot kika-pē-nātik kita-itwēw, ‘mahti tawīstamaw awa nāpēw.’ ēkwa kika-nēpēwisin kita-nitawi-apiyan ohpimē tapahtanohk. 
LUK.14.10	māka ispī natomikawiyani, nitawi-api tapahtanohk, ēkosi onatohkēmow pē‑nātiski ēkwa kita-itwēw, ‘nitōtēm, mahti pē‑api nētē kihcanohk.’ ēkwa ē‑kihcēyihtākosit kika-itēyimikwak kotakak kā‑natomihcik. 
LUK.14.11	kahkiyaw awiyak kihcēyimisoci kita-tapahtēyimohāw, ēkwa kahkiyaw awiyak tapahtēyimisoci kita-kihcēyimāw.”
LUK.14.12	ēkwa ōmisi itēw Jesus anihi kā‑natomikot, “ispī natohkēmoyani kita-mīcisohk, ahpō kita-wīhkohkēyan, ēkāya natomik kitōtēmak, ahpō kīcisānak ahpō kiwāhkōmākanak, ahpō kiwītapimākanak kā‑wēyōtisicik, ayisk kīsta kika-natomikwak, ēkwa tāpiskōc ē‑tipahamāskik. 
LUK.14.13	māka wīhkohkēyani, natomik okitimākisiwak, kā‑māskisicik, kā‑māskipayicik, ēkwa ēkāya kā‑wāpicik, 
LUK.14.14	ēkosi kika-sawēyimikowisin, ayisk namōya kita-kaskihtāwak ēkosi isi kita-kāwi-miyo-tōtāskik. kisē-manitow kika-tipahamāk anima kīsikāw kā‑miywātisicik ayisiyiniwak kā‑āpisisihkik.”
LUK.14.15	ēkota pēyak nāpēw ē‑apit mīcisowināhtikohk, ē‑pēhtahk ōma itēw, “tāpwē ēsa kita-miywēyihtamwak aniki kā‑mīcisocik wīhkohkēwinihk otipēyihcikēwinihk kisē-manitow!”
LUK.14.16	Jesus itēw, “kētahtawē pēyak nāpēw kī‑misi-wīhkohkēw ēkwa mihcēt ayisiyiniwa kī‑natomēw. 
LUK.14.17	ispī ē‑kīsi-wiyascikēt kī‑sipwēhtisahwēw otatoskēyākana kita-wīhtamawāyit anihi kā‑kī-natomāt, ‘āstamitik, piko kīkway kwayātan!’ 
LUK.14.18	māka kahkiyaw nanātohk itwēwak. ana nistam itēw atoskēyākana, ‘nikī-atāwān askiy, piko kita-nitawāpēnamān. wīhtamaw ēkāya nānitaw nika-itēyimik.’ 
LUK.14.19	ēkwa kotak itwēw, ‘nikī-atāwān niyānan ē‑nīsowāpisocik otāpēwi-mostoswak ēkwa ōma ē‑nitawi-kocihakik; mahti pakitēyimin.’ 
LUK.14.20	ōmisi kotak itwēw, ‘namōya kayās nikī-wīkihton, ēkosi namōya nika-kī-pē-itohtān.’ 
LUK.14.21	ana atoskēyākan kī‑nitawi-ācimostawēw otōkimāma ōma ē‑itwēyit. ana okimāw kī‑kisiwāsiw, ēkwa ōmisi itēw otatoskēyākana, ‘kakwēciyāho, itohtē pimohtāskanwa ēkwa mēskanāsa ōtēnāhk ēkwa pēsiwik kā‑kitimākisicik, kā‑māskisicik, ēkwa ēkāya kā‑wāpicik ēkwa kā‑māskipayicik.’ 
LUK.14.22	wīpac ana atoskēyākan kīsi-natohkēmow ē‑itāt, ‘āsay nikī-tōtēn kā‑kī-isiyan, māka kēyāpic tawāw.’ 
LUK.14.23	ēkosi okimāw itēw otatoskēyākana, ‘nitawi-natohkēmo mēskanāhk mīna ē‑isi-tawastēki tipahaskān-askīhk miskawatwāwi ayisiyiniwak, ēkosi kita-sākaskinēw niwāskāhikan. 
LUK.14.24	kiwīhtamātināwāw, namōya aniki kā‑kī-natomihcik kita-sāmahtamwak niwīhkohkēwin.’”
LUK.14.25	mitoni mihcēt ayisiyiniwa kī‑pimitisahok Jesus, ē‑kwēskīstawāt ōmisi itēw, 
LUK.14.26	“awiyak ē‑nōhtē-pimitisahot namōya nika-kī-okiskinohamawākanin, piko nīkān ayiwāk kita-sākihit ispīhci ohtāwiya ēkwa okāwiya, owīkimākana, ēkwa ocawāsimisa, wīcisāna ēkwa wiya asici. 
LUK.14.27	awiyak ēkāya ē‑tēpēyimot kita-nayahtahk opimitāskwahikan ēkwa kita-pimitisahot namōya nika-kī-okiskinohamawākanin. 
LUK.14.28	awiyak ē‑wī-osīhtāt misi-asawāpiwikamik, piko nīkān kita-akihtahk mahti iyikohk kita-mēstinikēt mīna kīspin ta‑tēpipayit sōniyāwa kita-kīsihtāt. 
LUK.14.29	kīspin ēkāya ēkosi tōtahki ahpō ētikwē kita-wiyastāw ita kita-tēhtastēyik pahkaci, ēkosi ayisiyiniwa kita-pāhpihik. 
LUK.14.30	‘awa nāpēw kī‑māci-osīhtāw, māka namwāc kī‑kīsihtāw,’ kita-itwēwak. 
LUK.14.31	kīspin okimāw nitawi-nōtinēw kotaka okimāwa mitātahtwāw kihci-mitātahtomitanaw simākanisa ē‑ayāwāt, ēkwa anihi okimāwa nīsitanaw tahtwāw kihci-mitātahtomitanaw simākanisa ē‑ayāwāyit, pitamā kita-kipihcīw ta‑māmitonēyihtam mahti kīspin kita-kī-sākōcihāt. 
LUK.14.32	kīspin ēkāya ta‑kaskihtāt kita-itisahwēw otitwēstamākēma kita-nitawi-kakwēcimāyit mahti ka‑kī-wītaskīmāyit anihi kihci-okimāwa, kēyāpic wāhyaw ē‑ocīstawāt. 
LUK.14.33	pēyakwan kīstawāw,” itēw Jesus, “kīspin pēyak awiyak ninōhtē-wīcēk kita-kiskinohamawākanīwit, piko kita-pakitinahk kahkiyaw kīkway.
LUK.14.34	“miywāsin sīwīhtākan, māka kīspin pōni-sīwīhtākaniwiw, namwāc kāwi kita-kī-sīwihtākaniwan kīhtwām. 
LUK.14.35	namōya nānitaw itāpatan asiskīhk ahpō kā‑cahkastēk mostos omēyi; wēpinikātēw. kwayask natohtamok kīspin kitayānāwāw mihtawakaya.”
LUK.15.1	pēyakwāw mihcēt otipahikēhiwēwak mīna pīwiyiniwak kī‑pē-natohtawēwak Jesusa. 
LUK.15.2	aniki Phariseewak mīna wiyasiwēwin kā‑kiskinohamākēcik kī‑māci-āyimōmēwak, “awa nāpēw otōtēmiw kā‑pīwēyihtākosiyit mīna wīci-mīcisōmēw!” 
LUK.15.3	ēkosi ēkwa Jesus ācimostawēw ōma ē‑aspahākēmot:
LUK.15.4	“hāw, mahti kīspin kiyawāw pēyak nikotwāw ē‑ayāwāt mitātahtomitanaw māyacihkosa ēkwa pēyak wanihāci, tānisi ka‑tōtahk? kita-nakatēw anihi kēkā-mitātahtomitanaw kēkā-mitātahtosāp māyacihkosa, mīna kita-natonawēw kā‑wanisiniyit iyikohk miskawāci. 
LUK.15.5	ispīhk miskawāci, mistahi ta‑miywēyihtam mīna ta‑kīwē-nayōmēw. 
LUK.15.6	ēkosi ēkwa takohtēci wīkihk kita-tēpwātēw kahkiyaw owīcēwākana mīna owītapimākana. ēkwa ōmisi kita-itēw, ‘mistahi nimiywēyihtēn ē‑miskawak nimāyacihkomis kā‑kī-wanisihk. mahti miyawātētān!’ 
LUK.15.7	ēkosi pēyakwan itēyihtākwan kīspin pēyak ē‑macātisit ē‑kwayaskātisit osām ē‑mihtātahk owanitōtamowina; ayiwāk mistahi miywēyihtākwan kihci-kīsikohk ispīhci wiya kēkā-mitātahtomitanaw kēkā-mitātahtosāp iyiniwak ēkāya katāc kita-mihtātahkik owanitōtamowiniwāwa ē‑itēyihtahkik.
LUK.15.8	“kīspin iskwēw ayāwēw mitātaht sōniyāsa ēkwa pēyak wanihēw, tānisi ka‑tōtahk? saskaham wāsaskotēnikan, wēpahikēw wīkihk ēkwa pēyāhtik misiwē natonawēw piyisk miskawēw. 
LUK.15.9	ispīhk ē‑miskawāt tēpwātēw owīcēwākana ēkwa owītapimākana ēkwa ōmisi itēw, ‘mistahi nimiywēyihtēn ē‑miskawak sōniyās kā‑kī-wanihak, ēkosi ēkwa miyawātētān!’ 
LUK.15.10	pēyakwan ēkosi, kiwīhtamātināwāw, okīsikōma kisē-manitow kita-miywēyihtamwak pēyak omacātisa ē‑mihtātamiyit omāyi-tōtamowiniyiwa.”
LUK.15.11	Jesus kī‑ati-itwēw, “pēyak nāpēw kī‑nīsiyiwa okosisa. 
LUK.15.12	ēkwa anihi osīmimāwa ōmisi itik, ‘nohtā, mahti miyin anima kā‑wī-mātinamākawiyān kahkiyaw ohci kā‑tipēyihtaman.’ ēkosi tāpwē āh‑āpihtaw miyēw nīso okosisa. 
LUK.15.13	namōya kinwēs ē‑ispayik awa osīmimāw kī‑māwasakonam anihi kā‑miyiht, ēkosi kī‑sipwēpiciw wāhyaw kotak askīhk isi, ēkotē kī‑mēstinēw osōniyāma ē‑kakēpātisi-pimācihot. 
LUK.15.14	ēkwa kahkiyaw mēstinēw anihi kā‑kī-miyiht. ēkospī ē‑misi-nōhtēhkatēhk ēkota askīhk, ēkosi mitoni kī‑kitimākisiw. 
LUK.15.15	ēkosi kī‑nitawi-atoskawēw pēyak nāpēwa ēkota askīhk, kita-nitawi-asamāt kohkōsa otaskiyihk. 
LUK.15.16	kī‑akāwātam kita-mīcit anihi kohkōsa kā‑mīciyit. māka namōya awiya ohci-asamik ēsa. 
LUK.15.17	piyisk ēkwa kwayask ē‑māmitonēyihtahk, ōmisi kā‑itwēt, ‘kahkiyaw nohtāwiy otatoskēyākana ayiwākipayiwak kīkway kita-mīcicik ēkwa niya ē‑wī-nipahāhkatosoyān! 
LUK.15.18	hāw, mahti nika-kīwān nohtāwiy wīkihk isi, ēkwa ōmisi nika-itāw, “hāw, nohtā, nikī-māyi-tōtawāw kisē-manitow mīna kiya. 
LUK.15.19	namwāc ahpō ēkwa nitēpakēyihtākosin kikosis kita-itikawiyān. pamihin tāpiskōc kā‑isi-pamihacik kitatoskēyākanak.”’ 
LUK.15.20	ēkosi tāpwē ati-kīwētotawēw ohtāwiya.
LUK.15.20	“wāhyaw kēyāpic ē‑ayāt wīkiwāhk ohci, kā‑pē-itisāpamikot ohtāwiya, mistahi ēkwa kitimākināk, pē‑nakiskāk ē‑pāpāhtāyit ē‑ākwaskitinikot mīna ē‑ocēmikot. 
LUK.15.21	ēkwa osīmimāw ōmisi itēw, ‘hāw, nohtā, nikī-māyi-tōtawāw kisē-manitow mīna kikī-māyi-tōtātin. namwāc nitēpakēyihtākosin kikosis kita-itikawiyān.’ 
LUK.15.22	māka ohtāwīmāw tēpwātēw otatoskēyākana, ‘sēmāk pētāk ē‑māwaci-miywāsik miskotākay mīna postasākahihk, mīna āhcanisa kikiskamohihk mīna maskisina. 
LUK.15.23	nātihk ana kā‑wiyinot moscosis mīna minahok, kiyām mīcisotān mīna miyawātētān. 
LUK.15.24	ayisk awa nikosis ē‑kī-nipit māka ēkwa pimātisiw, kī‑wanihow māka ēkwa miskawāw.’ ēkosi ēkwa kī‑māci-miyawātamwak.
LUK.15.25	“ostēsimāw kī‑ayāw kistikānihk ēkwa ispīhk ē‑pē-kīwēt, cīki ē‑ayāt wīkiwāhk, kī‑pēhtam ē‑kitohcikēwiht mīna ē‑nīmihitowiht. 
LUK.15.26	ēkosi tēpwātēw pēyak atoskēyākana mīna kakwēcimēw tānēhki ōma kā‑itahkamikaniyik. 
LUK.15.27	ēkwa ōmisi itik, ‘kisīm ē‑takohtēt, ēkosi kohtāwiy ē‑minahot anihi kā‑wiyinoyit moscosisa kā‑māwaci-miyosiyit, ayisk ē‑takohtēyit ē‑miywāyāyit.’ 
LUK.15.28	māka ēkwa kisiwāsiw awa ostēsimāw mīna namwāc tāpwēhtam kita-pīhtikwēt. ohtāwiya pē‑wayawīyiwa mīna kakwē-sākōcimik kita-pīhtikwēt. 
LUK.15.29	māka naskwēwasimēw ohtāwiya, ‘hāw, mihcēt askiy ēkwa kitatoskātin ēkwa namōya wīhkāc kitohci-ānwēhtātin kā‑itasiwāsiyan, ēkwa namwāc ahpō kitohci-miyin acihkosis, kita-wīci-mīcisōmakik niwīcēwākanak. 
LUK.15.30	māka ispīhk ē‑takohtēt awa kikosis, ē‑mēsci-mētawākēt kipimācihowin omanisōniyāwēw-iskwēwa ohci, kiminahōstamawāw kā‑wiyinōhimiht moscosisa.’ 
LUK.15.31	ēkwa ōmisi itēw, ‘nikosis, tāpitawi kiwīci-ayāmin, ēkosi kahkiyaw kīkway kā‑tipēyihtamān kiya kitipēyihtēn. 
LUK.15.32	piko kita-miyawātamahk mīna kita-miywēyihtamahk, ayisk awa kisīm kī‑nipiw, māka ēkwa pimātisiw; kī‑wanihow, māka ēkwa miskawāw.’”
LUK.16.1	ōmisi itēw Jesus okiskinohamawākana, “pēyakwāw pēyak nāpēw ē‑wēyōtisit, ēkwa pēyak atoskēyākana ē‑pimipayihtamākot kahkiyaw kā‑tipēyihtahk. ana kā‑wēyōtisit nāpēw wīhtamawāw ēsa otatoskēyākana ē‑mōhco-mēstināyit osōniyāma. 
LUK.16.2	ēkosi tēpwātēw ē‑itāt, ‘tāpwē cī ōma kā‑itikawiyan? mahti masinaha kahkiyaw tānisi ē‑isi-mēstinikēyan ōta nitaskīhk. ayisk namōya ayiwāk kika-kī-pimipayihtamawin ōta nitaskīhk.’ 
LUK.16.3	ana atoskēyākan ōmisi itēyihtam, ‘nitōkimām niwī-pakitinik. tānisi ēkwa kita-kī-tōtamān? namōya nimaskawisīn kita-wātihkēyān, ēkwa ninēpēwisin kita-papāmi-natotamāyān. 
LUK.16.4	hāw, nikiskēyihtēn tānisi kita-tōtamān, nika-wīcēwākanihkān, ēwakonik nika-pamihikwak wīkiwāhk ispīhk pakitinikawiyāni.’ 
LUK.16.5	ēkosi tēpwātēw kahkiyaw ayisiyiniwa kā‑masinahamawāyit otōkimāma. kakwēcimēw anihi nistam, ‘tānimayikohk kā‑masinahamawat nitōkimām?’ itēw. 
LUK.16.6	‘mitātahtomitanaw mahkahk pimiy askihtakomina ohci,’ itik. ‘ōmīta kā‑masinahikātēk, kēsiskaw api ēkwa niyānanomitanaw itasinaha,’ itēw awa atoskēyākan. 
LUK.16.7	ēkwa kotaka kakwēcimēw, ‘kiya māka, tāniyikohk kā‑masinahamawat?’ ‘kihci-mitātahtomitanaw mahkahk pahkwēsikanihkān,’ itik. ‘hāw, ōta masinahikātēw, mahti masinaha ayinānēw tahtwāw mitātahtomitanaw.’ 
LUK.16.8	ōma kā‑tōtahk ohci, kā‑kakayēyisit atoskēyākan otōkimāma mamihcimik ē‑iyinīsi-tōtahk tānisi ē‑wī-isi-pimācihot, ayisk ayisiyiniwak ōta askīhk iyinīsiwak askīwi-kīkwaya kita-isi-paminahkik, ispīhci aniki kīsikāstēnohk kā‑ayācik, kisē-manitow otipēyihcikēwinihk.”
LUK.16.9	ēkosi Jesus ōmisi itēw, “ēkosi kiwīhtamātināwāw, wīcēwākanihtamok wēyōtisiwin ēkosi mēscipayiki, kika-pīhtikwahikawin kihci-kīsikohk. 
LUK.16.10	awiyak ē‑mamisītotāht kita-pimipayihtāt apisīs kīkwaya kita-mamisītotawāw mistahi kīkwaya kita-pimipayihtāt; ēkwa awiyak ē‑kakayēyisit apisīs kīkwaya ohci kita-kakayēyisiw mistahi kīkwaya ohci. 
LUK.16.11	kīspin namōya kwayask kitōtēnāwāw ē‑paminamēk askīhk ohci wēyōtisiwina, tānisi kita-kī-isi-mamisītotākawināwāw ta‑paminamēk wēyōtisiwina kā‑mā-mawaci-kistēyihtākwahki? 
LUK.16.12	ēkwa kīspin namwāc kwayask kitōtēnāwāw anihi ohci kotak awiyak kā‑tipēyihtahk, awīna kika-miyikowāw anima ka‑tipēyihtamēk?
LUK.16.13	“namōya awiyak ē‑atoskēyākaniwit kita-kī-atoskawēw nīso okimāwa. kita-pakwātēw pēyak anihi ēkwa kita-miywēyimēw kotaka. kwayask kita-tōtawēw anihi pēyak ēkwa kotaka kita-pīwēyimēw. namōya kika-kī-atoskawāw kisē-manitow ēkwa sōniyāw.”
LUK.16.14	ispīhk Phariseewak ōma ē‑pēhtahkik, kī‑mētawākātēwak Jesusa, ayisk ē‑kī-sākihācik sōniyāwa. 
LUK.16.15	Jesus itēw, “kiyawāw ōma ē‑miyohtwāyēk kā‑itakimisoyēk kita-ohci-miyo-kitāpamikoyēkok ayisiyiniwak, māka kisē-manitow kiskēyihtam kitēhiwāwa. anihi kīkwaya ayisiyiniwak kā‑ayiwākēyihtahkik, ēwakoni kisē-manitow namōya nānitaw itāpatakēyihtam.
LUK.16.16	“owiyasiwēwina Moses ēkwa omasinahikēwiniwāwa okiskiwēhikēwak kī‑āpatanwa isko John osīkahāhtākēw ē‑pimātisit; ēkospīhk ohci miywācimowin otipēyihcikēwin kisē-manitow ātocikātēw ēkwa kahkiyaw ēkota kakwē-pīhtikwahisowak. 
LUK.16.17	nawac wēhcasin kihci-kīsik mīna askiy kita-pōni-ihtakwahki ispīhci ē‑māwaci-apisāsik icwēwinis wiyasiwēwinihk ohci kita-pōni-āpatahk.
LUK.16.18	“awiyak nāpēw ē‑wēpināt wēpinito-masinahikanihk owīkimākana ēkwa kotaka iskwēwa wīkimēw kakēpātisiw; ēkwa nāpēw ē‑wīkimāt ē‑kī-wēpinimiht iskwēwa kakēpātisiw.
LUK.16.19	“pēyakwāw ēsa nāpēw ē‑wēyōtisit ē‑miyohot, mitoni ē‑āhkwakihtēyiki ē‑kī-kikiskāk, ēkwa tahto-kīsikāw mitoni ē‑miyo-pamihot. 
LUK.16.20	ēkwa otiskwāhtēmihkānihk māna ē‑pē-itohtahimiht nāpēwa ē‑kitimākisiyit, Lazarus ē‑isiyihkāsoyit, misiwē ē‑omikīyit. 
LUK.16.21	ē‑pakosēyimot anihi iskwascikana kā‑pahkihtiniyiki kā‑wēyōtisiyit nāpēwa omīcisowināhtikohk ohci. ahpō piko atimwa kī‑nōhkwātamiyiwa otomikiya. 
LUK.16.22	kā‑kitimākisit kī‑nakataskēw ēkwa okīsikowa kī‑tahkonik ēkotē Abrahamwa ka‑wītapimāt ē‑wīhkohkēwiht kihci-kīsikohk. ana kā‑wēyōtisit wīsta kī‑nakataskēw mīna kī‑nahināw. 
LUK.16.23	ēkwa nipiwinihk
LUK.16.24	ēkwa kā‑tēpwātāt, ‘hāw, nohtā Abraham, kitimākinawin. pē‑itisaw Lazarus, wīhtamaw ocihciy nipīhk kita-sāminam nitēyaniy kita-tahkāpāwatāt, ayisk nikakwātakihtān ōta iskotēhk.’ 
LUK.16.25	māka Abraham itēw, ‘nikosis, kiskisi ē‑mēkwā-pimātisiyan kikī-miyikawin ē‑miywāsiki kīkwaya, ēkwa awa Lazarus māyi-kīkwaya kī‑miyāw. māka ēkwa kākīcihāw ōta ēkwa kiya kikakwātakāhpinān. 
LUK.16.26	māka cikēmā, ita kā‑ayāyan mīna ōtē, tastawāyihk ē‑misi-pasatināk namōya wīhkāc kita-kī-asiwāhikātēw, namwāc awiyak ēkotē ohci kita-kī-pē-itohtēw ōta, mīna ōta ohci namōya awiyak kita-itohtēw ēkotē.’ 
LUK.16.27	ōmisi itēw, ‘kitimākihtawin, nohtā Abraham, kita-itisahwat Lazarus nohtāwiya wīkiyihk. 
LUK.16.28	ayisk niyānaniwak nīcisānak kita-kitahamawāt, ēkosi ēkāya kita-pē-itohtēyit ōtē kakwātakihtāwinihk.’ 
LUK.16.29	Abraham ōmisi kā‑itāt, ‘ayāwēwak wiyawāw Mosesa mīna okiskiwēhikēwa, kiyām ēwakoni ta‑natohtawēwak.’ 
LUK.16.30	kā‑wēyōtisiyit māka itik, ‘namōya, nohtā Abraham, māka kīspin awiya ē‑āpisisiniyit kita-nātikocik, kita-kwayaskātisiwak.’ 
LUK.16.31	ēkosi itēw, ‘kīspin namōya natohtawēwak Mosesa mīna okiskiwēhikēwa, namōya awiya kita-sākōcimikwak, kiyām āta waniskāyici nipiwinihk ohci.’”
LUK.17.1	Jesus ōmisi itēw okiskinohamawākana, “ohcitaw ispayin māna maci-kīkwaya ē‑wēpihikocik ayisiyiniwak kita-maci-tōtahkik. māka ayiwāk ka‑māyi-tōtamāsow awiyak ē‑tōtamōhāt kotaka kita-maci-tōtamiyit. 
LUK.17.2	nawac kita-miyopayiw ēwako ayisiyiniw kita-tāpiskamōhiht pinipocikan-asiniya ēkwa kita-pakastawēwēpiniht kihcikamīhk ispīhci kita-maci-tōtamōhāt ōhi kā‑apisi-itēyihtākosiyit. 
LUK.17.3	ēkosi aswēyihtamok tānisi ē‑isiyinīhkēyēk!
LUK.17.3	“kīspin kiwīcēwākan maci-tōtam, wīhtamaw ē‑māyi-tōtahk, ēkwa kīspin mihtātam, kika-pōnēyihtamawāw. 
LUK.17.4	kīspin kimāyi-tōtāk tēpakohpwāw pēyak kīsikāw, ēkwa tahtwāw ē‑māyi-tōtahk ē‑pē-wīhtamāsk ē‑mihtātahk, pōnēyihtamaw.”
LUK.17.5	anihi itisahwākanak kī‑itēwak Jesusa, “wīcihinān ayiwāk kita-tāpowakēyihtamāhk.”
LUK.17.6	kā‑tipēyihcikēt itēw, “kīspin kitāpwēhtamowiniwāw ispīhcāw iyikohk ē‑māwaci-apisīsisit osāwi-kiscikānis, kika-itāwāw awa misi-āhtik, ‘kwayakipitiso askīhk ohci ēkwa nitawi-kistikahiso kihcikamīhk,’ ta‑tōtam ōma kā‑sīhkimiht.
LUK.17.7	“kīspin kiyawāw pēyak nikotwāw otatoskēyākana pīkopicikēyiwa ahpō kanawimāyatihkwēyiwa, ispīhk ē‑takohtēt kistikānihk ohci, kika-itāwāw cī ka‑kakwēyāhot kita-pē-mīcisot? 
LUK.17.8	namōya māskōc! mēskoc kika-itāwāw, ‘piminawaso, ēkwa postiska kitaspastākan ēkwa pamihin mīcisoyāni, mwēstas kiya kika-mīcison.’ 
LUK.17.9	ana atoskēyākan namōya katāc kita-nanāskomiht ē‑nanahihtawāt ohci otōkimāma. 
LUK.17.10	pēyakwan ēkosi kīstawāw, ispīhk kahkiyaw kīkway ē‑kī-tōtamēk kā‑itikawiyēk, ōmisi kika-itwānāwāw, ‘atoskēyākanak ōma niyanān piko; ē‑mosci-tōtamāhk anima kā‑isi-ātotikawiyāhk.’”
LUK.17.11	Jesus ē‑ati-itohtēt Jerusalemihk kī‑pimohtēw sisonē tipahaskānihk kā‑pimipayiyik tastawāyihk Samaria askīhk ēkwa Galilee askīhk. 
LUK.17.12	ē‑ati-otihtahk ōcēnāsihk, kētahtawē mitātaht nāpēwa kā‑pē-nakiskākot ē‑kakwātakihikoyit wasakāspinēwin ē‑kostātikwaniyik, wāhyaw nīpawiyiwa. 
LUK.17.13	ēkwa ē‑tēpwātikot, “Jesus! okimāw! kitimākinawinān.”
LUK.17.14	Jesus ē‑wāpamāt itēw, “niyāk, nitawāpamihkok ayamihēwiyiniwak kita-nitawāpēnikoyēkok.”
LUK.17.14	ē‑ati-sipwēhtēcik kī‑pēhkisiwak ē‑miywāyācik. 
LUK.17.15	pēyak nāpēw ē‑kiskēyihtahk ē‑miywāyāt kī‑pē-nātēw Jesusa ē‑mamihcimāt kisē-manitowa ē‑kisīwēt. 
LUK.17.16	kī‑otihtapipayihow ita ē‑nīpawiyit Jesusa ē‑nanāskomāt. ēwako awa nāpēw Samaria askīhk ohci. 
LUK.17.17	ōmisi itwēw Jesus, “namōya cī mitātaht nāpēwak kī‑iyinīhkahāwak? tāniwēhkāk aniki kēkā-mitātaht? 
LUK.17.18	tānēhki awa pītosiyiniw wiya piko kā‑pē-nanāskomāt kisē-manitowa?” 
LUK.17.19	Jesus itēw, “pasikō ēkwa ati-sipwēhtē, kitāpwēhtamowin ohci kā‑miywāyāyan.”
LUK.17.20	ātiht Phariseewak kakwēcimēwak Jesusa, tānispīhk otipēyihcikēwin kisē-manitow kita-mācipayiyik. ōmisi itēw, “otipēyihcikēwin kisē-manitow mācipayiki namōya kita-nōkwaniyiw. 
LUK.17.21	namōya awiyak kita-kī-itwēw, ‘wāpahtamok ōmīta!’, ahpō, ‘nēmīta!’ ayisk otipēyihcikēwin kisē-manitow mēkwānohk ayāmakan.”
LUK.17.22	ōmisi itēw okiskinohamawākana, “kika-akāwātēnāwāw kita-otihcipayik ispīhk ka‑wāpahtamēk ahpō pēyak okīsikāma ayisiyinīwikosisān, māka namōya kika-wāpahtēnāwāw. 
LUK.17.23	kita-ihtakowak aniki kita-itwēcik, ‘nētē itāpik,’ ahpō, ‘ōta itāpik.’ māka ēkāwiya natonamok. 
LUK.17.24	takohtēci ayisiyinīwikosisān kita-nōkwan tāpiskōc kā‑wāsaskotēpayik kīsikohk ēkwa ē‑kīsikāstēpayik misiwē askīhk. ēkosi kita-ihkin anima kīsikāw kā‑takohtēt. 
LUK.17.25	māka nīkān piko mistahi kita-kakwātakihtāt ēkwa anohc kita-ātawēyimikot ayisiyiniwa. 
LUK.17.26	tāpiskōc ispī Noah kā‑pimātisit, pēyakwan ēkosi ayisiyinīwikosisān takohtēci ka‑ispayin. 
LUK.17.27	kahkiyaw ayisiyiniwak āhci piko kī‑mīcisowak mīna kī‑minihkwēwak, ēkwa nāpēwak mīna iskwēwak kī‑wīkihtowak, isko Noah kā‑pōsit nāpihkwānihk, ēkwa kā‑iskipēk ōma askiy, ēkwa kahkiyaw ayisiyiniwak ē‑misiwanācihikocik. 
LUK.17.28	ēkosi pēyakwan kita-ispayiw mēkwāc Lot ē‑pimātisit. kahkiyaw ayisiyiniwak kī‑mīcisowak āhci piko, ē‑minihkwēcik, ē‑atāwēcik, ē‑atāwākēcik, ē‑kistikēcik, ēkwa ē‑wāskāhikanihkēcik. 
LUK.17.29	anima kīsikāw Lot kā‑nakatahk Sodom kī‑pahkihtinwa iskotēw ēkwa iskotēsikan kīsikohk ohci ēkwa kahkiyaw kī‑nipahikwak ayisiyiniwak. 
LUK.17.30	ēkosi kita-ispayiw anima kīsikāw wāpamihci ayisiyinīwikosisān.
LUK.17.31	“ēwako kīsikāw awiyak tahkohc wāskāhikanihk ē‑ayāt namōya ta‑kī-pīhtikwēt ka‑nitawi-nātahk otipēyihcikanisa; pēyakwan ēkosi awiyak ē‑atoskēt kistikānihk namōya ta‑kī-kīwēt. 
LUK.17.32	kanokiskisik tānisi kā‑kī-isi-ācimiht Lot owīkimākana! 
LUK.17.33	awiyak ē‑kakwē-pimācihtāt opimātisiwin kita-wanihtāw, ēkwa awiyak wanihtāci opimātisiwin kita-pimācihtāw. 
LUK.17.34	kiwīhtamātināwāw, ēwako tipiskāki nīso ayisiyiniwak kita-nīsokwāmiwak nipēwinihk; pēyak kita-otināw, ēkwa ana kotak kita-nakatāw. 
LUK.17.35	nīso iskwēwak kita-pinipohēwak kistikāna; pēyak ana kita-otināw, ēkwa ana kotak kita-nakatāw. [
LUK.17.36	nīso nāpēwak kita-atoskēwak kistikānihk; pēyak kita-otināw ēkwa ana kotak kita-nakatāw.]”
LUK.17.37	okiskinohamawākana kakwēcimik, “tānitē ōma kita-ihkihk, kā‑tipēyihcikēyan?”
LUK.17.37	“itē kīkwaya ē‑misiwanātahki, ēkota māwacihitowak kīniwak,” itēw Jesus.
LUK.18.1	ēkwa Jesus kī‑ācimostawēw okiskinohamawākana ē‑aspahākēmot, kita-wāpahtihāt tāpitawi kita-ayamihāyit ēkwa ēkāya kita-pōmēyit. 
LUK.18.2	“kī‑itāw pēyak wiyasiwēwikimāw ēkāya ē‑kistēyimāt kisē-manitowa mīna ēkāya ē‑manācihāt ayisiyiniwa. 
LUK.18.3	ēkwa ēkota ōtēnāhk kī‑ayāw mōsiskwēw ē‑āhkamimāt kita-nātamākot, ē‑itāt, ‘ē‑mamisītotātān kita-miyiht kwayask-itōtamowin ana kā‑wiyasiwātak!’ 
LUK.18.4	kinwēs namwāc nānitaw ohci-tōtam awa wiyasiwēwikimāw, mwēstas ōmisi kā‑itēyihtahk, ‘āta ēkāya ē‑kostak kisē-manitow ahpō ayisiyiniwak ēkāya ē‑manācihakik, 
LUK.18.5	māka awa mōsiskwēw ē‑āhkamimit kita-wīcihak, mahti nika-miyāw kwayask-itōtamowin. kīspin ēkāya ēkosi tōtamāni, namōya nika-pōnimik ēkwa piyisk nika-saskatēyihtamimik.’”
LUK.18.6	kā‑tipēyihcikēt itwēw, “natohtamok tānisi kā‑itwēt ana wiyasiwēwikimāw ēkāya ē‑kwayaskwātisit. 
LUK.18.7	kita-nātamawēw cī otiyinīma kisē-manitow, kā‑kākīsimostākot tahto kīsikāw ēkwa tahto tipiskāw kita-wīcihāt? kita-papēcīw cī kita-wīcihāt? 
LUK.18.8	kiwīhtamātināwāw, kita-nātamawēw wiyasiwēwinihk ēkwa sēmāk kita-tōtam. māka ayisiyinīwikosisān cī kita-miskawēw ayisiyiniwa ēkwayikohk kita-tāpowakēyihtamiyit ōta askīhk ispīhk takohtēci?”
LUK.18.9	ēkwa mīna Jesus kī‑ācimostawēw ōma aspahākēmowin anihi ē‑itēyimisoyit kwayask ē‑pimitisahamiyit wiyasiwēwina ēkwa ē‑pīwēyimāyit kotaka ayisiyiniwa. 
LUK.18.10	“nīso nāpēwak kī‑pīhtikwēwak kihci-ayamihēwikamikohk kita-ayamihācik, pēyak ana Pharisee ēkwa ana kotak otipahikēhiwēw. 
LUK.18.11	ana Pharisee kī‑nīpawiw ēkwa kī‑ayamihēstamāsow, ‘hāw kisē-manitow, kinanāskomitin ēkāya niya ē‑itātisiyān tāpiskōc kotakak ayisiyiniwak, ēkāya ē‑kāsakātisiyān, ēkāya ē‑kakayēsiyān, ēkāya ē‑pisikwātisiyān. kinanāskomitin ēkāya ē‑māyi-tōtamān tāpiskōc nāha otipahikēhiwēw. 
LUK.18.12	nīwanisīhison nīswāw pēyak ē‑ispayik ēkwa nipakitināson tahto pēyak mitātaht ohci iyikohk ē‑kaskihcikēyān.’ 
LUK.18.13	māka ana otipahikēhiwēw ē‑nīpawit wāhyaw namwāc ahpō ispimihk itāpiw, māka ē‑pakamāskikanēhisot ē‑ispīhci-mihtātahk, itwēw, ‘kisē-manitow, kitimākinawin, ē‑macātisiyān!’ 
LUK.18.14	kiwīhtamātināwāw, awa nāpēw kī‑ati-kīwēw ē‑miyo-kitāpamikot kisē-manitowa māka namōya wiya ana Pharisee, ayisk kahkiyaw awiyak kā‑kihcēyimisot kita-tapahtināw, māka awiyak kā‑tapahtēyimisot kita-kihcēyimāw.”
LUK.18.15	ayisiyiniwak kī‑pētamawēwak Jesusa oskawāsisa kita-sawēyimāyit, māka ispīhk kiskinohamawākanak ē‑wāpamācik kī‑kitahamawēwak. 
LUK.18.16	māka Jesus kī‑natomēw ēsa ōmisi ē‑itāt, “kiyām awāsisak nika-pē-nātikwak; ēkāya nakinihkok, ayisk wīstawāw akisowak kisē-manitow otipēyihcikēwinihk. 
LUK.18.17	kanokiskisik ōma! awiyak ēkāya pimitisahahki kisē-manitowa otipēyihcikēwiniyiw tāpiskōc awāsisa, namwāc wiya kita-kī-pīhtikwēw.”
LUK.18.18	pēyak onīkānīw kī‑kakwēcimēw Jesusa, “okiskinohamākēw kā‑miyohtwāt, tānisi ka‑tōtamān kita-ayāyān kākikē pimātisiwin?”
LUK.18.19	“tānēhki ‘ē‑miyohtwāt’ kā‑isiyan? kisē-manitow piko kā‑miyohtwāt. 
LUK.18.20	kikiskēyihtēn itasiwēwina: ēkāya kakēpātisi, ēkāya nipahtākē, ēkāya kimotamaw awiyak kīkway ē‑ayāt, ēkāya kiyāskīkaw awiyak ē‑wiyasiwātiht, manācihik kohtāwiy ēkwa kikāwiy.”
LUK.18.21	ōmisi itwēw ana nāpēw, “aspin ohci ē‑oskinīkiyān, kahkiyaw ōhi itasiwēwina nikī-pē-pimitisahēn.”
LUK.18.22	ē‑pēhtawāt ōma ē‑itwēyit, Jesus itēw, “pēyak kīkway kēyāpic kita-tōtaman. nitawi-atāwākē kahkiyaw kā‑ayāyan, ēkwa ana sōniyāw kika-miyāwak kā‑kitimākisicik, ēkosi kika-wēyōtisin kihci-kīsikohk. ēkwa kāwi kika-pē-itohtān kita-pimitisahoyan.” 
LUK.18.23	ē‑pēhtawāt ōma ē‑itwēyit, mistahi kī‑mihtātam wiya mitoni ē‑kī-wēyōtisit.
LUK.18.24	Jesus ē‑wāpamāt ē‑mihtātamiyit itwēw, “tāpwē āyiman ē‑wēyōtisicik ayisiyiniwak kita-pīhtikwēcik kisē-manitowa otipēyihcikēwiniyiw! 
LUK.18.25	nawac ayiwāk āyiman ē‑wēyōtisit kita-pīhtikwēt kisē-manitow otipēyihcikēwinihk, ispīhci piskwākanēwatim kita-sāposkahk sāponikan ita kā‑tāpisahikātēyik.”
LUK.18.26	aniki ayisiyiniwak kā‑pēhtawācik itēwak, “awīna māka ka‑kī-pimācihiht?”
LUK.18.27	Jesus itēw, “kīkway ayisiyiniw ēkāya wīhkāc kita-kī-kaskihtāt, kisē-manitow kaskihtāw.”
LUK.18.28	ēkwa Peter ōmisi itēw, “yaw! nikī-nakatēnān ōma nīkināna ē‑wī-pimitisahotāhk.”
LUK.18.29	ōmisi itēw Jesus, “ē‑tāpwēyān ōma kā‑wīhtamātakok, awiyak nakatahki wīkihk, ahpō nakatāci owīkimākana ahpō wīcisāna ahpō onīkihikwa ahpō ocawāsimisa kita-pakitinisot kisē-manitowa otipēyihcikēwiniyiw, 
LUK.18.30	kita-wī-sawēyimikowisiw anohc ēkwa mīna kākikē kita-pimātisiw.”
LUK.18.31	Jesus kī‑wīhtamawēw nīsosāp piko okiskinohamawākana ē‑itāt, “pēhtamok! kika-itohtānānaw Jerusalemihk, ēkotē kita-tipipayik kā‑kī-masinahahkik okiskiwēhikēwak ayisiyinīwikosisāna tānisi kita-ispayihikoyit. 
LUK.18.32	kita-pakitināw kita-otinikot pītosiyiniwa, ēwakoni kita-kitimahācik, kita-pīwēyimimācik mīna kita-sihkwātācik. 
LUK.18.33	kita-pasastēhwēwak ēkwa kita-nipahēwak, māka nisto kīsikāw kī‑ispayiki, kita-āpisisin.”
LUK.18.34	māka namwāc kiskinohamawākanak ohci-nisitohtamwak ōma kā‑itwēyit. namōya kīkway nisitohtamikowisiwak kā‑wīhtamākocik Jesusa.
LUK.18.35	ē‑ati-takohtēt Jesus Jericho ocēnāsihk, ēkota mēskanāhk kī‑apiyiwa ēkāya ē‑wāpiyit nāpēwa ē‑natotamāyit. 
LUK.18.36	ispīhk ē‑pēhtawāt awa nāpēw mihcēt ayisiyiniwa ē‑pimohtēyit, kakwēcihkēmow, “kīkway ōma kā‑pēhtamān?”
LUK.18.37	“Jesus ana Nazarethihk ohci ē‑pimohtēt,” itēwak ōki ēkota kā‑ayācik.
LUK.18.38	kī‑tēpwēw, “Jesus, okosisa David! kitimākinawin!”
LUK.18.39	ēkota ōki nīkān kā‑ayācik ayisiyiniwak kī‑kitahamawēwak kita-kiyāmapiyit. māka ayiwāk tēpwātēw, “okosisa David! kitimākinawin!” ē‑itāt.
LUK.18.40	ēkosi Jesus kī‑nakīw ēkwa itasiwēw kita-pēsīmiht ōhi nāpēwa. kisiwāk ē‑pē-ayāyit kakwēcimēw, 
LUK.18.41	“kīkway ōma kā‑nitawēyihtaman kita-tōtamātān?” itēw.
LUK.18.41	“kā‑tipēyihcikēyan, ē‑nōhtē-wāpiyān,” itik ēsa.
LUK.18.42	“ēkosi māka kika-wāpin! kitāpwēhtamowin ohci kā‑miywāyāyan,” itēw Jesus.
LUK.18.43	sēmāk wāpiw ēkwa ati-pimitisahwēw Jesusa, ē‑nanāskomāt kisē-manitowa. ayisiyiniwak ē‑wāpahtahkik ōma kahkiyaw kī‑mamihcimēwak kisē-manitowa.
LUK.19.1	ē‑takohtēt Jesus Jerichōhk kī‑ati-sāpohtēw. 
LUK.19.2	ēkota pēyak nāpēw Zacchaeus ē‑isiyihkāsot, okihci-tipahikēhiwēw, ē‑wēyōtisit, 
LUK.19.3	ē‑kakwē-wāpamāt Jesusa, māka namwāc kī‑wāpamēw osām ē‑sīhtiskātowiht ēkwa ē‑cimisisit. 
LUK.19.4	ēkosi nīkānipahtāw mīna kī‑āmaciwēyāhtawīw mistikohk kita-wāpamāt ēkota ohci, ita Jesus kā‑wī-pimohtēt. 
LUK.19.5	ēkwa ispīhk Jesus ēkota ē‑ati-pimohtēt kā‑pisiskāpamāt ēkota, itēw, “Zacchaeus, kakwēciyāho pē‑nīhtāhtawī, ayisk kiwī-kapēsimostātin anohc.”
LUK.19.6	ēkosi kī‑kakwēciyāhow, ē‑pē-natomāt mistahi kī‑miywēyihtam. 
LUK.19.7	ispīhk ē‑wāpahtahkik ōma kī‑āyimōmēwak ayisiyiniwak ē‑itwēcik, “wī‑nitawi-kapēsīmēw anihi nāpēwa āta ē‑macātisiyit.”
LUK.19.8	Zacchaeus kī‑nīpawiw ēkwa ōmisi itēw kā‑tipēyihcikēyit, “hāw kā‑tipēyihcikēyan, āpihtaw kīkway kā‑ayāyān nika-miyāwak kā‑kitimākisicik, ēkwa kīspin awiyak nikī-wayēsihāw piko kīkway ohci, nika-tāpastamawāw nēwāw ayiwāk iyikohk.”
LUK.19.9	Jesus itēw, “anohc kā‑kīsikāk pimācihiwēwin takohtēmakan ōta wāskāhikanihk kā‑ayāyit, ayisk awa nāpēw wīsta Abrahamwa ē‑ohcīt. 
LUK.19.10	ayisiyinīwikosisān kī‑pē-itohtēw kita-natonawāt ēkwa kita-pimācihāt anihi kā‑wanihoyit.”
LUK.19.11	ayisiyiniwak ē‑mēkwā-natohtākot Jesusa kī‑aspahākēmow. cīki ēkwa ē‑ayāt Jerusalemihk kā‑ohci-ihtatēyihtahkik otipēyihcikēwin kisē-manitow kita-mācipayiyik, ēkosi kī‑ati-ācimostawēw. 
LUK.19.12	“pēyak nāpēw ē‑nīkānīwit kī‑sipwēhtēw wāhyaw kotak askīhk isi. ēkotē ē‑wī-kihci-okimāwihiht ēkwa kita-pē-kīwēt. 
LUK.19.13	pāmwayēs ē‑sipwēhtēt kī‑natomēw mitātaht otatoskēyākana ēkwa māh‑miyēw pāh‑pēyak tahtwāpisk ē‑wīhtamawāt, ‘mahti miyo-kaskihcikākēk awa sōniyāw isko pē‑kīwēyāni,’ itēw. 
LUK.19.14	māka ēsa wīciyiniwa kī‑pakwātikow ē‑itisahamiyit pīkiskwēwin ē‑itwēyit, ‘namōya ninitawēyimānān awa nāpēw kita-kihci-okimāmiyāhk.’
LUK.19.15	“āhci piko awa nāpēw kī‑kihci-okimāwihāw ēkwa kī‑pē-kīwēw. sēmāk kī‑tēpwātēw otōskinīkīma kita-kiskēyihtahk mahti iyikohk ē‑kaskihcikēhāyit anihi sōniyāwa. 
LUK.19.16	nistam ana itēw, ‘nitōkimām, mitātahtwāpisk nikaskihcikān ana pēyak sōniyāw ohci kā‑kī-miyiyan.’ 
LUK.19.17	‘kwayask kitōtēn,’ itēw. ‘kimiyo-tōtēn ē‑atoskēyākaniwiyan! ayisk kitipitōtēn āta apisīs ē‑itēyihtākwahk, kika-pimipayihtān mitātaht ōtēnawa.’ 
LUK.19.18	ana iyaskohc atoskēyākan pē‑nātēw ē‑itāt, ‘nitōkimām, niyānanwāpisk nikaskihcikān ana pēyak sōniyāw ohci kā‑kī-miyiyan.’ 
LUK.19.19	ōmisi itēw ēwakoni, ‘kika-pimipayihtān niyānan ōtēnawa.’ 
LUK.19.20	kotak mīna atoskēyākan pē‑nātēw, ē‑itāt, ‘nitōkimām, awīta kisōniyām. nikī-kātāw wāpiskēkinosihk ē‑tahkopitak. 
LUK.19.21	ē‑kī-kostitān, ayisk ē‑āyimisiyan. kitōtinēn kīkway ēkāya ē‑tipēyihtaman ēkwa ē‑otinamāsoyan anima ēkāya ē‑ohci-kistikēyan.’ 
LUK.19.22	ēkosi itēw, ‘kimacātisin! kipīkiskwēwina nika-āpacihtān kita-ohci-māyi-wiyasiwātitān! ē‑āyimisiyān ē‑otinamān kīkway ēkāya ē‑tipēyihtamān, ēkwa ē‑otinamāsoyān anima ēkāya ē‑ohci-kistikēyān. 
LUK.19.23	ēkosi māka, tānēhki ēkāya kā‑ohci-ahat ana nisōniyām sōniyāwikamikohk? ēkosi ispīhk ē‑takohtēyān kita-yahkakisiw.’ 
LUK.19.24	ēkosi itēw anihi ēkota kā‑nīpawiyit, ‘otinimihk anihi sōniyāwa kā‑tahkonāt ēkwa kika-miyāwāw ana atoskēyākan mitātahtwāpisk ē‑ayāwāt.’ 
LUK.19.25	māka ōmisi itēwak, ‘nitōkimāminān, āsay ana mitātahtwāpisk ayāwēw!’ 
LUK.19.26	‘kiwīhtamātināwāw,’ itēw, ‘tahto ayisiyiniw kīkway kā‑ayāt, ayiwāk kita-miyāw; māka ayisiyiniw ēkāya kīkway ē‑ayāt, ahpō piko anima kita-maskamāw. 
LUK.19.27	ēkwa aniki kā‑pakwāsicik, ēkāya kā‑kī-nitawēyihtahkik kita-kihci-okimāwiwak, ōta pēsīhkok ēkwa nipahihkok ōta kā‑ayāyān.’”
LUK.19.28	ēkosi ēwako ōma ē‑kī-itwēt, Jesus kī‑ati-nīkānohtēw, ē‑itohtēt Jerusalemihk. 
LUK.19.29	ispīhk ē‑ati-otihtahk Bethphage mīna Bethany, ispatināhk Olives kā‑itamihk, kī‑sipwēhtisahwēw nīso okiskinohamawākana 
LUK.19.30	ē‑itāt, “itohtēk ōcēnāsihk nētē nīkān, ēkotē pīhtikwēyēko kika-miskawāwāw sōsōwacimosis, ē‑sakahpisot ēkāya wīhkāc ē‑tēhtapihk. āpihkonihk mīna pētamawik. 
LUK.19.31	kīspin awiyak kakwēcimikoyēko, itwēci, ‘tānēhki ōma kā‑āpihkonāyēk?’ ōmisi kika-itwānāwāw, ‘kā‑tipēyihcikēt ē‑nitawēyimāt.’”
LUK.19.32	ēkosi aniki kā‑sipwēhtisahohcik kī‑miskawēwak kā‑kī-isi-wīhtamāhcik. 
LUK.19.33	ē‑mēkwā-āpahwācik sōsowacimosisa, anihi kā‑tipēyimāyit itikwak, “tānēhki ōma ka‑āpihkonāyēk sōsōwacimosis?”
LUK.19.34	ēkwa itēwak, “kā‑tipēyihcikēt nitawēyimēw.” 
LUK.19.35	ēkosi pētamawēwak Jesusa, ēkwa ē‑akwanahwācik sōsowacimosisa oskotākāwāwa ohci, ēkota kī‑tēhtahēwak Jesusa. 
LUK.19.36	ēkwa ē‑ati-tēhtapiyit, ayisiyiniwak kī‑taswēkastāwak oskotākāwāwa mēskanāhk.
LUK.19.37	ēkosi ēkwa ē‑ati-otihtahk Jerusalem, kī‑nīhtaciwēw ispatināw Olives kā‑itamihk. kahkiyaw ē‑mihcētiwiht otiyinīma kā‑pimitisahwācik kī‑māci-nanāskomēwak kisē-manitowa ēkwa kī‑kisīwēwak ē‑mamihcimācik kahkiyaw mamāhtāwi-kīkwaya ohci kā‑kī-wāpahtahkik: 
LUK.19.38	“kisē-manitow kita-sawēyimēw kihci-okimāwa kā‑pē-itohtēyit owīhowiniyihk kā‑tipēyihcikēyit! pēyāhtakēyimowin kihci-kīsikohk ēkwa kistēyihtākosiwin kā‑māwaci-ispāyik kihci-kīsikohk!”
LUK.19.39	ēkwa ātiht Phariseewak ē‑wīcihiwēcik ita kā‑mihcētiwiht itēwak ēsa, “okiskinohamākēw, kitahamawik kikiskinohamawākanak ka‑kāmwātisicik!”
LUK.19.40	Jesus itēw, “kiwīhtamātināwāw, kīspin kāmwātisitwāwi, ōki asiniyak kita-māci-tēpwēwak.”
LUK.19.41	ēkwa kisiwāk ē‑ati-takohtēt, ē‑wāpahtahk kihci-ōtēnaw Jerusalem, kī‑mawīhkātam, 
LUK.19.42	ē‑itwēt, “kanakē anohc kā‑kīsikāk kī‑kiskēyihtaman anihi kīkwaya kita-kī-ohci-ayāyan pēyāhtakātisiwin, māka ēkwa namōya kikī-wāpahtēn! 
LUK.19.43	māka kīsikāwa kika-otihcipayīstākon, ispīhk kā‑pakwātiskik ka‑kipotascikēwak wāsakām mīna ka‑wāsakāskākwak mīna ka‑kipotiskākwak. 
LUK.19.44	kika-mēscihikwak kiya mīna kitiyinīmak pīhci kitōtēnāhk. ēkosi namwāc pēyak asiniy kita-tahkohtapiw kotaka, ayisk namwāc kitohci-nōhtē-kiskēyihtēn ispīhk kisē-manitow kikī-pē-nātikonaw kita-pimācihisk.”
LUK.19.45	ēkwa Jesus kī‑pīhtikwēw kihci-ayamihēwikamikohk ēkwa kī‑wayawītisahwēw otatāwēwa, 
LUK.19.46	ōmisi ē‑itāt, “masinahikātēw kihci-masinahikanihk kisē-manitow ē‑kī-itwēt, ‘niwāskāhikan ōma ohci ayamihāwin.’
LUK.19.47	tahto kīsikāw Jesus kī‑kiskinohamākēw ēkota kihci-ayamihēwikamikohk. kihci-ayamihēwiyiniwak, ēkwa aniki kā‑kiskinohamākēcik wiyasiwēwin, ēkwa onīkānīwak kī‑nōhtē-nipahēwak. 
LUK.19.48	māka namwāc kī‑miskwēyihtamwak tānisi kita-tōtahkik, ayisk kahkiyaw ayisiyiniwa kī‑natohtāk Jesus ēkāya ē‑nōhtē-patahamiyit otitwēwina.
LUK.20.1	pēyakwāw Jesus ē‑kiskinohamawāt ayisiyiniwa kihci-ayamihēwikamikohk, ē‑ātotahk miywācimowin. kihci-ayamihēwiyiniwak ēkwa aniki kā‑kiskinohamākēcik wiyasiwēwin, asici onīkānīwa kī‑pē-nātēwak Jesusa, 
LUK.20.2	ōmisi itēwak, “wīhtamawinān tānitē ohci kā‑kitāpamikoyan kita-tōtaman ōhi kīkwaya? awīna kā‑miyisk ōma ēkosi ka‑tōtaman?”
LUK.20.3	ōmisi itēw Jesus, “mahti kika-kakwēcimitināwāw. 
LUK.20.4	kisē-manitow cī kā‑kī-miyāt Johna ka‑sīkahāhtākēyit, ahpō cī ayisiyiniwak?”
LUK.20.5	kī‑māci-pīkiskwātamwak ē‑itwēcik, “kīspin itwēyahko, ‘kisē-manitow ohci,’ ōmisi kita-itwēw, ‘tānēhki māka ēkāya kā‑ohci-tāpwēhtawāyēk John?’ 
LUK.20.6	māka kīspin itwēyahko, ‘ayisiyiniwak ohci,’ kahkiyaw ayisiyiniwak kika-pimwasinātikonawak asiniya ohci ayisk tāpwēhtamwak Johna ē‑kiskiwēhikēwiyit.” 
LUK.20.7	ēkosi ōmisi itēwak, “namōya nikiskēyihtēnān awīniwa kā‑kī-miyikot kita-sīkahāhtākēt.”
LUK.20.8	ōmisi itēw Jesus, “namōya nīsta kika-wīhtamātināwāw tānitē ohci ē‑itakimikawiyān kita-tōtamān ōhi kīkwaya.”
LUK.20.9	ēkwa Jesus kī‑ācimostawēw ayisiyiniwa ē‑itwēt, “pēyak nāpēw kī‑kistikēw sōminikistikān, ēkwa kī‑awihēw nāpēwa kita-kanawēyihtamiyit, ēkwa ēsa kī‑sipwēhtēw kinwēs. 
LUK.20.10	kī‑otihcipayiw kita-mawisohk sōmina, ēkosi otatoskēyākana itisahwēw kita-māwacihāyit otipahamākowin okistikānihk ohci. māka aniki kā‑kanawēyihtahkik ōma kistikān misi-pakamahwēwak anihi atoskēyākana ēkwa īkatētisahwēwak ēkāya ē‑miyācik kīkway. 
LUK.20.11	ēkosi kotak kī‑itisahwēw atoskēyākana, māka ēwakoni mīna misi-nōcihēwak, ē‑kakwātakihācik pāmwayēs ē‑kīwētisahwācik mīna ēwakoni namōya kīkway miyēwak. 
LUK.20.12	ēkwa nistwāw ēkwa kotak itisahwēw otatoskēyākana, ōki okistikēwak ē‑pakamahwācik isko ē‑āpītisiyit ēkwa wayawī-wēpinēwak. 
LUK.20.13	ēkwa ana kā‑tipēyihtahk ōma kistikān itēyihtam, ‘tānisi ēkwa ka‑tōtamān? mahti nika-itisahwāw nikosis ē‑pēyakosisāniwit, ē‑kitimākēyimak. ēwakoni kita-manācihēwak.’ 
LUK.20.14	ispīhk ē‑wāpamācik ōki okistikēwak, itwēwak ēsa, ‘ēwako awa kā‑tipēyihtahk okosisa. mahti nipahātān, ēkosi ōma kistikān kika-tipēyihtēnānaw!’ 
LUK.20.15	ēkosi wayawī-wēpinēwak ēkwa nipahēwak.”
LUK.20.15	Jesus kakwēcihkēmow, “tānisi māka ēkwa ka‑tōtawāt ana kā‑tipēyihtahk ōma kistikān? 
LUK.20.16	kita-pē-nipahēw ōhi okistikēwa ēkwa kita-awihēw kotaka okistikēwa.”
LUK.20.16	mayaw ē‑pēhtahkik ōma ē‑itwēyit ayisiyiniwak itēwak, “namōya manināk ēkosi kita-kī-ihkin.”
LUK.20.17	Jesus ē‑kitāpamāt itēw, “tānisi māka ōma ē‑itwēmakahk kihci-masinahikanihk kā‑itastēk?
LUK.20.17	‘owāskāhikanihkēwak kī‑ātawēyimēwak pēyak asiniya
LUK.20.17	ēwako asiniy ēcika ana ē‑nīkānakisot.’
LUK.20.18	piko awiyak tahkohc pahkisihki ēwakoni asiniya kita-kāh-kaskatisin, ēkwa awiyak tasōsoci ēwakoni asiniya kita-sikoskākiw.”
LUK.20.19	aniki kā‑kiskinohamākēcik wiyasiwēwin ēkwa kihci-ayamihēwiyiniwak kī‑kakwē-otinēwak Jesusa ēkota sēmāk, ayisk kī‑kiskēyihtamwak ē‑pisomikocik ōma kā‑itācimoyit, māka kī‑kostēwak ayisiyiniwa. 
LUK.20.20	ēkosi kwayask kī‑nākatohkēwak nānitaw kita-māyi-tōtamiyit. kī‑tipahamawēwak ātiht nāpēwa āhkītāp ē‑kwayaskātisihkāsocik ta‑pimitisahwāyit, ēkwa kī‑itisahwēwak Jesusa kita-kakwē-misihācik nānitaw pisci-itwēyici kita-otinācik kita-itohtahācik onīkānīwa, kita-wiyasiwātāyit. 
LUK.20.21	ōki nāpēwak itēwak Jesusa, “nikiskēyihtēnān anima kā‑itwēyan ēkwa kā‑kiskinohamākēyan ē‑tāpwēyan. nikiskēyihtēnān namōya ē‑nākatohkēyan tānisi ayisiyiniw ē‑isi-tāpowakēyihtahk, māka kikiskinohamākān ē‑itastēki wiyasiwēwina. 
LUK.20.22	wīhtamawinān, itastēw cī kita-tipahamawāyahkok Rome okimāwi-tipahikēhiwēwina, ahpō cī namōya?”
LUK.20.23	māka Jesus kī‑kiskēyihtam ē‑kakwē-misihikot, ēkwa ōmisi itēw, 
LUK.20.24	“mahti nika-wāpamāw sōniyās. awīna ōma ōta kā‑masināpiskahikāsot asici owīhowin?”
LUK.20.24	“kihci-okimāw Rome ohci,” itik.
LUK.20.25	ēkosi Jesus itēw, “ēkosi māka tipahamāhk Rome okihci-okimāw otipēyihtamowin, ēkwa tipahamāhk kisē-manitow otipēyihtamowin.”
LUK.20.26	ēkota ē‑ayāyit ayisiyiniwa namōya nānitaw kī‑tōtamwak kita-misihācik, ēkosi kī‑kiyāmapiwak, ē‑māmaskātahkik ē‑isi-naskwēwasimikocik.
LUK.20.27	ātiht Sadduceewak, aniki kā‑itwēcik ayisiyiniwak namōya kita-āpisisinwak nipiwinihk ohci, kī‑pē-nātēwak Jesusa, ē‑itācik, 
LUK.20.28	“okiskinohamākēw, Moses kī‑masinahamākonaw wiyasiwēwinihk ē‑itastāt, ‘kīspin nāpēw ēkāya ē‑pimātisit nakatēw owīkimākana ēkāya awāsisa ē‑ayāwācik, itastēw osīma kita-wīkimāyit. kīspin awāsisa ayāwēwak tāpiskōc ē‑ohpikihtamawāt ostēsipana.’ 
LUK.20.29	pēyakwāw tēpakohp kī‑ihtasiwak nāpēwak ē‑wīcisānihtocik. ana ostēsimāw kī‑wīkihtow ēkwa kī‑pōni-pimātisiw ēkāya ē‑otawāsimisit. 
LUK.20.30	iyaskohc ana wīkimēw wītimwa. 
LUK.20.31	ēkwa ana mīna kotak wīkimēw wītimwa. pēyakwan ispayihikwak kahkiyaw ōki nāpēwak, ati-nipiwak ēkāya ē‑otawāsimisicik. 
LUK.20.32	iskwēyānihk ana iskwēw namōya pimātisiw. 
LUK.20.33	awa iskwēw kī‑wīkimēw kahkiyaw ōhi tēpakohp nāpēwak ē‑wīcisānihtoyit. ispīhk āpisisihkwāwi nipiwinihk ohci, awīniwa ka‑wīkimāt?”
LUK.20.34	Jesus ōmisi itēw, “anohc kā‑ihkihk nāpēwak mīna iskwēwak wīkihtowak, 
LUK.20.35	māka aniki ayisiyiniwak kisē-manitow kā‑tēpakēyimāt kita-āpisisiniyit ēkotē kā‑ayācik kā‑nakataskēcik namōya kita-wīkihtowak. 
LUK.20.36	aniki kā‑kī-āpisisiniyit tāpiskōc okīsikowak, namōya kita-kī-nipiwak ayisk kisē-manitow otawāsimisa. 
LUK.20.37	ēkwa Moses kī‑wīhtam mwēhci onipiwak ē‑āpisisihkik. anita kā‑masinahikātēk ē‑kwāhkosot miscikos māka ēkāya ē‑mēstihkasot, ēkota āyimōmēw kā‑tipēyihcikēyit ēwakoni ‘omanitōma Abraham, omanitōma Isaac, ēkwa omanitōma Jacob.’
LUK.20.38	kisē-manitowiw anihi ohci kā‑pimātisiyit namōya anihi ēkāya kā‑pimātisiyit, ayisk kahkiyaw pimātisiyiwa wiya ohci.”
LUK.20.39	ātiht aniki kā‑kiskinohamākēcik wiyasiwēwin itwēwak, “kwayask kititwān, okiskinohamākēw,” itēwak Jesusa. 
LUK.20.40	ayisk namwāc ohci-nōhtē-kakwēcimēwak ayiwāk.
LUK.20.41	Jesus itēw, “tānisi ōma kā‑itwēcik nawasōnākan ē‑ohtaskānēsit Davida ohci? 
LUK.20.42	ayisk David wiya tipiyaw itwēw, nikamowina masinahikan,
LUK.20.42	‘kā‑tipēyihcikēt itēw nitipēyihcikēma:
LUK.20.42	api nikihciniskihk
LUK.20.43	isko sākōcihakwāwi aniki kā‑māyēyimiskik
LUK.20.43	ka‑aspisistēsiniyan.’
LUK.20.44	David ‘kā‑tipēyihcikēt,’ kī‑isiyihkātēw; tānisi māka nawasōnākan kita-kī-ohcīt David ohci otāniskotāpāna?”
LUK.20.45	kahkiyaw ayisiyiniwa ē‑natohtākot, Jesus itēw okiskinohamawākana, 
LUK.20.46	“aswēyimihkok aniki kā‑kiskinohamākēcik wiyasiwēwin, ē‑miywēyihtahkik kita-papāmohtēcik ē‑kinwāpēkasākēcik ēkwa kita-atamiskācik kita-kistēyimihcik ita kā‑atāwākēhk kīkwaya wayawītimihk. ayamihēwikamikohk nīkān apiwak ēkwa kihcanohk apiwak ita kā‑mīcisohk. 
LUK.20.47	otinamāsowak kīkway kā‑tipēyihtamiyit mōsiskwēwa, ē‑kakwē-cīsimācik, ēkwa ē‑mamihcihitocik kinwēs māna ē‑ayamihēhkāsocik. ayiwāk kita-māyi-kinawāpamikwak kisē-manitowa ispīhci kotaka ayisiyiniwa!”
LUK.21.1	Jesus ē‑mēkwā-kitāpahkēt kī‑wāpamēw ē‑wēyōtisiyit nāpēwa ē‑pakitināsoyit sōniyāw miscikowacisihk, 
LUK.21.2	ēkwa mīna wāpamēw mitoni ē‑kitimākisiyit mōsiskwēwa ē‑pakitināyit nīso osāwāpiskosa. 
LUK.21.3	ōmisi itwēw, “ē‑tāpwēyān ōma, awa kā‑kitimākisit mōsiskwēw nawac ayiwāk pakitināsow ispīhci aniki kotakak māmawi. 
LUK.21.4	aniki kotakak pakitinamwak āta ē‑misi-osōniyāmicik; māka awa ē‑kitimākisit mōsiskwēw iyawisk mēkiw kita-kī-ohci-pimācihot.”
LUK.21.5	ātiht ayisiyiniwak kī‑āyimōtamwak ōma kihci-ayamihēwikamik, iyikohk ē‑miyosiyit asiniya mīna mēkiwina ē‑miyonākwaniyiki. Jesus ōmisi itēw, 
LUK.21.6	“kahkiyaw ōhi kā‑wāpahtamēk, kētahtawē ōki asiniyak kā‑tahkohtapicik kita-nīhci-wēpināwak nanānis; kahkiyaw kita-nīhci-wēpināw.”
LUK.21.7	“okiskinohamākēw, tānispī ōma ka‑wī-ispayik? ēkwa kīkway kita-nōkwan ispī ōma kita-ispayik?” itēwak ōki ayisiyiniwak.
LUK.21.8	Jesus itēw, “aswēyihtamok, ēkāya ka‑cīsihikawināwāw. mihcēt nāpēwak kita-itwēcik ē‑pīkiskwēstamawicik, kita-pē-itohtēwak ēkwa kita-itwēwak, ‘niya ōma ēwako’, ēkwa ‘kēkāc ōma ka‑ispayik.’ ēkāya tāpwēhtāhkok. 
LUK.21.9	ēkāya sēkisihkēk pēhtamēko ē‑nōtinitohk ēkwa ē‑māyahkamikahk. ēwakoni ōhi nīkān kita-ispayiwa, māka namōya sēmāk kita-pōni-askīwiw.”
LUK.21.10	ōmisi ati-itēw, “ayisiyiniwak pēyak askīhk ohci kita-nōtinēwak ayisiyiniwa kotakihk askīhk ohci, ēkwa pēyak tipēyihcikēwinihk ohci ayisiyiniwak kita-nōtinēwak kotakihk ohci tipēyihcikēwinihk. 
LUK.21.11	piko itē ōta mistahi kita-nanamahcipayiw askiy. kita-misi-nōhtēhkatāniwiw ēkwa āsōskamātowi-āhkosiwina kita-ayāniwiw. kita-kostācinākwan kīsik ēkwa ēkotē ohci mamāhtāwi-kīkwaya. 
LUK.21.12	pāmwayēs ēwakoni ōhi ispayikwāwi kika-otinikawināwāw ēkwa kika-kakwātakihikawināwāw; kika-wiyasiwātikowāwak ayamihēwikamikohk, kika-kipahokowāwak ēkwa kika-otiskawapīstahikonāwāw kihci-okimāwak mīna okimāwak ē‑pimitisahoyēk ohci. 
LUK.21.13	ēkota kita-tawipayiw miywācimowin kwayask kita-wīhtamēk. 
LUK.21.14	ēkosi kīsēyihtamok namōya ē‑wī-mikoskātēyihtamēk tānisi kita-isi-nātamāsoyēk. 
LUK.21.15	ayisk kika-wīcihitināwāw tānisi kita-itwēyēk ēkwa iyinīsiwin kika-miyitināwāw aniki kā‑wiyasiwātikoyēkok ēkāya nānitaw kita-isi-naskwēwasimikawiyēk ahpō ēkāya nānitaw kita-wanāmikoyēkok. 
LUK.21.16	kika-misihkowāwak kinīkihikowāwak, kīcisāniwāwak, kiwāhkōmākaniwāwak, ēkwa kiwīcēwākaniwāwak. ēkwa ātiht kiyawāw kika-nipahikawināwāw. 
LUK.21.17	kika-pakwātikosināwāw niya ohci ē‑pimitisahoyēk. 
LUK.21.18	māka namōya ahpō pēyak kimēscakāsim kistikwānihk ohci ka‑misiwanātan. 
LUK.21.19	sōhki nīpawīstamok, ēkosi kika-ayānāwāw kākikē pimātisiwin.
LUK.21.20	“ispīhk wāpahtamēko Jerusalemihk mihcēt simākanisak ē‑nīpawicik wāsakām, kika-kiskēyihtēnāwāw wīpac ē‑wī-misiwanācihtācik ōma kihci-ōtēnaw. 
LUK.21.21	ēkwa aniki kā‑ayācik Judea askīhk, piko ta‑sipwēyāmocik ispatināhk isi; aniki kihci-ōtēnāhk kā‑ayācik piko kita-nakatahkik, ēkwa aniki wayawītimihk kā‑ayācik ēkāya kita-itohtēwak ōtēnāhk. 
LUK.21.22	ōma kā‑kitimahikawiyēk ayisk ē‑otihcipayik ōmisi kā‑itastēk kihci-masinahikanihk. 
LUK.21.23	ēkota kā‑otihcipayik kakwātakihtāwin, wāwīs aniki ohci iskwēwak kā‑kikiskawāwasocik ēkwa aniki kā‑nōhāwasocik. mistahi kita-kakwātakihtāwak ōta askīhk, kita-nōkwan kisē-manitow okisiwāsiwin ayisinīnahk. 
LUK.21.24	mihcēt kita-nipahikwak simākanisa kā‑mōskīstākocik ēkwa kotakak kita-otinikwak ēkwa sipwēhtahāwak kotaka askiya isi. ēkwa ōki pītosiyiniwak kita-tahkoskātamwak ōma kihci-ōtēnaw Jerusalem isko itēyihtahki kisē-manitow.
LUK.21.25	“ka‑mamāhtākosinākosiwak pīsim, tipiskāwi-pīsim ēkwa acāhkosak. misiwēskamik ayisiyiniwak kita-pīkwēyihtamwak ēkwa kita-wani-sēkisiwak ē‑misi-mamahkāskāyiki kihcikamiya. 
LUK.21.26	ayisiyiniwak ātiht kita-wanēyihtamwak iyikohk ē‑sēkisicik ē‑pēhocik tānisi ē‑wī-ispayiyik ōta askīhk. ēkwa sohkātisiwina ohci kīsikohk kita-nanamipayiwa. 
LUK.21.27	ēkwa ayisiyinīwikosisān kita-wāpamāw ē‑pē-takohtēt waskōhk osōhkātisiwinihk mīna okihci-kistēyihtākosiwinihk. 
LUK.21.28	ēkwa ōhi kīkwaya mācipayikwāwi, nīpawik mīna ispimihk itāpik, ayisk kipimācihikowiniwāw kisiwāk ayāw.”
LUK.21.29	ēkwa Jesus ācimostawēw ōma ē‑aspahākēmot: “kitāpamihk misi-sōmināhtik
LUK.21.30	ispīhk ē‑māci-sākipakāk kikiskēyihtēnāwāw wīpac kita-ati-nīpihk. 
LUK.21.31	pēyakwan ēkosi ōhi ati-ispayikwāwi, kika-kiskēyihtēnāwāw otipēyihcikēwin kisē-manitow kita-ati-mācipayik.
LUK.21.32	“kanokiskisik kahkiyaw ōhi kita-ihkinwa pāmwayēs ōki mēkwāc kā‑pimātisicik ayisiyiniwak. 
LUK.21.33	kīsik mīna askiy ka‑pōnipayinwa, māka ōhi nititwēwina namōya kita-pōnipayiwa.
LUK.21.34	“kitēyihtamok ēkāya kita-otamihikoyēk osām mistahi kita-mīcisoyēk mīna kita-minihkwēyēk, ēkwa kita-otamēyihtamēk ōma pimātisiwin, ahpō ēwako kīsikāw sisikoc kika-otihtikonāwāw, 
LUK.21.35	tāpiskōc wanihikan ayisiyiniwak kita-tasōhikwak piko itē ōta askīhk. 
LUK.21.36	asawāpik mīna tāpitawi ayamihāk kita-ayāyēk sōhkātisiwin kita-nakiskamēk kahkiyaw ōhi kā‑wī-ispayiki ēkwa kita-nīpawiyēk ayisiyinīwikosisān ē‑wiyasiwātikoyēk,” itēw ēsa.
LUK.21.37	Jesus kī‑kiskinohamākēw kihci-ayamihēwikamikohk tahto kīsikāw, ēkwa otākosiniyiki kī‑nitawi-kapēsiw Olives ispatināhk. 
LUK.21.38	wīpac ē‑kīkisēpāyāk ayisiyiniwak kī‑itohtēwak kihci-ayamihēwikamikohk kita-natohtawācik Jesusa.
LUK.22.1	kī‑ispayiw ē‑wī-otihcipayik wīhkohkēwin ēkāya kā‑ohpihkasot pahkwēsikan kā‑mowiht, miyāskākēwi-wīhkohkēwin kā‑isiyihkātēk. 
LUK.22.2	kihci-ayamihēwiyiniwak mīna aniki kā‑kiskinohamākēcik manitow owiyasiwēwin kī‑natonamwak tānisi ta‑kī-isi-nipahācik Jesusa, ayisk kī‑kostēwak ayisiyiniwa.
LUK.22.3	maci-manitow ēkwa kī‑pīhciyawēskawēw Judasa, Iscariot kā‑itimiht, wīsta ē‑wīcēwāyit anihi nīsosāp kiskinohamawākana. 
LUK.22.4	kī‑nitawi-wāpamēw ē‑māmiskōtamawāt kihci-ayamihēwiyiniwa ēkwa simākanisiwikimāwa kā‑kanawēyihtahkik kihci-ayamihēwikamik tānisi ta‑kī-isi-misihāt Jesusa. 
LUK.22.5	kī‑miywēyihtamiyiwa ēkwa kī‑asotamāk kita-tipahamākot sōniyāwa ohci. 
LUK.22.6	ēkosi kī‑tāpwēhtawēw, ēkwa kī‑nā-natonam kita-tawipayiyik ta‑misihāt ita ēkāya ē‑ayāyit ayisiyiniwa.
LUK.22.7	kī‑otihcipayiw ēkwa kita-wīhkohtohk ēkāya kā‑ohpihkasot pahkwēsikan kā‑mowiht, ispīhk māna kā‑nipahihcik māyacihkosak kita-mowihcik miyāskākēwi-wīhkohtowinihk. 
LUK.22.8	Jesus kī‑sipwētisahwēw Petera ēkwa Johna ē‑itāt, “nitawi-kwayācihtāk ita kita-mīciyahk miyāskākēwi-wīhkohkēwin.”
LUK.22.9	“tānitē māka ka‑kwayācihtāyāhk?” itik.
LUK.22.10	ōmisi itēw, “ati-itohtēyēko kihci-ōtēnāhk, pēyak nāpēw ē‑pimowatāt nipiy tipahōpānihk kika-nakiskākowāw, ēwako kika-pimitisahwāwāw wāskāhikanihk ati-pīhtikwēci, 
LUK.22.11	ēkwa ana kā‑tipēyihtahk ōmisi kika-itāwāw, ‘ōmisi kitik okiskinohamākēw: tānita ōma kā‑wī-mīciyāhk miyāskākēwi-wīhkohkēwin niya mīna nikiskinohamawākanak?’ 
LUK.22.12	kika-wāpahtihikowāw ispimihk ē‑misi-tawāyik, kahkiyaw kīkway ē‑kwayātastēk, ēkwa ēkota kika-wiyascikānāwāw.”
LUK.22.13	kī‑itohtēwak ēkwa kī‑wāpahtamwak kahkiyaw kīkway mwēhci anima kā‑itikocik Jesusa. ēkosi kī‑wiyascikēwak kita-wīhkohtocik.
LUK.22.14	ē‑otihcipayiniyik kita-mācihtācik, Jesus kī‑apiw mīcisowināhtikohk asici anihi itisahwākana. 
LUK.22.15	ōmisi itēw, “mistahi ōma ē‑kī-nōhtē-wīci-mīcisōmitakok ōma miyāskākēwi-wīhkohkēwin, pāmwayēs kakwātakihtāyān. 
LUK.22.16	kiwīhtamātināwāw, namōya kīhtwām nika-mīcin ōma miyāskākēwi-wīhkohkēwin isko tipipayiki ēkwa nisitohtākwāwi kisē-manitow otipēyihcikēwinihk.”
LUK.22.17	ēkwa otinam minihkwākan, ē‑kī-nanāskomāt kisē-manitowa, itwēw, “otinamok ōma, ēkwa mātinamātok. 
LUK.22.18	kiwīhtamātināwāw, anohc ohci namōya nika-minihkwān ōma sōmināpoy iyikohk otipēyihcikēwin kisē-manitow otihcipayiki.” 
LUK.22.19	pahkwēsikana ēkwa otinēw, nanāskomēw kisē-manitowa, ēkwa ē‑kī-pahkwēnāt miyēw ē‑itāt, “ēwako ōma niyaw kā‑mēkihk kiyawāw ohci. ēkosi tōtamok kita-kiskisitotawiyēk.” 
LUK.22.20	ē‑kī-kīsi-mīcisocik, pēyakwan isi kī‑miyēw sōmināpoy minihkwākanihk, ē‑itāt, “ēwako ōma kisē-manitow kā‑mēkit otōski-wīci-isīhcikēhtowin nimihkohk, ē‑sīkinikātēk kiyawāw ohci.
LUK.22.21	“māka itāpik! ana kā‑wī-misihit ōta ayāw mīcisowināhtikohk, ē‑wīci-mīcisōmit. 
LUK.22.22	wiya ayisiyinīwikosisān piko kita-nipit, ē‑kīsēyihtahk kisē-manitow kita-ispayiyik. māka mistahi kita-kakwātakihtāw ana nāpēw kā‑misimāt.”
LUK.22.23	ēkwa kī‑māci-kakwēcimitowak, “awīna ana ēkosi kā‑wī-tōtahk ōma kā‑ihtasiyahk?”
LUK.22.24	kiskinohamawākanak kī‑ati-kīhkāhtowak awīna ē‑māwaci-nīkānēyihtākosit ōma kā‑ihtasicik. 
LUK.22.25	ōmisi itēw Jesus, “kihci-okimāwak pītosiyinīnāhk ohci mitoni tipēyimēwak otiyinīmiwāwa. ōki onīkānīwak ‘onātamākēwak’ isiyihkātisowak. 
LUK.22.26	māka namōya ēkosi kiyawāw kika-tōtēnāwāw. ana kā‑māwaci-nīkānēyihtākosit kiyawāw kā‑ihtasiyēk, ēwako piko kita-tapahtēyimisot tāpiskōc osīmimāw, ēkwa onīkānīw, ēwako piko kita-atoskawāt otiyinīma tāpiskōc atoskēyākan. 
LUK.22.27	awīna kā‑māwaci-nīkānēyihtākosit, ana cī kā‑apit kita-mīcisot, ahpō cī ana kā‑atoskēyākaniwit? namōya cī ana kā‑apit mīcisowināhtikohk? māka kiyawāw kā‑ihtasiyēk, niya ōma opamihtāsow.
LUK.22.28	“kiyawāw kikī-pē-wīcēwināwāw āta ē‑āyimihikawiyān. 
LUK.22.29	ēkosi niya kimiyitināwāw tipēyihcikēwin, tāpiskōc nohtāwiy kā‑kī-miyit tipēyihcikēwin. 
LUK.22.30	ēkosi kika-mīcisonāwāw ēkwa kika-minihkwānāwāw nimīcisowināhtikohk nitipēyihcikēwinihk, ēkwa kika-apināwāw okimāw-apiwinihk kita-wiyasiwātāyēkok aniki nīsosāp kā‑itahtoskānēsicik Israelīwiyiniwak.
LUK.22.31	“Simon, Simon, natohtawin! macāyis pakitināw kita-kocihikoyēk kahkiyaw kiyawāw, tāpiskōc okistikēwiyiniw kā‑sīkopwātināt okistikāna. 
LUK.22.32	māka kikī-ayamihēstamātin, Simon, kitāpwēhtamowin ēkāya kita-wanihtāyan. ēkwa ispīhk kāwi nātāmototawiyani, wīcihik ta‑maskawātisicik kiciwāmak.”
LUK.22.33	ōmisi itēw Peter, “kā‑tipēyihcikēyan, nitēpēyimon kita-wīcētān kipahotowikamikohk, ēkwa nipahikawiyani, nīsta kita-nipahikawiyān.”
LUK.22.34	“kiwīhtamātin, Peter, anohc tipiskāki, nistwāw kika-ānwēhtēn ē‑kiskēyimiyan pāmwayēs kitoci nāpē-pāhpahāhkwān.”
LUK.22.35	ēkwa Jesus itēw okiskinohamawākana, “kikī-nōhtēpayināwāw cī kīkway ispī kā‑sipwētisahotakok ēkāya kita-tahkonamēk sōniyāwacis, ahpō maskimot ahpō maskisina?”
LUK.22.35	“namōya kīkway,” itēwak. 
LUK.22.36	Jesus itēw, “māka ēkwa awiyak ayāci sōniyāwacis ahpō maskimot, piko kita-tahkonahk; ēkwa awiyak ēkāya ayāci isawēsk piko kita-atāwākēt oskotākay kita-ohci-tipahahk. 
LUK.22.37	kiwīhtamātināwāw, piko kita-ispayik kā‑itastēk kihci-masinahikanihk tānisi kita-ispayihikoyān. ōmisi itastēw, ‘kī‑kikakimāw omāyinikēwa.’
LUK.22.38	okiskinohamawākana ōmisi itik, “hāw, kā‑tipēyihcikēyan, ōki nīso isawēskwak!”
LUK.22.38	“ēkosi ēsa,” itēw.
LUK.22.39	kī‑sipwēhtēw ēkwa Jesus, ēkwa māna kā‑kī-tōtahk, itohtēw Olives ispatināhk, ēkwa pimitisahok okiskinohamawākana. 
LUK.22.40	ēkotē ē‑takohtēcik, “ayamihāk ēkāya kita-kocihikawiyēk,” itēw.
LUK.22.41	ēkwa namōya wāhyaw ohpimē kī‑itohtēw. ēkotē kī‑ocihcihkwanapiw ē‑ayamihāt, 
LUK.22.42	“nohtā, kīspin kitēyihtēn, īkatēnamawin ōma minihkwākan kakwātakihtāwin ohci. namōya anima niya kā‑nitawēyihtamān, māka kiya ē‑nitawēyihtaman kita-wī-tōcikātēw.” 
LUK.22.43	kētahtawē ēkota nōkosiw okīsikow ē‑sōhkēyihtamōhāt. 
LUK.22.44	mistahi ē‑kakwātakēyihtahk āhci piko kī‑āhkami-ayamihāw; otapwēsiwin tāpiskōc ē‑pahkikawiniyik mihko mohcihk.
LUK.22.45	ē‑kīsi-ayamihāt, kī‑pasikōw ēkwa kī‑nātēw okiskinohamawākana. ēkwa osām ē‑nēstohikoyit kakwātakēyimowin, miskawēw ē‑nipāyit, 
LUK.22.46	ēkwa itēw, “tānēhki ōma kā‑nipāyēk? waniskāk ēkwa natotamāhk kisē-manitow ēkāya kita-kocihikawiyēk.”
LUK.22.47	ē‑mēkwā-pīkiskwēt Jesus, mihcēt ayisiyiniwa takohtēyiwa. Judas wiya pē‑nīkānohtēw, pēyak anihi nīsosāp kiskinohamawākana. kī‑pē-nātēw Jesusa ēkwa kī‑ocēmēw. 
LUK.22.48	“Judas, kitōcēmin cī kita-ohci-wayēsi-misihiyan, niya ayisiyinīwikosisān?” itēw Jesus.
LUK.22.49	ispīhk aniki kā‑wīcēwācik Jesusa ē‑kiskēyihtahkik tānisi ē‑wī-ispayihikoyit, ōmisi itēwak, “kā‑tipēyihcikēyan, isawēskwa cī kita-kī-nōtinikākēyāhk?” 
LUK.22.50	ēkwa pēyak okiskinohamawākan kī‑pakamahwēw māwaci-kihci-ayamihēwiyiniwa otatoskēyākaniyiwa, ē‑kīskatahamwāt wihtawakāyiw okihciniskiyihk isi.
LUK.22.51	māka Jesus itēw, “ēkāwiya!” kī‑sāminēw wihtawakāhk, ēkosi miywāyāyiwa.
LUK.22.52	kitotēw ēkwa kihci-ayamihēwiyiniwa ēkwa simākanisiwikimāwa kā‑kanawēyihtahkik kihci-ayamihēwikamik ēkwa onīkānīwa kā‑pē-otinikot. ōmisi itēw, “omāyahkamikisiw cī ōma ē‑itēyimiyēk, kā‑pē-tahkonamēk isawēskwa ēkwa pakamākana kita-ohci-otiniyēk? 
LUK.22.53	tahto kīsikāw kikī-wīcēwitināwāw kihci-ayamihēwikamikohk, māka namwāc kitohci-kakwē-otinināwāw. māka ōma ē‑tawipayik kita-otiniyēk ē‑mēkwā-tipiskāk, ēkota ayisk kā‑sōhkātisit maci-manitow.”
LUK.22.54	kī‑otinēwak Jesusa, ēkwa itohtahēwak owāskāhikaniyihk māwaci-kihci-ayamihēwiyiniwa, ēkwa Peter kī‑pimitisahwēw wāhyaw ohci. 
LUK.22.55	ēkotē ē‑tawāk wayawītimihk wāskāhikanihk kī‑kotawēwak, ēkwa Peter kī‑nitawi-apiw ē‑awasot ita ē‑wāsakāmēpihk. 
LUK.22.56	ēkwa pēyak atoskēyākaniskwēwa kā‑pisiskāpamikot, ēkotē ē‑apit, ē‑wāsaskotēskākot kotawān. kwayask kitāpamik ēkwa itwēyiwa, “ēwako awa nāpēw wīsta Jesusa kā‑kī-wīcēwāt!”
LUK.22.57	māka Peter ānwēhtam. “iskwēw,” itwēw, “namōya ahpō nikiskēyimāw!”
LUK.22.58	kī‑ay-ihkin mwēscasēs pēyak nāpēwa kā‑wāpamikot ēkwa itik, “kīsta ōma Jesus owīcēwākana!”
LUK.22.58	Peter māka itwēw, “nāpēw, namōya wiya niya!”
LUK.22.59	nānitaw pēyak tipahikan ē‑kī-ispayik, kotak nāpēw ē‑kēhcināhot itwēw, “Galileewiyiniw awa nāpēw, ēkosi kēhcināc kī‑wīcēwēw Jesusa!”
LUK.22.60	māka Peter itēw, “nāpēw, namōya nikiskēyihtēn kīkway ōma kā‑itaman.”
LUK.22.60	ē‑mēkwā-pīkiskwēt, sēmāk nāpē-pāhpahāhkwān kā‑kitot. 
LUK.22.61	ēkwa kā‑tipēyihcikēt ē‑āpasāpit kitāpamēw Petera. ēkota kā‑kiskisit kā‑kī-itikot kā‑tipēyihcikēyit, “pāmwayēs nāpē-pāhpahāhkwān kitoci anohc tipiskāki, nistwāw kika-ānwēhtēn ē‑kiskēyimiyan.” 
LUK.22.62	ēkosi Peter kī‑sipwēhtēw ē‑ati-misi-mātot.
LUK.22.63	aniki okanawēyihcikēwak kī‑mētawākāhpihēwak Jesusa ēkwa kī‑pakamahwēwak. 
LUK.22.64	kī‑ākōcāpahpitēwak ē‑itācik, “kiskiwēhikē! awīna kā‑pakamahosk?” 
LUK.22.65	ēkwa nanātohk isi pa‑pīwimēwak.
LUK.22.66	ispī ē‑wāpahk kī‑māmawopiwak kā‑nīkānēyihtākosicik ēkwa kihci-ayamihēwiyiniwak ēkwa aniki kā‑kiskinohamākēcik wiyasiwēwin. ēkota Jesus pē‑itohtahāw itē kā‑māmawopicik. 
LUK.22.67	ōmisi itēwak, “wīhtamawinān, kiya cī nawasōnākan?”
LUK.22.67	Jesus ōmisi itēw, “kīspin ta‑wīhtamātakok niya ēwako, namōya kika-tāpwēhtēnāwāw, 
LUK.22.68	ēkwa kīspin kita-kakwēcimitakok kīkway namōya kika-wīhtamawināwāw. 
LUK.22.69	māka anohc ohci niya, ayisiyinīwikosisān, nika-apin okihciniskihk kā‑māwaci-sōhkātisit kisē-manitow.”
LUK.22.70	kahkiyaw itēwak, “kiya ēsa ōma manitowikosisān?”
LUK.22.70	“kititwānāwāw māka niya ēwako,” itēw Jesus.
LUK.22.71	ōmisi itwēwak, “namōya katāc kotak awiyak kita-wīhtamākoyahk! kipēhtawānaw wiya ēkosi ē‑itwēt.”
LUK.23.1	kahkiyaw ēkwa ēkota ohci Jesusa kī‑itohtahēwak Pilata ta‑wiyasiwātikoyit, 
LUK.23.2	ēkota kī‑māci-misimēwak ē‑itwēcik, “awa nāpēw nitiyinīmināna ē‑wanohtahāt, ē‑wīhtamawāt ēkāya kita-tāh-tipahamawāyit māwaci-kihci-okimāwa anima kā‑tāh-tipahikēhimiht. ēkwa wiya nawasōnākan ē‑kihci-okimāwit ē‑itisot.”
LUK.23.3	Pilate kakwēcimēw, “kiya cī Jewak
LUK.23.3	“ēkosi kititwān,” itēw Jesus.
LUK.23.4	Pilate ēkwa itēw kihci-ayamihēwiyiniwa ēkwa ayisiyiniwa, “namōya nimiskēn kīkway ē‑kī-māyi-tōtahk kita-ohci-misihot.”
LUK.23.5	māka āhci piko āhkamimēwak, ōmisi ē‑itwēcik, “kī‑papāmi-kiskinohamākēw sīhkiskawēw ayisiyiniwa misiwē Judea askīhk kita-kisiwēyihtamiyit. Galilee askīhk kī‑mācihtāw ēkwa piyisk ōta mīna.”
LUK.23.6	ispīhk ōma ē‑pēhtahk Pilate, ōmisi itwēw, “Galileehk cī awa nāpēw ē‑ohcīt?” 
LUK.23.7	mayaw ē‑kiskēyihtahk Jesusa ēkotē askīhk ē‑ohcīyit, Heroda kā‑pimipayihtāyit, kī‑itisahwēw Heroda, wiya ēkota Jerusalemihk ē‑mēkwā-ayāyit. 
LUK.23.8	Herod mitoni kī‑miywēyihtam ē‑pēsīmiht Jesusa, wiya ē‑kī-pēhtahk māna ē‑ācimimiht, ēkwa kayās ohci ē‑kī-nōhtē-wāpamāt, mahti mamāhtāwi-kīkway kita-tōtamiyit. 
LUK.23.9	ēkosi Herod kā‑kīhtwām kā‑kakwēcimēw, māka namwāc naskwēwasimik. 
LUK.23.10	kihci-ayamihēwiyiniwak mīna kā‑kiskinohamākēcik wiyasiwēwin kī‑nīpawiwak ēkwa sōhki kī‑pāh-pīkiskwēwak ē‑āhkami-atāmēyimācik Jesusa. 
LUK.23.11	Herod ēkwa osimākanisīma kī‑mētawākāhpihēwak namōya ē‑manācimācik. kī‑akwanahwēwak ē‑miywāsiniyik wēyoci-akohpēkin ohci, ēkwa Pilata kīhtwām kī‑itisahwēwak. 
LUK.23.12	ēwako kīsikāw ohci Herod ēkwa Pilate kī‑miyo-wīcēhtowak; kayāhtē ē‑kī-pakwātitocik.
LUK.23.13	kī‑tēpwātēw Pilate kihci-ayamihēwiyiniwa, onīkānīwa, ēkwa ayisiyiniwa, 
LUK.23.14	ēkwa ōmisi itēw, “kikī-pēsiwāwāw awa nāpēw ōta, ē‑itāyēk ē‑wanisimāt ayisiyiniwa ē‑kakwē-wanohtahāt. ēkwa nikī-kā-kakwēcimāw ōta kiyawāw ē‑ayāyēk, māka mitoni namōya kīkway niwāpahtēn kita-ohci-misihot ōma kā‑itwēyēk. 
LUK.23.15	wīsta Herod namōya kīkway kī‑miskam. ēwako ohci kāwi kā‑pē-isitisahwāt ōta. namōya kīkway ohci-tōtam awa nāpēw kita-kaskihtamāsot kita-nipahiht. 
LUK.23.16	ēkosi nika-pasastēhamohkān ēkwa nika-pakitināw.”
LUK.23.16	[
LUK.23.17	tahtwāw kā‑otihcipayik miyāskākēwi-wīhkohtowin, pēyak māna kipahwākan pakitinamawāwak.]
LUK.23.18	kahkiyaw ayisiyiniwak tēpwēwak, “nipah! ēkwa Barabbas pakitinamawinān!” 
LUK.23.19	Barabbas kī‑kipahwāw wiya ē‑kī-wīcihiwēt kā‑misi-māyahkamikahk kihci-ōtēnāhk ēkwa ē‑kī-nipahtākēt.
LUK.23.20	Pilate ē‑nōhtē-pakitināt Jesusa, kīhtwām kī‑tēpwātēw ayisiyiniwa. 
LUK.23.21	māka ayisiyiniwak āhkami-tēpwēwak, “cīstahāskwās! cīstahāskwās!”
LUK.23.22	nistwāw ēkwa Pilate ōmisi itēw, “kīkway māka ē‑kī-māyi-tōtahk? namōya kīkway niwāpahtēn kita-ohci-nipahiht. nika-pasastēhamohkān, ēkwa nika-pakitināw.”
LUK.23.23	māka āhci piko mā‑misi-tēpwēwak Jesusa kita-cīstahāskwātimiht. ēkosi piyisk sākōcimēwak Pilata. 
LUK.23.24	ēkosi Pilate nitawāc kī‑itasiwēw anima ayisiyiniwa kā‑isi-nitawēyihtamiyit. 
LUK.23.25	anihi nāpēwa kā‑nitawēyimimiht kī‑pakitinēw, kā‑kī-kipahomiht ē‑kī-wīcihiwēyit kā‑misi-māyahkamikahk ēkwa ē‑kī-nipahtākēyit. ēkwa miyēw Jesusa kita-tōtāmiht kā‑isi-nitawēyihtahkik.
LUK.23.26	simākanisak ē‑ati-sipwēhtahācik Jesusa, otinēwak pēyak nāpēwa, Simon, Cyrene ōtēnāhk ohci, ē‑pē-takohtēyit kihci-ōtēnāhk, ēkwa nayahtamōhēwak anima pimitāskwahikan kita-nayāhtamawāyit, mīna kita-askōwāyit Jesusa.
LUK.23.27	ēkwa mihcēt ayisiyiniwak kī‑pimitisahwēwak, mīna aniki iskwēwak kā‑wīcihiwēcik kī‑mātowak, ē‑mawīhkātācik. 
LUK.23.28	māka Jesus ē‑kwēskīstawāt, itēw, “hāw, iskwētik Jerusalemihk ohci, ēkāya mawīhkāsik, māka mawīhkātisok mīna kicawāsimisiwāwak. 
LUK.23.29	ayisk kita-ocihcipayiw ta‑itwēcik ayisiyiniwak, ‘miywēyimowin ayāwak aniki iskwēwak ēkāya kā‑kī-otawāsimisicik, ēkāya wīhkāc kā‑kikiskawāwasocik, ēkwa ēkāya kā‑kī-nōhāwasocik!’ 
LUK.23.30	kētahtawē kita-ihkin mīna ayisiyiniwak kita-itācik asinīwaciya, ‘tasōhinān!’ ēkwa ispatināwa, ‘kāsinān!’ 
LUK.23.31	kīspin ōhi itōtahkwāwi mēkwāc mistik ē‑askāhtikowit, tānisi ka‑ispayik kīspin pāstēwāhtikowici?” itēw.
LUK.23.32	nīso omāyinikēwak mīna wīstawāw kī‑sipwēhtahāwak kita-nipahihcik. 
LUK.23.33	ēkwa kī‑takohtahāwak ita “mistikwānikan” kā‑itamihk, ēkota kī‑cīstahāskwātēwak Jesusa. simākanisak mīna kī‑cīstahāskwātēwak anihi omāyinikēwa, āh‑ayītaw ita Jesusa kā‑cīstahāskwātimiht. 
LUK.23.34	ēkwa Jesus ōmisi itwēw, “nohtā, pōnēyihtamawik ōki, ayisk namwāc kiskēyihtamwak tānisi ē‑tōtahkik.”
LUK.23.34	simākanisak ēkwa kī‑āstwāhtitowak otayiwinisiyiwa ē‑sīkiwēpinikēcik. 
LUK.23.35	ēkwa ayisiyiniwak nīpawiwak ē‑kitāpahkēcik, ēkwa onīkānīwak mētawākahpihēwak Jesusa, ē‑itwēcik, “kī‑pimācihēw kotaka, mahti ēkwa kita-pimācihisow kīspin wiya tāpwē nawasōnākan, kā‑kī-nawasōnikot kisē-manitowa.”
LUK.23.36	simākanisak mīna kī‑mētawākāhpihēwak ēkwa kakwē-minahēwak ē‑wēhtakihtēyik mīna ē‑sīwāyik sōmināpoy. 
LUK.23.37	ēkwa itēwak, “kīspin kiya Jewak okihci-okimāmiwāwa, pimācihiso!”
LUK.23.38	kī‑masinahikātēyiw ispimihk ita ē‑itiskwēkocihk, “ēwako awa Jewak okihci-okimāmiwāwa.”
LUK.23.39	pēyak ana omāyinikēw ēkota kā‑akocihk kī‑pāh-pīwimēw ē‑itāt, “namōya cī kiya nawasōnākan? pimācihiso ēkwa nīstanān mīna pimācihinān!”
LUK.23.40	māka ana kotak kitotēw ē‑itāt, “ēkāya cī ē‑kostat kisē-manitow? kīsta ōma pēyakwan ē‑itasiwātikāwiyan tāpiskōc wiya. 
LUK.23.41	kiyānaw ōma ē‑kaskihtamāsoyahk kimāyitōtamowininawa ohci, māka awa nāpēw namōya kīkway ohci māyi-tōtam.”
LUK.23.42	ēkwa ōmisi itēw Jesusa, “kiskisitotawīhkan ispīhk otihtamani kitipēyihcikēwin.”
LUK.23.43	Jesus itēw, “kitasotamātin anohc kā‑kīsikāk kika-wīcēwin kā‑māwaci-miywāsik ihtāwin.”
LUK.23.44	nānitaw ē‑āpihtā-kīsikāk kī‑kaski-tipiskāw misiwē, isko iyikohk nisto tipahikan ē‑ispayik, 
LUK.23.45	ēkwa ē‑mēkwā-wanitipiskāyik, kihci-ayamihēwikamikohk anima ākowēkahikan kī‑tātopayin tāwāyihk. 
LUK.23.46	Jesus ē‑tēpwēt kī‑itwēw, “nohtā, kipakitēyihtamātin nitahcāhk.” ēkosi ōma ē‑kī-itwēt, iskwēyāc pakitatāmow.
LUK.23.47	ē‑wāpahtahk ōma simākanisiwikimāw kā‑ispayiniyik, kī‑mamihcimēw kisē-manitowa, ispīhk kā‑itwēt, “ēcika ani tāpwē awa nāpēw ē‑kī-miyohtwāt!”
LUK.23.48	ēkwa kahkiyaw ayisiyiniwak kā‑kī-pē-kitāpahkēcik ōma ē‑ispayiniyik, kī‑ati-kīwēwak ēkwa mistahi ē‑mihtātahkik kī‑pakamāskikanēhosowak. 
LUK.23.49	kahkiyaw māka kā‑kī-kiskēyimācik Jesusa wāhyaw ohci kī‑osāpiwak, wīstawāw mīna aniki iskwēwak kā‑kī-pimitisahwācik Galileehk ohci.
LUK.23.50+LUK.23.51	ēkota pēyak nāpēw Joseph itāw, Arimathea ōcēnāsihk Judea askīhk ohci. kī‑miyo-nāpēwiw ēkwa kī‑ayamihēwātisiw, ēkwa kī‑asawāpahtam kita-otihcipayiyik kisē-manitowa otipēyihcikēwiniyiw. āta ē‑nīkānakisot Jewa owiyasiwēwiniyihk, namwāc ohci-wīcēwēw onīkānīwa ōma kā‑itahkamikisiyit. 
LUK.23.52	kī‑nitawi-kakwēcimēw Pilata mahti kita-miyikot wiyawiyiw Jesusa. 
LUK.23.53	ēkosi kī‑nitawi-nīhtinam anima miyaw ēkwa wēwēkinam wāpiskēkinohk, ēkwa kī‑nahastāw sēkwātihkānihk asinīhk, ēkāya cēskwa ē‑ohci-āpataniyik. 
LUK.23.54	kī‑niyānano-kīsikāw anima, ēkwa pahkisimoniyiki kita-ati-ayamihēwi-kīsikanisicik Jewak.
LUK.23.55	aniki iskwēwak kā‑kī-pimitisahwācik Jesusa Galileehk ohci kī‑wīcēwēwak Josepha ēkwa kī‑wāpahtamwak ita kā‑nahastāwiht Jesusa wiyawiyiw. 
LUK.23.56	ēkosi kīwēwak ē‑nitawi-kwayācihtācik tōminikana ēkwa nanātohk kiscikānisa kā‑wīhkimākwaniyiki.
LUK.23.56	māka kī‑ayiwēpiwak otayamihēwi-kīsikanisiwāhk Jewak, ē‑pimitisahahkik anima itasiwēwin.
LUK.24.1	mitoni wīpac ē‑kīkisēpāyāk Jewak
LUK.24.2	ēkotē ē‑takohtēcik, kī‑wāpamēwak anihi asiniya kā‑kī-kipapiyit sēkwātihkānihk, ohpimē ē‑kī-isi-tihtipinimiht, 
LUK.24.3	ēkosi kī‑pīhtikwēwak; māka namōya wiyawiyiw Jesusa wāpahtamwak. 
LUK.24.4	ēkota ē‑mēkwā-wahwānēyihtahkik, kētahtawē nīso nāpēwak ē‑wāsē-wāpiskisīhocik ēkota kī‑nīpawīstākwak. 
LUK.24.5	ē‑misi-sēkisicik, kī‑ohcihcihkwanipayihowak ē‑otihtapāskwēcik, ēkwa ōmisi itikwak anihi nāpēwa, “tānēhki ōma kā‑natonawāyēk ana kā‑pimātisit ōta kā‑pimisihkik kā‑nipicik? 
LUK.24.6	namōya ōta ayāw, kī‑waniskānāw! kiskisik tānisi kā‑kī-itikoyēk mēkwāc Galileehk ē‑ayāt: 
LUK.24.7	‘ayisiyinīwikosisān piko kita-pakitiniht kita-otinikot maci-ayisiyiniwa kita-cīstahāskwātiht, ēkwa kī‑nisto-kīsikāyiki kita-āpisisinit.’”
LUK.24.8	kī‑kiskisiwak ōki iskwēwak kā‑kī-itwēyit, 
LUK.24.9	ēkwa ēkota ohci kī‑ati-sipwēhtēwak kita-wīhtamawācik anihi pēyakosāp kiskinohamawākana ēkwa kahkiyaw wiyawāw. 
LUK.24.10	ēwakonik ōki Mary Magdalene, ēkwa Joanna, ēkwa Mary, okāwiya James, ēkwa kotakak kī‑ācimostawēwak itisahwākana. 
LUK.24.11	māka ōki pēyakosāp nawasō-itisahwākanak itēyimēwak konita ē‑itācimoyit ēkosi namōya tāpwēhtawēwak. 
LUK.24.12	māka Peter kī‑pasikōw ēkwa kī‑ispahtāw sēkwātihkānihk; ē‑nawakīt, ēkotē pīhcāyihk itāpiw ēkwa wāpahtam nayēstaw wāpiskēkinwa ē‑astēyiki, ēkosi kī‑wāyinīw ē‑māmaskātahk ōma kā‑ispayik.
LUK.24.13	pēyakwan kīsikāw nīso wiyawāw ohci kī‑itohtēwak ōcēnāsihk Emmaus kā‑itamihk, nānitaw tēpakohp tipahaskān Jerusalemihk ohci. 
LUK.24.14	ēkwa kī‑āyimōtamātowak ōhi kahkiyaw kīkwaya kā‑kī-ispayiniyiki. 
LUK.24.15	ē‑mēkwā-āyimōtahkik ōhi, Jesus wiya tāpwē piko ēkota kā‑pē-otihtikocik. 
LUK.24.16	māka āta ē‑wāpamācik, namwāc ohci-miyikowisiwak kita-nisitawēyimācik. 
LUK.24.17	Jesus ōmisi itēw, “kīkway ōma kā‑pimi-āyimōtamēk?”
LUK.24.17	ēkota ē‑nakīcik, ē‑pīkiskācinākosicik. 
LUK.24.18	ēkosi anihi pēyak Cleopas kā‑itimiht naskwēwasimik, “kiya ōma piko Jerusalemihk ohci ēkāya kā‑kiskēyihtaman kā‑ispayik ōma tānitahto kīsikāw aspin.”
LUK.24.19	“kīkwaya?” itēw Jesus.
LUK.24.19	ōmisi itēwak, “Jesus, Nazarethihk ohci kā‑kī-ispayihikot. ē‑kī-kiskiwēhikēt ēkwa ē‑kī-sōhkātisit otōtamowinihk ēkwa mīna opīkiskwēwinihk. ēkosi ē‑isi-wāpamikot kisē-manitowa ēkwa kahkiyaw ayisiyiniwa. 
LUK.24.20	kihci-ayamihēwiyiniwak mīna ninīkānīminānak kī‑itisinamawēwak ta‑wiyasiwātimiht kita-nipahimiht, ēkosi kī‑cīstahāskwātēwak. 
LUK.24.21	ēkwa ēwako ē‑kī-pakosēyimāyāhk kita-pimācihāt Israel tipēyimisowinihk isi. māka ēkwa āsay nisto kīsikāw aspin ōma kā‑kī-ispayik. 
LUK.24.22	ātiht iskwēwak kā‑wīcēwikoyāhkok māmaskāc ē‑pē-itācimocik. ē‑kī-itohtēcik sēkwātihkānihk mitoni wīpac ē‑kīkisēpāyāyik. 
LUK.24.23	māka namwāc ohci-miskamwak wiyawiyiw. kī‑pē-wāyinīwak ēkwa kī‑itwēwak ē‑kī-wāpahtihikowisicik okīsikowa ē‑itikocik ē‑pimātisiyit. 
LUK.24.24	ātiht aniki kā‑wīcēwikoyāhkok kī‑itohtēwak sēkwātihkānihk, ēkwa miskamwak mwēhci anima kā‑kī-itwēyit iskwēwa, namōya māka ohci-wāpamēwak.”
LUK.24.25	ēkosi ēkwa itēw, “kikakēpātisināwāw ē‑papēcīyēk ka‑tāpwēhtamēk kahkiyaw kā‑kī-itwēcik okiskiwēhikēwak! 
LUK.24.26	namōya cī ohcitaw piko kita-kī-ispayik ōma nawasōnākan kā‑kī-isi-kakwātakihikot ōhi kīkwaya, ēkota ohci kita-pīhtikwēt okistēyihtākosiwinihk?” 
LUK.24.27	ēkwa Jesus kī‑āyimōtamawēw tānisi ē‑kī-itācimiht kihci-masinahikanihk, nistam ohci Mosesa ēkwa kahkiyaw okiskiwēhikēwa omasinahikēwiniyihk.
LUK.24.28	ēkosi kā‑ati-takohtēcik ōcēnāsihk, tāpiskōc ē‑wī-sēmākohtēyit, 
LUK.24.29	nakinēwak ēkwa itēwak, “kapēsimostawinān, āsay otākosin ēkwa ati-tipiskāw.” ēkosi ēkota kī‑kisātēw. 
LUK.24.30	ē‑mēkwā-apicik mīcisowināhtikohk, kī‑otinēyiwa pahkwēsikana, ēkwa ē‑nanāskomāyit kisē-manitowa kī‑pahkwēnamākwak ē‑miyikocik. 
LUK.24.31	ēkota kā‑wāpahtihikowisicik, ēkota ēkwa ē‑nisitawinawācik. sēmāk māka kī‑namatakow. 
LUK.24.32	ōmisi itwēwak, “namōya cī kikī-sōhki-mōsihtānānaw kitēhināhk kā‑kī-pīkiskwātikoyahk mēskanāhk kā‑mēkwā-nisitohtamōhikoyahk kihci-masinahikēwina?”
LUK.24.33	ēkosi sēmāk kī‑ati-sipwēhtēwak kāwi Jerusalemihk isi, ēkwa miskawēwak anihi pēyakosāp ēkwa anihi kā‑wīcēwikoyit, 
LUK.24.34	ēkwa itwēyiwa, “kā‑tipēyihcikēt tāpwē kī‑āpisisin, mīna kī‑nōkohisōstawēw Simona.”
LUK.24.35	ēkosi ē‑wīhtahkik tānisi ē‑kī-ispayihikocik ē‑mēkwā-pimohtēcik mēskanāhk ēkwa kā‑kī-nisitawinawācik ispīhk ē‑pahkwēnāyit pahkwēsikana.
LUK.24.36	ē‑mēkwā-ācimocik ōki nīso, kētahtawē kā‑tipēyihcikēt mēkwānohk ē‑nīpawit, ēkwa ōmisi itikwak, “ayāk pēyāhtakēyimowin.”
LUK.24.37	mistahi kī‑kostēwak, cīpaya ē‑itēyimācik. 
LUK.24.38	māka ōmisi itēw Jesus, “tānēhki ōma kā‑sēkisiyēk? tānēhki ēkāya kā‑tāpwēhtamēk? 
LUK.24.39	wāpahtamok nicihciya mīna nisita, niya ōma. sāminik, ēkosi kika-kēhcināhonāwāw. ayisk cīpay namōya wiyāsiwiw ahpō oskaniwiw, māka kiwāpahtēnāwāw niya nitōskaniwin ēkwa niwiyāsiwin.”
LUK.24.40	ē‑kī-itwēt ōma, wāpahtihēw ocihciya mīna osita. 
LUK.24.41	iyikohk mistahi ē‑miywēyihtahkik ēkwa ē‑māmaskātahkik, namōya cēskwa kēhcināhowak. ōmisi itikwak, “kitayānāwāw cī kīkway kita-mīcihk?” 
LUK.24.42	kī‑miyēwak ē‑kīsisoyit kinosēwa. 
LUK.24.43	ēkosi mowēw ē‑wāpamikot.
LUK.24.44	ēkosi ēkwa kī‑itēw Jesus, “kikī-wīhtamātināwāw mēkwāc ē‑wīcēwitakok: ‘piko kita-ispayihikoyān anihi kahkiyaw kīkwaya kā‑kī-itācimikawiyān owiyasiwēwinihk Moses mīna nikamowinihk mīna okiskiwēhikēwak omasinahikēwiniwāwa.’”
LUK.24.45	ēkosi ēkwa kī‑yōhtēnam omāmitonēyihcikaniyiwa kita-nisitohtamōhikowisiyit masinahikēwina. 
LUK.24.46	ēkwa ōmisi itēw, “itasinahikātēw nawasōnākan piko kita-kakwātakihtāt ēkwa kita-āpisisihk kī‑nisto-kīsikāyiki. 
LUK.24.47	ēkwa owīhowinihk ohci kahkiyaw ayisiyiniwak ōta askīhk kā‑ayācik kita-wīhtamāhcik, nīkān ōta ohci Jerusalemihk, kita-kwēskātisicik kita-pōnēyihtamāhcik omacihtiwiniwāwa. 
LUK.24.48	kiyawāw kika-wīhtēnāwāw kā‑pē-isi-wāpahtamēk. 
LUK.24.49	niya kika-pē-isitisahamātināwāw kā‑kī-asotamākoyēk nohtāwiy. māka kisātamok ōta kihci-ōtēnāhk iyikohk miyikawiyēko sōhkātisiwin kihci-kīsikohk ohci.”
LUK.24.50	ēkosi kī‑itohtahēw Bethanyihk isko, ēkwa kī‑ohpinam ocihciya ēkosi kī‑sawēyimēw. 
LUK.24.51	ē‑mēkwā-sawēyimāt, kī‑nakatēw ē‑ohpiskāt kihci-kīsikohk isi. 
LUK.24.52	ē‑kī-mawimostawācik, mitoni ē‑kihci-miyawātahkik kāwi itohtēwak Jerusalemihk isi. 
LUK.24.53	tahto kīsikāw kī‑ayāwak ē‑mamihcimācik kihci-ayamihēwikamikohk.
JHN.1.1	māwaci nistam, itwēwin kī‑isiyihkāsiw āsay kī‑ihtakow; itwēwin kī‑wīcēwēw kisē-manitowa, ēkwa wiya kisē-manitow itwēwin. 
JHN.1.2	kī‑wīcēwēw kisē-manitowa māwaci nistam ohci. 
JHN.1.3	wiya ohci itwēwin kisē-manitow kā‑kī-osīhtāt kahkiyaw kīkway; namwāc pēyak kīkway ta‑osīhcikātēw kīspin ēkāya wiya ohci. 
JHN.1.4	pimātisiwin ohcīmakan itwēwinihk, ēkwa ōma pimātisiwin wāstēnamawāwak ayisiyiniwak ohci. 
JHN.1.5	wāstēw ōma wāstēnam ita kā‑tipiskāk, ēkwa tipiskāw namwāc kī‑āstawēnam.
JHN.1.6	kisē-manitow kī‑pē-isitisahwēw otitwēstamākēma John kā‑isiyihkāsoyit, 
JHN.1.7	ēwako awa nāpēw ē‑kī-pē-itohtēt kita-ātotahk ayisiyinīnāhk ēwako ōma wāstēw, ēkosi kahkiyaw pēhtahkwāwi ōma ācimowin ta‑tāpowakēyihtamwak. 
JHN.1.8	namōya wiya wāstēw, māka ē‑pē-ātotahk ōma wāstēw. 
JHN.1.9	ēwako ōma tāpwē wāstēw kā‑pē-wāstēnamākocik kahkiyaw ayisiyiniwak ōta askīhk.
JHN.1.10	itwēwin kī‑ayāw askīhk, wiya ēkota ohci kā‑kī-osihcikātēk askiy, ēkosi āhci piko namōya nisitawēyimik ayisiyiniwa. 
JHN.1.11	kī‑pē-itohtēw ōta otaskīhk, māka namōya ohci-nitawēyimik wīciyiniwa. 
JHN.1.12	wiya āta wiya ātiht namōya ohci-ātawēyimik ēkwa kī‑tāpowakēyimik; ēwakoni kī‑tēpakēyimēw kita-oy-ohtāwīyit kisē-manitowa. 
JHN.1.13	namōya wiya kita-oy-ohtāwīmācik kisē-manitowa nihtāwikiwinihk ohci, māka kisē-manitow ē‑oy-ohtāwīmāwit.
JHN.1.14	ēkosi itwēwin kī‑ayisiyinīwiw ēkwa kikī-wīci-ayāmikonaw, ēkwa nikī-wāpahtēnān okistēyihtākosiwin ē‑isi-tēpakēyihtākosit kita-okosisimikot kisē-manitowa ē‑sākaskinēskākot kisēwātisiwin mīna tāpwēwin.
JHN.1.15	John kī‑ācimēw, ē‑tēpwēt, “ēwako awa kā‑kī-wīhtamātakok ispīhk kā‑itwēyān ‘ē‑wī-pē-takohtēt, māka wiya nawac ayiwāk itēyihtākosiw ispīhci niya, ayisk kī‑ihtāw pāmwayēs ē-nihtāwikiyān.’”
JHN.1.16	ē‑kisēwātitākoyahk ohci kahkiyaw kikī-miyo-tōtākonaw ēkwa kā‑kīhtwām kikisēwātotākonaw. 
JHN.1.17	Moses ohci kisē-manitow wiyasiwēwin kikī-miyikonaw; māka kikī-wāpahtihikonaw okisēwātisiwin mīna otāpwēwin Jesus Christa ohci. 
JHN.1.18	namōya wīhkāc awiyak wāpamēw kisē-manitowa. pēyakokosisān, ēwako tāpiskōc kisē-manitow, tāpitawi wīcēwēw ohtāwiya, kī‑kiskēyihtamohiwēw.
JHN.1.19	ēwako ōma otācimowin John ispīhk Jewak
JHN.1.20	namwāc ohci ānwēhtam John, māka ōmisi itēw, “namōya ōma niya onawasōnākan.”
JHN.1.21	ēkwa kakwēcimik, “awīna māka? kiya cī Elijah?”
JHN.1.21	ōmisi itēw, “namōya niya ēwako.”
JHN.1.21	“kiya cī okiskiwēhikēw?” 
JHN.1.21	“namōya,” itēw.
JHN.1.22	“ēkosi māka, wīhtamawinān, awīna kiya?” itik. “piko kita-nitawi-wīhtamawāyāhkok aniki kā‑pē-itisahokoyāhkok. tānisi ē‑isi-itisoyan?”
JHN.1.23	ōmisi itēw John, ē‑āpacihtāt Isaiahwa okiskiwēhikēwa kā‑kī-itwēyit,
JHN.1.23	“niya kā‑pēhtākosiyān
JHN.1.23	ē‑tēpwēyān pakwataskīhk,
JHN.1.23	ē‑itwēyān,
JHN.1.23	‘kwayācihtāk omēskanaw kā‑tipēyihcikēt
JHN.1.23	ita kita-pimohtēhot!’
JHN.1.24	ōki otitwēstamākēwak kā‑pē-itisahokocik Phariseewa 
JHN.1.25	kī‑kakwēcimēwak, ē‑itācik, “tānēhki māka kā‑sīkahāhtākēyan, kīspin namōya kiya onawasōnākan ahpō Elijah, ahpō ana okiskiwēhikēw?”
JHN.1.26	John naskwēwasimēw ē‑itāt, “nisīkahāhtākān nipiy ohci, māka pēyak ē‑wīcikāpawīstākoyēk ēkāya ē‑kiskēyimāyēk. 
JHN.1.27	mwēstas kita-takohtēw. namōya ahpō nitēpakēyihtākosin kita-āpahamwak omaskisina.”
JHN.1.28	ēwako ōma kī‑ay-ihkin Bethanyīhk, akāmihk Jordan sīpīhk, ita John kā‑kī-sīkahāhtākēt.
JHN.1.29	ē‑wāpahk John kī‑wāpamēw Jesusa ē‑pē-tāstamohtēyit, ēkwa itwēw, “awīta omāyatihkoma kisē-manitow kā‑asēnamākēt maci-tōtamowina ōta askīhk. 
JHN.1.30	ēwako awa kā‑kī-āyimōmak ispī kā‑itwēyān, ‘pēyak ihtāw ē‑wī-takohtēt kita-ati-kiskēyihtākosit ayiwāk ispīhci niya, ayisk kī‑ihtāw pāmwayēs ē‑nihtāwikiyān.’ 
JHN.1.31	namōya ni‑kī-kiskēyimāw awīna ana ayisiyiniw ayiwāk kā‑itēyihtākosit, māka niya nipē-sīkahāhtākān nipiy ohci, ēkota ohci kita-kiskēymācik Israelīwiyiniwak.”
JHN.1.32	ēkwa John kwayask kī‑wīhtam tānisi ē‑kī-pē-ispayiyik, ē‑itwēt, “nikī-wāpamāw kā‑kanātisit ahcāhk ē‑pē-takocihk kīsikohk ohci tāpiskōc omīmīw ēkwa ē‑twēhototawāt. 
JHN.1.33	āhci piko namwāc nikiskēyihtēn ēcika awa ēwako, māka kisē-manitow ē‑pē-itisahot kita-sīkahāhtākēwak nipiy ohci ē‑kī-isit, ‘kika-wāpamāw kā‑kanātisit ahcāhk ē‑pē-nīhtakocihk ēkwa kita-twēhototawāt nāpēwa, ēwako ana kā‑sīkahāhtākēt kā‑kanātisit ahcāhkwa ohci.’ 
JHN.1.34	nikī-wāpahtēn ōma, ēkwa kiwīhtamātināwāw ēwako ana manitowikosisān,” itēw John.
JHN.1.35	awasi-kīsikāw John āsay mīna kī‑nīpawiw asici nīso okiskinohamawākana. 
JHN.1.36	ēkwa ē‑kitāpamāt Jesusa ēkota ē‑pimohtēyit itēw, “hāw, ōhi omāyatihkoma kisē-manitow!”
JHN.1.37	ōki nīso kiskinohamawākanak ē‑pēhtahkik ōma ē‑itwēyit, kī‑pimitisahwēwak Jesusa. 
JHN.1.38	ē‑āpasāpit mīna ē‑wāpamikocik ē‑pimitisahwācik, ōmisi kā‑itikocik, “kīkwāy ōma kā‑natonamēk?”
JHN.1.38	ōmisi itēwak, “Rabbi,” (okiskinohamākēw itwēmakan), “tānitē ōma kā‑wīkiyan?”
JHN.1.39	ōmisi ēsa kā‑itikocik, “āstamitik, pē‑wāpahtamok.”
JHN.1.39	ēkosi kī‑ati-wīcēwēwak ēkwa kī‑wāpahtamwak ita kā‑wīkiyit ēkwa kī‑kiyokawēwak ē‑kapēsicik, ayisk āsay nānitaw nēwo tipahikan ē‑ispayiniyik.
JHN.1.40	ana pēyak kā‑kiyokawāt Andrew, Simon Petera osīma, 
JHN.1.41	sēmāk kī‑nitawi-miskawēw ostēsa, Simona, ēkwa itēw, “nimiskawānān nawasōnākan, (ēwako ana Christ) kā‑itiht.” 
JHN.1.42	ēkwa itohtahēw Jesusa.
JHN.1.42	Jesus ē‑kitāpamāt ōmisi kā‑itāt, “kiya ōma Simon, okosisa John. Cephas kika-isiyihkāson.” (Peter
JHN.1.43	ē‑wāpahk Jesus kīsēyihtam Galileehk kita-itohtēt. ēkotē kī‑nakiskawēw Philipa ēkwa itēw, “pē‑wīcēwin!” 
JHN.1.44	Philip Bethsaida kī‑ohcīw, ēkota ōcēnāsihk kā‑wīkicik Andrew ēkwa Peter. 
JHN.1.45	Philip kī‑nakiskawēw Nathanaela ēkwa wīhtamawēw, “nikī-miskawānān ana Moses kā‑kī-ācimāt owiyasiwēwi-masinahikanihk, ēkwa okiskiwēhikēwak mīna kī‑ācimēwak omasinahikēwiniwāhk. ēwako ana Jesus Nazarethihk ohci, okosisa Joseph.”
JHN.1.46	“kīkway cī ē‑miywāsik kita-kī-ohcipayiw Nazarethihk?” isi-kakwēcihkēmow Nathanael.
JHN.1.46	“pē‑wāpam,” itēw Philip.
JHN.1.47	ispī Jesus ē‑wāpamāt Nathanaela ē‑pē-tāstamohtēyit ōmisi itēw, “ēwako nāha kihci-Israelīwiyiniw, namōya wīhkāc awiya kita-kakwē-wiyasihēw.”
JHN.1.48	Nathanael ōmisi itēw, “tānitē ē‑ohci-kiskēyimiyan?”
JHN.1.48	Jesus ōmisi kā‑itāt, “kikī-wāpamitin sīpā misi-sōmināhtikohk
JHN.1.49	“okiskinohamākēw,” itēw Nathanael, “kiya ōma manitowikosisān! okihci-ōkimāmiwāwa Israelīwiyiniwak!”
JHN.1.50	Jesus itēw, “ē‑tāpwēhtawiyan cī ōma ohci kā‑ititān, ē‑kī-wāpamitān ē‑apiyan sīpā misi-sōmināhtikohk? kika-wāpahtēn nawac mistahi kihci-kīkwaya ispihci ōma!” 
JHN.1.51	ēkwa ōmisi itēw, “ē‑tāpwēyān ōma kā‑itwēyān: kika-wāpahtēnāwāw kihci-kīsik ē‑yōhtēpayik ēkwa kisē-manitow okīsikōma tāpiskōc ē‑pē-nīhtaciwēyit mīna ē‑āmaciwēyit ita ayisiyinīwikosisān ē‑nīpawit.”
JHN.2.1	ē‑kī-nīso-kīsikāyik kī‑wīkihtonāniwiw Cana ōtēnāhk, Galileehk, okāwiya Jesus ēkota kī‑wīcihiwēyiwa. 
JHN.2.2	Jesus mīna okiskinohamawākana wīstawāw kī‑wīhkōmāwak. 
JHN.2.3	ispī ē‑mēstinikātēk sōmināpoy, okāwiya Jesus itik, “namwāc ayāwak sōmināpoy.”
JHN.2.4	ēkwa Jesus ōmisi itēw okāwiya, “hāw, iskwēw, namōya kika-kī-wihtamawin tānisi ka‑tōtamān. namwāc cēskwa otihcipayiw nānitaw kita-tōtamān.”
JHN.2.5	Jesus okāwiya itēw atoskēyākana, “ē‑isi-atotikoyēk, ēkosi tōtamohkēk.”
JHN.2.6	ēkwa ēkota nikotwāsik asinīwi-motēyāpiskwa astēwa, ē‑āpacihtācik māna Jewak
JHN.2.7	ōmisi itēw Jesus atoskēyākana, “sākaskinēpatāk tipahōpāna nipiy ohci.” ēkosi sākaskinēpatāwak ōki. 
JHN.2.8	itēw ēkwa, “hāw, ēkwa sīkinamok mīna itohtatamāhk ana kā‑nīkānapit wīhkohkēwinihk.” 
JHN.2.9	ispīhk ana kā‑nīkānapit ē‑kocistahk ōma nipiy kā‑sōmināpōwiyik, namōya kī‑kiskēyihtam tānitē ē‑ohcīyik (wiyawāw atoskēyākanak piko kā‑kī-sīkinikēcik kī‑kiskēyihtamwak); ēkosi ēkwa tēpwātēw owīkihtowa 
JHN.2.10	mīna ōmisi itēw, “osām piko māna minahāwak kā‑māwaci-miywāsiniyik sōmināpoy nīkān, ēkwa ē‑ati-kīskwēpēcik aniki kā‑natomihcik, anima ēkāya tāpwē kā‑miywāsik sōmināpoy minahāwak. māka kiya kikī-kanawēyihtēn anima kā‑māwaci-miywāsik iskwēyānihk.”
JHN.2.11	ēkota ōma Jesus nistam ē‑kī-tōtahk mamāhtāwi-isīhcikēwin Cana, Galileehk, ēkota kā‑kī-wāpahtihiwēt omamāhtāwisiwin; ēkosi okiskinohamawākana kī‑tāpowakēyimik.
JHN.2.12	ēkosi ēkwa kī‑ati-sipwēhtēwak, Jesus mīna okāwiya, wīcisāna ēkwa okiskinohamawākana, Capernaumihk ē‑itohtēcik, tānitahto kīsikāw ēkotē kī‑ayāwak.
JHN.2.13	kī‑otihcipayiw kita-miyāskākēwi-kīsikāk, ēkosi Jesus kī‑itohtēw Jerusalemihk. 
JHN.2.14	ēkota kihci-ayamihēwikamikohk kī‑wāpamēw ayisiyiniwa ē‑atāwākēyit mostoswa, māyatihkwa, ēkwa omīmīwa, ēkwa kotaka ē‑mēskotōnāyit sōniyāwa ē‑apiyit mīcisowināhtikohk. 
JHN.2.15	kī‑osīhtāw pīminahkwānisa ohci pasastēhikan ēkwa wayawītisahwēw kahkiyaw mostoswa mīna māyatihkwa kihci-ayamihēwikamikohk ohci. kī‑kwatapiwēpinam omīcisowināhtikoyiwa kā‑mēskotōnāyit sōniyāwa, ēkwa misiwē sīkisiniyiwa osōniyāmiyiwa; 
JHN.2.16	ēkwa sīhkimēw anihi nāpēwa kā‑atāwākēyit omīmīwa, “wayawīhtahihkok ōki!” itēw. “ēkāya atāwēwikamik isīhtāk nohtāwiy owāskāhikan!” 
JHN.2.17	okiskinohamawākana kiskisiyiwa kihci-masinahikanihk ē‑itastēyik, “ē‑sākihtāyān kiwāskāhikan, kiya kisē-manitow, nika-nipahikon.”
JHN.2.18	Jewak onīkānīwak kī‑pē-mawinēskāk ē‑kakwēcimikot ē‑itwēyit, “kīkway kēhcināc ka‑kī-tōtaman kita-wāpahtihiyāhk ē‑kitāpamikoyan kita-tōtaman ōma?”
JHN.2.19	Jesus itēw, “pīkonamok ōma kihci-ayamihēwikamik, ēkosi nisto kīsikāw kī‑ispayiki nika-wiyastān kīhtwām.”
JHN.2.20	“kāwi cī ē‑wī-wiyastāyan nisto-kīsikāw ta‑nōcihtāyan?” itik ēsa. “nēwomitanaw nikotwāsosāp askiy kī‑nōcihtāniwiw kita-osīhtāhk ōma kihci-ayamihēwikamik.”
JHN.2.21	māka anima kihci-ayamihēwikamik Jesus kā‑pīkiskwātahk ēwako ōma omiyaw kā‑itahk. 
JHN.2.22	ēkosi mwēstas ispīhk ē‑kī-āpisisihk okiskinohamawākana kī‑kanokiskisiyiwa kā‑kī-itwēt. ēkwa kī‑tāpwēhtamiyiwa kihci-masinahikēwin mīna tānisi kā‑kī-itwēt Jesus.
JHN.2.23	mēkwāc Jesus ē‑ayāt Jerusalemihk miyāskākēwi-wīhkohkēwinihk, mihcēt ayisiyiniwa kī‑tāpwēwakēyimik omamāhtāwi-tōtamowina ohci. 
JHN.2.24	Jesus namwāc ohci-mamisītotawēw ōhi ayisiyiniwa, ayisk mitoni kī‑nisitawēyimēw kahkiyaw. 
JHN.2.25	namōya kākatāc awiya kita-wīhtamākot ē‑isi-ayāyit, ayisk kī‑kiskēyimēw tānisi ē‑isi-māmitonēyihtamiyit.
JHN.3.1	pēyak kī‑ihtāw nāpēw Nicodemus ē‑isiyihkāsot ēsa ē‑onīkānīwit Jewak otaskīwahk ohci, ē‑kī-wīcēwāt anihi kā‑māmawi-wīcēhtoyit Phariseewa kā‑itimiht. 
JHN.3.2	pēyakwāw ē‑tipiskāyik ēsa kī‑itohtēw ita Jesusa ē‑ayāyit mīna kī‑itēw ēsa, “nikiskēyihtēnān kiya okiskinohamākēw ē‑kī-pē-itisahosk kisē-manitow. namwāc awiyak mamāhtāwi-kīkway ta‑kaskihtāw kita-tōtahk kiya kā‑tōtaman, piko ē‑wīcēkot kisē-manitowa.”
JHN.3.3	Jesus itēw ēsa, “ē‑tāpwēyān ōma, piko ayisiyiniw kita-kīhtwām-nihtāwikit kita-kī-wāpahtahk otipēyihcikēwiniyiw kisē-manitowa.”
JHN.3.4	“tānisi māka ta‑kī-isi-kīhtwām-nihtāwikit ē‑kīsi-ohpikit nāpēw?” itēw ēsa Nicodemus. “kēhcināc namōya kita-kikiskāk okāwiya mīna kīhtwām-nihtāwikit.”
JHN.3.5	“kiwīhtamātin tāpwēwin,” itēw Jesus, “namōya awiyak kita-kī-pīhtikwēw otipēyihcikēwiniyihk kisē-manitowa, piko nīkān kita-nihtāwikit nipiy ohci mīna kā‑kanātisiyit ahcāhkwa ohci. 
JHN.3.6	ayisiyiniw nihtāwikiw miyawihk onīkihikomāwa ohci, māka otahcāhkwa nihtāwikiyiwa kā‑kanātisiyit ahcāhkwa ohci. 
JHN.3.7	ēkāya koskwēyihta ē‑wīhtamātān piko kahkiyaw kita-kīhtwām-nihtāwikiyēk. 
JHN.3.8	piko itē yōtin ē‑isi-wēpahk, kipēhtēn ē‑matwēwēstik, māka namōya kikiskēyihtēn tānitē ē‑ohtohtēmakahk ahpō tānitē ē-wī-isi-wēpahk. pēyakwan mīna ēkosi tahtwāw awiya kā‑nihtāwikit kā‑kanātisiyit ahcāhkwa ohci,” itik ēsa.
JHN.3.9	“tānisi ta‑kī-ihkihk?” itēw ēsa Nicodemus.
JHN.3.10	Jesus naskwēwasimēw, “kiya kimistakimikawin ē‑kiskinohamākēyan Israel, ēkwa ēkāya ē‑kiskēyihtaman ōma! 
JHN.3.11	tāpwēwin kiwīhtamātin. nipīkiskwātēnān anima kā‑kiskēyihtamāhk mīna kiwīhtamātinān anima kā‑kī-wāpahtamāhk, ēkosi namōya pēyak awiyak tēpakēyimow kita-otinahk anima nitācimowininān. 
JHN.3.12	namwāc kitāpwēhtawin ispī āyimōtamātāni askīwi-kīkwaya. tānisi wīhkāc kita-kī-isi-tāpwēhtawiyan ē‑āyimōtamātān kihci-kīsikowi-kīkwaya? 
JHN.3.13	ēkosi namōya wīhkāc awiyak ohci-itohtēw kihci-kīsikohk, ana piko ayisiyinīwikosisān kā‑kī-pē-ohci-takosihk kihci-kīsikohk.
JHN.3.14	“tāpiskōc mistikōhk kā‑kī-isi-ohpāskwahwāt Moses osāwi-pīwāpiski-kinēpikwa pakwataskīhk, pēyakwan ēkosi isi ayisiyinīwikosisān piko kita-ohpāskwahōt. 
JHN.3.15	ēkosi awiyak tāpowakēyimāci kita-kī-ayāw kākikē-pimātisiwin. 
JHN.3.16	iyikohk ē‑kī-ispīhci-sākihtāt askiy kisē-manitow kī‑mēkiw opēyakokosisāna, ēkosi piko anihi pimitisahwāyāci ēkāya kita-nipiyit māka kita-ayāyit kākikē-pimātisiwin. 
JHN.3.17	ayisk kisē-manitow namwāc ohci-itisahwēw okosisa ōta askīhk kita-wiyasiwātamiyit, māka kita-pimācihtāyit.
JHN.3.18	“piko awiyak tāpowakēyimāci okosisimāwa, ēwako namōya ta‑wiyasiwātāw, māka ana ēkāya tāpowakēyimāci āsay kī‑wiyasiwātāw, ayisk ēkāya ē‑ohci-tāpowakēyimāt manitowikosisāna. 
JHN.3.19	ēwako ohci kā‑wī-isi-wiyasiwātāt kisē-manitow ayisiyiniwa; wāstēw kī‑takohtēmakan ōta askīhk, māka ayisiyiniwak sākihtāwak wanitipiskāw ispīhci wiya wāstēw, ayisk tōtamwak maci-kīkwaya. 
JHN.3.20	awiyak ē‑māyi-tōtahk pakwātam wāstēw, mīna namwāc ta‑pē-itohtēw sākāstēnohk, ayisk namōya nitawēyihtam kita-nōkwaniyiki omaci-tōtamowina. 
JHN.3.21	māka ana kwayask kā‑tōtahk pē‑itohtēw sākāstēhk, ēkota ohci wāstēhk ta‑nōkwaniyik anima kā‑kī-tōtahk ē‑kī-nanahihtawāt kisē-manitowa.”
JHN.3.22	ēkota ohci Jesus mīna okiskinohamawākana kī‑itohtēwak anima kā‑piskihtakihtēk askiy Judea kā‑itamihk. ēkota pitamā kī‑kisātam mīna kī‑sīkahāhtākēw. 
JHN.3.23	John ēsa wīsta kī‑sīkahāhtākēw Aenonihk, namōya wāhyaw Salimihk ohci, ayisk ēkota ē‑kī-wēyōtahk nipiy. ayisiyiniwa kī‑nātik mīna kī‑sīkahāhtawēw. 
JHN.3.24	namōya cēskwa John ēkospīhk ē‑kī-kipahoht.
JHN.3.25	ātiht John okiskinohamawākana kī‑māci-kīkahtowak pēyak Jewa ohci ē‑kisīpēkinisohk ē‑ayamihāwi-tōtamihk. 
JHN.3.26	ēkosi nitawāpamēwak Johna ēkwa ē‑wīhtamawācik, “okiskinohamākēw, kikiskisin cī ana nāpēw kā‑kī-wīcēwisk akāmihk Jordan sīpīhk ana kā‑kī-āyimōmat? anohc ēkwa sīkahāhtākēw ēsa, mīna osām piko kahkiyaw awiya nātik.”
JHN.3.27	John ōmisi itēw, “namōya awiyak kīkway kita-kī-ayāw piko kisē-manitowa kita-miyikot. 
JHN.3.28	kiyawāw kika-kī-wīhtēnāwāw ē‑itwēyān namōya niya nawasōnākan, māka ē‑kī-pē-itisahikawiyān pāmwayēs ōta ayāci. 
JHN.3.29	nāpēw ē‑kihci-wīkihtot ēwako kā‑wī-wīkimāt oskinīkiskwēwa, ēkwa owīcēwākana, oskinīkiwa kā‑nīpawīstamākot ē‑pēhtākot ē‑pīkiskwēt, mistahi miywēyihtamiyiwa. ēwako kā‑takahkēyihtamān ēkwa kīsi-osihcikātēw. 
JHN.3.30	piko wiya ayiwāk kita-itēyihtākosiw, ēkwa niya āstamiyikohk.
JHN.3.31	“ana ispimihk kā‑ohtohtēt, ēwako māwaci-kihcēyimāw; ana askīhk kā‑ohcīt tipēyihtākosiw askīhk ēkwa āyimōtam askīwi-kīkwaya. ana kā‑ohcīt kihci-kīsikohk ēwako māwaci-kihcēyimāw. 
JHN.3.32	wīhtam anima kā‑kī-wāpahtahk ēkwa kā‑kī-pēhtahk, māka namōya awiya tāpwēhtamiyiwa otācimowin. 
JHN.3.33	awiyak kā‑natohtahk otācimowin ēkota ohci kiskēyihtākosiw kisē-manitowa ē‑tāpwēhtawāt ē‑itwēyit. 
JHN.3.34	anihi kisē-manitow kā‑kī-pē-itisahwāt pīkiskwātamiyiwa otitwēwin, ayisk kisē-manitow miyēw iyawis otahcāhkwa ēkota kita-ayāyit. 
JHN.3.35	ohtāwīmāw sākihēw okosisa mīna miyēw kahkiyaw kīkway osōhkisiwinihk ohci. 
JHN.3.36	awiyak tāpowakēyimāci okosisimāwa ēwako ayāw kākikē-pimātisiwin. awiyak sasīpihtawāci okosisimāwa namōya kita-ayāw pimātisiwin. māka kisē-manitowa tāpitawi kita-kwātakihik.”
JHN.4.1	Phariseewak kī‑pēhtamwak Jesusa mihcēt ayisiyiniwa ē‑māwasakonāt mīna mihcēt ē‑sīkahāhtawāyit ispīhci Johna. 
JHN.4.2	namōya wiya Jesus ohci-sīkahāhtākēw, okiskinohamawākana anihi kā‑kī-sīkahāhtākēyit. 
JHN.4.3	ēkwa ispīhk Jesus ē‑pēhtahk ōma kā‑itiht kī‑nakatam Judea askiy mīna kī‑itohtēw Galileehk kāwi. 
JHN.4.4	kī‑ati-itohtēw Samaria askiy piko kita-ati-sāpohtēt ēkota.
JHN.4.5	Samaria askīhk kī‑takohtēw ōtēnāhk Sychar ē‑isiyihkātēyik, namwāc wāhyaw nāspic ita Jacob otaskiy kā‑kī-miyāt okosisa Josepha. 
JHN.4.6	ēkota Jacob omōnahipān kā‑ayāyik, ēkwa Jesus ē‑nēstohtēt, kī‑ayiwēpiw ēkota mōnahipānihk. nānitaw ē‑āpihtā-kīsikāyik.
JHN.4.7	pēyak Samaria iskwēw kī‑pē-kwāpikēw ēkwa Jesus itēw, “mahti minahin nipiy.” 
JHN.4.8	(okiskinohamawākana wiya kī‑itohtēyiwa ōtēnāhk kita-atāwēyit mīciwin.)
JHN.4.9	anihi iskwēwa itik, “kiya ōma Jewak ohci ēkwa niya Samaria ohci iskwēw. tāpwē māmaskāc kā‑kakwēcimiyan kita-minahitān!” (ayisk Jewak namwāc kita-āpacihtāwak Samaria ohci ominihkwākaniyiwa mīna otōyākaniyiwa).
JHN.4.10	Jesus ē‑naskwēwasimāt itēw, “kīspin kī‑kiskēyihtaman kīkway kā‑mēkit kisē-manitow, ēkwa awīna ōma kā‑natotamāsk ta‑minahat, kika-natotamawāw ta‑minahisk, ēkwa kika-kī-miyik nipiy kā‑pimātisīskākēk.”
JHN.4.11	ana iskwēw itēw, “otipēyihcikēw, namwāc kitayāwāw askihkos, timīw ōma mōnahipān. tānitē māka ka‑otinaman anima pimātisiwi-nipiy? 
JHN.4.12	awasimē cī kiya kititēyihtākosin ispīhci nimosōmipaninān Jacob ōma kā‑kī-miyikoyāhk mōnahipān, mīna ēkota wīsta ē‑kī-ohci-minihkwēt mīna okosisa mīna omostosomiwāwa?”
JHN.4.13	ōmisi itēw Jesus, “awiyak minihkwēci ōma nipiy kēyāpic ta‑nōhtēyāpākwēw, 
JHN.4.14	māka awiyak minihkwēci anima nipiy kā‑miyak namwāc wīhkāc ta‑nōhtēyāpākwēw; anima nipiy kā‑miyak tāpiskōc mōkiciwanipēk pīhci wiyawihk, ēwako ta‑miyik kākikē-pimātisiwin.”
JHN.4.15	anihi iskwēwa itik, “okimāw, miyin ōma nipiy, ēkāya kita-nōhtēyāpākwēyān mīna ēkāya katāc kita-pē-kwāpikēyān ōta.”
JHN.4.16	Jesus itēw, “niyā, mahti nitawi-tēpwās kināpēm mīna pē‑itohtēk ōta.”
JHN.4.17	“namōya ōma ē‑onāpēmiyān,” kā‑itikot.
JHN.4.17	Jesus ōmisi itēw, “kitāpwān ōma kā‑itwēyan ēkāya ē‑onāpēmiyan. 
JHN.4.18	kikī-wīkimāwak niyānan nāpēwak, ēkwa ana mēkwāc kā‑wīcēwat namōya āna kināpēm. kitāpwān anima kā‑itwēyan.”
JHN.4.19	“otipēyihcikēw, ēcika ōma kiya okiskiwēhikēw,” kā‑itikot anihi iskwēwa. 
JHN.4.20	“nimosōmipaninānak kī‑ayamihēstawēwak kisē-manitowa ōta wacīhk, māka kiyawāw Jewak kititwānāwāw Jerusalemihk piko kita-ayamihēstāht kisē-manitōw.”
JHN.4.21	Jesus itēw, “tāpwēhtawin iskwēw, kita-otihcipayiw kētahtawē ayisiyiniwak ēkāya kita-ayamihēstawācik ohtāwīmāwa ōta wacīhk ahpō Jerusalemihk. 
JHN.4.22	kiyawāw kitayamihēstawāwāw ana ēkāya ē‑kiskēyimāyēk; niyanān nikiskēyimānān ana kā‑ayamihēstawāyāhk, ayisk pimācihiwēwin ohcipayiw Jewak. 
JHN.4.23	māka ta‑otihcipayiw, āsay sapiko, ispīhk tāpwē otayamihāwak kā‑ayamihēstawācik ohtāwīmāwa ēwako tāpwēwin kā‑ayāt mīna tāpwēhtamowinihk, ēwako ōhi otayamihāwa kā‑nitawēyimāt ohtāwīmāw kita-ayamihēstākot. 
JHN.4.24	kisē-manitow ahcāhkowiw ēkwa anihi kā‑ayamihēstākot piko kita-ayamihēstākot ahcāhkohk mīna tāpwēwinihk.”
JHN.4.25	anihi iskwēwa ōmisi itik, “nikiskēyihtēn ana nawasōnākan, Christ kā‑itiht, kita-takohtēt; ispīhk takohtēci kahkiyaw kīkway kika-wīhtamākonaw.”
JHN.4.26	Jesus itēw, “niya ōma ēwako kā‑pīkiskwātitān.”
JHN.4.27	kākēswān ēsa kā‑takohtēyit okiskinohamawākana. māmaskātamiyiwa ē‑wīci-pīkiskwēmāt iskwēwa, māka namōya awiya itik, “kīkway ē‑pakosēyimoyan?” ahpō “tānēhki kā‑pīkiskwātat?”
JHN.4.28	ēkosi ēkwa ana iskwēw nakatēw okwāpikākana, ē‑kīwēpahtāt ōtēnāhk isi, mīna itēw ēsa ayisiyiniwa, 
JHN.4.29	“mācikotitān pē‑wāpamihk pēyak nāpēw, kahkiyaw kīkway ē‑wīhtamawit kā‑kī-pē-tōtamān. ēwako cī awa nawasōnākan?” 
JHN.4.30	ēkosi ōtēnāhk ohci kī‑pē-nātēwak Jesusa.
JHN.4.31	ōki wiya kiskinohamawākanak itēwak Jesusa, “okiskinohamākēw, mahti ēkwa kakwē-mīciso!”
JHN.4.32	māka ōmisi itikwak, “nikī-mīcison ōma māka ēkāya ē‑nisitawinamēk.”
JHN.4.33	ēkosi kiskinohamawākanak kakwēcimitowak ē‑itwēcik, “awiya cī ē‑kī-pē-asamikot?”
JHN.4.34	Jesus ōmisi itēw, “nimīciwin anima kita-tōtamān ana kā‑kī-pē-isitisahot kā‑nitawēyimit kita-kīsihtāyān. 
JHN.4.35	namōya cī kititwānāwāw, ‘kēyāpic nēwo pīsim pāmwayēs ta‑pawahikēhk?’ kiwīhtamātināwāw, itāpik mīna wāpamihkok kistikānak āsay ē‑atisocik kita-kī-pawahohcik! 
JHN.4.36	ana nāpēw kā‑manisikēt tipahamawāw mīna āwahēw kistikāna kita-ohci-ayācik kākikē-pimātisiwin ayisiyiniwak; ēkosi ana nāpēw kā‑kistikēt ēkwa ana nāpēw kā‑manisikēt napo kita-miywēyihtamwak. 
JHN.4.37	ē‑tāpwēcik anima ayisiyiniwak māna kā‑itwēcik, ‘pēyak nāpēw kistikēw, kotak nāpēw pawahikēw.’ 
JHN.4.38	kikī-itisahotināwāw kita-manisikēyēk kistikānihk ita ēkāya ē‑ohci-atoskēyēk. kotakak ēkota kī‑atoskēwak, ēkwa kiyawāw kitōhtisināwāw ēwako.”
JHN.4.39	mihcēt ayisiyiniwak Samaria ohci ēkota ōtēnāhk kī‑tāpwēhtawēwak wiya ē‑kī-pēhtawācik anihi iskwēwa kā‑kī-itwēyit, ē‑ācimikot, “niwīhtamāk kahkiyaw kīkway kā‑kī-tōtamwak,” ē‑itikocik. 
JHN.4.40	ēwako ohci ōki Samaria ohci ispīhk ē‑pē-nātācik kī‑ahkami-natomēwak kiyām pitamā kita-kisātikocik. ēkosi tāpwē nīso kīsikāw ēkota kī‑kisātēw Jesus.
JHN.4.41	ēkwa nawac ayiwāk mihcēt kī‑tāpowakēyimēwak anima ohci Jesusa kā‑itwēyit. 
JHN.4.42	ēkwa ōmisi itēwak anihi iskwēwa, “nitāpwēhtēnān ēkwa, namōya piko ohci kā‑itwēyan, māka ēkwa kēhciwāk niyanān nipēhtawānān, ēkosi nikiskēyihtēnān ēwako tāpwē kā‑wī-pimācihāt ayisiyiniwa ōta askīhk.”
JHN.4.43	nīso kīsikāw ēkota ē‑kī-ayāt Jesus, kī‑sipwēhtēw Galileehk isi. 
JHN.4.44	ayisk ē-kī‑itāt okiskinohamawākana, “okiskiwēhikēw namōya kistēyimāw otaskīhk.” 
JHN.4.45	ēkotē ē‑takohtēt, ayisiyiniwak kī‑miywēyihtamwak, ayisk Jerusalemihk ē‑kī-nitawi-ayācik miyāskākēwi-wīhkohkēwinihk, ēkwa kī‑wāpahtamwak Jesusa kahkiyaw kīkway kā‑kī-tōtamiyit mēkwāc kā‑wīhkohtowiht.
JHN.4.46	ēkota ohci Jesus kī‑itohtēw Cana, Galilee askīhk, ēkotē kā‑kī-kwēskinahk nipiy kita-sōmināpōwiyik. ēkwa kī‑nakiskawēw ēkota okimānahk ohci onīkānīwa, okosisiyiwa mistahi ē‑āhkosiyit, piko ispīhk kita-nipiyit, Capernaumihk ē‑ayāyit. 
JHN.4.47	mayaw ē‑pēhtahk Jesusa ē‑takohtēyit Galilee askīhk isi Judea askīhk ē‑ohtohtēyit, kī‑nātēw ēkwa kī‑kakwēcimēw kita-itohtēyit Capernaumihk ēkwa kita-iyinīhkahāyit okosisa. 
JHN.4.48	Jesus itēw, “namōya wīhkāc kika-mamisītotawināwāw, piko kita-wāpamiyēk mamāhtāwi-kīkway kita-tōtamān.”
JHN.4.49	“nitōkimām, pē‑kīwē-wīcēwin piyisk kita-nipiw nicawāsimis,” itik.
JHN.4.50	“niyā, kikosis kita-pimātisiw,” itēw Jesus.
JHN.4.50	ana nāpēw tāpwēhtawēw kā‑itwēyit, ēkwa ati-kīwēw. 
JHN.4.51	ē‑ati-kīwēt otatoskēyākana pē‑nakiskāk ē‑itikot, “kikosis wī‑miywāyāw!”
JHN.4.52	kakwēcimēw tānispīhk kā‑māci-miywāyāyit okosisa, ēkwa itik, “pēyak tipahikan ē‑pōn-āpihtā-kīsikāk otākosīhk kā‑pōni-kisisot.” 
JHN.4.53	ēkota ēkwa kā‑kiskisit mwēhci ēkota kā‑kī-itwēyit Jesusa, “kikosis kita-pimātisiw.” ēkosi kahkiyaw ē‑ihtasicik wīkiwāhk kī‑tāpowakēyimēwak Jesusa.
JHN.4.54	ēwako ōma nīswāw Jesus kā‑pē-takohtēt Galilee askīhk isi Judea askīhk ohci ēkwa ē‑mamāhtāwi-totahk.
JHN.5.1	mwēstas ēkwa Jesus kī‑itohtēw Jerusalemihk ē‑wīhkohkēyit Jewa.
JHN.5.2	ēkotē kī‑ayāw Jerusalemihk māyatihk nakānikan ē‑isiyihkātēk, niyānanwayak ē‑piskihcikipahikātēki wāsakām, Jewa opīkiskwēwinihk Bethzatha isiyihkātēw. 
JHN.5.3	mitoni mihcēt otāhkosiwak ēkota piskihcikamikosihk kī‑pimisinwak, ātiht ēkāya ē‑wāpicik, ātiht ē‑māskipayicik mīna ē‑nipowisicik. ēwakonik ōki ē‑pēhtācik kita-waskawipayiyik ōma nipiy. 
JHN.5.4	ayisk ayāspīhcināk okīsikōma kā‑tipēyihcikēt ōma nipiy kī‑wāskākamipayitāyiwa. ana nīkān otāhkosiw kā‑pakastawēci ispī ē‑wāskākamipayiyik ōma nipiy, ēwako kita-miywāyāt otāhkosiwin ohci. 
JHN.5.5	ēkota ēsa pēyak nāpēw kī‑ayāw nistomitanaw ayinānēwosāp askiy ē‑kī-āhkosit. 
JHN.5.6	Jesus wāpamēw ōhi nāpēwa ēkota ē‑pimisiniyit, ēkwa kiskēyihtam kinwēs ē‑kī-āhkosiyit; ēkwa ōmisi kā‑itāt, “kinitawēyihtēn cī kita-miywāyāyan?”
JHN.5.7	anihi nāpēwa ōmisi itik, “okimāw, namōya awiyak ōta ayāw kita-kī-pakastawēhot nipīhk ispīhk kā‑wāskāwākamiyik, ēkosi ē‑mēkwā-kocihtāyān, āsay māna awiyak nīkān pākastawēhtēw.”
JHN.5.8	Jesus ōmisi kā‑itāt, “mahti pasikō mīna otina kitaspisimon mīna pimohtē.” 
JHN.5.9	mitoni sēmāk kī‑miywāyāw. ēkwa otinam otaspisimon mīna pimohtēw.
JHN.5.9	mēkwāc ōma Jewak ē‑ayamihēwi-kīsikanisicik. 
JHN.5.10	ēkwa Jewak onīkānīwak wīhtamawēwak anihi nāpēwa kā‑miywāyāhimiht, “anohc ōma ē‑ayamihēwi-kīsikāk, ēkosi kipatahēn kiwiyasiwēwininaw ēkāya kita-pimohtatāyan ōma kitaspisimon.”
JHN.5.11	ōmisi itwēw, “ana nāpēw kā‑miywāyāhit ē‑itwēt, ‘otina kitaspisimon mīna pimohtē.’”
JHN.5.12	kakwēcimēwak, “awīna māka awa nāpēw kā‑wīhtamāsk ēkosi kita-tōtaman?”
JHN.5.13	māka ana nāpēw kā‑miywāyāhiht namwāc kiskēyimēw awīniwa ōhi, ayisk mitoni mihcētināniwiw ēkota, mīna Jesus ēsa kī‑ati-sipwēhtēw.
JHN.5.14	mwēstas ēsa Jesus kī‑miskawēw kihci-ayamihēwikamikohk ēkwa itēw, “kimiywāyān, ēkwa pōnihtā kimaci-tōtamowina pāmwayēs ayiwāk kīkway macipayihikoyani.”
JHN.5.15	ēkosi ana nāpēw sipwēhtēw mīna nitawi-wīhtamawēw Jewikimāwa ēwakoni ōhi Jesusa kā‑kī-miywāyāhikot. 
JHN.5.16	ēkosi kī‑māci-māyēyimēwak Jesusa nayēstaw ohci ē‑iyinīhkahiwēyit ē‑ayamihēwi-kīsikāyik. 
JHN.5.17	Jesus kī‑naskwēwasimēw, “hāw, nōhtāwiy tāpitawi atoskēw, ēkosi nīsta piko kita-atoskēyān.”
JHN.5.18	ōma otitwēwin ohci Jewikimāwak ayiwāk kī‑āhkamēyimowak kita-nipahācik, namōya piko ohci ē‑kī-pīkonahk ayamihēwi-wiyasiwēwin māka mīna ē‑kī-itwēt kisē-manitowa ē‑oyohtāwīt, ēkosi tāpiskōc wiya pēyakwan kisē-manitow.
JHN.5.19	ēkosi Jesus naskwēwasimēw, “ē‑tāpwēyān ōma, okosisimāw namwāc kīkway tōtam wiya ohci piko, tōtam piko kīkwaya ē‑isi-wāpamāt ohtāwiya ē‑tōtamiyit. kīkway kā‑tōtahk ohtāwīmāw, ēkosi mīna tōtam okosisimāw. 
JHN.5.20	ayisk ohtāwīmāw sākihēw okosisimāwa mīna wāpahtihēw kahkiyaw kīkway anima kā‑tōtahk. kita-wāpahtihēw ayiwāk kihci-kīkwaya kita-tōtahk, ispīhci ōma, ēkwa kahkiyaw kika-māmaskātēnāwāw. 
JHN.5.21	tāpiskōc kā‑isi-waniskānāt ohtāwīmāw onipiwa mīna kā‑miyāt pimātisiwin, ēkosi mīna miyēw okosisimāw pimātisiwin anihi kā‑nawasōnāt. 
JHN.5.22	namōya mīna wiyasiwātēw ohtāwīmāw awiya, kī‑miyēw okosisa ēwako kita-kitāpamikoyit, 
JHN.5.23	ēkosi kahkiyaw awiyak ta‑kistēyimēw okosisimāwa tāpiskōc pēyakwan kā‑isi-kistēyimācik ohtāwīmāwa. awiyak ēkāya ē‑kistakimāt okosisimāwa, namwāc kistakimēw ohtāwīmāwa kā‑pē-isitisahwāyit.
JHN.5.24	“ē‑tāpwēyān ōma kā‑itwēyān, awiyak pēhtahki ōhi nititwēwina mīna tāpowakēyimāci anihi kā‑pē-itisahoyit ayāw kākikē-pimātisiwin. namwāc kita-wiyasiwātāw, māka āsay miyāskamwak nipiwin ohci isko kākikē pimātisiwin. 
JHN.5.25	ē‑tāpwēyān ōma: kita-otihcipayiw sapiko āsay otihcipayiw ispī aniki kā‑kī-nipicik kita-pēhtahkik ē‑matwē-pīkiskwēyit manitowikosisāna ēkwa aniki kā‑pēhtawācik kita-āpisisinwak. 
JHN.5.26	tāpiskōc pēyakwan ohtāwīmāw ayāw sōhkisiwin kita-mēkit pimātisiwin, pēyakwan ēkosi isi kī‑isi-miyēw okosisa kita-mēkiyit pimātisiwin. 
JHN.5.27	ēkwa mīna kī‑miyēw okosisimāwa kita-kitāpamikoyit kita-wiyasiwātāyit ayisiyiniwa ē‑ayisiyinīwikosisānīwiyit ohci. 
JHN.5.28	ēkāya māmaskātamok ōma, kita-otihcipayiw kahkiyaw aniki kā‑kī-nipicik kita-pēhtawēwak ē‑matwē-pīkiskwēyit, 
JHN.5.29	ēkwa aniki kā‑kī-nipicik kita-pasikōwak, ēkwa aniki kā‑kī-miyo-tōtahkik ta‑āpisisinwak mīna ta‑pimātisiwak, ēkwa aniki kā‑kī-maci-tōtahkik kita-pimātisiwak ēkwa ta‑maci-akimāwak.
JHN.5.30	“namōya kīkway nika-kī-tōtēn niya tipiyaw ohci, niwiyasiwān piko ē‑isi-wīhtamawit kisē-manitow, ēwako ohci niwiyasiwēwin tāpwēmakan, ayisk namōya ē‑kakwē-tōtamān ē‑isi-nitawēyihtamān, māka piko anima kā‑isi-nitawēyimit ta‑tōtamwak ana kā‑pē-isitisahot.
JHN.5.31	“anima kā‑itācimisoyān namōya nānitaw itāpatan. anima kā‑itwēyān namōya kita-otinikātēk tāpiskōc ēwako piko tāpwēwin. 
JHN.5.32	māka ihtāw ana kā‑pīkiskwēstamawit, ēkwa nikiskēyihtēn anima kā‑itācimit ēwako tāpwēwin. 
JHN.5.33	John kā‑kī-itisahamawāyēk kititwēstamākēmiwāwa, ēkwa wiya nikī-ācimik ē‑tāpwēmit. 
JHN.5.34	namōya wiya kita-pīkiskwēstamawit ayisiyiniw. nititwān ōma nayēstaw ēkota ohci ta‑pimācihikoyēk. 
JHN.5.35	John tāpiskōc wāsaskotēnikan kā‑wāsaskotēk mīna ē‑wāsēyahk, ēkosi kikī-tēpakēyimonāwāw ēwako pitamā kita-takahkēyihtamēk owāsaskotēnamākēwin. 
JHN.5.36	māka ēkwa nitayāwāw opīkiskwēstamākēw nawac ayiwāk ē‑itēyihtākwaniyik opīkiskwēwin ispīhci John: atoskēwina kā‑kī-miyit nōhtāwiy ta‑tōtamwak, ēwakoni ōhi nipīkiskwēstamākon, ēkota ohci nōkwan nohtāwiy ē‑kī-pē-itisahot. 
JHN.5.37	ēkwa ohtāwīmāw kā‑kī-pē-itisahot ēwako mīna nipīkiskwēstamāk. namōya wīhkāc ka‑pēhtawāwāw kita-pīkiskwēt ahpō namōya wīhkāc ka‑wāpamāwāw ē‑isinākosit. 
JHN.5.38	ēkwa kitātawēyihtēnāwāw otitwēwin, ayisk namōya kitāpwēhtawināwāw niya kā‑kī-pē-isitisahot. 
JHN.5.39	kikiskinohamāsonāwāw kihci-masinahikēwina ē‑kakwē-nisitohtamēk ayisk ē‑itēyihtamēk ēkota kita-miskamēk kākikē pimātisiwin. ēkwa ēwakoni ōhi kā‑ācimikoyān! 
JHN.5.40	namōya kitēpakēyimonāwāw kita-pē-wāpamiyēk ēkota ohci kita-ayāyēk pimātisiwin.
JHN.5.41	“namōya wiya ē‑natonamān kita-mamihcimikawiyān ayisiyinīnāhk. 
JHN.5.42	māka kikiskēyimitināwāw ēkāya tāpwē ē‑sākihāyēk kisē-manitow. 
JHN.5.43	nikī-pē-itohtān nōhtāwiy ē‑pimohtēstamawak, māka namwāc kitohci-natohtawināwāw. ēkwa awiyak ē‑pimohtēstamāsot ēwako kinatohtawāwāw. 
JHN.5.44	kimiywēyihtēnāwāw kita-mamihcimitoyēk, māka namōya kwayask kitisiyinīhkānāwāw kita-ohci-mamihcimikoyēk awa kā‑pēyakot kisē-manitow. tānisi māka ta‑kī-isi-tāpowakēyimiyēk? 
JHN.5.45	ēkāya wiya itēyihtamok kita-wīhtamawak nōhtāwiy ēkāya kwayask ē‑ohci-tōtamēk. Moses ana ēwako kā‑kī-aspēyimoyēk kita-wīcihikoyēk ēwako ana kita-itwēw ē‑kī-māyi-tōtamēk. 
JHN.5.46	kīspin tāpwē kikī-tāpwēhtawāwāw Moses, kika-tāpwēhtawināwāw ayisk nikī-āyimōmik omasinahikēwinihk. 
JHN.5.47	māka namwāc kitāpwēhtēnāwāw kā‑kī-isi-masinahikēt. tānisi ta‑kī-isi-tāpwēhtawiyēk ōma kā‑itwēyān?”
JHN.6.1	ēkosi ēkwa Jesus kī‑āsowaham Galilee sākahikan (Tiberias mīna isiyihkātēw). 
JHN.6.2	mitoni ē‑mihcētiyit ayisiyiniwa kī‑pimitisahok, ayisk ē‑kī-wāpahtamiyit omamāhtāwi-isīhcikēwina ē‑miywāyāhāt otāhkosiwa. 
JHN.6.3	Jesus kī‑tākohtaciwēw ispatināw ēkotē ē‑nitawi-apit asici okiskinohamawākana. 
JHN.6.4	owīhkohtowiniwāw miyāskākēwin kā‑itahkik Jewak
JHN.6.5	Jesus ēsa ē‑nanātawāpit kā‑wāpamāt mihcēt ayisiyiniwa ē‑pē-nātikot, ēkosi kakwēcimēw Philipa, “tānitē kita-kī-atāwēyahk mīciwin kita-asamāyahkok ōki kahkiyaw ayisiyiniwak?” itēw. 
JHN.6.6	ohcitaw ēkosi ē‑itāt Philipa ē‑kotēyimāt, wiya āsay ē‑kiskēyihtahk tānisi ē‑wī-tōtahk.
JHN.6.7	Philip ōmisi itēw, “kīspin ahpō kanakē ay‑āpisīs kita-asamihcik pahkwēsikana, ayiwāk nīswāw mitātahtomitanaw wāpiski-sōniyāw kita-ispayiw.”
JHN.6.8	kotak okiskinohamawākana Andrew, Simon Peter wīcisāna, itwēyiwa: 
JHN.6.9	“ōta pēyak nāpēsis ayāwēw niyānan iskwēsisihkān pahkwēsikana, ēkwa nīso kinosēwa. māka tānisi kita-itāpatisicik wiya ēwakonik iyikohk kā‑mihcēticik ōki ayisiyiniwak?”
JHN.6.10	“apihihkok ōki ayisiyiniwak,” itēw ēsa Jesus (mitoni ēsa timaskāw ēkota). ēkosi ayisiyiniwak kī‑apiwak, nānitaw niyānanwāw kihci-mitātahtomitanaw kī‑ihtasiwak nāpēwak. 
JHN.6.11	Jesus kī‑otinēw anihi pahkwēsikana mīna kī‑nanāskomēw kisē-manitowa, ēkwa ati-miyēw anihi ēkota kā‑apiyit; pēyakwan ēkosi tōtawēw kinosēwa. ēkosi kahkiyaw kī‑tēpiskōyowak. 
JHN.6.12	ispīhk ē‑kīspoyit ōmisi itēw okiskinohamawākana Jesus, “mahti māwasakonamok iskwahcikana, ēkāya pikonita kita-ayiwākipayiki.” 
JHN.6.13	ēkosi kī‑māwasakonamwak mīna kī‑sākaskinahtāwak nīsosāp wīhkopīwata iskwahcikana, niyānan pahkwēsikana ohci kā‑kī-mowācik ayisiyiniwak.
JHN.6.14	ēkota anihi ayisiyiniwa kā‑apiyit ē‑wāpamikot ē‑ispīhci-mamāhtāwi-tōtahk itwēyiwa, “tāpwē awa ēwako okiskiwēhikēw kā‑kī-pētācimiht kita-takohtēt ōta askīhk.” 
JHN.6.15	Jesus kī‑kiskēyihtam ē‑wī-pē-nātikot mīna ē‑wī-otinikot kita-okimāwihikot, kī‑sipwēhtēw ispatināhk isi ē‑pēyakot.
JHN.6.16	ē‑otākosik, okiskinohamawākanak kī‑nīhtaciwēwak sākahikanihk isi, 
JHN.6.17	ēkwa kī‑pōsiyiwa ōsi ēkwa kī‑āsowahamiyiwa sākahikan Capernaumihk isi. kī‑ati-tipiskāyiw ēkwa namwāc otihtikwak Jesusa. 
JHN.6.18	māka ēkwa mitoni kī‑misi-yōtin mīna kī‑ati-mamahkāskāw. 
JHN.6.19	kiskinohamawākanak kī‑pimiskāwak nisto ahpō nēwo tipahāskān; kētahtawē kā‑pisiskāpamācik Jesusa ē‑pimohtēyit waskitipēhk, ē‑pē-nātikocik mistahi kī‑sēkisiwak. 
JHN.6.20	“ēkāwiya sēkisik,” kā‑itāt ēsa Jesus, “niya ōma.” 
JHN.6.21	kī‑miywēyihtamwak kā‑pōsihācik, ēkosi sēmāk kī‑kapāwak ita kā‑wī-itohtēcik.
JHN.6.22	ē‑wāpahk mihcēt ayisiyiniwak aniki kā‑kī-kisātahkik akāmihk sākahikanihk kī‑wāpahtamwak pēyak piko ōsi otākosihk ē‑kī-astēyik, kī‑kiskēyihtamwak Jesusa ēkāya ē‑ohci-wīcēwāyit ōsihk okiskinohamawākana. 
JHN.6.23	kotaka ōsa Tiberias ohci kī‑kapāpīcikātēyiwa ita kā‑tipēyihcikēt kā‑kī-nanāskomot pahkwēsikana ohci ēkwa mihcēt ayisiyiniwa ē‑mowāyit. 
JHN.6.24	ēkwa ispī ōki mihcēt ayisiyiniwak ē‑kiskēyihtahkik ēkāya ēkota Jesusa ē‑ayāyit mīna kiskinohamawākana, kī‑sā-sipwēcimēwak ōsihk Capernaumihk isi ē‑na-natonawācik Jesusa.
JHN.6.25	ispī Jesusa ē‑miskawācik akāmi-sākahikanihk ōmisi itēwak, “okiskinohamākēw, tānispī kā‑takohtēyan ōta?”
JHN.6.26	Jesus ōmisi itēw, “ē‑tāpwēyān ōma kā‑itwēyān, kina‑natonawināwāw nayēstaw ohci ē‑kī-mowāyēk pahkwēsikan mīna ē‑tēpiskōyoyēk, namōya wiya ē‑nisitohtamēk nimamāhtāwi-isīhcikēwina. 
JHN.6.27	ēkāya wiya nayēstaw mīciwin ohci atoskē ka‑kī-misiwanātahk, māka atoskē kita-ayāyan anima mīciwin ayisiyiniwak kā‑miyikocik kākikē pimātisiwin. niya ayisiyinīwikosisān kika-miyitināwāw ōma mīciwin, ayisk kisē-manitow nohtāwiy nōkohtāw ē‑kī-nawasōnit.”
JHN.6.28	ēkwa kī‑kakwēcimēwak, “tānisi ka‑tōtamāhk kīspin kita-atoskātamāhk kisē-manitow kā‑nitawēyimikoyāhk kita-tōtamāhk?”
JHN.6.29	Jesus itēw, “kisē-manitow kinitawēyimikowāw kita-tāpowakēyimāwāyēk anihi kā‑kī-pē-itisahwāt.”
JHN.6.30	ōmisi itēwak, “mamāhtāwi-kīkway cī kika-tōtam kita-ohci-tāpowakēyimitāhk wapahtihikoyāhko? kīkway ka‑tōtaman 
JHN.6.31	kimosōmipaninānak kī‑mīciwak ‘manna’ kiscikānis isiyihkātamwak pakwataskīhk, tāpiskōc kihci-masinahikēwinihk kā‑itastēk: ‘kī‑miyēw pahkwēsikana kihci-kīsikohk ohci ta‑mowāyit.’”
JHN.6.32	“ē‑tāpwēyān ōma kā‑wī-itwēyān,” Jesus itēw, “anihi Moses kā‑kī-miyikoyēk namwāc ēwako pahkwēsikan kihci-kīsikohk ohci, māka nōhtāwiy ana kā‑miyikoyēk tāpwē pahkwēsikana kihci-kīsikohk ohci. 
JHN.6.33	ayisk anihi pahkwēsikana kisē-manitow kā‑mēkit, ēwako ana kā‑kī-pē-takohtēt kihci-kīsikohk ohci mīna kā‑miyāyit pimātisiwin ōta askīhk kā‑ayāyit.”
JHN.6.34	“okimāw,” itik ēsa, “mahti tāpitawi mā‑miyinān awa pahkwēsikan.”
JHN.6.35	“niya ōma pahkwēsikan kā‑pimātisīskākēt,” itēw Jesus. “ana kā‑pē-nāsit namōya wīhkāc ta‑nōhtēhkatēw. ana kā‑tāpwēyimit namōya wīhkāc ta‑nōhtēyāpākwēw. 
JHN.6.36	ēkwa kiwīhtamātināwāw, āta ē‑kī-wāpamiyēk, namwāc kitāpwēhtawināwāw. 
JHN.6.37	awiya nōhtāwiy miyici nika-pē-nātikwak. namōya wīhkāc awiyak nika-asēnāw ana kā‑pē-nāsit. 
JHN.6.38	ayisk nikī-takohtān kihci-kīsikohk ohci kita-tōtamān anima kā‑nitawēyimit kita-tōtamwak ana kā‑kī-pē-isitisahot, namōya niya nititēyihtamowin ta‑tōtamān. 
JHN.6.39	ēwako ōma kita-tōtamān ē‑isi-nitawēyihtahk ana kā‑pē-isitisahot, ēkāya kita-wanihimak anihi kahkiyaw kā‑kī-miyit, māka kahkiyaw nika-pimātisihāwak iskwēyāc kīsikāki. 
JHN.6.40	ayisk nitawēyihtam nohtāwiy kita-ayāyit kākikē-pimātisiwin kahkiyaw anihi kā‑wāpamāyit mīna kā‑tāpowakēyimāyit okosisimāwa. ēkosi nika-pimātisihāwak iskwēyāc kīsikāki.”
JHN.6.41	ēkwa ayisiyiniwak kī‑māci-tahkiskikēwak osām ohci ē‑itwēyit, “niya pahkwēsikan kā‑kī-pē-ohtohtēt kihci-kīsikohk ohci”. 
JHN.6.42	ēkwa ōmisi itwēwak, “awa nāpēw Jesus okosisa Joseph namōya cī? kikiskēyimānawa ohtāwiya mīna okāwiya. tānisi māka ēkwa ōma kā‑itwēt ē‑kī-pē-ohtohtēt kihci-kīsikohk ohci?”
JHN.6.43	Jesus itēw, “ēkāwiya wātakamisik. 
JHN.6.44	namōya awiyak nika-kī-pē-nātik kīspin ēkāya ohtāwīmāw pētamawici. ēkosi nika-waniskānāw pimātisiwinihk iskwēyāc kīsikāki. 
JHN.6.45	okiskiwēhikēwak ōmisi kī‑itasinahikēwak, ‘kahkiyaw ayisiyiniwak kita-kiskinohamākwak kisē-manitowa.’
JHN.6.46	namōya wiya ē‑itwēyān awiyak ē‑kī-wāpamāt kisē-manitowa, ana piko kisē-manitowa ohci ēwako ana piko kā‑kī-wāpamāt ohtāwīmāwa. 
JHN.6.47	ē‑tāpwēyān ōma kā‑itwēyān, awiyak tāpowakēyimici ayāw kākikē-pimātisiwin. 
JHN.6.48	niya ōma pahkwēsikan kā‑pimātisīskākēt. 
JHN.6.49	kimosōmipaniwāwak kī‑mowēwak ‘mannawa’ pakwataskīhk, māka kī‑nipiwak. 
JHN.6.50	māka ana pahkwēsikan kā‑ohcipayit kihci-kīsikohk ohci, ēkosi kīspin awiyak mowāci, namōya kita-nipiw. 
JHN.6.51	niya ōma pahkwēsikan kā‑mēkit pimātisiwin, kihci-kīsikohk kā‑ohciht. kīspin awiyak mowāci ōhi pahkwēsikana kita-pimātisiw kākikē. anihi pahkwēsikana kā‑miyak ēwako ōma niyaw, ēwako kā‑mēkiyān ēkota ohci kita-pimācihakik ayisiyiniwak.”
JHN.6.52	ēwako ōma ohci ayisiyiniwak kī‑kisīmikwak Jesusa anima kā‑itwēyit, ēkosi kī‑kīhkāhtowak, “tānisi awa nāpēw kita-kī-isi-miyikoyahk wiyaw kita-mīciwāyahk?” itwēwak.
JHN.6.53	Jesus ē‑naskwēwasimāt itēw, “kiwīhtamātināwāw tāpwēwin, kīspin namōya kimīcināwāw wiyaw ayisiyinīwikosisān mīna namōya kiminihkwānāwāw omihkom, namōya kika-ayānāwāw pimātisiwin. 
JHN.6.54	awiyak mīcici niyaw mīna minihkwēci nimihkom ayāw kākikē-pimātisiwin, ēkosi nika-waniskānāw pimātisiwinihk isi iskwēyāc kīsikāki. 
JHN.6.55	ayisk niyaw ēwako ta‑tāpwē mīciwin, nimihkom ēwako tā‑tāpwē minihkwēwin. 
JHN.6.56	awiyak mīcici niyaw mīna minihkwēci nimihkom ēwako niwīcēwik, mīna niwīcēwāw. 
JHN.6.57	kā‑pimātisit ohtāwīmāw nikī-pē-itisahok mīna wiya ohci nīsta nipimātisin. pēyakwan ēkosi isi awiyak mīcici niyaw kita-pimātisiw niya ohci. 
JHN.6.58	ēkosi ēwako awa pahkwēsikan kā‑kī-pē-ohtohtēt kihci-kīsikohk ohci. namōya ana pēyakwan pahkwēsikana kimosōmipaniwāwak kā‑kī-mowācik, māka mwēstas kī‑nipiwak. awiyak mowāci ōhi pahkwēsikana ta‑pimātisiw kākikē.”
JHN.6.59	Jesus kī‑āyimōtam ōhi mēkwāc ē‑kiskinohamākēt Jewak otayamihēwikamikowāhk ōtēnāhk Capernaum kā‑itamihk.
JHN.6.60	mihcēt okiskinohamawākana ē‑pēhtākot ōma, kī‑itwēyiwa, “osām āyiman ōma kiskinohamākēwin. awīna ka‑nisitohtahk ōma?”
JHN.6.61	Jesus kī‑kiskēyihtam āta ēkāya ē‑wīhtamāht ayisk ē-wātakamisiyit. ēkosi wīhtamawēw, “ēwako cī ōma kā‑itwēyān ohci kā‑nōhtē-ātawēyihtamēk? 
JHN.6.62	kīspin kiwāpamāwāw ayisiyinīwikosisān kita-kīwēt itē kā‑kī-pē-ohtohtēt, tānisi māka ēkwa? 
JHN.6.63	kisē-manitow otahcāhkwa pimātisīstākēyiwa. namōya ayisiyiniw kita-kī-kaskihtāw ēkosi kita-tōtahk. nipīkiskwēwinihk ohci kisē-manitow otahcāhkwa kika-miyikowāw pimātisiwin. 
JHN.6.64	āhci piko ātiht kiyawāw namōya kitāpwēhtēnāwāw.” (Jesus nistam ohci kī‑kiskēyihtam awīniwa ēkāya kā‑wī-tāpwēhtākot ēkwa awīniwa kā‑wī-misimikot.) 
JHN.6.65	ōmisi ati-itēw, “ēwako ōma kā‑kī-wīhtamātakok namōya awiyak nika-kī-pē-wāpamik kīspin ēkāya ohtāwīmāw itēyihtāki.”
JHN.6.66	ēwako ōma kā‑itwēt mihcēt anihi kā‑pimitisahokot kī‑nakatik ēkwa namōya wīcēk kīhtwām. 
JHN.6.67	ēkosi Jesus itēw nīsosāp okiskinohamawākana, “kīstawāw cī kiwī-nakasināwāw?”
JHN.6.68	Simon Peter naskwēwasimēw, “kā‑tipēyihcikēyan, awīna māka ka‑wīcēwāyāhk? kitayān pīkiskwēwina kākikē pimātisiwinihk isi. 
JHN.6.69	ēkosi ēkwa kitāpwēhtātinān ēkwa nikiskēyihtēnān kiya ōma okihcihtwāwisiw kisē-manitow kā‑pē-itisahwāt.”
JHN.6.70	Jesus itēw, “kikī-nawasōnitināwāw nīsosāp ē‑itahtisiyēk, namōya cī? āhci piko pēyak kiyawāw maci-manitōwiw!” 
JHN.6.71	ē‑kī-māmiskōmāt ēsa Judasa okosisiyiwa Simon Iscariota, ayisk Judas āta wīsta ē‑wīcēwāt nīsosāp kiskinohamawākana, ē‑wī-misimāt Jesusa.
JHN.7.1	ēkota ohci Jesus kī‑papāmi-pimohtēhow Galilee askīhk. namōya ohci-nōhtē-itohtēw Judea askīhk, ayisk ēkota kī‑ayāyiwa Jewa
JHN.7.2	Jewak ē‑wīhkohkēcik ākawāstēhonihk kā‑itahkik ati-otihcipayiw. 
JHN.7.3	ēkwa Jesus wīcisāna itik, “nakata ōma ihtāwin mīna itohtē Judea, ēkosi kita-wāpahtamwak kipimitisahwākanak mamāhtāwi-isīhcikēwina kā‑tōtaman. 
JHN.7.4	namōya awiyak kātamawēw ayisiyiniwa anima kā‑tōtahk kīspin nitawēyihtam kita-kiskēyihtākosit. kīspin kitōtēn ōhi kīkwaya, kiyām kahkiyaw ayisiyiniwak kika-kiskēyimikwak misiwē askīhk.” 
JHN.7.5	namōya ahpō wīcisāna ohci-tāpowakēyimik.
JHN.7.6	Jesus ōmisi itēw, “namōya cēskwa nahipayiw niya ohci, māka kiyawāw wiya piko ispī nahipayiw. 
JHN.7.7	ayisiyiniwak ōta askīhk namōya kika-kī-pakwātikowāwak, māka niya nipakwātikwak, ayisk tāpitawi niwīhtamawāwak omāyi-tōtamowiniwāwa. 
JHN.7.8	itohtēk wīhkohkēwinihk, namōya niya niwī-itohtān ayisk namōya cēskwa otihcipayiw kita-itohtēyān.” 
JHN.7.9	ōma kā‑itwēt kī‑ka-kisātam Galileehk tānitahto kīsikāw.
JHN.7.10	wīcisāna ē‑kī-itohtēyit wīhkohkēwinihk, Jesus ēsa wīsta kī‑itohtēw, māka namōya mosisēnohk kī‑ati-isi-pimohtēw, ēkāya ka‑nistawināt. 
JHN.7.11	Jewak okimāwak kī‑papā-natonawēwak wīhkohkēwinihk, “tāniwā ana nāpēw?” ē‑itwēcik, ē‑kakwēcimācik ayisiyiniwa.
JHN.7.12	kīmōc kī‑ācimāw ita kā‑mihcētiwiht. “miyo-nāpēwiw,” ē‑itikot ātiht ayisiyiniwa. kotakak itwēwak, “namōya, wanisimēw ayisiyiniwa.” 
JHN.7.13	māka namōya wiya mosisē āyimōmik wiya ē‑kostāyit Jewa kā‑okimāwiyit.
JHN.7.14	āsay āpihtaw kīsikāwa ē‑kīsihtācik wīhkohkēwin, Jesus kī‑itohtēw kihci-ayamihēwikamikohk ēkwa kī‑māci-kiskinohamākēw. 
JHN.7.15	Jewak okimāwak mitoni kī‑koskwēyihtamwak ē‑isi-kiskinohamākēyit, ōmisi itēwak, “tānisi awa nāpēw, mistahi kīkway kā‑kiskēyihtahk ēkāya wīhkāc ē‑ohci-kiskinohamāsot?”
JHN.7.16	Jesus ē‑naskwēwasimāt itēw, “anima kā‑kiskinohamākēyān namōya niya nikiskinohamākēwin, māka kisē-manitow kā‑pē-ohci-isitisahot ē‑kī-wīhtamawit kita-itwēyān. 
JHN.7.17	awiyak ē‑tēpēyimot kita-tōtahk kisē-manitowa ē‑isi-nitawēyihtamiyit kita-kiskēyihtam kīspin anima kā‑kiskinohamākēyān kisē-manitow opīkiskwēwin ahpō cī niya ē‑pīkiskwēstamāsoyān. 
JHN.7.18	awiyak ayisiyiniw kā‑pīkiskwēstamāsot ēwako ē‑nitawēyihtahk kita-mamihcimiht. māka ana kā‑nitawēyihtahk kotaka kita-mamihcimāyit anihi kā‑pē-isitisahokot ēwako kwayaskātisiw, namōya kakayēyisiw. 
JHN.7.19	kikī-miyikowāw Moses wiyasiwēwin, namōya cī? māka namwāc pēyak kiyawāw kipimitisahēnāwāw wiyasiwēwin. tānēhki ōma kā‑kakwē-nipahiyēk?”
JHN.7.20	mihcēt ayisiyiniwa naskwēwasimik, “kipihciyawēskāk maci-ahcahk. awīna kā‑nōhtē-nipahisk?” itik ēsa.
JHN.7.21	Jesus ōmisi itēw, “pēyak mamāhtāwi-isīhcikēwin nikī-tōtēn, ēkosi kahkiyaw kikī-koskwēyihtēnāwāw. 
JHN.7.22	Moses kikī-itasiwātikowāw kita-wāsakāmēsāwātāyēkok kikosisiwāwak, āta Moses ēkāya ē‑ohci-mācīhtāt, māka kimosōmipaniwāwak kā‑kī-mācīhtācik. kiwāsakāmēsāwātāwak nāpēsisa ē‑ayamihēwi-kīsikāyik. 
JHN.7.23	kīspin nāpēsis kī‑wāsakāmēsāwātāw ē‑ayamihēwi-kīsikāk, ēkosi namōya pīkonikātēw Moses owiyasiwēwin, tānēhki kā‑kisīstawiyēk nayēstaw piko ohci misiwē ē‑kī-miywāyāhak pēyak nāpēw ē‑ayamihēwi-kīsikāk? 
JHN.7.24	pōni-wiyasiwātik awiyak ē‑isinākohcikēt, māka kwayask wiyasiwātikowin ohci.”
JHN.7.25	ātiht ayisiyiniwak Jerusalemihk ohci itwēwak, “ēwako cī awa nāpēw okimāwa kā‑kakwē-nipahikot? 
JHN.7.26	wāpamihk, pīkiskwātēw ayisiyiniwa ēkwa namōya awiya nānitaw itik. mitoni cī kiskēyimēwak onīkānīwak ēwakoni ōhi onawasōnākan? 
JHN.7.27	māka ispīhk onawasōnākan takohtēci, namōya awiya kita-kiskēyimik tānitē ē‑ohcīt. ēkwa kikiskēyihtēnānaw tānitē awa nāpēw ē-ohcīt.”
JHN.7.28	Jesus ē‑mēkwā-kiskinohamākēt kihci-ayamihēwikamikohk ē‑kisīwēt ōmisi ē‑itwēt, “mitoni cī kikiskēyimināwāw, mīna kikiskēyihtēnāwāw nā, tānitē kā‑ohcīyān? namōya niya ē‑tipēyimisoyān kā‑pē-itohtēyān. ana kā‑pē-isitisahot ēwako tāpwēwin ayāw. māka namōya kikiskēyimāwāw. 
JHN.7.29	māka niya nikiskēyimāw ayisk ēkotē kā‑ohtohtēyān, ēkwa wiya kā‑pē-isitisahot.”
JHN.7.30	ēkwa ātiht ayisiyiniwak kī‑kakwē-otinēwak, māka namōya awiyak kī‑kaskihtāw kita-otināt, ayisk namōya otihcipayiyiw ēkosi kita-ispayihikot. 
JHN.7.31	māka mihcēt ēkota ayisiyiniwa ē‑kī-tāpowakēyimikot itwēyiwa, “ispī onawasōnākan takohtēci, ayiwāk cī mamāhtāwi-kīkwaya kita-tōtam ispīhci awa nāpēw?”
JHN.7.32	Phariseewak kī‑pēhtawēwak ōhi ayisiyiniwa kīmōc ē‑āyimōmāyit Jesusa, ēkosi wiyawāw mīna anihi kā‑nīkānakisoyit ayamihēwiyiniwa kī‑isitisahwēwak kihci-ayamihēwikamikowi-kanawāpokēwak kita-otināyit Jesusa.
JHN.7.33	Jesus itēw, “namōya kinwēs kika-wīcēwitināwāw, ēkwa sipwēhtēyāni nika-nātāw ana kā‑kī-pē-isitisahot. 
JHN.7.34	kika-natonawināwāw, māka namwāc kika-miskawināwāw, ayisk itē kā‑wī-itohtēyān namwāc kika-kī-itohtānāwāw.”
JHN.7.35	ēkwa ōki Jewak okimāwak kī‑ititowak, “tānitē awa ē‑wī-itohtēt, ēkosi ēkāya kita-miskawāyahk? ē‑wī-itohtēt cī Greeka otōtēnawa ita kā‑wīcihiwēcik Jewak ēkwa cī ē‑wī-kakēskimāt Greeka? 
JHN.7.36	ōmisi itwēw, ‘kika-nanātonawināwāw, māka namōya kika-miskawināwāw,’ ēkwa mīna ‘namwāc kika-kī-itohtānāwāw itē kā‑wī-itohtēyān.’ tānisi awa ē‑kakwē-itwēt?”
JHN.7.37	iskwēyāc anima kīsikāw kā‑wīhkohtocik ayisiyiniwak. ēwako kā‑māmawaci-kihci-kīsikāk, Jesus kī‑nīpawiw mīna kī‑tēpwēw, “hāw, nitōtēmitik, awiyak ē‑nōhtēyāpākwēt nika-pē-nātik mīna ta‑minihkwēw. 
JHN.7.38	kihci-masinahikanihk itastēw, ‘awiyak tāpowakēyimici mohkiciwanipēkohk kā‑ohcipayik pimātisiwin kita-ohciwaniyiw otēhihk ohci.’” 
JHN.7.39	Jesus ōma kā‑mamiskomāt kā‑kanātisiyit ahcāhkwa ē-kī-itwēt, aniki kā‑wī-tāpowakēyimicik ē‑wī-wīcēwikoyit. ēkospī namōya cēskwa kā‑kanātisit ahcāhk wīcēwikowak, ayisk namwāc cēskwa Jesus otihcipayiniyiw okistēyihtākosiwin.
JHN.7.40	mihcēt anihi ayisiyiniwa ēkota kā‑wīcihiwēcik kī‑pēhtawēwak ōma kā‑itwēyit ēkwa itēwak, “tāpwē awa nāpēw ēwako okiskiwēhikēw!”
JHN.7.41	kotakak itwēwak, “ēwako awa onawasōnākan.”
JHN.7.41	māka ātiht itwēwak, “namōya onawasōnākan ta‑kī-ohtohtēt Galileehk! 
JHN.7.42	kihci-masinahikanihk itastēw awa onawasōnākan Davida kita-wāhkōmāt mīna kita-nihtāwikit Bethlehemihk ita kā‑kī-ayāt David.” 
JHN.7.43	ēkosi nanānis pāh‑pītos kī‑itēyimēwak ēsa. 
JHN.7.44	ātiht kī‑nōhtē-otinēwak, māka namōya awiyak nānitaw tōtawēwak.
JHN.7.45	kihci-ayamihewikamikowi-kanawāpokēwak kāwi kī‑nātēwak kā‑nīkānīyit kihci-otayamihēwiyiniwa ēkwa Phariseewa kakwēcimikwak, “tānēhki ēkāya kā‑pēsiwāyēk?”
JHN.7.46	okanowāpokēwak itēwak, “namōya wīhkāc awiyak pē‑ohci-nihtā-pīkiskwēw tāpiskōc awa nāpēw.”
JHN.7.47	“kīstawāw cī ē‑wanisimikoyēk?” Phariseewak itēwak. 
JHN.7.48	“wīhkāc cī kikiskēyimāwāw nikotwāw pēyak onīkānīw ahpō pēyak Pharisee kita-tāpowakēyimāt? 
JHN.7.49	ōki ayisiyiniwak namōya ōki ē‑kiskēyihtahkik Mosesa owiyasiwēwiniyiw, ēkosi kisē-manitow kita-macakimēw.”
JHN.7.50	Nicodemus, Phariseewa ē‑wīcēwāt, ēwako āsay kā‑kī-nitawāpamāt Jesusa, kī‑itēw, 
JHN.7.51	“wiyasiwēwinihk itastēw, namōya kita-kī-maci-akimāyahk awiyak, piko nīkān kita-natohtawāyahk tānisi kita-itwēt, mīna kita-kiskēyihtamahk kīkway kā‑kī-tōtahk.”
JHN.7.52	ōmisi itēwak, “kīsta cī ōma Galileehk ē‑ohcīyan? ayamihtā kihci-masinahikan, ēkosi kika-kiskēyihtēn ēkāya wīhkāc okiskiwēhikēw Galileehk ē‑ohtaskānēsit.” 
JHN.7.53	ēkwa kahkiyaw kī‑ati-kīwēwak.
JHN.8.1	Jesus wiya kī‑itohtēw wacīhk Olives kā‑itamihk. 
JHN.8.2	wīpac ē‑kīkisēpāyāyik Jesus kāwi kī‑itohtēw kihci-ayamihēwikamikohk. kahkiyaw ē‑ihtasiyit ayisiyiniwa kī‑māwasakoyiwa ita ē‑apit ēkwa kī‑māci-kiskinohamawēw. 
JHN.8.3	aniki kā‑kiskinohamākēcik wiyasiwēwin mīna Phariseewak kī‑pēsiwēwak iskwēwa ē‑wāpamācik ē‑wīhpēmāyit kotaka nāpēwa. ēkwa tāwāyihk ē-nīpawihācik. 
JHN.8.4	“okiskinohamākēw,” itik Jesus, “awa iskwēw wāpamāw mitoni mwēhci ēkosi ē‑tōtahk. 
JHN.8.5	owiyasiwēwinihk Moses kī‑itasowēw awiyak iskwēw ēkosi ē‑isīhcikēt kita-pimwasinātiht mīna ta‑nipahiht. tānisi ēkwa ē‑itwēyan kiya?” itik. 
JHN.8.6	ēkosi ē‑itācik mahti tānisi kita-itwēyit ayisk ē‑kakwē-misihācik. māka Jesus kī‑nawakīw mīna kī‑ma-masinahikēw asiskīhk ocihciy ohci. 
JHN.8.7	āhci piko ē‑nīpawīstākot kī‑kakwēcimik. kī‑tasokāpawiw ēkwa itēw, “mahti awiyak ēkāya wīhkāc ē‑ohci-maci-tōtahk, ēwako nīkān kita-pimwasinātēw.” 
JHN.8.8	ēkwa kīhtwām nawakīw ē‑masinahikēt asiskīhk. 
JHN.8.9	ispī ōki ayisiyiniwak ē‑pēhtawācik ōma ē‑itwēyit, kahkiyaw kī‑ati-sā-sipwēhtēwak pā‑pēyak, aniki kēhtē-ayak nīkān kī‑sipwēhtēwak, piyisk kahkiyaw kī‑nakatēwak Jesusa, ēkwa ana iskwēw kēyāpic ēkota ē‑nīpawit.
JHN.8.10	Jesus kī‑tasokāpawiw ēkwa ōmisi itēw, “tāniwēhkāk, iskwēw, ēkāya cī awiyak ē‑kisātahk kita-misimisk?”
JHN.8.11	“okimāw, namōya awiyak,” itik.
JHN.8.11	“ēkosi māka,” itēw Jesus, “nīsta namōya kika-wiyasiwātitin. niyā, sipwēhtē, māka ēkāya kīhtwām kita-maci-tōtaman.”
JHN.8.12	ēkwa Jesus kī‑kitotēw ayisiyiniwa, “niya ohci kā‑wāsēyāk ōma askiy. awiyak wīcēwici ēwako kita-ayāw pimātisiwin sākāstēnohk, mīna namwāc wīhkāc kita-pimohtēw ē‑wanitipiskāhk.”
JHN.8.13	Phariseewa kī‑naskwēhtāk ē‑itikot, “ēkwa ani kitācimison; anima kā‑itwēyan namōya nānitaw itāpatan.”
JHN.8.14	“namwāc,” itēw ēsa Jesus, “kiyām āta ē‑ācimisoyān, anima kā‑itwēyān ē‑tāpwēyān, ayisk nikiskēyihtēn tānitē ē‑ohtohtēyān mīna tānitē ē‑wī-itohtēyān. namōya kikiskēyihtēnāwāw tānitē ē‑kī-ohtohtēyān mīna tānitē ē‑wī-itohtēyān. 
JHN.8.15	kiwiyasiwātēnāwāw kīkway kā‑isi-wiyasiwātahkik ayisiyiniwak, māka niya namwāc awiyak niwiyasiwātāw. 
JHN.8.16	māka kīspin kī‑wiyasiwātak awiyak, kwayask niwiyasiwātāw. ayisk namōya piko niya ka‑wiyasiwātak māka ana ohtāwīmāw kā‑kī-pē-isitisahot, ēwako niwīcēk. 
JHN.8.17	masinahikātēw kiwiyasiwēwiniwāhk, ispī nīso onīpawīstamākēwak pā‑pēyakwan itēyihtamwak anima kā‑itwēcik, ēwako tāpwēwin. 
JHN.8.18	nipīkiskwēstamāson ēkwa ohtāwīmāw kā‑pē-isitisahot ēwako nipīkiskwēstamāk.”
JHN.8.19	“tāniwā māka kohtāwiy?” itik.
JHN.8.19	“namōya kikiskēyimināwāw mīna nohtāwiy namōya kikiskēyimāwāw,” Jesus itēw. “kīspin kī‑kikiskēyimināwāw kika-kī-kiskēyimāwāw nohtāwiy.”
JHN.8.20	Jesus kī‑itwēw ōma ē‑mēkwā-kiskinohamākēt kihci-ayamihēwikamikohk cīki ita kā‑pakitināsohk. ēkwa namōya awiya otinik wiya ēkāya cēskwa ēkosi kita-ispayihikot.
JHN.8.21	Jesus ōmisi kī‑itēw, “nika-sipwēhtān. kika-nanātonawināwāw, māka kika-nipināwāw kiki kimaci-tōtamowiniwāhk. namwāc kika-kī-itohtānāwāw ita kā‑wī-itohtēyān.”
JHN.8.22	ēkosi Jewak
JHN.8.23	Jesus ē‑naskwēwasimāt itēw, “ōta askīhk kitōhcīnāwāw, māka niya ispimihk kā‑ohcīyān. kiyawāw wiya kitakisonāwāw askīhk, māka niya namōya. 
JHN.8.24	ēwako ohci anima kā‑ititakok, kika-nipināwāw kimaci-tōtamowiniwāhk, ēkwa kika-nipināwāw asici kimaci-tōtamowiniwāwa kīspin ēkāya tāpwēhtamēko niya ōma ēwako.”
JHN.8.25	“awīna ōma kiya?” itēwak Jesusa.
JHN.8.25	ōmisi itikwak, “anima kā‑kī-wīhtamātakok māwaci nistam ohci. 
JHN.8.26	mitoni mihcēt kīkway kita-kī-āyimōtamātakok ēkwa ta‑kī-wiyasiwātikoyēk. ana kā‑kī-pē-itisahot, ēwako tāpwēw, mīna niwīhtēn piko itē anima piko kā‑kī-isi-pēhtawak ē‑itwēt.”
JHN.8.27	namōya ohci-nisitohtamwak ōma kā‑itikocik, ē‑āyimōmāyit ōma ohtāwīmāwa. 
JHN.8.28	Jesus itēw, “ispī ohpāskwahwāyēko ayisiyinīwikosisān, ēkota kika-kiskēyihtēnāwāw ‘niya ēwako.’ ēkwa kika-kiskēyihtēnāwāw ēkāya kīkway ē‑tōtamān niya tipiyaw ohci, māka nipīkiskwātēn anima ohtāwīmāw kā‑kī-kiskinohamawit kita-itwēwak. 
JHN.8.29	ēkwa ana kā‑kī-pē-isitisahot niwīcēk. namōya ninakatik ayisk kākikē nitōtamwān anima ē‑isi-nahēyihtamihikot.”
JHN.8.30	mihcēt ayisiyiniwak ē‑pēhtawācik Jesusa kī‑tāpowakēyimēwak.
JHN.8.31	ēkosi Jesus wīhtamawēw anihi Jewa kā‑tāpowakēyimikot, “kīspin kitōtēnāwāw nikiskinohamākēwin, ēkosi kiyawāw tāpwē nikiskinohamawākanak. 
JHN.8.32	kika-kiskēyihtēnāwāw tāpwēwin, ēkosi tāpwēwinihk ohci ka‑pihkohisonāwāw.”
JHN.8.33	“niyanān Abraham otāniskotāpāna,” isi-naskwēwasimik. “ēkosi nikī-pē-tipēyimisonān. tānisi māka ōma ē‑itwēyan ‘kika-pihkohisonāwāw’ kā‑itwēyan?”
JHN.8.34	ōmisi itēw Jesus, “ē‑tāpwēyān ōma kā‑itwēyān, awiyak kā‑māyi-tōtahk, ēwako tipēyimik māyi-tōtamowin tāpiskōc awahkān. 
JHN.8.35	awahkān namōya wāhkohtam ita kā‑wīkihkēmot kākikē, māka nāpēw okosisa ēkota wāhkohtamiyiwa kākikē. 
JHN.8.36	kīspin okosisimāw kimiyikowāw tipēyimisowin, ēwako tāpwē tipēyimisowin. 
JHN.8.37	nikiskēyihtēn ē‑ohcīyēk Abraham, ēkosi āhci piko kinōhtē-nipahināwāw, cikēmā ē‑ātawēyihtamēk nikiskinohamākēwin. 
JHN.8.38	nitāyimōtēn anima nohtāwiy kā‑kī-wāpahtihit, māka kiyawāw kitōtēnāwāw anima kohtāwīwāw kā‑kī-itikoyēk.”
JHN.8.39	naskwēwasimik, “Abraham nohtāwīnān,” ē‑itikot.
JHN.8.39	“kīspin tāpwē kiyawāw otawāsimisa Abraham, kika-tōtēnāwāw anima kā‑kī-tōtahk,” itēw Jesus. 
JHN.8.40	“anihi tāpwēwina kā‑kī-wīhtamawit kisē-manitow, ēwakoni kā‑wīhtamātakok, ēkosi āhci piko kikakwē-nipahināwāw. namwāc ēkosi ohci-tōtam Abraham! 
JHN.8.41	kitōtēnāwāw anima kohtāwīwāw kā‑kī-tōtahk.”
JHN.8.41	“kisē-manitow ēwako piko nohtāwīnān, ēkwa niyanān tāpwē okosisa,” itik.
JHN.8.42	Jesus ōmisi itēw, “kīspin tāpwē kohtāwīwāw kisē-manitow, kika-sākihināwāw, ayisk ēkotē kā‑ohtohtēyān itē kisē-manitow kā‑ayāt, anohc ēkwa ōta kā‑ayāyān. namōya niya ohci kā‑kī-pē-itohtēyān, māka ē‑kī-pē-isitisahot. 
JHN.8.43	tānēhki ēkāya kā‑nisitohtamēk ōma kā‑itwēyān? ayisk namōya kinōhtē-nisitohtēnāwāw nipīkiskwēwin. 
JHN.8.44	kiyawāw kohtāwīwāw maci-manitow, ēkwa kimiywēyihtēnāwāw kita-tōtamēk kohtāwīwāw kā‑tōtahk. nistam ohci kī‑nipahtākēw. ēkwa namōya wīhkāc ohci-nīpawīstam tāpwēwin, ayisk namwāc ē‑kikiskahk tāpwēwin. ispī ē‑kiyāskit ēwako piko otisīhcikēwin, ayisk ka‑kiyaskiskiw mīna ēwako otōcikan ē‑kiyāskihāt ayisiyiniwa. 
JHN.8.45	māka ē‑tāpwēyān ōma, ēwako ohci ēkāya kā‑tāpwēhtawiyēk. 
JHN.8.46	awīna kiyawāw ohci kakī‑kēhcināhow ēkāya kwayask ē‑ohci-tōtamān? kīspin nitāpwān, tānēhki ēkāya kā‑tāpwēhtawiyēk? 
JHN.8.47	ana kā‑ohcīt kisē-manitowa natohtam tānisi kisē-manitowa ē‑itwēyit, māka kiyawāw namōya kisē-manitow kitohcīnāwāw, ēwako ohci ēkāya kā‑natohtamēk.”
JHN.8.48	ēkwa Jewak kī‑itēwak Jesusa, “namōya cī ē‑kī-tāpwēyāhk kā‑kī-itwēyāhk kiya Samaritan ēkwa maci-ahcāhk ē‑pīhciyawēskāsk?”
JHN.8.49	Jesus ōmisi itēw, “namōya nipīhciyawēskāk maci-ahcāhk. nikistēyimāw nohtāwiy, māka kiyawāw namwāc kikistēyimināwāw. 
JHN.8.50	namōya wiya ē‑natonamān kistēyihtākosiwin niya ohci, māka pēyak ihtāw ē‑natonahk, kā‑wiyasowāsiwēt ēwako ninīpawīstāk. 
JHN.8.51	nitāpwān ōma, ēkwa awiyak nanahihtahki nikiskinohamākēwin namwāc wīhkāc kita-nipiw.”
JHN.8.52	Jewak itēwak, “mitoni ēkwa nikēhcināhonān ē‑pīhciyawēskāsk maci-ahcāhk. Abraham kī‑nipiw mīna okiskiwēhikēwak kī‑nipiwak. āhci piko kititwān awiyak nanahihtahki kikiskinohamākēwin namwāc wīhkāc kita-nipit. 
JHN.8.53	nohtāwīnān Abraham kī‑nipiw. ayiwāk cī ē‑itēyihtākosiyan ispīhci Abraham? ēkwa okiskiwēhikēwak wīstawāw kī‑nipiwak. awīna māka ōma kiya ē‑itēyimisoyan?”
JHN.8.54	Jesus itēw, “kīspin niya nikī-wī-kistēyimison, namōya nānitaw itāpatan. ana kā‑kistēyimit ēwako nohtāwiy, ēwako ‘nimanitōminān’ kā‑itwēyēk. 
JHN.8.55	namōya wīhkāc kitohci-kiskēyimāwāw, māka niya nipē-kiskēyimāw. kīspin nititwān, ‘namōya nikiskēyimāw,’ ēkosi ē‑kiyāskiyān tāpiskōc kiyawāw, māka nikiskēyimāw ēkwa ninanahihtamwān otitwēwin. 
JHN.8.56	kohtāwīwāw Abraham kī‑miywēyihtam ē‑wī-wāpahtahk ē‑wī-takohtēwak. ē‑wāpahtihikowisit kī‑takahkēyihtam.”
JHN.8.57	Jewak itēwak, “namwāc cēskwa niyānanomitanaw kitahtopiponān, ē‑kī-wāpamat cī Abraham?”
JHN.8.58	“ē‑tāpwēyān ōma kā‑itwēyān,” itēw Jesus, “pāmwayēs ihtāt Abraham, āsay niya ōma ēwako.”
JHN.8.59	mwēhci ē‑mōsahkināyit asiniya kita-pimwasinātikot, Jesus kī‑kāsow mīna ati-nakatam kihci-ayamihēwikamik.
JHN.9.1	ē‑mēkwā-pimohtēt Jesus kētahtawē kā‑wāpamāt nāpēwa ēkāya ē‑wāpiyit, ēkosi ē‑kī-isi-nihtāwikiyit. 
JHN.9.2	okiskinohamawākana ēsa kakwēcimik, “okiskinohamākēw, awīna ōma otōtamowin awa ē‑nihtāwikit ēkāya ē‑wāpit, wiya cī otōtamowin, ahpō cī onīkihikwa ē‑kī-maci-tōtamiyit?”
JHN.9.3	Jesus ōmisi kā‑itwēt, “namōya wiya omaci-tōtamowin awa ēkāya kā‑wāpit, ēkwa namōya onīkihikwa omaci-tōcikaniyiw. ēkāya kā‑wāpit ayisiyiniwak kita-wāpahtahkik tānisi kisē-manitowa ka‑tōtawāt osōhkātisiwiniyihk ohci. 
JHN.9.4	tēpiyahk ē‑mēkwā-kīsikāk ana kā‑kī-pē-isitisahot piko otatoskēwin kita-tōtamāk. ati-tipiskāki namōya awiyak kita-kī-atoskēw. 
JHN.9.5	isko ē‑ayāyān ōta askīhk, niya ohci kā‑wāsēyāk ōma askiy.”
JHN.9.6	ēkosi ē‑kī-itwēt, Jesus kī‑sihkow mōhcihk ēkwa asiskīhkēw osihkowin ohci, ēkosi kī‑sinikwāpinēw ēkāya kā‑wāpiyit asiskiy ohci. 
JHN.9.7	ēkwa kī‑itēw, “mahti nitawi-kāsīhkwē ita kā‑nipīwik Siloamihk.” (Siloam ē‑itwēhk, “kī‑itisahwāw.”) ēkosi ana nāpēw sēmāk kī‑nitawi-kāsīhkwēw mīna pē‑takohtēw ē‑wāpit.
JHN.9.8	owītapimākana mīna anihi ayisiyiniwa kā‑kī-wā-wāpamikot ē‑natotamāt itwēyiwa, “namōya cī ēwako awa nāpēw kā‑kī-apit ē‑natotamāt?”
JHN.9.9	ātiht itwēwak, “ēwako ana.”
JHN.9.9	māka kotakak itwēwak, “namōya ana ēwako; ē‑naspitawāt ana.”
JHN.9.9	ēkosi kēhciwāk ana nāpēw itwēw, “niya ōma.”
JHN.9.10	“tānisi māka ē‑isi-wāpiyan?” itēwak ēsa.
JHN.9.11	“ana nāpēw Jesus kā‑itiht, ēwako ana ē‑asiskīhkēt mīna ē‑sinikwāpinit asiskiy ohci, mīna ē‑isit, ‘nitawi-kāsīhkwē, mahti nipīhk Siloam kā‑itamihk.’ ēkosi nikī-nitawi-kāsīhkwān ēkota, sēmāk kā‑wāpiyān,” itēw ēsa.
JHN.9.12	“tāniwā māka ana?” itēwak ēsa.
JHN.9.12	“namwāc nikiskēyihtēn,” itikwak ēsa.
JHN.9.13	ēkwa anihi ēkāya kā‑kī-wāpiyit kī‑itohtahēwak Phariseewa. 
JHN.9.14	anima kīsikāw Jesus kā‑kī-asiskīhkēt mīna kā‑kī-wāpihāt anihi ēkāya kā‑wāpiyit ēcik ōma otayamihēwi-kīsikanisiwāw Jewak.
JHN.9.15	ēkwa Phariseewak kakwēcimēwak tānisi ē‑kī-isi-wāpiyit. ēkosi naskwēwasimikwak, “kī‑asiskīhkēw mīna kī‑astāw asiskiy niskīsikohk. nikī-kāsīhkwān, ēkosi ēkwa niwāpin,” itikwak ēsa.
JHN.9.16	ātiht aniki Phariseewak itwēwak, “awa nāpēw ōma kā‑tōtahk namōya kisē-manitowa ē‑pē-itisahokot, ayisk namōya pimitisaham ayamihēwi-kīsikāw wiyasiwēwin.”
JHN.9.16	ātiht ōmisi itwēwak, “tānisi ayisiyiniw ē‑macātisit ta‑kī-mamāhtāwi-tōtahk tāpiskōc awa nāpēw?” ēkosi pahpiskihci kī‑itēyihtamwak.
JHN.9.17	ēwako ohci Phariseewak kīhtwām kakwēcimēwak, “kititwān ē‑wāpihisk. tānisi māka kiya ē‑itēyimat?”
JHN.9.17	“okiskiwēhikēw ana,” itikwak.
JHN.9.18	māka aniki Jewikimāwak namwāc ohci-nōhtē-tāpwēhtamwak ēkāya ē‑ohci-wāpiyit māka ēkwa ē‑wāpiyit. piyisk tēpwātēwak ē‑kakwēcimācik onīkihikoyiwa, 
JHN.9.19	“kiyawāw cī awa kikosisiwāw? kititwānāwāw ispī ē‑nihtāwikit ēkāya ē‑ohci-wāpit; tānisi māka ēkwa ōma kā‑wāpit?”
JHN.9.20	ōmisi itwēyiwa ōhi onīkihikwa, “nikiskēyihtēnān nikosisinān awa ēkwa nikiskēyihtēnān kā‑nihtāwikit ēkāya ē‑ohci-wāpit. 
JHN.9.21	namōya nikiskēyihtēnān tānēhki kā‑wāpit, ahpō namōya nikiskēyimānān ana kā‑wāpihāt. nāpēwiw ana, wiya kita-pīkiskwēstamāsow!” 
JHN.9.22	onīkihikwa ōma kā‑itwēyit ē‑kostāyit Jewa okimāwa. ē‑kī-itwēyit ēsa kīspin awiyak tāpwēhtahki Jesusa ēwakoni onawasōnākan kita-wayawī-wēpiniht ayamihēwikamikohk ohci. 
JHN.9.23	ēwako ohci onīkihikwa kā‑itwēyit, “nāpēwiw wiya; kita-pīkiskwēstamāsow!”
JHN.9.24	kīhtwām tēpwātēwak anihi nāpēwa ēkāya kā‑kī-wāpiyit, ōmisi itēwak, “kihci-itwē kisē-manitow ōma ohci ē-wī-tāpwēyan. nikiskēyihtēnān ana nāpēw kā‑wāpihisk ē‑macātisit.”
JHN.9.25	“namōya nikiskēyihtēn kīspin macātisiw. pēyak kīkway nikiskēyihtēn, namōya nitohci-wāpin, ēkwa anohc niwāpin,” itikwak.
JHN.9.26	“tānisi ē‑kī-tōtāsk?” itēwak. “tānisi ē‑isi-wāpihisk?”
JHN.9.27	ōmisi itikwak, “āsay kikī-wīhtamātināwāw, ēkwa namōya kinatohtēnāwāw. tānēhki kā‑nōhtē-pēhtamēk kīhtwām? ahpō ētikwē kīstawāw ē‑nōhtē-pimitisahwāyēk?”
JHN.9.28	ē‑pīwēyimācik ōmisi itēwak, “kiya kā‑pimitisahwat awa nāpēw; māka niyanān nipimitisahwānān Moses. 
JHN.9.29	nikiskēyihtēnān manitow ē‑kī-pīkiskwātāt Mosesa, māka awa nāpēw, namōya nikiskēyimānān tānitē ē‑ohcīt!”
JHN.9.30	ana nāpēw kā‑wāpihiht itēw, “tāpwē māmaskāc! ēkāya ē‑kiskēyimāyēk tānitē ē‑ohcīt, māka nimiywāyāhik kita-wāpiwak. 
JHN.9.31	nikiskēyihtēnān kisē-manitow ēkāya ē‑natohtawāt macātisa; natohtawēw anihi ayisiyiniwa kā‑ayamihēstākot ēkwa kā‑nanahihtākot. 
JHN.9.32	nistam ohci aspin kā‑osīhcikātēk ōma askiy, namōya wīhkāc pēhtākwan awiyak kita-wāpihāt ayisiyiniwa ēkāya ē‑wāpiyit kā‑nihtāwikiyit. 
JHN.9.33	kīspin awa nāpēw namōya kisē-manitowa ohcīw, namōya nānitaw kita-kī-tōtam.”
JHN.9.34	ōmisi itēwak, “kikī-macātisin aspin ohci kā‑nihtāwikiyan, ēkwa kā‑kakwē-kiskinohamawiyāhk.” ēkosi kī‑wayawī-wēpinēwak ayamihēwikamikohk ohci.
JHN.9.35	Jesus kī‑pēhtam ōma ē‑kī-wayawī-wēpinimiht ēkwa ē‑miskawāt ōhi nāpēwa itēw, “kitāpwēwakēyimāw cī ayisiyinīwikosisān?”
JHN.9.36	ōmisi itik, “wīhtamawin awīna kā‑itat, okimāw, ēkosi nika-tāpwēhtēn!”
JHN.9.37	Jesus itēw, “āsay kikī-wāpamāw ēkwa ēwako ōma niya kā‑pīkiskwātitān.”
JHN.9.38	“kitāpwēwakēyimitin, ē‑tipēyihcikēyan!” itik ōhi nāpēwa, ēkwa ocihcihkwanīstāk ēsa.
JHN.9.39	Jesus itwēw, “nikī-pē-itohtān ōta askīhk kita-wiyasowatamān, ēkosi ēkāya kā‑wāpicik ka‑wāpiwak ēkwa aniki kā‑wāpicik namōya ka‑wāpiwak.”
JHN.9.40	ātiht ēkota Phariseewak kā‑wīcikāpawīstawācik itwēwak, “ēkāya ē‑wāpiyāhk cī ē‑isiyāhk?”
JHN.9.41	Jesus naskwēwasimēw, “kīspin namōya kiwāpināwāw, ēkosi namōya kika-kī-atāmēyimikawināwāw māka kīspin kititwānāwāw e-wāpiyēk, ēkosi ōmisi itwēmakan kēyāpic ē-macātisiyēk.”
JHN.10.1	“ē‑tāpwēyān ōma kā‑itwēyān, awiyak nāpēw ēkāya kā‑pīhtikwēt iskwāhtēmihk ohci māyatihko-mēnikanihk, māka ē‑pāstāstawiht nānitaw ohci, ēwako okimotiw mīna okimotisk. 
JHN.10.2	ana nāpēw kā‑pīhtikwēt iskwāhtēmihkānihk ohci, ēwako kā‑kanawēyimāt māyatihkwa. 
JHN.10.3	okanawiskwāhtawēw yōhtēnamawēw okanawēyimāyatihkwēwa ēkwa pēhtāk ē‑tēpwātāt omāyatihkoma, ē‑wīhāt nisitohtāk ēkwa wayawīhtahēw. 
JHN.10.4	ispī ē‑kī-wayawīhtahāt nīkānohtēw, ēkosi pimitisahok, ayisk nisitohtāk ē‑itihtākosit. 
JHN.10.5	namwāc kotaka awiya ta‑pimitisahwēyiwa, māka ta‑tapasīyiwa, ayisk ēkāya ē‑nisitohtākot.”
JHN.10.6	ēwako ōma otaspahākēmowin Jesus, māka namōya ohci-nisitohtāk tānisi ē‑wī-kakwē-nisitohtamōhāt.
JHN.10.7	ēkwa kīhtwām ōmisi itēw Jesus, “nitāpwān ōma kā‑itwēyān, niya tāpiskōc iskwāhtēmihkān māyatihkwak kita-ohci-pīhtikwēcik. 
JHN.10.8	kahkiyaw kotakak kā‑kī-pē-nīkānīstawicik ēwakonik okimotiwak mīna okimotiskak, māka namwāc ohci-natohtākwak māyatihkwa. 
JHN.10.9	niya ōma iskwāhtēmihkān. aniki kā‑pē-pīhtikwēcik niya ohci kita-pimācihāwak. ta‑pē-pīhtikwēw ēkwa kita-ati-wayawīw mīna ta‑miskam ka‑ohci-mīcisot. 
JHN.10.10	okimotisk pē‑pīhtikwēw nayēstaw piko ohci kita-kimotit, ta‑nipahtākēt, mīna ta‑misiwanācihiwēt. nikī-pē-itohtān ēkota ohci kita-ayācik wēyōci-pimātisiwin.
JHN.10.11	“niya tāpiskōc okanawi-māyatihkwēw ē‑tēpakēyimot kita-nipōstamawāt omāyatihkoma. 
JHN.10.12	māka awiyak kā‑masinahikēhiht ēkāya wīhkāc ē‑kanawēyimāt māyatihkwa mīna ēkāya ē‑tipēyimāt, nakacipahēw ispī ē‑wāpamāt mahihkana, ēkosi ana mahihkan otihtinēw māyatihkwa mīna siswēyāmohkēw. 
JHN.10.13	ana masinahikēhākan tapasīw ayisk masinahikēhāw, ēkwa namōya nākatohkēw māyatihkwa. 
JHN.10.14+JHN.10.15	niya miyo okanawēyimāyatihkwēw. ē‑isi-kiskēyimit ohtāwīmāw, mīna nīsta nikiskēyimāw ohtāwīmāw, mīna ēkosi isi nikiskēyimāwak nimāyatihkomak, mīna nīsta nikiskēyimikwak mīna nitēpakēyimon kita-nipōstamawakik. 
JHN.10.16	kotakak ihtakowak māyatihkwak ē‑tipēyimakik, ēkāya ē‑ayācik ōta pīhci-mēnikanihk. ēwakonik mīna piko kita-pēsiwakik; kita-natohtamwak nipīkiskwēwin mīna kita-pēyakōskānēsiwak ēkwa pēyakoyiwa kita-kanawēyimikocik.
JHN.10.17	“ohtāwīmāw nisākihik ayisk nitēpēyimon kita-nipiyān, ēkota ohci kāwi kita-miyikawiyān nipimātisiwin kīhtwām. 
JHN.10.18	namōya awiyak nika-kī-nipahik. niya pakitinamāni kita-nipahikawiyān. nikitāpamikon kita-pakitinamān ēkwa kāwi kita-otinamān. ēwako ōma ohtāwīmāw kā‑kī-itasowāsit kita-itōtamwak.”
JHN.10.19	ōhi pīkiskwēwina ohci, Jewak
JHN.10.20	mihcēt ēsa itwēwak, “maci-ahcāhkwa pīhciyawēskāk, ka‑kīskwē-ayāw! tānēhki kā‑natohtawāyēk?”
JHN.10.21	kotakak ayisiyiniwak itwēwak, “awiyak ayisiyiniw kīspin pīhciyawēskāk maci-ahcāhkwa namwāc ēkosi ta‑kī-isi-pīkiskwēw. awiyak ē‑pīhciyawēskākot maci-ahcāhkwa ta‑kī-kaskihtāw cī kita-wāpihāt nāpēwa ēkāya ē‑wāpiyit?”
JHN.10.22	ēkwa kī‑otihcipayiw wīhkohtowin ita ē‑kiskisitotamihk ispī kā‑kī-kīhtwām-kanātakihtamihk kihci-ayamihēwikamik Jerusalemihk, ē‑mēkwā-pipohk ōma. 
JHN.10.23	Jesus pa‑pimohtēw Solomon opiskihcikamikosihk kā‑itamihk pīhci kihci-ayamihēwikamikohk 
JHN.10.24	Jewak ēsa māwacihitowak ita ē‑ayāyit Jesusa ōmisi ē‑itācik, “tānēhki kā‑pēhoyan kita-wīhtamawiyāhk tāpwēwin? kiya cī ōma onawasōnākana kisē-manitow?”
JHN.10.25	Jesus ōmisi itēw, “āsay kikī-wīhtamātināwāw, māka namwāc kiwī-tāpwēhtawināwāw. anihi isīhcikēwina kā‑tōtamān nohtāwiy owīhowinihk ohci ninātamākon ēwakoni. 
JHN.10.26	māka namōya kiwī-tāpwēhtēnāwāw ayisk namōya kiyawāw nimāyatihkomak. 
JHN.10.27	nimāyatihkomak natohtamwak kā‑isi-itihtākosiyān, nikiskēyimāwak ēkosi nipimitisahokwak. 
JHN.10.28	nimiyāwak kākikē-pimātisiwin, ēkosi namōya wīhkāc kita-nipiwak ēkwa namōya awiyak nika-kī-maskamik. 
JHN.10.29	anihi kā‑kī-miyit nohtāwiy ayiwāk itēyihtākwanwa ispīhci kahkiyaw kotaka, ēkosi namōya awiyak ta‑kī-maskātwēw nohtāwiya opamihiwēwiniyihk ohci. 
JHN.10.30	nohtāwiy ēkwa niya tāpiskōc pēyak ayisiyiniw.”
JHN.10.31	ēkosi ēkwa Jewa āsay mīna māwasakonēyiwa asiniya kita-pimwasinātikot. 
JHN.10.32	Jesus ōmisi itēw, “nikī-pē-tōtēn miyo-tōtamowina ē‑wāpahtamēk anihi nohtāwiy ē‑kī-miyit kita-tōtamān. tānānihi ēwakoni ohci kā‑wī-pimwasināsiyēk?”
JHN.10.33	Jewak itēwak, “namōya wiya kimiyo-tōtamowina ohci kā‑wī-pimwasinātitāhk, māka kipāstāmowin ohci. kiya ōma piko ē‑nāpēwiyan, māka ē‑wī-kakwē-manitōwiyan!”
JHN.10.34	Jesus ē‑naskwēwasimāt itēw, “masinahikātēw kiwiyasiwēwiniwāhk manitow ē‑kī-itwēt, ‘kiyawāw manitowak.’ 
JHN.10.35	kikiskēyihtēnānaw ē‑itasinahikātēk kihci-masinahikēwin ē‑tāpwēmakahk kākikē, ēkosi kisē-manitow ‘manitowak’ kī‑isiyihkātēw anihi ayisiyiniwa kā‑kī-miyimiht otācimowin. 
JHN.10.36	māka niya wiya ohtāwīmāw ninawasōnik ēkwa ē‑pē-itisahot ōta askīhk, tānisi māka kā‑ohci-itwēyēk ē-pāstāhoyān, ayisk ē‑itwēyān niya ē‑manitowikosisāniwiyān. 
JHN.10.37	ēkosi ēkāwiya tāpwēhtawik kīspin namōya nitōtēn nohtāwiy kā‑nitawēyimit kita-tōtamwak. 
JHN.10.38	māka kīspin nitōtēn ēwakoni, kiyām āta ē‑ānwēhtawiyēk, kanakē kita-kī-tāpwēhtamēk nititōtamowina, ēkota ohci kita-kiskēyihtamēk tāpwē ohtāwīmāw ēkwa niya tāpiskōc pēyak ayisiyiniw.”
JHN.10.39	āsay ēsa mīna kīhtwām wī‑kakwē-otinik, māka ēkota ohci patinik ē‑ati-sipwēhtēt.
JHN.10.40	Jesus kāwi kī‑āsowaham Jordan sīpiy ita kā‑kī-sīkahāhtākēyit Johna ēkwa ēkotē kī‑kisātam. 
JHN.10.41	mihcēt ayisiyiniwak kī‑pē-nitawāpamēwak ē‑itwēcik, “John namōya ohci-tōtam mamāhtāwi-kīkwaya ōta, māka kahkiyaw kīkway kā‑kī-itācimāt ōhi nāpēwa ē‑kī-tāpwēmāt ēsa.” 
JHN.10.42	ēkwa mihcēt ēkota ayisiyiniwa kī‑tāpwēyēyimik.
JHN.11.1	pēyak nāpēw Lazarus ē‑isiyihkāsot, ē‑wīkit Bethany, kī‑āhkosiw. ēkota Bethany ōtēnāhk Mary mīna osīmisa Marthawa kī‑wīkiwak. 
JHN.11.2	ēwako awa Mary kā‑kī-tōminamwāt ositiyiwa kā‑tipēyihcikēyit ēkwa wēstakāya ohci ē‑pāhkwahamwāt, ēwako mīna ostēsa Lazarusa kā‑āhkosiyit, 
JHN.11.3	ēkosi ōki iskwēwak kā‑wīcisānihtocik nātitisahwēwak ēsa Jesusa, ē‑itācik, “kā‑tipēyihcikēyan, ana kā‑sākihat āhkosiw.”
JHN.11.4	ispīhk Jesus ē‑pēhtahk ōma, ōmisi itēw, “ōma āhkosiwin namwāc kita-nāspici-nipit Lazarus, ēwako ōma kōh‑ispayik kita-ohci-wāpahcikātēk okistēyihtākosiwin kisē-manitōw, ēkota ohci ayisiyiniwak kita-wāpahtamwak okistēyihtākosiwin manitowikosisān.”
JHN.11.5	ēkwa Jesus kī‑sākihēw Marthawa mīna wīcisāniyiwa mīna Lazarusa. 
JHN.11.6	māka kā‑pēhtahk ē‑āhkosiyit, pitamā nīso kīsikāw kī‑kisātam ita kā‑kī-kapēsit. 
JHN.11.7	ēkwa mwēstas kī‑itēw okiskinohamawākana, “kīhtwām itohtētāk Judea askīhk.”
JHN.11.8	okiskinohamawākana ōmisi itik, “okiskinohamākēw, Jewak
JHN.11.9	Jesus ēsa ōmisi itēw, “namōya cī nīsosāp tipahipīsimwān itahtinwa pēyak kīsikāw? kīspin awiyak pimohtēci ē‑kīsikāyik, namwāc ta‑piswahcahikēw, ayisk wāpahtam ē‑sākāsoyit pīsimwa ōta askīhk. 
JHN.11.10	māka awiyak ē‑nīpāhtēt ta‑piswahcahikēw, ayisk namwāc sākāstēnohk pimohtēw.” 
JHN.11.11	ēkwa ē‑kīsi-pīkiskwēt, itēw, “kitōtēminaw Lazarus kī‑nipēpayiw, māka niwī-nitawi-koskonāw.”
JHN.11.12	okiskinohamawākana itik, “kā‑tipēyihcikēyan, kīspin māka nipāw, ta‑miywāyāw.”
JHN.11.13	Lazarus onipiwiniyiw ōma Jesus kā‑wīhtamawāt, māka itēyihtamiyiwa ē‑na-nipāyit kā‑ohci-itwēt. 
JHN.11.14	ēkosi ēsa Jesus kwayask wīhtamawēw, “Lazarus pōni-pimātisiw. 
JHN.11.15	ēkwa kiyawāw ohci nimiywēyihtēn ēkāya ēkotē ē‑ohci-ayāyān, ēkosi kika-tāpwēhtēnāwāw. mahti ēkwa nitawāpamātān.”
JHN.11.16	Thomas “nīsohtēw” kā‑itiht itēw kita-wīci-kiskinohamawākana, “mahti wīcēwātān okiskinohamākēw kita-wīci-nipiyahk kīstanaw.”
JHN.11.17	ispīhk Jesus ēkotē ē-takohtēt, kī‑kiskēyihtamōhāw āsay ēsa Lazarus kī‑nahināw nēwo kīsikāw aspin. 
JHN.11.18	Bethany nānitaw nīso tipahāskān Jerusalemihk ohci, 
JHN.11.19	ēkosi mihcēt Jewak kī‑pē-kiyokawēwak Marthawa mīna Marywa kita-kākīcihācik ostēsiyiwa ē‑pōni-pimātisiyit ohci.
JHN.11.20	ē‑pēhtahk Martha ē‑pē-itohtēyit Jesusa, kī‑nitawi-nakiskawēw, Mary wiya kī‑ay-apiw. 
JHN.11.21	Martha ōmisi itēw Jesusa, “kīspin ōta kī‑ayāyan, kā‑tipēyihcikēyan, nistēsipan namwāc ta‑pōni-pimātisiw. 
JHN.11.22	nikiskēyihtēn māka piko kīkway nitawēyihtamani, kisē-manitow kika-miyik sēmāk.”
JHN.11.23	“kistēs kita-āpisisin,” itik Jesusa.
JHN.11.24	“nikiskēyihtēn kita-āpisisihk iskwēyāc kīsikāki ispīhk kahkiyaw ayisiyiniwak āpisisihkwāwi,” itēw.
JHN.11.25	Jesusa ōmisi itēw, “niya ōma āpisisiniwin, piko ani awiyak tāpowakēyimici kita-pimātisiw, kiyām āta pōni-waskawīci. 
JHN.11.26	ēkwa piko ana awiyak pimātisici mīna tāpowakēyimici namōya wīhkāc kita-pōni-waskawīw. kitāpwēhtēn cī ōma?”
JHN.11.27	“ēha, kā‑tipēyihcikēyan, nitāpowakēyihtēn kiya kisē-manitow onawasōnākan, manitowikosisān kā‑kī-wī-pē-itohtēt ēsa ōta askīhk,” itēw.
JHN.11.28	ēkwa ē‑kīsi-pīkiskwēt, Martha kī‑kīwēw ē‑nitawi-wīhtamawāt osīmisa Marywa, “okiskinohamākēw takohtēw ēkwa kinitawēyimik,” itēw. 
JHN.11.29	ēkosi Mary, mayaw ē‑pēhtahk ōma, kī‑pasikōw mīna kī‑nitawi-nakiskawēw. 
JHN.11.30	namōya ōma cēskwa ōtēnāhk ē‑takohtēyit Jesusa, māka kēyāpic ē‑ayāyit ita kā‑kī-nakiskawāyit Marthawa. 
JHN.11.31	anihi Jewa kā‑kī-wītapimikot Mary wīkihk ē‑kākīcihikot mīna kī‑pimitisahok ispīhk ē‑wāpamikot ē‑wayawīt ē‑papāsīt, ē‑itēyimikot ē‑wī-itohtēt ita kā‑kī-nahinimiht ostēsa, ēkotē ē‑wī-nitawi-mātot.
JHN.11.32	Mary ē‑takohtēt ita Jesusa ē‑ayāyit mīna ē‑wāpamāt, kī‑apipayihow ositiyihk mīna itēw, “kā-tipēyihcikēyan, kīspin ōta kī‑ayāyan, namwāc ta‑pōni-waskawīw nistēs.”
JHN.11.33	Jesus māka ē‑wāpamāt ē‑mātoyit Marywa, ēkwa Jewa ē‑pē-wīcēwikoyit ēwakoni mīna ē‑mātoyit, kī‑pakwātam mitoni ē‑kīsinātēyihtahk. 
JHN.11.34	“tānitē māka kā‑kī-nahināyēk?” itikwak.
JHN.11.34	“āstam, pē‑wāpahta, kā‑tipēyihcikēyan,” itēwak.
JHN.11.35	Jesus kī‑mātow. 
JHN.11.36	ēkwa Jewa itwēyiwa, “tāpwē ēsa kī‑sākihēw.”
JHN.11.37	māka ātiht itwēyiwa, “namōya cī kī‑wāpihēw anihi nāpēwa ēkāya kā‑kī-wāpiyit oskac, namōya cī ta‑kī-pimācihēw Lazarusa namwāc ta‑pōni-pimātisiyiwa?”
JHN.11.38	āsay mīna Jesus mitoni ē‑mōsihtahk kī‑pē-itohtēw anita kā‑kī-nahinimiht sēkwātihkānihk asinīhk, ēkota ē‑kipāpiskapiyit kotaka asiniya. 
JHN.11.39	“wīkatē-tihtipinihk ana asiniy!” itēw Jesus.
JHN.11.39	Martha, wītisāna awa ēkāya kā‑pimātisit, itēw, “kā‑tipēyihcikēyan, āsay ani nēwo kīsikāw aspin kā‑nahastāhk; ta‑māyimākwan āsay.”
JHN.11.40	Jesus ōmisi itēw, “namōya cī kikī-wīhtamātin kita-wāpahtaman kisē-manitow okistēyihtākosiwin kīspin tāpowakēyihtamani?” 
JHN.11.41	ēkosi anihi asiniya kī‑wīkatē-tihtipinēwak. Jesus ē‑tastasāpit itwēw, “hāw nohtā, kinanāskomitin ē‑natohtawiyan. 
JHN.11.42	nikiskēyihtēn tāpitawi ē‑natohtawiyan. māka ōma nikī-itwān ōki ayisiyiniwak ohci ōta kā‑ayācik, ta‑ohci-tāpowakēyihtahkik ē‑kī-pē-isitisahoyan.” 
JHN.11.43	ēkwa kī‑tēpwēw ē‑kisīwēt, “Lazarus, pē‑wayawī.” 
JHN.11.44	ēkwa ana nāpēw kā‑kī-pōni-waskawīt kī‑pē-wayawīw, ocihciya mīna osita ē‑wēwēkinikahtēyiki mīna ostikwān ē‑wēwēkahpitēyik papakiwayān ohci. Jesus itēw, “mahti āpahohk mīna pakitinihk.”
JHN.11.45	mihcēt aniki Jewak kā‑kī-pē-kiyokawācik Marywa, ē‑kī-wāpamācik Jesusa ē‑tōtamiyit, kī‑tāpowakēyimēwak. 
JHN.11.46	māka ātiht kī‑nitawāpamēwak Phariseewa ēkwa kī‑wīhtamawēwak tānisi ē‑kī-tōtamiyit Jesusa. 
JHN.11.47	ēkosi ēkwa Phariseewak mīna kihci-ayamihēwiyiniwak kī‑wīci-māmawōpiwak onīkānīwa ē‑itācik, “tānisi ōma kakī‑tōtamahk? mihcēt mamāhtāwi-isīhcikēwina awa nāpēw kā‑tōtahk. 
JHN.11.48	kīspin pakitināyahko kita-ati-tōtahk ōhi kīkwaya, kahkiyaw awiya kita-tāpowakēyimik mīna onīkānīwak Romanak kita-waskawītōtamwak ēkwa kita-misiwanācihtāwak ōma kihci-ayamihēwikamik, kīstanaw pēyakoskān ayisiyiniwak kika-misiwanācihikawinānaw.”
JHN.11.49	māka pēyak ana Caiaphas, ēwako māwaci-kihci-ayamihēwiyiniw ēwako askīwin, itēw, “mitoni namōya kīkway kikiskēyihtēnāwāw. 
JHN.11.50	ēkāya cī ē‑kiskēyihtamēk nawac ta‑miyopayihikoyēk kiyawāw pēyak nāpēw kita-nipōstamawāt ayisiyiniwa ispīhci wiya iyawisk pēyakōskān ayisiyiniwak kita-misiwanācihihcik?” 
JHN.11.51	namōya wiya ohci ōma kā‑itwēt, māka ē‑māwaci-kihci-ayamihēwiyiniwit ēwako askīwin, ē‑kī-kiskiwēhikēt Jesusa ē‑wī-nipōstamawāyit kahkiyaw Jewa, 
JHN.11.52	namōya piko ēwakoni māka mīna kita-māwasakonāyit kotaka piko itē ē‑isi-ohtaskānēsiyit, nanānis otawāsimisiyiwa kisē-manitowa.
JHN.11.53	ēkospī ohci kīsikāw kī‑wā-wiyasiwēwak tānisi ta‑isi-nipahācik Jesusa. 
JHN.11.54	ēkosi ēsa Jesus namwāc ohci mosē-pimohtēw Jewak otaskīwāw, māka kī‑sipwēhtēw cīki pakwataskīhk ōtēnāhk Ephraim kī‑kisātam asici okiskinohamawākana.
JHN.11.55	Jewak kī‑otihcipayiyiw kita-wīhkohtocik miyāskākēwi-wīhkohtowin kā‑itahkik, ēkosi mihcēt ayisiyiniwak kī‑pimohtēhowak wāsakām ohci, Jerusalemihk isi, kita-nitawi-pēkihisocik mwayēs wīhkohkēwinihk wīcihiwēcik. 
JHN.11.56	kī‑nanātawāpamēwak ēsa Jesusa, ē‑kā-kakwēcimitocik mēkwāc ē‑nīpawicik pīhci kihci-ayamihēwikamikohk, “tānisi ē‑itēyihtaman, ta‑pē-itohtēw cī wīhkohtowinihk?” ē‑itwēcik. 
JHN.11.57	aniki kihci-ayamihēwiyiniwak mīna Phariseewak ēsa kī‑itasowēwak kīspin awiya kita-kiskēyihtamiyit tānita Jesusa kā‑ayāyit, ēkosi wīhtamāhtwāwi kita-otinācik.
JHN.12.1	nikotwāsokīsikāw mwayēs miyāskākēwi-wīhkohtowin, Jesus ēsa kī‑nitawi-kiyokawēw Lazarusa Bethany ōcēnāsihk, ēwako nāpēw kā‑kī-āpisisimikot Jesusa. 
JHN.12.2	kī‑piminawatēwak ēsa ēkwa ēkota wīsta Martha kī‑wīcihtāsow. Lazarus mīna kī‑wīci-mīcisōmēw Jesusa ē‑apicik mīcisowināhtikohk. 
JHN.12.3	ēkwa Mary kī‑pīhtikwatāw ē‑āhkwakihtēyik miyākohon pēyak mōcēyāpiskos iyikohk, ē‑miywāsik pimiy “nard” ē-isiyihkātēk, ēwako ohci kī‑tōminamwēw ositiyiwa Jesusa ē‑pāhkwahahk wēstakaya ohci. misiwē wāskāhikanihk kī‑wīhkimākwan.
JHN.12.4	pēyak anihi okiskinohamawākana Jesus, Judas Iscariot ē‑isiyihkāsoyit, ēwakoni kā‑wī-misimikot, itwēyiwa, 
JHN.12.5	“tānēhki ēkāya kā‑atāwākēhk ōma miyākohon nistwāw mitātahtomitanaw sōniyās ohci, ēkwa ēwakoni kita-miyihcik okitimākisiwak?” 
JHN.12.6	namōya ē‑kitimākinawāt okitimākisa kōh‑itwēt, māka ē‑kimotiskit. kī‑kanawi-sōniyāwēw ēkwa āskaw sōniyāwacisihk ohci kī‑otinamāsow sōniyāsa ēsa.
JHN.12.7	māka ēsa Jesus ōmisi itēw, “pōnihkaw! kiyām kita-kanawēyihtam anima kā‑ayāt isko otihcipayiki kā‑wī-nahinikawiwak. 
JHN.12.8	kākikē kika-wīcēwāwāwak kā‑kitimākisicik, māka niya namōya tāpitawi kika-wīcēwināwāw.”
JHN.12.9	mihcēt ayisiyiniwak kī‑pēhtamwak Jesusa ē‑kiyokawāyit Lazarusa Bethanyīhk, ēkosi itohtēwak ēsa namōya piko kita-wāpamācik Jesusa, māka mīna kita-wāpamācik Lazarusa, kā‑kī-āpisisimāt Jesus. 
JHN.12.10	kihci-ayamihēwiyiniwak kī‑kīsēyihtamwak ēsa kita-nipahācik Lazarusa 
JHN.12.11	ayisk wiya ohci Lazarus mihcēt ayisiyiniwak kā‑pimitisahwācik Jesusa ēkwa ē‑ati-ānwēyimikocik.
JHN.12.12	kotak kīsikāw mihcēt ayisiyiniwak kī‑pē-takohtēwak wīhkohtowinihk ēkota kī‑pēhtamwak Jesusa ē‑pē-itohtēyit Jerusalemihk. 
JHN.12.13	ēkosi kī‑otinamwak watihkwanwa “palm” mistikohk ohci, ēkwa kī‑nitawi-nakiskawēwak, ē‑tēpwēcik, “ta‑mamihcimāw manitow! manitow ta‑sawēyimēw ana kā‑pē-itohtēyit owīhowiniyihk kā‑tipēyihcikēyit! manitow ta‑sawēyimēw Israel kihci-okimāwa!”
JHN.12.14	Jesus ēsa awihāw sōsōwacimosa ēkwa ēwakoni ē‑tēhtapit, kā‑itasinahikātēk kihci-masinahikanihk, ōmisi:
JHN.12.15	namōya kīkway kita-kī-kostamēk
JHN.12.15	kiyawāw Zionihk kā‑ayāyēk!
JHN.12.15	awīta kikihci-ōkimāmiwāw
JHN.12.15	ē‑pē-tēhtapit sōsōwacimosa.
JHN.12.16	ēkospī kā‑ispayiyik namōya ohci nisitohtamwak okiskinohamawākana; māka ispīhk Jesus ē‑kistēyihtākohiht, ēkwēyāk kiskisiwak ēsa ēkosi kita-ihkiniyik kā‑kī-itasinahikātēyik mīna ēkosi ōma ē-kī-tōtamawācik.
JHN.12.17	ēwakonik ōki ayisiyiniwak ēsa ē‑kī-wīcihiwēcik ita Jesus kā‑kī-waniskānāt Lazarusa īkwahaskānihk ohci ēkwa ē‑kī-ācimācik. 
JHN.12.18	ēwako ohci māmawo ayisiyiniwak nakiskawēwak ayisk kī‑pēhtamwak ē‑kī-mamāhtāwi-tōtamiyit. 
JHN.12.19	Phariseewak ōmisi ititowak, “mitoni namōya nānitaw kita-kī-tōtamahk, kahkiyaw pimitisahwēwak Jesusa.”
JHN.12.20	ātiht kī‑wīcihiwēwak ēkota Greek-iyiniwak ē‑kī-nitawi-ayamihācik Jerusalemihk wīhkohkēwinihk. 
JHN.12.21	kī‑nātēwak Philipa, Bethsaida ōtēnāhk ē‑ohcīyit, Galileehk askīhk, ēkwa itēwak, “okimāw, ninōhtē-wāpamānān Jesus.”
JHN.12.22	Philip ēsa nitawi-wīhtamawēw Andrewa, ēkwa ē‑isi-nīsicik nitawi-wīhtamawēwak Jesusa. 
JHN.12.23	Jesus ēsa ōmisi itēw, “āsay otihcipayiw tāpwē okistēyihtākosiwin kita-wāpahtamoht ayisiyinīwikosisān. 
JHN.12.24	ē‑tāpwēyān ōma, pahkwēsikanihkānis kēyāpic pēyak kiscikānis ihtakow, māka kīspin kistikēki askīhk ēkwa nipici ēkosi mīnisiwiw mihcētwāw. 
JHN.12.25	awiyak ē‑sākihtāt opimātisiwin nayēstaw kita-wanihtāw; awiyak ēkāya ē‑māmitonēyimisot ōta askīhk kita-kanawēyihtam kākikē kita-pimātisit. 
JHN.12.26	awiyak ē‑nōhtē-wīcihit piko kita-pimitisahot, ēkosi ē‑atoskawiyēk kika-wīcēwināwāw itē ē‑ayāyān ēkwa nohtāwiy kita-kistēyimēw anihi kā‑wīcihiyit.
JHN.12.27	“niwawānēyihtēn, tānisi kita-kī-itwēyān? ka‑itwēyān cī ‘hāw nohtā, ēkāya pakitina kita-kakwātakihikawiyān’? māka ēwako ohci kā‑kī-pē-itohtēyān. 
JHN.12.28	nohtā, wāpahtihik ayisiyiniwak iyikohk ē‑mamāhtāwisiyan!”
JHN.12.28	ēkwa awiyak kā‑matwē-pīkiskwēt kīsikohk ohci, ē‑itwēt, “nikī-wāpahtihiwān nikistēyihtākosiwin, ēkosi nika-tōtēn mīna kīhtwām.”
JHN.12.29	ayisiyiniwak ēkota ē‑nīpawicik pēhtamwak, ēkwa ātiht itwēwak ēsa, “ē‑kitoyit,” kotakak itwēwak “okīsikowa pīkiskwātik!”
JHN.12.30	ēkwa Jesus itēw, “namōya niya ohci ōma pīkiskwēwin kita-wīcihikoyān, māka kiyawāw kita-wīcihikoyēk. 
JHN.12.31	otihcipayiw ōma askiy kita-wiyasiwātamihk. manitow kita-wayawī-wēpinēw ana kā‑pimipayihtāyit ōma askīhk. 
JHN.12.32	ispīhk ohpāskwahokawiyāni askīhk ohci kahkiyaw ayisiyiniwak nika-pē-wīcēwikwak.” 
JHN.12.33	Jesus ōma kōh‑itwēt ē‑wīhtahk tānisi ē‑wī-isi-nipit.
JHN.12.34	ayisiyiniwak ēsa ōmisi itwēwak, “wiyasiwēwinihk nitayamihtānān Christ kita-pimātisit kākikē. ēkosi tānisi kita-kī-itwēyan ayisiyinīwikosisān piko kita-ohpāskwahoht? awīna awa ayisiyiniwikosisān?”
JHN.12.35	Jesus ōmisi itēw, “kika-ayānāwāw wāstēw kēyāpic kinwēsīs. ē‑mēkwā-ayāyan wāstēw ahkami pimohtēho ē‑mēkwā-ayāyan wāstēw, ēkosi tipiskāw namōya ka‑otihtikon; ayisk awiyak nīpāskāci namōya kiskēyihtam itē ē‑itohtēt. 
JHN.12.36	mamisīk ana kā‑mēkit wāstēw ē-mēkwā-ayāyēk. ēkosi kika-akisonāwāw wāstēhk.”
JHN.12.36	ēkosi ē‑pōni-pīkiskwēt, Jesus kī‑sipwēhtēw itē ēkāya awiya kita-kiskēyihtamiyit ita ē‑ayāt. 
JHN.12.37	āta mihcēt mamāhtāwi-kīkwaya ē‑tōtahk ē‑wāpahtamiyit, namwāc ohci-tāpwēhtamiyiwa. 
JHN.12.38	kahkiyaw ōma kī‑ihkin, ēkosi okiskiwēhikēw Isaiah ē‑kī-tāpwēt ēsa kā‑kī-itwēt,
JHN.12.38	“kā‑tipēyihcikēyan, awīna kā‑kī-tāpwēhtahk
JHN.12.38	anima nitācimowininān
JHN.12.38	kā‑kī-ātotamāhk?
JHN.12.38	awīna kā‑wāpahtihiht
JHN.12.38	omaskawisīwin kā‑tipēyihcikēt?”
JHN.12.39	namōya kaskihtāwak ka‑ohci-tāpwētāhkik ayisk Isaiah mīna kī‑itwēw,
JHN.12.40	“kisē-manitow namōya ohci wāpihēw ēkwa kipaham omāmitonēyihcikaniyiwa
JHN.12.40	ēkosi oskīsikowāwa namōya wāpahcikēyiwa
JHN.12.40	ēkwa omāmitonēyihcikaniyiwa
JHN.12.40	namōya nisitohtamiyiwa
JHN.12.40	namwāc niwī-mamisīwātikwak
JHN.12.40	kita-iyinīhkahakik,”
JHN.12.40	itwēw kisē-manitow.
JHN.12.41	Isaiah kī‑itwēw ōma ayisk kī‑wāpahtam Jesusa okistēyihtākosiwiniyiw ēkwa kī‑ācimēw.
JHN.12.42	wiya āta wiya mihcēt onīkānīwak Jewak
JHN.12.43	kī‑nīkānēyihtamwak ta‑miyokāpawicik ayisiyinīnāhk ispīhci manitowa kita-miyokāpawihikocik.
JHN.12.44	Jesus itwēw ē‑kisīwēt, “awiyak tāpowakēyimici namōya niya piko kā‑tāpowakēyimit, māka mīna anihi kā‑pē-isitisahoyit. 
JHN.12.45	awiyak ē‑wāpamit wāpamēw anihi kā‑pē-isitisahoyit. 
JHN.12.46	nipē-itohtān ōta askīhk ē‑wāsēnamawakik ayisiyiniwak, ēkosi awiyak ē‑tāpowakēyimit namwāc kita-wanitipiskohtēw. 
JHN.12.47	awiyak pēhtahkik nipīkiskwēwin ēkwa namōya nanahihtam, namwāc nika-wiyasiwātāw. nipē-itohtān kita-pimācihakik, namōya kita-wiyasiwātakik. 
JHN.12.48	awiyak ē‑ātawēyimit ēkwa ēkāya ē‑natohtahk nitācimowin pēyakoyiwa anihi kā‑wiyasiwātikot. nipīkiskwēwina kita-wiyasiwātik iskwēyāc kīsikāki! 
JHN.12.49	ēwako ōma tāpwēwin, ayisk namōya ē‑pīkiskwēyān nititēyihtamowinihk ohci, māka nohtāwiy kā‑kī-pē-itisahot ē‑itasowāsit tānisi kita-itwēwak. 
JHN.12.50	ēkwa nikiskēyihtēn ōma kā‑itasowāsit ohtāwīmāw kita-itwēwak ēkota ohci ayisiyiniwak kita-pimātisiwak kakikē. ōma kā‑itwēyān ēkosi nohtāwiy kā‑kī-isit ka‑itwēyān.”
JHN.13.1	wāpahki kita-wīhkohtohk miyāskākēwi-kīsikāw, Jesus kiskēyihtam ē‑otihcipayiyik kita-nakatahk ōma askiy ēkwa kita-nātāt ohtāwiya. tāpitawi kī‑sākihēw anihi kā‑pimitisahokot, ēkwa kī‑sākihēw iskwēyānihk isko.
JHN.13.2	Jesus ēkwa okiskinohamawākana kī‑otākwani-mīcisowak. macāyis āsay kī‑sākōcimēw omitonēyihcikaniyihk Judasa, okosisiyiwa Simon Iscariota kita-misihāyit Jesusa. 
JHN.13.3	Jesus kī‑kiskēyihtam ohtāwiya ē‑kī-miyikot māwaci-sōhkātisiwin ē‑itēyihtahk kita-tōtahk omaskawisīwinihk. kī‑kiskēyihtam kisē-manitowa ē‑pē-itisahokot ēkwa kita-wī-kīwētotawāt kisē-manitowa. 
JHN.13.4	Jesus ē‑nīpawit mīcisowināhtikohk kī‑kētasākēw, ēkwa kī‑pakwahtēhototam pāhkohkwēhon. 
JHN.13.5	ēkwa kī‑sīkinam nipiy kāsīhkwēwiyākanihk ē‑ati-kisīpēkinisitēnāt okiskinohamawākana ēkwa ati-pāhkwahamwēw anima ohci kā‑pakwahtēhototahk. 
JHN.13.6	ati-otihtēw Simon Petera, ōmisi kā‑itikot, “kā‑tipēyihcikēyan, ē‑wī-kisīpēkinaman cī nisita?”
JHN.13.7	Jesus itēw ēsa, “namōya kinisitohtēn tānēhki ōma kā‑tōtamān, māka mwēstas kika-nisitohtēn.”
JHN.13.8	“namōya wīhkāc kika-kisīpēkinisitēnin!” itēw Peter.
JHN.13.8	Jesus itēw, “kīspin ēkāya kisīpēkinisitēnitāni, namōya kika-okiskinohamawākanimitin.”
JHN.13.9	ōmisi kā‑itāt Simon Peter, “kā‑tipēyihcikēyan, namōya piko nisita, māka kisīpēkina mīna nicihciya ēkwa nistikwān!”
JHN.13.10	ōmisi Jesus itēw, “awiyak ē‑kī-kisīpēkastēt kanācihow ēkwa namōya katāc kīhtwām kita-kisīpēkīt, osita piko. kahkiyaw kikanātisināwāw, pēyak piko namōya.” 
JHN.13.11	(āsay kī‑kiskēyihtam Jesus awīniwa ē‑wī-misimikot, ēwako ohci kōh‑itwēt, “kahkiyaw kikanātisināwāw, pēyak piko namōya!”)
JHN.13.12	ē‑kī-kīsi-kisīpēkinisitēnāt Jesus kī‑postiskam otākwētawēsākay nitawi-apiw mīcisowināhtikohk. “kikiskēyihtēnāwāw cī tānisi ōma kā‑tōtātakok?” itēw Jesus ēsa. 
JHN.13.13	“‘okiskinohamākēw’ kitisiyihkāsināwāw, ēkwa ‘otipēyihcikēw.’ kwayask anima kititwānāwāw, ayisk ēkotowihk niya. 
JHN.13.14	niya kōtipēyihcikēmiwāw mīna kikiskinohamākēmiwāw, nikisīpēkinēn kisitiwāwa. kiyawāw ēkosi kita-kī-tōtātoyēk. 
JHN.13.15	kikiskinohamātināwāw kita-kiskinawāpamiyēk tānisi kita-tōtamēk. 
JHN.13.16	ē‑tāpwēyān ōma, namwāc atoskēyākan ayiwāk itēyihtākosiw ispīhci otōkimāma, ēkwa otitwēstamākēw namwāc ayiwāk itēyihtākosiw ispīhci anihi kā‑pē-itisahokot. 
JHN.13.17	ēkwa ōma ē‑kiskēyihtamēk tāpwēwin. kika-miywēyihtēnāwāw tōtamēko ōhi kā‑wīhtamātakok.
JHN.13.18	“namōya kahkiyaw kā‑āyimōmitakok; nikiskēyihtēn awīniki kā‑kī-nawasōnakik. māka anima kihci-masinahikēwinihk kā‑itastēk piko kita-tipipayik, ‘ana kā‑wīci-mīcisōmit nimāci-nōtinik.’ 
JHN.13.19	kiwīhtamātināwāw ōma pāmwayēs ēkosi ispayik, ēkosi ispayiki kika-tāpwēhtēnāwāw ‘niya ōma kākikē kā‑ohci-ihtakoyān.’ 
JHN.13.20	mitoni ē‑tāpwēyān, awiyak miyo-otināci nititwēstamākēma ēwako mīna nimiyo-otinik; ēkwa ē‑kī-miyo-otinit miyo-otinēw anihi kā‑pē-isitisahoyit.”
JHN.13.21	mwēstas ēkwa Jesus mitoni kī‑mikoskātēyihtam ēkwa namōya kīkway kātāw ē‑itwēt, “tāpwē ōma pēyak kiyawāw ē‑wī-misimit.”
JHN.13.22	kiskinohamawākanak kitāpahtowak mitoni ē‑māmaskātahkik awīniwa ōma kā‑itāt. 
JHN.13.23	pēyak anihi okiskinohamawākana kā‑sākihāt wītapimik. 
JHN.13.24	Simon Peter ēsa itwahamawēw ē‑itāt, “kakwēcim awīniwa ōma kā‑itāt.”
JHN.13.25	ēkosi ana okiskinohamawākan cīki ispayihow Jesusa ē‑itāt, “awīna ana, kā‑tipēyihcikēyan?”
JHN.13.26	Jesus ōmisi itēw “hāw, nika-akohcimāw pahkwēsikanis aspahcikanihk ēkwa nika-miyāw; ēwako ana kā‑itak.” ēkosi pahkwēsikanisa ē‑otināt kī‑akohcimēw aspahcikanihk, ēkwa miyēw Judasa okosisiyiwa Simon Iscariota. 
JHN.13.27	mayaw ē‑otināt pahkwēsikanisa Judas, maci-manitow kī‑māci-tipēyimik. Jesus itēw ēsa, “kakwēciyāho, tōta anima kā‑wī-tōtaman sēmāk.” 
JHN.13.28	aniki wiya kotakak mīcisowināhtikohk kā‑apicik namwāc nisitohtamwak ēsa tānēhki Jesus kā‑ohci-itāt Judasa. 
JHN.13.29	wiya Judas kā‑kī-kanawi-sōniyāwēt, itēyihtamwak ētikwē kiskinohamawākanak Jesus ē‑sīhkimāt kīkway kita-nitawi-atāwēyit kita-āpacihtācik wīhkohtowinihk, ahpō cī kita-miyāyit kīkway okitimākisiwa.
JHN.13.30	Judas kī‑otinēw anihi pahkwēsikanisa ēkwa ati-wayawīw ēsa. ē‑mēkwā-tipiskāyik ōma.
JHN.13.31	ē‑kī-wayawīyit Judasa, ōmisi itēw Jesus, “hāw, ayisiyinīwikosisān ēkwa okihcēyihtākosiwin kita-kiskēyihtākwaniyiw; ēkwa kisē-manitow okistēyihtākosiwin kita-kiskēyihcikātēyiw wiya ohci. 
JHN.13.32	ēkwa kīspin kisē-manitow okistēyihtākosiwin kiskēyihtākwaniyiw wiya ohci, ēkosi kisē-manitow wiya ohci kita-wāpahtihēw ē‑isi-kistēyihtākosiyit ayisiyinīwikosisāna ēkwa ēkosi kita-tōtam sēmāk. 
JHN.13.33	nicawāsimisitik, namōya kinwēs kika-wīci‑ayāmitināwāw. kika-nanātonawināwāw, māka ēkwa kiwīhtamātināwāw tānisi ē‑kī-itakik Jewak
JHN.13.34	ēkosi kimiyitināwāw oski-wiyasiwēwin, ēwako: kā‑isi-sākihitakok, ēkosi isi sākihitok. 
JHN.13.35	kīspin sākihitoyēko, ta‑kiskēyihtākwan nikiskinohamawākanak kiyawāw.”
JHN.13.36	Simon Peter ēsa kakwēcimēw, “kā‑tipēyihcikēyan, tānitē māka ōma ē‑wī-itohtēyan?”
JHN.13.36	“namōya sēmāk kika-kī-wīcēwināwāw itē kā‑wī-itohtēyān,” itēw ēsa Jesus, “māka mwēstas kika-pimitisahonāwāw.”
JHN.13.37	Simon Peter itēw ēsa, “kā‑tipēyihcikēyan, tānēhki ēkāya sēmāk ta‑kī-wīcēwitān? nitēpēyimon kita-nipōstamātān!”
JHN.13.38	Jesus ōmisi itēw, “tāpwē cī ē‑tēpēyimoyan kita-nipōstamawiyan? nitāpwān ōma kā‑ititān, namōya kita-kitow nāpē-pāhpahāhkwān ati-wāpahki iyikohk kī‑itwēyani nistwāw ēkāya ē‑nisitawēyimiyan.”
JHN.14.1	“ēkāya mikoskātēyihtamok kitēhiwāhk,” itēw ēsa Jesus. “mamisītotāhk kisē-manitow, ēkwa nīsta mamisītotawik. 
JHN.14.2	misi-tawāw ita kita-ayāyēk nohtāwiy owāskāhikanihk. niwī-nitawi-kwayācihtān ita kita-ayāyēk. namōya kika-wīhtamātināwāw kīspin ēkāya ēkosi kita-ihkihk. 
JHN.14.3	wiya ē‑wī-nitawi-kwayācihtamātakok ita kita-ayāyēk, kīhtwām mīna nika-pē-takohtān. ēkosi kika-itakimitināwāw kita-wīcēwiyēk, ēkosi kika-ayānāwāw ita kā‑wī-ayāyān. 
JHN.14.4	kikiskēyihtēnāwāw itē kā‑wī-itohtēyān ēkwa kikiskēyihtēnāwāw tānitē anima.”
JHN.14.5	Thomas ōmisi itēw ēsa, “hāw, namōya nikiskēyihtēnān tānitē ē‑wī-itohtēyan; ēkosi tānisi kita-kī-isi-kiskēyihtamāhk tānima mēskanaw kita-itohtahikoyāhk ēkotē?”
JHN.14.6	Jesus ōmisi itēw ēsa, “hāw, niya ōma mēskanaw, tāpwēwinihk ē‑itamok, itē ayisiyiniwak pimātisiwin kā‑miyikocik. niya piko mēskanaw kā‑itamok nohtāwiy isi. 
JHN.14.7	mitoni ē‑kiskēyimiyēk ohci, ēkosi pēyakwan mitoni kikiskēyimāwāw nohtāwiy, ōta ohci kikiskēyimāwāw ēkwa kiwāpamāwāw.”
JHN.14.8	Philip ēsa ōmisi kā‑itāt, “hāw, kā‑tipēyihcikēyan, wāpahtihinān kohtāwiy; ēwako piko kā‑nitawēyihtamāhk,” itēw.
JHN.14.9	Jesus ēsa itēw, “kinwēs ēkwa kiwīcēwitināwāw, ēkwa ēkāya ē‑kiskēyimiyan, Philip? awiyak ē‑wāpamit, wāpamēw nohtāwiya. tānēhki māka kā‑itwēyan, ‘wāpahtihinān ohtāwīmāw?’ 
JHN.14.10	namōya cī kitāpwēhtēn nohtāwiy ēkwa niya tāpiskōc ē‑pēyakoyāhk?” ōmisi ati-itēw okiskinohamawākana, “anihi kā‑wīhtamātakok namōya niya nimitonēyihcikanihk ohci, māka ohtāwīmāw kā‑wīcēwit wiya otōtamowin. 
JHN.14.11	tāpwēhtawik ē‑kikiskawit nohtāwiy ēkwa nohtāwiy ē-kikiskawak. kīspin ēkāya, tāpwēhtamok ohci kā‑kī-tōtamān ōhi atoskēwina. 
JHN.14.12	ē‑tāpwēyān ōma, awiyak tāpowakēyimici nika-kiskinawāpamik, ēkwa nawac ayiwāk kita-tōtam ispīhci ōhi ayisk ni‑wī-wīci-ayāmāw nohtāwiy. 
JHN.14.13	kīkway nitawēyihtamēko niwīhowinihk ohci nika-tōtēn, ēkosi nohtāwiy okistēyihtākosiwin kita-wāpahtihiwēt okosisimāwa ohci. 
JHN.14.14	kīspin natotamāyēko kīkway niwīhowinihk ohci nika-tōtēn.”
JHN.14.15	kīspin kisākihināwāw kika-nanahihtēnāwāw niwiyasiwēwina. 
JHN.14.16	nika-kakwēcimāw ohtāwīmāw kita-miyikoyēk kotak wīcohkamākēwa ka‑kisātikoyēk kākikē. 
JHN.14.17	ēwako ahcāhk kā‑wāpahtihāt ayisiyiniwa tāpwēwin kisē-manitowa ohci. ayisiyiniwak ōta askīhk namōya kī‑miyo-otinēwak ayisk ēkāya ē‑kī-wāpamācik ahpō ēkāya ē‑kiskēyimācik. māka kiyawāw kikiskēyimāwāw ayisk kikisātikowāw ēkwa kika-wīcēkowāw.
JHN.14.18	“ispīhk sipwēhtēyāni namōya kika-nakatitināwāw kita-wīcihisoyēk; kāwi kika-pē-otihtitināwāw. 
JHN.14.19	ayisiyiniwak ōta askīhk namōya kīhtwām nika-wāpamikwak, māka kiyawāw kika-wāpamināwāw. ayisk mēkwāc nipimātisin, kīstawāw kika-pimātisināwāw. 
JHN.14.20	ēwako kīsikāw otihcipayiki, kika-kiskēyihtēnāwāw niya ēkwa nohtāwiy tāpiskōc pēyak ayisiyiniw, ēkwa niya ēkwa kiyawāw tāpiskōc pēyak ayisiyiniw.
JHN.14.21	“kīspin awiyak nanahihtahki niwiyasiwēwina ēwako ēsa kā‑sākihit. awiyak sākihici ēwakoni nohtāwiy kita-sākihēw; nīsta nika-sākihāw ēkwa nika-kiskēyihtamōhāw awīna niya.”
JHN.14.22	Judas (namōya māka Judas Iscariot) itēw ēsa, “hāw, kā‑tipēyihcikēyan, tānisi māka ē‑itakimiyāhk kita-wāpamitāhk, māka ēkāya ē‑itakimacik ayisiyiniwak ōta askīhk kita-wāpamiskik?”
JHN.14.23	Jesus ēsa ōmisi itēw, “kīspin awiyak sākihici kita-nanahihtam nikiskinohamākēwin. nohtāwiy kita-sākihēw ēkwa nohtāwiy mīna niya nika-pē-wāpamānān ēkwa nika-wīci‑ayāmānān. 
JHN.14.24	awiyak ēkāya sākihici namwāc ta‑nanahihtam nikiskinohamākēwin. ēkwa ōma kiskinohamākēwin kā‑pēhtamēk namōya niya piko nimāmitonēyihcikanihk ohci, māka nohtāwiy ohci ēwako kā‑pē-isitisahot.
JHN.14.25	“kiwīhtamātināwāw ōma kēyāpic kā‑wīcētakok. 
JHN.14.26	ohtāwīmāw kita-pē-isitisahwēw wīcohkamākēw kā‑kanātisiyit ahcāhkwa niwīhowinihk kita-kiskinohamākoyēk kahkiyaw kīkway kita-ohci-kiskisiyēk ōma kā‑wīhtamātakok.
JHN.14.27	“kitōtātināwāw kita-ayāyēk pēyahtakēyimowin kitēhiwāhk; pēyakwan nīsta pēyahtakēyimowin kā‑ayāyān nitēhihk. namōya kitōtātināwāw kita-ayāyēk ōma pēyāhtakēyimowin pēyakwan ōta askīhk kā‑isi-mēkicik ayisiyiniwak. ēkāya mikoskātēyihtamok ēkāya kostamok ōma kā‑wī-ispayik. 
JHN.14.28	kikī-pēhtawināwāw ē‑ititakok, ‘niwī-sipwēhtān, māka kika-pē-kīwētotātināwāw.’ kīspin kisākihināwāw, kika-miywēyihtēnāwāw ē‑wī-nātak nohtāwiy, ayisk nawac kihcēyihtākosiw ispīhci niya.
JHN.14.29	“ēwako ōma āsay kikī-wīhtamātināwāw mwayēs ēkosi ispayik, ēkosi ispayiki kika-tāpwēhtēnāwāw. 
JHN.14.30	namōya kinwēs kika-pīkiskwātitināwāw, ayisk ana kā‑pimipayihtāt ōma askiy ē‑wī-takosihk. namōya ayiwāk sōhkātisiwin ayāw ispīhci niya, 
JHN.14.31	māka ayisiyiniwak piko kita-kiskēyihtahkik ē‑sākihak ohtāwīmāw, ēwako ohci kā‑tōtamān kahkiyaw kīkway ē‑isi-nitawēyimit.
JHN.14.31	“mahti sipwēhtētāk ōta ohci,” itēw.
JHN.15.1	“niya tāpwē piko sōmināhtik, ēkwa nohtāwiy okistikēwiyiniw. 
JHN.15.2	manipitam tahto wacihkwanisa niya ohci ēkāya kā‑mīnisiwiyiki ēkwa kīskisam tahto wacihkwanisa kā‑mīnisiwiyiki, ēkosi ē‑kī-kanācihtāt nawac ayiwāk mīnisiwiyiwa. 
JHN.15.3	āsay kikī-pēkihikawin kiskinohamākēwinihk ohci kā‑kī-wīhtamātakok. 
JHN.15.4	wīcēwik ēkwa kika-wīcētinawāw. wacihkwanis namwāc kita-mīnisiwiw piskihci; piko kita-kikamok sōmināhtik. pēyakwan ēkosi namwāc nānitaw kika-kī-tōtēnāwāw, piko kita-wīcēwiyēk.
JHN.15.5	“niya sōmināhtik ēkwa kiyawāw wacihkwanisa. awiyak kikiskawici mīna kikiskawaki kita-mīnisiwiw kwayask. namōya kīkway kika-kī-tōtēnāwāw, piko kita-wīcihitakok. 
JHN.15.6	awiyak ēkāya ē‑kikiskawit kita-wēpināw tāpiskōc wacihkwanis, kita-pāsow; ēkotowihk wacihkwanisak māwasakonāwak ēkwa macostēwēpināwak ēkwa mēstihkasowak. 
JHN.15.7	kīspin kikikiskawināwāw ēkwa kikikiskākonāwāw nipīkiskwēwina, ēkwa natotamawāyēko ohtāwīmāw piko kīkway kika-miyikowāw. 
JHN.15.8	kīspin kwayask kimīnisiwiwināwāw kita-nōkwan ē‑okiskinohamawākanimitakok, ē‑wāpahtihāyēkok ayisiyiniwak iyikohk ē‑kistēyihtākosit ohtāwīmāw. 
JHN.15.9	kisākihitināwāw kā‑isi-sākihit ohtāwīmāw; kisātamok nisākihitowinihk. 
JHN.15.10	kīspin kinanahihtēnāwāw nisīhkihkēmowina, nisākihiwēwinihk kika-ayānāwāw, pēyakwan kā‑isi-nanahihtawak nohtāwiy ē‑isi-nitawēyihtahk ēkwa tāpitawi nitayān osākihiwēwinihk.
JHN.15.11	“kiwīhtamātināwāw ōma ēkosi nimiywēyihtamowin kita-sākaskinēskākowāw ēkwa kimiywēyihtamowiniwāw kita-tēpipayik. 
JHN.15.12	niwiyasiwēwin ōma ēwako: kita-sākihitoyēk kā‑isi-sākihitakok. 
JHN.15.13	māwaci-nīkānēyihtākwan sākihiwēwin kīspin ayisiyiniw ē‑nipōstamawāt otōtēma. 
JHN.15.14	kiyawāw nitōtēmak kīspin ē‑tōtamēk ē‑ititakok. 
JHN.15.15	namōya ayiwāk kiyawāw nitatoskēyākanak kitisiyihkātitināwāw, ayisk atoskēyākan namwāc kiskēyihtam tānisi ē‑itahkamikisiyit otōkimāma. māka nawac nitōtēmak kitisiyihkātitināwāw ayisk kiwīhtamātināwāw kahkiyaw kīkway nohtāwiy kā‑wīhtamawit. 
JHN.15.16	namōya ki‑kī-nawasōnināwāw; ki‑kī-nawasōnitināwāw ēkwa ki‑kī-itakimitināwāw kita-itohtēyēk kita-mīnisiwiyēk mistahi, mīnisa ēkāya wihkāc kā‑misiwanātahki. ēkosi ohtāwīmāw kika-miyikowāw kīkway ē‑natotamawāyēk niwīhowinihk. 
JHN.15.17	ēwako ōma kā‑itasowātakok: kita-sākihitoyēk.
JHN.15.18	“kīspin askīhk kipakwātikawināwāw, kiskisik niya nikī-pakwātikawin nīkān. 
JHN.15.19	kīspin kī‑tipēyihtākosināwāw askīhk, ēkosi kika-kī-sākihikowāwak tāpiskōc ē‑tipēyihtākosiyēk. māka kikī-nawasōnitināwāw ōta askīhk ohci, ēkwa namōya ēkota kitakisonāwāw; ēwako ohci kā‑pakwātikawiyēk. 
JHN.15.20	kanokiskisik ōma kā‑kī-wīhtamātakok, ‘namōya atoskēyākan ayiwāk itēyihtākosiw ispīhci otōkimāmā.’ kīspin nikī-kakwātakihikwak, ēkosi kīstawāw kika-kakwātakihikowāwak. kīspin kī‑nanahihtamwak nikiskinohamākēwin, ēkosi kīstawāw kika-nanahihtākowāwak. 
JHN.15.21	nanātohk kika-tōtākawināwāw ayisk ē‑wīcēwiyēk ohci ēkwa ēkāya ē‑kiskēyimācik ana kā‑pē-isitisahoyit.
JHN.15.22	“namōya ta‑kī-itēyihtākwan ē‑maci-tōtahkik kīspin ēkāya kī‑pē-itohtēwak ēkwa ēkāya kī‑pīkiskwātakik; māka namōya ēkwa kita-kī-kotawāyitwēwak omaci-tōtamowiniwāw ohci. 
JHN.15.23	awiyak pakwāsici, pakwātēw nohtāwiya. 
JHN.15.24	namōya ka‑ohci-pāstāhowak kīspin ēkāya kā‑ohci-tōtamān anihi kīkwaya namōya awiyak kotak ē‑ohci-tōtahk; wiya ē‑kī-wāpahtākik nitōtamowina, ēkosi nipakwātikonānak niya mīna nohtāwiy. 
JHN.15.25	ohcitaw ēkosi ta‑kī-ispayik kita-pakwāsicik wiya ēkosi ē‑itasinahikātēyik wiyawāw owiyasiwēwiniwāw kita‑nōkwaniyik: ‘namōya kīkway ohci nikī-pakwātikwak.’
JHN.15.26	“owīcohkamākēw ka‑takohtēw, kā‑kanātisit ahcahk, ēwako kā‑wī-tāpwēt kisē-manitowa ohci ēkwa ohtāwīmāwa ē‑ohcīt ohci. kā‑wī-itisahamātakok ohtāwīmāw ohci, ēwako nika-ācimik. 
JHN.15.27	ēkwa kīstawāw kika-ācimināwāw, wiya nistam ohci ki‑kī-pē-wīcēwināwāw.”
JHN.16.1	“kikī-wīhtamātināwāw ōma, ēkosi ēkāya kita-pakitinamēk kitāpwēhtamowiniwāw. 
JHN.16.2	kika-wayawī-wēpinikawināwāw kita-mawimoscikēyēk ayamihēwikamikohk, ēkwa kita-ispayiw awiyak nipahikoyēko kita-itēyihtam ē‑atoskawāt kisē-manitowa. 
JHN.16.3	ayisiyiniwak ēkosi kita-tōtamwak ayisk namōya kiskēyimēwak ohtāwīmāwa mīna namōya nīsta nikiskēyimikwak. 
JHN.16.4	māka kikī-wīhtamātināwāw ōma, ēkwa otihcipayiki ēkosi kita-tōtahkik, kika-kiskisināwāw ē‑kī-wīhtamātakok.
JHN.16.4	“namwāc kitohci-wīhtamātināwāw ēwako ōma nistam ē‑māci-kiskinohamātakok ayisk ē‑kī-wīcētakok. 
JHN.16.5	ēkwa ōma ē‑wī-nātak ana kā‑kī-pē-isitisahot, āhci piko namwāc kikakwēcimināwāw tānitē ē‑wī-itohtēyān. 
JHN.16.6	ēkwa mistahi kimihtātēnāwāw ōma ē‑wīhtamātakok. 
JHN.16.7	ē‑tāpwēyān ōma kā‑itwēyān, nawac kika-miywāyānāwāw sipwēhtēyāni, ayisk kīspin ēkāya sipwēhtēyāni, namōya owīcihtāsow kika-pē-nātikowāw. māka sipwēhtēyāni nika-pē-isitisahwāw. 
JHN.16.8	ēkwa takohtēci kita-kēhcināmēw ayisiyiniwa ōta askīhk ēkāya kwayask ē‑isi-nisitohtahkik maci-tōtamowin, ahpō kīkway anima kwayask itātisiwin, ēkwa tānisi kisē-manitow ē‑isi-wiyasiwātahk māyi-tōtamowin. 
JHN.16.9	namōya kiskēyihtamwak kīkway anima maci-tōtamowin, ayisk namōya nitāpowakēyimikwak. 
JHN.16.10	namōya kiskēyihtamwak kīkway anima miyo-tōtamowin, ayisk ē‑wī-itohtēyān nohtāwiy ēkwa namōya wīhkāc kihtwām kika-wāpamināwāw. 
JHN.16.11	namōya kwayask isi-nisitohtamwak wiyasiwātikowin, ayisk āsay kisē-manitow kī‑maci-akimēw ana kā‑pimipayihtāt ōma askīhk.
JHN.16.12	“ayiwāk ihtakwan kita-kī-wīhtamātakok, māka ēkwa osām mistahi kiyawāw ohci kita-pēhtamēk. 
JHN.16.13	ispīhk kā‑kanātisit-ahcāhk takohtēci kita-wāpahtihiwēw tāpwēwinihk manitowa ē‑itātisiyit. kika-tōtamākowāw kita-kiskēyihtamēk iyawisk tāpwēwin. namōya kika-pīkiskwātam wiya ohci, kita-pīkiskwātam anima kā‑kī-isi-pēhtahk ēkwa kika-wīhtamākowāw tānisi ē‑wī-ihkihk. 
JHN.16.14	nika-kistēyihtākohik ayisk kita-otinam anima kā‑itwēwak ēkwa kika-wīhtamākowāw. 
JHN.16.15	kahkiyaw anima nohtāwiy kā‑tipēyihtahk, ēwako nīsta nitipēyihtēn, ēwako ohci kā‑ohci-itwēyān, ahcāhk nika-natohtāk anima kā‑wīhtamawak ēkwa kika-wīhtamākowāw.
JHN.16.16	“wīpac namōya kika-wāpamināwāw, ēkwa mwēscasēs kika-wāpamināwāw.”
JHN.16.17	ātiht okiskinohamawākana kā‑kakwēcihtoyiwa ē‑itwēyit, “tānisi ana ē‑wī-kakwē-itwēt, ‘wīpac namōya kika-wāpamināwāw, ēkwa mwēscasēs kika-wāpamināwāw;’ ēkwa ati-itwēw, ‘ayisk ē‑wī-nātak ohtāwīmāw?’ 
JHN.16.18	tānisi ōma kā‑wī-kakwē-itwēt, ‘wīpac’? namōya kinisitohtawānaw!”
JHN.16.19	Jesus ēsa kiskēyihtam ē‑nōhtē-kakwēcimikot, ēkosi ōmisi itēw ēsa, “nikī-itwān, ‘wīpac namōya kika-wāpamināwāw, ēkwa mwēscasēs aciyaw kika-wāpamināwāw.’ ēwako cī ōma kā‑ohci-kakwēcimitoyēk? 
JHN.16.20	ē‑tāpwēyān ōma kā‑itwēyān, kika-mātonāwāw mīna kika-moskomonāwāw, māka ayisiyiniwak kita-miywēyihtamwak; ēkwa kiyawāw kika-pīkiskātēyimonāwāw, māka piyisk kika-miywēyihtēnāwāw. 
JHN.16.21	ispīhk iskwēw ē‑wī-wāpamāwasot, kakwātakēyimow ayisk ē‑otihcipayiyik kita-wīsakēyihtahk; māka ispīhk ē‑nōkosiyit ocawāsimisa, wanikiskisiw ē‑kī-wīsakēyihtahk, ayisk ē‑miywēyihtahk oskawāsisa ē‑nōkosiyit ōta askīhk. 
JHN.16.22	ēkosi tāpiskōc kīstawāw kita-ispayihikoyēk: mēkwāc kikitimākēyimonāwāw, māka kīhtwām kika-wāpamitināwāw, ēkwa kika-miywēyihtēnāwāw, ēkāya kita-kī-maskamikawiyēk.
JHN.16.23	“ēwako kīsikāw otihcipayiki namōya ayiwāk kika-natotamawināwāw kīkway ohci. ē‑tāpwēyān ōma kā‑wī-itwēyān, ohtāwīmāw kika-pakitinamākowāw natotamēko kīkway niwīhowinihk ohci. 
JHN.16.24	isko anohc namōya kīkway kinatotamānāwāw niwīhowinihk. natotamok, ēkosi kika-miyikawināwāw, ēkosi kika-miywēyihtēnāwāw tāpwē piko.
JHN.16.25	“ē‑aspahākēmoyān ōma ōhi kā‑pē-wīhtamātakok kīkwaya. māka kita-ispayiw ēkāya kita-aspahākēmoyān. nika-ācimāw ohtāwīmāw ēkota ohci kwayask kita-nisitohtamēk. 
JHN.16.26	ispīhk otihcipayiki kika-natotamawāwāw niwīhowinihk; namōya kā‑katāc kita-natotēstamātakok, 
JHN.16.27	ayisk ohtāwīmāw kisākihikowāw. kisākihikowāw wiya ē‑sākihiyēk ohci ēkwa ē‑tāpowakēyihtamēk kisē‑manitow ē‑isitisahot. 
JHN.16.28	nikī-pē-itohtān ohtāwīmāw ohci, ēkwa ōta askīhk kā‑kī-takohtēyān; ēkwa ani niwī-nakatēn ōma askiy mīna ē‑wī-nātak ohtāwīmāw.”
JHN.16.29	ēkwa okiskinohamawākana ōmisi itik ēsa, “hāw, ēkwa kwayask kiwīhtamawinān, ēkāya ē‑aspahākēmoyan! 
JHN.16.30	nikēhcināhonān ēkwa kahkiyaw kīkway ē‑kiskēyihtaman; namōya kā‑katāc awiyak kita-kā-kakwēcimisk. ēkota ohci nitāpwēhtēnān kisē-manitow ē-ohciyan.”
JHN.16.31	Jesus itēw ēsa, “kitāpowakēyimināwāw cī ēkwa? 
JHN.16.32	kita-otihcipayiw, āsay ispayin, ispīhk ka‑ayāyēk nanānis itē kā‑wā-wīkiyēk ēkwa nika-nisikatisin. māka namwāc ninisikatisin ayisk ohtāwīmāw niwīcēwik. 
JHN.16.33	kiwīhtamātināwāw ōma ēkosi pēyāhtakēyimowin kika-ayānāwāw ē‑wīcēwiyēk ohci. ōta askīhk kika-kakwātakihtānāwāw. māka nāpēhkāsok! nikī-sākōcihtān ōma askiy.”
JHN.17.1	Jesus ē‑kīsi-pīkiskwēt kī‑tastasāpiw ispimihk isi ēkwa ōmisi kā‑itwēt, “nohtā, otihcipayiw ēkwa. wāpahtihik ayisiyiniwak okistēyihtākosiwin kikosis, ēkosi wīsta kikosis kita-wāpahtihiwēw kikistēyihtākosiwin. 
JHN.17.2	ayisk kikī-miyin sōhkisiwin kita-tipēyimakik kahkiyaw ayisiyiniwak, ēkosi aniki kā‑tipēyihtamōhiyan kita-pimātisicik kākikē. 
JHN.17.3	ēkwa ē‑kiskēyimiskik kiya piko tāpwē kisē-manitow ēkwa Jesus Christ kā‑kī-pē-isitisahwat, ayisiyiniwak ēkota otinikēwak kākikē-pimātisiwin. 
JHN.17.4	nikī-wāpahtihiwān kikistēyihtākosiwin ōta askīhk. nikī-kīsihtān anima atoskēwin kā‑kī-mamisītotawiyan kita-tōtamān. 
JHN.17.5	nohtā! miyin kistēyihtākosiwin ōma ēkwa kā‑ayāyan tāpiskōc pēyakwan isi kā‑kī-ayāyān kā‑kī-wīcēwitān mwayēs askiy osīhcikātēk.
JHN.17.6	“nikī-kiskēyihtamōhāwak kiya ohci aniki kā‑kī-tipēyihtamōhiyan ōta askīhk. kikī-tipēyimāwak māka kikī-miyin. kī‑nanahihtamwak kititwēwin. 
JHN.17.7	ēkwa kiskēyihtamwak kahkiyaw kīkway kā‑kī-miyiyan kiya ē‑ohcīstamawiyan. 
JHN.17.8	nikī-ācimostawāwak anima kākī-miyiyan kititwēwin, ēkwa kī‑otinamwak; kiskēyihtamwak kiya tāpwē ē‑kī-pē-isitisahoyan ēkwa ēwako tāpowakēyihtamwak.
JHN.17.9	“nitayamihēstamawāwak. namōya nitayamihēstamawāwak aniki kotak ayisiyiniwak ōta askīhk ohci māka aniki piko kā‑kī-tipēyihtamōhiyan ayisk ē‑wīcēskik. 
JHN.17.10	aniki kā‑ayāwakik kitipēyimāwak, ēkwa aniki kā‑ayāwacik nitipēyimāwak ēkosi nikistēyihtākohikwak. 
JHN.17.11	ēkwa ōma ē‑wī-nātitān; namōya ayiwāk nitayān askīhk, māka wiyawāw ayāwak ōta askīhk. kā‑kihcihtwāwisiyan ohtāwīmāw! kiwīhowinihk ohci kitēyimik kā‑kī-isi-kitēyimiyan, ēkosi kita-pēyako-māmawi-ayāwak tāpiskōc kā‑isi-pēyakoyahk. 
JHN.17.12	ē‑mēkwā-wīcēwakik nikī-kitēyimāwak kiwīhowinihk, ēwako wīhowin kā‑kī-miyiyan. nikī-kitēyimāwak ēkwa namwāc pēyak nitohci-wanihāw, ana piko kā‑itēyimikowisit ta‑wanihot, ēkota ohci kita-kiskēyihtākwahk kihci-masinahikan ē‑tāpwēwiniyik. 
JHN.17.13	ēkwa ōma ē‑nitawi-nātitān, ēkwa ēwakoni ōhi nititwān ōta askīhk nimiywēyihtamowin kita-ayācik otēhiwāhk tāpwē piko. 
JHN.17.14	nikī-wīhtamawāwak anima kā‑kī-itwēyan, ēwako ohci ayisiyiniwak kā‑pakwātācik ayisk namōya tipēyihtākosiwak askīhk, tāpiskōc niya ēkāya kā‑tipēyihtākosiyān ōta askīhk. 
JHN.17.15	namōya ē‑kakwēcimitān kita-otinacik ōta askīhk ohci, māka kita-kanawēyimacik ēkāya ka‑macipayihikocik anihi macāyisa kā‑itimiht. 
JHN.17.16	tāpiskōc ē‑omānitēwicik ōta askīhk ēkosi nīsta. 
JHN.17.17	kistakihtamāso tāpwēwinihk ohci; kititwēwin ēwako tāpwēwin. 
JHN.17.18	kā‑isi-pē-isitisahoyan ōta askīhk, pēyakwan ēkosi nisipwēhtisahwāwak askīhk isi. 
JHN.17.19	wiyawāw ohci ēkwa nipakitinison kita-atoskātān, ēkosi wīstawāw tāpwē piko kita-pakitinisocik kita-atoskāskik.
JHN.17.20	“namōya piko ōki kā‑ayamihēstamawakik, māka wīstawāw nitayamihēstamawāwak aniki kā‑tāpwēhtawicik ayisk ohci otitwēwiniwāw. 
JHN.17.21	nitayamihān kahkiyaw kita-pēyako-waskawītotahkik. nohtā! pitanē kita‑wī-māmawi-wīcēwikonānak tāpiskōc kiya kā‑wīcēwiyan ēkwa niya kā‑isi-wīcētān. kita-wī-pēyako-māmawi-wīcēwitowak, ēkota ohci ayisiyiniwak kita-tāpwēhtahkik ōta ē‑kī-pē-isitisahoyan. 
JHN.17.22	nimiyāwak anima kistēyihtākosiwin kā‑kī-miyiyan, ēkota ohci kita-pēyakocik tāpiskōc kiyānaw kā‑pēyakoyahk. 
JHN.17.23	niwīcēwāwak mīna kiwīcēwin, ēkosi kwayask kita-māmawi-wīcēhtocik. ēkwa ayisiyiniwak ōta askīhk kita-kiskēyihtamwak ē‑kī-pē-isitisahoyan, ēkwa ē‑sākihacik tāpiskōc kā‑isi-sākihiyan.
JHN.17.24	“nohtā, kikī-miyin, ēkwa ninitawēyimāwak itē ayāyāni wīstawāw kita-ayācik ēkotē. ēkosi kita-wāpahtahkik nikistēyihtākosiwin kā‑kī-miyiyan ayisk kikī-sākihin mwayēs askiy ē-osīhcikātēk. 
JHN.17.25	nohtā kā‑kwayaskwātisiyan, ayisiyiniwak ōta askīhk namwāc kitohci-kiskēyimikwak, māka niya ki‑kiskēyimitin ēkwa ōki kiskēyihtamwak ē‑kī-pē-isitisahoyan. 
JHN.17.26	nikiskēyihtamōhāwak kiwīhowin, ēkwa namōya ēwako nika-pōnihtān, ēkota ohci kā‑isi-sākihiyan kita-wīcēkocik ēkwa nīsta kita-wīcēwakik.”
JHN.18.1	Jesus ē‑kī-kīsi-ayamihāt kī‑sipwēhtēw okiskinohamawākana asici ēkwa kī‑ati-āsowahamwak Kidron sīpīsis. ēkotē kī‑ayāw kiscikānis ēkwa ati-pīhtikwēwak ēsa. 
JHN.18.2	Judas omisihiwēw kī‑kiskēyihtam tānita ōma, ayisk mihcētwāw ēkota Jesus ēkwa okiskinohamawākana kī‑itohtēwak ēsa māna. 
JHN.18.3	ēkosi ēkota kiscikānisihk Judas kī‑itohtahēw Roman simākanisa asici okanawēyihcikēwa kihci-ayamihēwikamikohk ohci, kihci-ayamihēwiyiniwa ē‑isitisahwāyit ēkwa Phariseewa; kī‑nīmāskwēyiwa ēkwa ē‑tahkonamiyit wāsaskotēnikana mīna wāstēnamākana. 
JHN.18.4	Jesus kī‑kiskēyihtam tānisi ē‑wī-ispayihikot, ēkosi kī‑nīkānikāpawiw ēkwa itēw ēsa, “awīna kā‑natonawāyēk?”
JHN.18.5	“Jesus Nazarethihk kā‑ohcīt,” itik ēsa.
JHN.18.5	“niya ēwako,” kā‑itāt ēsa.
JHN.18.5	ēkota ēsa wīcikāpawīstawēw Judas omisihiwēw. 
JHN.18.6	mayaw Jesus ē‑itwēt, “niya ēwako,” kī‑asēkāpawiwak mīna kī‑pahkisinwak. 
JHN.18.7	āsay mīna kakwēcimēw ēsa, “awīna kā‑natonawāyēk?”
JHN.18.7	“Jesus Nazarethihk ohci,” itik mīna.
JHN.18.8	“āsay kiwīhtamātināwāw ēwako niya,” itēw ēsa Jesus. “ēkosi kīspin kinatonawināwāw, kiyām ōki kā‑wīcēwicik kita-ati-sipwēhtēwak.” 
JHN.18.9	ēwako ōma ē‑kī-itwēt, “nohtā, namōya pēyak nitohci-wanihāw kā‑kī-miyiyan,” kita-tipipayiyik.
JHN.18.10	Simon Peter kī‑otihtinam omōhkomān mīna ē‑pakamahwāt māwaci-kihci-ayamihēwiyiniwa otatoskēyākaniyiwa Malchus ē‑isiyihkāsoyit kī‑kīskatahamwēw ohtawakāyiw kihciniskihk. 
JHN.18.11	ōmisi kā‑itāt ēsa Jesus Petera, “awas asowatā kimōhkomān! ē‑itēyihtaman cī ēkāya kita-kakwātakihtāyān nohtāwiy kā‑kī-itakimit kita-kakwātakihtāyān?”
JHN.18.12	ēkwa ēsa Roman simākanisak asici simākanisiwikimāwa ēkwa Jewak
JHN.18.13	ēkwa itohtahēwak ēsa Annasa. ēwako otānisa kā‑wīkimāyit Caiaphasa, mēkwāc ēkospīhk ē‑māwaci-kihci-ayamihēwiyinīwiyit ēwako askīwin. 
JHN.18.14	ēwako awa Caiaphas nistam ēsa kā‑kī-itāt Jewikimāwa nawac ta‑miywāsin kīspin pēyak nāpēw kita-nipōstamawāt kahkiyaw ayisiyiniwa.
JHN.18.15	Simon Peter mīna kotak kiskinohamawākan kī‑pimitisahwēwak Jesusa ēsa. ana kotak kiskinohamawākan ēsa kwayask kiskēyimik māwaci-kihci-ayamihēwiyiniwa, ēkosi kī‑ati-pīhtikwēw wayawītimāyihk owāskāhikaniyihk māwaci-kihci-ayamihēwiyiniwa. 
JHN.18.16	Peter wiya kī‑na-nīpawiw iskwāhtēmihkānihk, ēkwa ana kotak kiskinohamawākan kī‑nitawi-kitotēw oskinīkiskwēwa ē‑kanawiskwāhtawēyit, ēkosi pīhtikwahēw Petera. 
JHN.18.17	ana oskinīkiskwēw iskwāhtēmihk kā‑nīpawit ōmisi itēw ēsa Petera, “namōya cī kiya pēyak okiskinohamawākana ana nāpēw?”
JHN.18.17	“namōya niya,” itēw ēsa Peter.
JHN.18.18	kī‑kisin tipiskāw, ēkosi atoskēyākanak ēkwa okanawēyihcikēwa kī‑kotawēwak kaskaskisēkān ē‑pōnahkik ēkota ē‑awasocik, ēkwa Peter wīsta ēkota kī‑nitawi-nīpawiw ē‑awasot.
JHN.18.19	māwaci-kihci-ayamihēwiyiniw kī‑kakwēcimēw Jesusa awīniwa okiskinohamawākana mīna kīkway kā‑kiskinohamākēt. 
JHN.18.20	Jesus ēsa ōmisi itēw, “namōya kīkway niwīhtēn kīmōc. ni‑kī-kiskinohamākān ayamihēwikamikwa ēkwa kihci-ayamihēwikamikohk piko, ita ayisiyiniwak ē‑māmawi-ayācik. namwāc wīhkāc kīmōc kīkway nititwān. 
JHN.18.21	tānēhki kā‑kakwēcimiyan? kakwēcimik ayisiyiniwak kā‑kī-pēhtawicik. kakwēcimik tānisi ē‑kī-itakik. kiskēyihtamwak tānisi ē-kī-itwēyān.”
JHN.18.22	ispīhk Jesus ē‑pōni-pīkiskwēt, pēyak anihi okanawēyihcikēwa pasihkwēhok ēsa ē‑itwēyit, “namōya ēkosi kita-kī-isi-pīkiskwātat māwaci-kihci-ayamihēwiyiniw.”
JHN.18.23	Jesus itēw ēsa, “kīspin kīkway nikī-māyi-pīkiskwātēn, wihtamawik ōki kīkway anima kā‑kī-itwēyān. māka kīspin nikī-tāpwān, tānēhki kā‑pasihkwēhoyan?”
JHN.18.24	ēkosi ēsa Annas itisahamaēw Caiaphasa māwaci-kihci-ayamihēwiyiniwa. kēyāpic ēsa ē‑tahkopitēyiki ocihciya Jesus.
JHN.18.25	Peter wiya ē‑mēkwā-awasot ēkota kēyāpic ē‑nīpawit. ōmisi kā‑itikot awiya, “namōya cī kiya mīna okiskinohamawākana ana nāpēw?”
JHN.18.25	Peter ēsa ānwēhtam, “namōya niya,” kā‑itāt ēsa.
JHN.18.26	pēyak ana māwaci-kihci-ayamihēwiyiniw otatoskēyākana ēkota ayāyiwa ēsa, ēwako atoskēyākan ē‑wāhkōmāt anihi Petera kā‑kī-kīskwēpahamwāt ohtawakāyiw, ē‑kakwēcimikot ēsa, “namōya cī ki‑kī-wāpamitin kiscikānisihk ē‑wīcēwat ana nāpēw?”
JHN.18.27	“namōya,” kā‑itwēt Peter āsay mīna. sēmāk ēsa kā‑matwē-kitot nāpē-pāhpahāhkwān.
JHN.18.28	wīpac ē‑kīkisēpāyāk Caiaphas owāskāhikanihk ohci Jesus kī‑itohtahāw Pilate okihci-wiyasiwēwikimāw owāskāhikanihk ēsa. Jewak okimāwak namwāc ohci-pīhtikwēwak namōya ē-nohtē-wīhpācihocik, ayisk ē‑kanātisi-isihcikēcik wiya ē‑wī-mīcisocik miyāskākēwi-wīhkohtowinihk. 
JHN.18.29	ēkwa Pilate kī‑pē-wayawītotawēw ēkwa kakwēcimēw ēsa, “tānisi ē‑itwēyēk, kīkway cī ē‑māyi-tōtahk awa nāpēw?”
JHN.18.30	ōmisi itēwak ēsa, “kīspin namwāc ohci-ma-māyinikēw, namwāc nika-pē-itohtāmātinān.”
JHN.18.31	Pilate itēw ēsa, “ēkosi māka, kiyawāw otinihk ēkwa wiyasiwātihk kiyawāw kiwiyasiwēwiniwāhk ohci.”
JHN.18.31	ōmisi itēwak, “namōya nipakitinamākawinān awiyak kita-nipahāyāhk.” 
JHN.18.32	kī‑ihkin kita-tipipayik ēsa Jesus kā‑kī-itwēt tānisi ē‑wī-isi-nipit.
JHN.18.33	Pilate ēsa kī‑pīhtikwēw kīhtwām okimāwikamikohk ēkwa kī‑tēpwātēw Jesusa kita-pēsīmiht ēkwa itēw, “kiya cī Jewak okihci-ōkimāmiwāwa?”
JHN.18.34	Jesus ēsa ōmisi itēw, “kiya cī kititēyihtamowin ōma kā‑kakwēcimiyan, ahpō cī ē‑kī-pēhtawacik kotakak ē‑ācimicik?”
JHN.18.35	Pilate itēw, “niya cī Jew ē‑itēyimiyan? kiya aniki kitiyinīmak mīna kihci-ayamihēwiyiniwak kā‑pakitinamawicik. kīkway kā‑kī-tōtaman?”
JHN.18.36	Jesus ōmisi itēw ēsa, “nitōkimāwiwin namōya ōta ohci askiy. kīspin ōta ohci nitōkimāwiwin ēkosi ōki kā‑pimitisahocik nika-kī-nōtinikēstamākwak ēkāya kita-otinicik Jewikimāwa. nitōkimāwiwin namōya ōta ohci askiy!”
JHN.18.37	Pilate itēw, “ēkosi cī ōma kiya ē‑kihci-okimāwiyan?”
JHN.18.37	Jesus ōmisi kā‑itāt ēsa, “kiya ōma kā‑itwēyan ē‑kihci-okimāwiyān. ōta askīhk nikī-pē-itohtān, ēkwa nikī-nihtāwikin pēyak kīkway ohci: kita-wīhtamān tāpwēwin. awiyak kā‑ayāt tāpwēwin ninatohtāk.”
JHN.18.38	“kīkway māka anima tāpwēwin?” kā‑itwēt ēsa Pilate.
JHN.18.38	ēkosi ōma ē‑kī-itwēt Pilate kī‑ati-wayawīw, ayisiyiniwa ē‑itāt ēsa, “namwāc kīkway nimiskēn kita-ohci-misihot awa nāpēw. 
JHN.18.39	māka kiyawāw ē‑itastēk kitisīhcikēwiniwāw, kipakitinamātināwāw māna pēyak kipahwākan tāpitawi kā‑miyāskākēwi-wīhkohkēyēk. kinitawēyihtēnāwāw cī kita-pakitinamātakok awa okihci-ōkimāmiwāwa Jewak?”
JHN.18.40	kī‑tēpwēwak ayisiyiniwak ē‑itwēcik ēsa, “namōya ēwako, māka Barabbas.” (ēwakoni ōhi okimotiska.)
JHN.19.1	Pilate kī‑itasowēw simākanisa kita-wīkatētahāyit Jesusa ēkwa kita-pasastēhwāyit. 
JHN.19.2	simākanisak kī‑wāskānēnēwak okāminakasīwāhcikosa ē‑tēhtahācik ostikwāniyihk. ēkwa ē‑nīpāmāyātaniyik akohp kī‑akwanahwēwak ēsa. 
JHN.19.3	ēkwa ē‑pē-nātācik kā‑kīhtwām ē‑pasihkwēhwācik ēkwa ē‑itācik “kiya Jewak
JHN.19.4	āsay mīna kīhtwām Pilate kī‑wayawīkāpawiw ēkwa ōmisi itēw Jewa, “pēhtamok, ōta kita-pē-itohtahāw kita-kiskēyihtamēk ēkāya kīkway kita-kī-ohci-wiyasiwātak.” 
JHN.19.5	ēkwa Jesus ēsa pē‑wayawīhtahāw ē‑kī-kikiskamōhiht okāminakasiya ēkwa ē‑akwanahoht ē‑nīpāmāyātaniyik akohp. Pilate itwēw ēsa, “wāpamihk, awīta awa nāpēw.”
JHN.19.6	ispīhk kihci-ayamihēwiyiniwak mīna kā‑kanawēyihtahkik ayamihēwikamik ē‑wāpamācik, kī‑tēpwēwak ēsa ē‑itwēcik “nipah pimitāskwahikanihk! nipah pimitāskwahikanihk!”
JHN.19.6	Pilate ēsa ōmisi itēw, “otinihk kiyawāw, ēkosi kika-nipahāwāw pimitāskwahikanihk. namōya nimiskēn kita-kī-ohci-wiyasiwātak.”
JHN.19.7	Jewak ēsa ōmisi itwēwak, “nitayānān wiyasiwēwin ēkota itastēw piko kita-nipit, ayisk kī‑itwēw, ‘niya ōma okosisa kisē-manitow.’”
JHN.19.8	ispīhk Pilate ē‑pēhtahk ōma ē‑itwēyit ayiwāk kī‑astāsiw ēsa. 
JHN.19.9	Pilate ēsa pīhtikwēw okimāwikamikohk ēkwa kakwēcimēw Jesusa, “tānitē ōma ē‑ohcīyan?” itēw ēsa.
JHN.19.9	namōya ēsa wī‑naskwēwasimik. 
JHN.19.10	Pilate itēw ēsa, “tānēhki ēkāya kā‑wī-kitosiyan? okimānāhk ohci nimiyikawin sōhkisiwin kita-pakitinitān ahpō kita-cīstahāskwātikawiyan.”
JHN.19.11	Jesus itēw ēsa, “namōya sōhkisiwin kitayān kita-tipēyimiyan, piko ispimihk ohci kita-miyikawiyan, ēkosi ana kā‑pakitinit nawac ayiwāk misihow maci-tōtamowinihk.”
JHN.19.12	ēwako ōma ē‑pēhtahk Pilate kī‑kakwē-pakitinēw Jesusa. aniki Jewak tēpwēwak ēsa ē‑itwēcik, “kīspin pakitinaci, ēkosi ēsa ēkāya ē‑owīcēwākaniyan māmawēyas-kihci-okimāw. awiyak ē‑itwēt, ‘niya ōma kihci-okimāw’ ēwako ē‑māyēyimāt māmawēyas-kihci-okimāwa!”
JHN.19.13	mayaw ē‑pēhtahk ōma ē‑itwēwiht Pilate pē‑wayawīhtahēw Jesusa ēkwa ē‑apit wiyasiwēwi-apiwinihk “mōcihk kā‑asinīwi-isihcikahtēk” kā‑itamihk. (Jewak otitwēwin “Gabbatha”.) 
JHN.19.14	kēkāc ē‑āpihtā-kīsikāk mwayēs ē-miyāskākēwi-wīhkohtohk. Pilate itēw ēsa ayisiyiniwa, “awīta kikihci-okimāmiwāw!”
JHN.19.15	tēpwēwak ōki ē‑itwēcik, “nipah! nipah! cīstahāskwās!”
JHN.19.15	Pilate kakwēcimēw, “ē‑nitawēyihtamēk cī kita-cīstahāskwātak kikihci-okimāmiwāw?”
JHN.19.15	kihci-ayamihēwiyiniwak itēwak, “māmawēyas kihci-okimāw ana piko kā‑pimipayihikoyāhk,” itēwak ēsa.
JHN.19.16	ēkosi nitawāc ē‑wī-nahēyihtamihāt Jewa, Pilate kī‑pakitinamawēw simākanisa kita-cīstahāskwātāyit.
JHN.19.16	ēkosi simākanisak kī‑sipwēhtahēwak Jesusa. 
JHN.19.17	kī‑ati-wayawīhtahāw ē‑ati-nayōmāt opimitāskwahikana wayawītim-ōtēnāhk isi, nētē piyisk ē‑takohtēcik ispatināw “mistikwānikanihk” kā‑itamihk. (“Golgotha” Jewak otitwēwin kā‑isiyihkātek.) 
JHN.19.18	ēkotē ēsa kā‑nipahācik ē‑sakahwācik pimitāskwahikanihk asici kotaka nīso nāpēwa, āh‑ayītaw ē‑akociniyit, wiya tāwāyihk Jesus. 
JHN.19.19	Pilate kī‑isīhcikēw kita-masinahamoht ōhi itwēwina, “Jesus Nazarethihk ohci, Jewak okihci-okimāmiwāwa.” ēkwa kī‑akwahikātēyiw pimitāskwahikanihk tahkohc ita Jesus kā‑sakahoht. 
JHN.19.20	mihcēt ayisiyiniwak kī‑ayamihtāwak, ayisk namōya wāhyaw kihci-ōtēnāhk ohci kā‑cīstahāskwātācik ēsa. nistwāw ēsa ē‑masinahikātēk, nistam Jewak otitowēwin, ēkwa Latin ēkwa Greek. 
JHN.19.21	kihci-ayamihēwiyiniwak ēsa itēwak Pilata, “ēkāya itastā, ‘Jewak okihci-okimāmiwāwa,’ māka nawac ōmisi kita-itastāyan, ‘awa nāpēw kī‑itwēw niya ōma Jewak okihci-okimāmiwāwa.’”
JHN.19.22	Pilate ēsa ōmisi itēw, “anima kā‑kī-masinahamān namwāc kita-kwēskasinahikātēw.”
JHN.19.23	ē‑kī-cīstahāskwātācik Jesusa, simākanisak kī‑otinamāsowak okikiskācikaniyiwa pā‑pēyak ē‑ayācik. kī‑otinamwak ēsa otakohpiyiw misiwē ē‑apihkātēyik ēkāya nānitaw ē‑kaskikwācikātēyik 
JHN.19.24	ōki simākanisak ēsa ititowak, “kiyām ēkāya tātopitētān, mahti sīkiwēpinikētān, ēkosi awiyak otahowēci kita-ayāw.” ēwako ē‑kī-ihkihk kita-ohci-tipipayik kihci-masinahikēwin ōmisi ē‑itastēk: “kī‑mātinamātowak nitayiwinisa ēkwa kī‑astwātowak nitakohp.” ēwako ōma kā‑tōtahkik ōki simākanisak.
JHN.19.25	cīki pimitāskwahikanihk ita Jesus kā‑akocihk, ēkota kī‑nīpawiyiwa okāwiya, ēkwa okāwīsa, Mary owīkimākana Clopas, ēkwa Mary Magdalene. 
JHN.19.26	Jesus ē‑wāpamāt okāwiya ēkwa anihi okiskinohamawākana kā‑sākihāt ēkota ē‑nīpawiyit, ōmisi itēw okāwiya, “tāpiskōc kikosis isi kitāpamāhkan.”
JHN.19.27	ēkwa ōmisi itēw anihi kiskinohamawākana, “pēyakwan kikāwiy isi pamihāhkan.” ēkospīhk ohci kī‑kīwētahēw ta‑wīkiyit wīkihk.
JHN.19.28	Jesus kiskēyihtam ēsa kahkiyaw kīkway kita-kī-tōtahk āsay ē‑kīsihtāt. ēkota ohci kita-tipipayiyik kihci-masinahikēwinihk kā‑itastēyik kita-tāpwēmakaniyik itwēw ēsa, “ninōhtēyāpākwān.”
JHN.19.29	ēkota kī‑astēw wāwiyēyākanihk sōmināpoy ē‑sīwākamastēk; ēkosi kī‑pakastawēhamwak kā‑otahcikēmakahk sāpopēkinikan sōmināpōhk ēwako ē‑itāskwahamawācik mistikohk Jesusa otōniyihk. 
JHN.19.30	Jesus ēsa kī‑otahtam anima sōmināpoy otōn ohci ēkwa itwēw ēsa, “kīsihtāniwiw.” ēkwa ē‑tapahtiskwēyit kī‑ati-pōni-pimātisiw.
JHN.19.31	ēkwa Jewak onīkānīwak kakwēcimēwak ēsa Pilata mahti ta‑kī-pakitinamākocik kita-kī-kaskikātēhomiht ēkwa kita-nihtinamiht anihi miyawa kā‑akociniyit pimitāskwahikanihk. ōma kā‑kakwēcimācik ē‑niyānano-kīsikāk ohci, ēkosi ēkāya ē‑nitawēyihtahkik kita-akociniyit ē‑ayamihēwi-kīsikāyik, wiya ēwako ē‑kihci-ayamihēwi-kīsikāk. 
JHN.19.32	ēkwa simākanisak kī‑nitawi-kaskikātēhwēwak anihi nāpēwa kā‑kiki-nipahimiht Jesusa. 
JHN.19.33	māka ē‑otihtācik Jesusa, ē‑wāpahtākik āsay ēsa nipiyiwa, ēkosi namōya kaskikātēhwēwak ēsa. 
JHN.19.34	māka pēyak ana simākanis kī‑tahkamēw ēsa Jesusa ospikēkaniyihk, ēkwa mihko ēkwa nipiy ohcikawiniyiw ēkota ohci. 
JHN.19.35	ana kā‑wāpahtahk ōma kī‑āyimōtam ēsa ēkota ohci kita-tāpowakēyihtamihk. kiskēyihtam ēsa anima kā‑kī-itwēt tāpwē ēkosi ē‑kī-ispayiniyik. 
JHN.19.36	ēwako ōma ē‑kī-tōcikātēk kita-tipipayiyik kihci-masinahikan, “namōya kita-ispayihik kita-pīkonamoht oskana.” 
JHN.19.37	ēkwa kotakihk itastēw, “kita-wāpamēwak anihi kā‑kī-tahkamācik.”
JHN.19.38	ōma ē‑kī-ispayik Joseph, Arimathea ōtēnāhk ohci, kakwēcimēw ēsa Pilata kīspin kita-kī-nihtinahk Jesusa wiyawiyiw kita-nahastāt. Joseph ēsa kī‑pimitisahwēw Jesusa, māka namwāc awiya ē‑ohci-wīhtamawāt ayisk ē‑kī-kostāt Jewikimāwa. Pilate itēw ka‑kī-ayāyit miyaw, ēkosi Joseph itohtēw ē‑nitawi-otināk ē-sipwētatāt. 
JHN.19.39	Nicodemus ēwako nīkān kā‑kī-nīpā-kiyokawāt Jesusa, kī‑wīcōhkamawēw Josepha, ē‑pimowitāt ēsa mitātahtomitanaw kosikwan maskihkiya kā‑wīkimākwahki, pikiw ēkwa wīkimākohon mistikohk ohci aloes isiyihkātamwak. 
JHN.19.40	ōki nīso nāpēwak kī‑wēwēkinamwak anima miyaw wāpiskēkin ohci ē‑kikinahkik ōhi miyākohona ēwako māna ēsa ē‑isīhcikēcik Jewak. 
JHN.19.41	ēkota kistikān kī‑ayāw ita Jesus kā‑kī-nipahiht, ēkwa ēkota sēkwātihkānihk kī‑ayāw ēkāya wīhkāc cēskwa miyaw ēkota ē‑kī-nahastāhk. 
JHN.19.42	wiya ē‑wi-otākosiniyik kita-ayamihēwi-kīsikāk, ēkwa kisiwāk ē‑nēhpēmastēk ita kita-nahiniht, ēkosi kī‑nahastāwak ēkota.
JHN.20.1	Jewak otayamihēwi-kīsikāmiwāw kīsipayiyiw, kotak kīsikāw wīpac ēsa kēyāpic ē‑wawāninākwahk, Mary Magdalene kī‑itohtēw sēkwātihkānihk ēkwa ēsa kā‑wāpamāt asiniya ē‑kī-wīkatē-tihtipinimiht kā‑kī-kipapiyit sēkwātihkānihk ohci. 
JHN.20.2	kī‑ispahtāw Simon Petera ēkwa ana kotak kiskinohamawākan Jesus kā‑sākihāt ita ē‑ayāyit, ēkwa wīhtamawēw ēsa ē‑itwēt, “kī‑otināw ēsa kā‑tipēyihcikēt sēkwātihkānihk ohci, ēkwa namōya nikiskēyihtēnān tānitē ē‑itohtahācik.”
JHN.20.3	ēkosi Peter ēkwa ana kotak kiskinohamawākan kī‑nitawāpēkinikēwak. 
JHN.20.4	ē‑isi-nīsicik kī‑ispahtāwak, ēkwa ana kotak kiskinohamawākan kī‑nakacipahēw Petera ē‑nīkāni-takopahtāt sēkwātihkānihk. 
JHN.20.5	ē‑nawakīt kī‑wāpahtam ēsa wāpiskēkinwa ēkota ē‑astēyiki, māka namwāc ēsa pīhtikwēw. 
JHN.20.6	ēkwa ēkota ē‑takopahtāt Simon Peter, kī‑ati-pīhtikwēw. kī‑wāpahtam wāpiskēkinwa ē‑astēyiki. 
JHN.20.7	ēkwa anima wāpiskēkinos kā‑kī-ohci-wēwēkistikwānēpitiht Jesus, ohpimē ēsa astēyiw. 
JHN.20.8	kotak ana kiskinohamawākan kā‑kī-nīkāni-takopahtāt ēsa wīsta ati-pīhtikwēw. ē‑wāpahtahk kī‑tāpwēhtam ēsa. 
JHN.20.9	(kēyāpic ēsa namōya ohci-nisitohtamwak kihci-masinahikan ē‑itastēyik ohcitaw piko kita-āpisisiniyit.) 
JHN.20.10	ēkwa ēsa ati-kīwēwak ōki kiskinohamawākanak.
JHN.20.11	Mary ēsa wayawītimihk sēkwātihkānihk kī‑mā-mātow. ēkwa ē‑mēkwā-mātot kī‑nawakīw ē‑pīhtikwē-itāpit sēkwātihkānihk. 
JHN.20.12	ēkota wāpamēw ēsa nīso okīsikowa ē‑wāpiskisīhoyit, ē‑apiyit ita Jesusa kā‑kī-pimisiniyit, ana pēyak ita kā‑kī-itiskwēsiniyit ēkwa ana kotak ē‑apit ositiyihk isi. 
JHN.20.13	“tānēhki ōma kā‑mātoyan, iskwēw?” itēwak ēsa ōki.
JHN.20.13	ōmisi itēw ēsa, “ē‑kī-sipwētahācik ēsa nōtipēyihcikēma, ēkwa namwāc nikiskēyihtēn tānitē ē‑itohtahācik!”
JHN.20.14	ēkwa ēsa ē‑kwēskikāpawit kā‑wāpamāt nāpēwa ē‑nīpawiyit ēkota, ēkāya ē‑kiskēyihtahk ēsa ōhi Jesusa kā‑nīpawiyit. 
JHN.20.15	ōmisi kā‑itāt ēsa Jesus, “tānēhki ōma kā‑mātoyan, iskwēw? awīna ōma kā‑natonawat?”
JHN.20.15	kā‑nānapācihtāyit kiscikānisa ē‑itēyimāt ēsa, ōmisi itēw, “nitōkimām, kīspin kī‑sipwētahāw, mahti wīhtamawin tānitē wiyaw kā‑kī-itohtatāyan, ēkosi nika-nitawi-nātēn.”
JHN.20.16	Jesus ēsa ōmisi itēw, “Mary.”
JHN.20.16	ēkwa ē‑nācikāpawīstawāt itēw, “Rabboni!” okiskinohamākēw ē-itwēhk.
JHN.20.17	“ēkāya miciminin. namōya cēskwa ninātāw ohtāwīmāw,” itēw ēsa Jesus. “māka nāsik nisīmak ēkwa wīhtamawik ē‑wī-kīwētotawak nōhtāwiy, wīstawāw ohtawīwāwa, nikisē-manitōm ēkwa wīstawāw okisē-manitōmiwāwa,” itēw ēsa.
JHN.20.18	Mary Magadalene kī‑nitawi-ācimostawēw ēsa kiskinohamawākana ē‑wāpamāt kā‑tipēyihcikēt, ēkwa anima kā‑kī-itikot ēsa ātotam.
JHN.20.19	ē‑ati-otākosik ēwako pēyakwan kīsikāw ēkwa kiskinohamawākanak kī‑māmawi-ayāwak ē‑kiskāpiskahahkik iskwāhtēm ēsa wiya ē‑astāhikocik okimāwa Jewa.
JHN.20.20	ēkosi ēkwa ati-wāpahtihēw ocihciya mīna otihkokan. okiskinohamawākana ēsa mistahi miywēyihtamiyiwa ē‑wāpamācik kā‑tipēyihcikeyit. 
JHN.20.21	āsay mīna Jesus ōmisi itēw, “pēyahtakēyimowin ayāk. e‑isi-pē-itisahot ohtāwīmāw ēkosi kitisahotināwāw.” 
JHN.20.22	ēkwa ēsa pōtātēw ē‑itāt, “tawinamāhk kā‑kanātisit ahcāhk. 
JHN.20.23	kīspin kipōnēyihtamawāwak ayisiyiniwak omaci-tōtamowiniwāwa, ēkosi kisē-manitow wīsta kita-pōnēyihtamawēw; māka kīspin ēkāya kipōnēyihtamawāwak namōya kakī-pōnēyihtamawāwak.”
JHN.20.24	peyak ana nīsosāp kiskinohamawākanak ohci, Thomas (nīsohtēw kā‑itiht), namōya ohci wīcēwēw ispī Jesus kā‑pē-itohtēt. 
JHN.20.25	ēkosi kotakak kiskinohamawākana wihtamāk, “niwāpamānān kā‑tēpēyihcikēt!”
JHN.20.25	Thomas itēw, “piko ka‑wāpahtamān ita sakahikana kākī-sakahikātēyiki ocihciya ēkwa sāminamāni anihi ocihciya ēkwa nicihciy owiyawihk, namōya nika-tāpwētēn.”
JHN.20.26	pēyak ē‑kī-ispayik okiskinohamawākanak kī‑māmawi-ayāwak kihtwām pihcāyihk, ēkwa Thomas wīcihiwēw. iskwahtēma kī‑kipahpiskahikātēwa, maka Jesus pē‑nīpawīstawēw ēkwa itwēw, “pēyahtakēyimowin ayāk.” 
JHN.20.27	ēkosi itēw Thomasa, “ōta astā kicihcīs, ēkwa kitāpahta nicihciya; ēkwa isiniskēyi ēkwa astā ōta nitihkokanihk. pōni-ānwēhta, ēkwa tāpwēhta!”
JHN.20.28	Thomas naskwēwasimēw, “nitēpēyihcikēm ēkwa nimanitōm!”
JHN.20.29	Jesus itēw, “ē-tāpwēhtaman cī osām ē-wāpamiyan? mistahi miywēyihtamwak aniki kā‑tāpwēhtākik ēkāya ē-ohci-wāpamicik!”
JHN.20.30	ita ē‑ayāyit okiskinohamawākana Jesus mihcet kotaka kī‑nōkohtāw mamahtāwi-kīkwaya ēkāya ē‑masinahikātēyiki ōta masinahikanihk. 
JHN.20.31	māka ōhi masinahikātēwa kita-tāpwēhtamēk Jesus onawasōnākan, manitowi-okosisān, kā‑tāpōwakēyimāyēk ohci kita-ayānāwāw pimātisiwin.
JHN.21.1	mwēstas ēkwa Jesus mīna kīhtwām kī‑nōkohisōstawēw okiskinohamawākana Tiberias sākahikanihk. ōmisi kī‑ay-ihkin. 
JHN.21.2	ēkotē kī‑māmawopayiwak ēsa Simon Peter ēkwa Thomas (onīsohtēw kā‑itiht) ēkwa Nathanael (ēwako Cana ohci Galileehk), nīso okosisa Zebedee, ēkwa nīso kotakak kiskinohamawākanak. 
JHN.21.3	Simon Peter ēsa ōmisi itēw, “niwī-nitawi-pakitahwān.”
JHN.21.3	“hāw kika-wīcētinān,” itik ēsa. ēkosi pōsiwak ēsa ōsi, māka kapē-tipisk ē‑pakitahwācik namōya kīkway ēsa otahwāwāwak. 
JHN.21.4	ē‑ati-wāpaniyik, Jesus ēsa nīpawiw sisonēkām, māka kiskinohamawākanak ēsa namōya nisitawēyimēwak. 
JHN.21.5	ōmisi itēw Jesus, “hāw, oskinīkītik, kitotahwāwāwak cī kīkway?”
JHN.21.5	“namōya kīkway” itik ēsa.
JHN.21.6	ōmisi kā‑itāt ēsa, “mahti pakastawēhok ayapiy kihciniskihk itēhkē ēkwa kika-otahwāwāwak.” ēkosi pakastawēhwēwak ayapiya, ēkwa namwāc kī‑ocipitēwak iyikohk ē‑otahwācik mihcēt kinosēwa.
JHN.21.7	ana kiskinohamawākan Jesus kā‑sākihāt itēw Petera, “kā‑tipēyihcikēt ana.” mayaw ē‑pēhtahk ēwakoni ōhi kā‑tipēyihcikēyit, Peter kī‑pakwahtēhototam oskotākay, (wiya ē‑kī-mosēskatēt ēsa) ēkwa kī‑ati-pakastawē-kwāskohtiw. 
JHN.21.8	kotakak wiya ōki pē‑nātakāmēhamwak ē‑otāpēcik ayapiya ē‑sākaskinēyit. namōya wāhyaw, nānitaw mitātahtomitanaw tahkoskēwin sisonēkām ohci.
JHN.21.9	ispīhk ē‑kapācik wāpahtamwak ēsa kotawān ēkota kinosēwa ē‑apiyit ēkwa pahkwēsikana. 
JHN.21.10	ōmisi itikwak Jesusa, “pēsīhkok ātiht kinosēwak kā‑otahwāyēkok.”
JHN.21.11	ēkosi Simon Peter kī‑pōsi-kwāskohtiw ē‑kapāpitāt ayapiya, ē‑moskinēyit ē‑misikitiyit kinosēwa, māmawi mitātahtomitanaw niyānanomitanaw nisto kinosēwa, ēkwa āta iyikohk mihcēt ē‑kapāpitācik, namwāc ēsa ē‑pīkopayit ana ayapiy. 
JHN.21.12	Jesus ēsa ōmisi itēw, “hāw ēkwa, pē‑kīkisēpā-mīcisok.” namōya ēsa pēyak ōki kiskinohamawākanak ē‑kaskihtācik kita-kakwēcimācik, “awīna ōma kiya?” wiya kiskēyihtamwak ēsa ēwakoni ōhi kā‑tipēyihcikēyit. 
JHN.21.13	Jesus kī‑pē-nātēw mīna kī‑mātinamawēw pahkwēsikana mīna kinosēwa.
JHN.21.14	ēwako ēkwa nistwāw Jesus ē‑nōkohisōstawāt okiskinohamawākana aspin ohci kā‑āpisisihk.
JHN.21.15	ē‑kī-mīcisocik, Jesus ōmisi itēw ēsa Simon Petera, “Simon okosisa John, kisākihin cī ispīhci ōki kotakak?”
JHN.21.15	“ēha, kā‑tipēyihcikēyan,” itēw ēsa, “kikiskēyihtēn ē‑sākihitān.”
JHN.21.15	Jesus itēw “mahti kitēyimik nimāyacihkosisimak.” 
JHN.21.16	kīhtwām mīna kakwēcimēw, “Simon okosisa John, kisākihin cī?”
JHN.21.16	“ēha, kā‑tipēyihcikēyan, kikiskēyihtēn ē‑sākihitān.”
JHN.21.16	Jesus itēw ēsa, “kitēyimik nimāyatihkomak.” 
JHN.21.17	mwēhci nistwāw ēkwa kakwēcimēw Jesus ē‑itāt ēsa, “Simon okosisa John, kisākihin cī?”
JHN.21.17	namōya tāpwē cīhkēyihtam ēsa Peter ēkwa nistwāw ē‑kakwēcimikot, “kisākihin cī?” ē‑itikot. ēkosi ōmisi itēw ēsa, “kā‑tipēyihcikēyan, kahkiyaw kīkway kikiskēyihtēn; kikiskēyihtēn ē‑sākihitān.”
JHN.21.17	Jesus itēw, “kitēyimik nimāyatihkomak. 
JHN.21.18	ē‑tāpwēyān ōma kā‑wīhtamātān, ispīhk ē‑oskāyiwiyan kikī-wīcihison ē‑postayiwinisēyan, ēkwa piko ītē ē‑itēyihtaman kikī-itohtān. māka ēkwa kēhtēyiwiyani kā‑isiniskēyan namōya kikī-wīcihison piko ē‑postayiwinisahikawiyan ēkwa ē‑itāpēkinikawiyan itē ēkāya ē‑nōhtē-itohtēyan.” 
JHN.21.19	ēwako ōma kōh‑itwēt Jesus ēsa niyāk ē‑wīhtahk tānisi ē‑wī-isi-nipiyit Petera ēkwa kita-kistēyihtākohāyit kisē-manitowa. ēkwa Jesus itēw ēsa, “pimitisahon.”
JHN.21.20	Peter ē‑āpasāpit kā‑wāpamāt anihi kotaka kiskinohamawākana ē‑pē-tāstamohtēyit, ēwakoni Jesus kā‑sākihāt mīna kā‑kī-wītapimāt ē‑kakwēcimikot ēsa, “kā‑tipēyihcikēyan, awīna kā‑wī-misihisk?” 
JHN.21.21	ispīhk Peter ē‑wāpamāt, kakwēcimēw Jesusa, “tēpēyicikēyan, tānisi māka awa nāpēw kita-ispayihikot?”
JHN.21.22	Jesus itēw ēsa, “itēyihtamāni kita-pimātisiw isko kāwi takohtēyāni, tānēhki māka kā‑mikoskātēyihtaman? pimitisahon, kita-ati-askowiyan!”
JHN.21.23	ēkota ohci awa kiskinohamawākan ēkāya kita-kī-nipit itācimostātowak ōki otāpwēhtamowak. māka namōya ohci-itwēw Jesus ēkāya kita-kī-nipiyit, māka ōmisi ē‑kī-itwēt, “kīspin itēyihtamāni kita-pimātisiw isko takohtēyāni, tānēhki kā‑mikoskātēyihtaman?”
JHN.21.24	ēwako āwa kiskinohamawākan kā‑kī-ātotahk ōhi kīkwaya, ēwako mīna kā‑kī-masinahahk; ēkwa kikiskēyihtēnānaw anima kā‑kī-itwēt ē‑tāpwēt.
JHN.21.25	ēkwa mihcēt kotaka kīkwaya kī‑tōtam Jesus. kīspin kahkiyaw otōtamowina ta‑masinahikātēyiki namwāc ōta iyawisk askīhk ta‑tēpipayiwa masinahikana kita-kīsasinahikātēyiki.
ACT.1.1	hāw Theophilus:
ACT.1.1	nistam masinahikan kā‑kī-masinahamān ēkota nikī-ātotēn kahkiyaw kīkway kā‑kī-tōtahk Jesus ēkwa anima kā‑kī-kiskinohamākēt, nistam ohci kā‑māci-atoskēt 
ACT.1.2	piyisk anima kīsikāw kā‑kī-sipwētahiht kihci-kīsikohk isi. pāmwayēs kā‑sipwētahiht kī‑kiskinohamawēw otisahwākana, ē‑wīcihikot kā‑kanātisiyit ahcāhkwa. 
ACT.1.3	nēwomitanaw kīsikāwa aspin okwātakihtāwin kī‑nōkohisōstawēw mihcētwāw, ēkota ohci tā‑tāpwē kita-kiskēyimiht ē‑pimātisit. kī‑wāpamēwak ēkwa kī‑pīkiskwātikwak ohci otipēyihcikēwiniyiw kisē-manitowa. 
ACT.1.4	ēkwa ispī ē‑māmawopayicik, ōmisi itikwak, “ēkāya nakatamok Jerusalem, māka pēhihk nohtāwiy kita-miyikoyēk anima kā‑kī-asotahk, kā‑kī-māmiskōtamātakok. 
ACT.1.5	ayisk John kī‑sīkahāhtawēw ayisiyiniwa nipiy ohci, māka namōya mihcēt kīsikāwa ōta ohci kika-sīkahāhtākawināwāw kā‑kanātisit ahcāhk ohci.”
ACT.1.6	ispī ē‑māmawopicik mīna, ōmisi itēwak Jesusa, “kā‑tipēyihcikēyan, kika-miyāwak cī ōma anohc Israelīwiyiniwak kita-pimipayihisocik ēkwa?”
ACT.1.7	Jesus itēw, “wiya piko nohtāwiy kitāpamikow kita-wiyastāt ispī ēkosi kita-ispayik. ēkosi namōya kiyawāw katāc kita-kiskēyihtamēk tānispīhk ēkosi kita-ispayik. 
ACT.1.8	māka ispī kā‑kanātisit ahcāhk otihtikoyēko, kika-miyikawināwāw sōhkātisiwin, ēkwa kika-ācimināwāw Jerusalemihk, misiwē Judea askīhk, ēkwa Samaria askīhk, isko ē‑iskwastēk ōma askiy.” 
ACT.1.9	ēkwa ē‑kīsi-pīkiskwēt Jesus kī‑ohpiskāwīhāw kihci-kīsikohk isi, kī‑tastasāpiwak ōki piyisk waskōhk ē‑ākawāstēskākoyit namōya ayiwāk kī‑wāpamēwak.
ACT.1.10	ē‑mēkwā-tastasāpicik kīsikohk isi aspin ē‑nakatikocik, kētahtawē nīso nāpēwa ē‑wāpiskisīhoyit kī‑wīcikāpawīstākwak. 
ACT.1.11	ēkwa ōmisi itikwak, “Galilīwiyinītik, tānēhki ōma ōta kā‑nīpawiyēk ē‑itāpiyēk kīsikohk? ēwako awa Jesus ē‑otiniht kihci-kīsikohk, ēkwa kita-takohtēw kīhtwām pēyakwan tāpiskōc kā‑isi-wāpamāyēk ē‑ohpiskāt kihci-kīsikohk isi.”
ACT.1.12	ēkwa ōki nawasōnākanak kīwēwak Jerusalemihk isi, Olives waciy ohci nānitaw āpihtaw tipahaskān kihci-ōtēnāhk ohci. 
ACT.1.13	ē‑takohtēcik Jerusalemihk kī‑ati-pīhtikwēwak wāskāhikanihk ispimihk ita ē‑kī-kapēsicik: Peter, John, ēkwa James ēkwa Andrew, ēkwa Philip ēkwa Thomas, ēkwa Bartholomew ēkwa Matthew, James okosisa Alphaeus, Simon ēwako kā‑wīcēhtahk tipēyimisowin otaskīwāhk, ēkwa Judas okosisa James. 
ACT.1.14	ēwakoni ōki kī‑māna-māmawo-ayamihāwak asici iskwēwa ēkwa Marywa okāwiyiwa Jesusa, ēkwa wīcisāniyiwa nāpēwa.
ACT.1.15	namōya mihcēt kīsikāwa ē‑ispayik, ita kiskinohamawākana ē‑ayāyit, nānitaw mitātahtomitanaw nīsitanaw ē‑ihtasicik, Peter ē‑nīpawit ōmisi itēw, 
ACT.1.16	“niciwāmitik, ohcitaw kihci-masinahikanihk kā‑kī-itastēk kita-ispayik kita-tāpwēmakahk, kā‑kanātisit ahcāhk kā‑kī-itwēhāt Davida tānisi Judasa ē‑wī-tōtamiyit, ēwako ē‑kī-kiskinohtahāt anihi nāpēwa kita-otināyit Jesusa, 
ACT.1.17	Judas kikī-wīcēwikonaw ayisk ēwako ē‑kī-nawasōniht kita-wītatoskēmikoyahk.”
ACT.1.18	anihi ohci sōniyāwa kā‑kī-miyiht omaci-tōtamowin ohci, kī‑atāwēw askiy, ēkota kā‑kī-nipahisihk. kī‑pāskatayēsin otakisiya ē-kwayakopayiyiki. 
ACT.1.19	kahkiyaw ayisiyiniwak Jerusalemihk ohci kī‑pēhtamwak, ēwako ohci otitowēwiniwāhk Akeldama, askiy kā‑mihkowik kī‑isiyihkātamwak.
ACT.1.20	Peter ati-itwēw, “ayisk masinahikātēw kihci-masinahikan nikamowina,
ACT.1.20	‘kiyām owāskāhikan kita-pisikwastēyiw
ACT.1.20	ēkwa namōya awiyak ēkota kita-wīkiw.’
ACT.1.20	asici itastēw,
ACT.1.20	‘mahti kotak awiyak kita-mēskocīstamāk.’
ACT.1.21+ACT.1.22	“ēkosi māka kiyām kotak awiyak kika-wīcihikonaw kita-wīhtahk Jesusa kā‑tipēyihcikēyit ē‑kī-āpisisiniyit. wiya pēyak nāpēw ē‑kī-pē-wīcēkoyahk mēkwāc Jesus ē‑papā-wīcēwikoyahk, aspin ohci John kā‑kī-kakēskihkēmot osīkahāhtākēwin isko anima kīsikāw Jesus kā‑kī-ohpiskāwihiht, kihci-kīsikohk isi.”
ACT.1.23	ēkosi nīso nāpēwa kī‑otinēwak, Joseph āskaw ayisiyiniwak Barsabbas kī‑isiyihkātēwak ēkwa mīna āskaw Justus, ēkwa kotak Matthias. 
ACT.1.24	ēkwa kī‑ayamihāwak ē‑itwēcik, “kā‑tipēyihcikēyan, kikiskēyihtēn tānisi nāpēwak ē‑isi-māmitonēyihtahkik, wīhtamawinān tānāna nāpēw kā‑nawasōnat 
ACT.1.25	kita-mēskocīstamawāt Judasa kā‑kī-sipwēhtēt ita kā‑kaskihtamāsot.” 
ACT.1.26	ēkwa kī‑sīkiwēpinikēwak, ēkosi Matthias ēwako kī‑otināw kita-wīcēwāt pēyakosāp itisahwākana.
ACT.2.1	ispī ē‑otihcipayik anima kīsikāw Pentecost kā‑itamihk, kahkiyaw otāpwēhtamowak kī‑māwasakowak pēyakwayahk. 
ACT.2.2	kētahtawē kā‑pēhtākwahk ispimihk ohci tāpiskōc ē‑misi-yōtihk, mīna pīhci-wāskāhikanihk kī‑misi-matwēwēw, ita anima kā‑apicik. 
ACT.2.3	ēkwa kī‑wāpahtamwak iskocēsa tāpiskōc ocēyanīsa ē‑itāpisinicik, ē‑siswēkotēyiki ēkwa kahkiyaw ē‑sāmiskākocik. 
ACT.2.4	ēkosi kahkiyaw pīhciyawēskākwak kā‑kanātisiyit ahcāhkwa ēkwa kī‑māci-pīkiskwēwak pāh‑pītos ē‑itowēcik, ē‑isi-miyikocik kā‑kanātisiyit ahcāhkwa.
ACT.2.5	ēkota kī‑ayāwak Jewak Jerusalemihk, ē‑ayamihēwātisicik, ē‑ohtohtēcik kahkiyaw kotaka askiya ohci. 
ACT.2.6	ispī ē‑pēhtahkik ōma mihcēt kī‑māwasakwāwahitowak. ēkwa kī‑koskwēyihtamwak, ayisk kī‑pā-pēhtamwak otitowēwiniwāw. 
ACT.2.7	ēkosi mitoni kī‑māmaskātamwak ē‑itwēcik, “namōya cī ōki kā‑pīkiskwēcik kahkiyaw Galileehk ohci? 
ACT.2.8	tānisi māka ōma ē‑ihtasiyahk kā‑pēhtawāyahkok ōki kā‑pīkiskwēcik kipīkiskwēwininawa? 
ACT.2.9	Partia askīhk ohci, ēkwa Media, ēkwa Elam mīna aniki kā‑ohcīcik Mesopotamia ohci, Judea askīhk ohci, mīna Cappadocia askīhk ohci, Pontus mīna Asia askīhk ohci, 
ACT.2.10	Phrygia askīhk mīna Pamphylia askīhk, Egypt askīhk mīna nanānis ohci Libya askīhk cīki Cyrene mīna omānitēwak Rome ohci, asici Jewak mīna aniki kā‑kī-kwēski-ayamihācik, 
ACT.2.11	Cretanak ēkwa Arabianak, kipēhtawānawak ē‑pīkiskwēcik kititowēwininawa ē‑āpacihtācik, ēkwa ē‑wīhtamākoyahkok kihci-kīkwaya kisē-manitow kā‑kī-tōtamiyit.” 
ACT.2.12	ēkwa ē‑māmaskātahkik ēkwa ē‑wa-wānēyihtahkik kī‑kakwēcimitowak ē‑itwēcik, “tānisi ōma ka‑kī-isi-nisitohtamahk?”
ACT.2.13	māka kotaka kī‑pāhpihēwak ē‑itwēcik, “ē‑kīskwēpēcik ōki ayisiyiniwak.”
ACT.2.14	māka ēkwa Peter ē‑wīcikāpawīstawāt anihi pēyakosāp ē‑kisīwēt kī‑pīkiskwātēw, ē‑itwēt, “hāw, kiyawāw Judea ohci mīna kahkiyaw Jerusalemihk kā‑ayāyēk, pēhtamok. mahti ōma kiskēyihtamok. 
ACT.2.15	namōya ōki ayisiyiniwak ē‑kīskwēpēcik kā‑itēyimāyēkok, ēkwēyāk ōma kēkā-mitātaht tipahikan ē‑kīkisēpāyāk, 
ACT.2.16	māka ōma kī‑āyimōtam okiskiwēhikēw Joel:
ACT.2.17	‘kisē-manitow kī‑itwēw: iskwēyāc kīsikāwa ēwakoni ōhi ka‑tōtamān,
ACT.2.17	kahkiyaw ayisiyiniw nika-miyāw nitahcāhkwa,
ACT.2.17	ēkwa kikosisiwāwak mīna kitānisiwāwak kita-kiskiwēhikēwak.
ACT.2.17	ēkwa kitōskinīkīmiwāwak kita-miyikwak kisē-manitowa tāpwēwin otisāpahtamiwinihk,
ACT.2.17	ēkwa kikisēyinīmiwāwak kita-kiskēyihtamwak tāpwēwin kisē-manitowa ē‑miyikocik pawātamiwinihk ohci.
ACT.2.18	tāpwē, ahpō piko mīna nitatoskēyākanak ēkwa nitatoskēyākaniskwēmak
ACT.2.18	ēkospīhk ispayiki nika-miyāwak nitahcāhkwa;
ACT.2.18	ēkosi kita-kiskiwēhikēwak.
ACT.2.19	mamāhtāwi-kīkway nika-wāpahtihiwān kīsikohk
ACT.2.19	mīna kiskinowācihcikana ōta askīhk.
ACT.2.19	kita-nōkwan mihko ēkwa iskotēw, ēkwa ta‑misi-kaskāpahtēw.
ACT.2.20	kīsikāw pīsim kita-ati-wanitipiskipayiw
ACT.2.20	ēkwa tipiskāw pīsim kita-mihkonākosiw,
ACT.2.20	mwayēs māmawi kihci-kistēyihtākokīsikāw kā‑tipēyihcikēt takohtēci.
ACT.2.21	ēkosi awiyak tēpwātāci kā‑tipēyihcikēyit kita-wīcihikot kita-pimācihāw.’
ACT.2.22	“pēhtamok! nīci-Israelīwiyiniwak, Jesus Nazarethihk ohci ē‑kī-nawasōnikot kisē-manitowa, kī‑mamāhtāwi-tōtam ēkwa māmaskāci-kīkwaya ohci wāpahtihiwēw, kisē-manitowa ē‑kī-wīcihikot. kikiskēyihtēnāwāw ōma, ēwakoni ōhi ē‑kī-tōtahk ita kā‑ayāyēk. 
ACT.2.23	āsay kī‑kīsēyihtam kisē-manitow otitasiwēwina Jesusa kita-otinimāyēk ēkwa kita-nipahāyēk ē‑pakitināyēkok maci-nāpēwak kita-cīstahāskwātācik. 
ACT.2.24	māka kisē-manitow kī‑waniskānēw nipiwinihk ohci. Jesus mistahi kī‑kakwātakihtāw ispī ē‑nipit, māka kisē-manitow namōya ohci-pakitinam kita-tipēyimikoyit nipiwin ayisk namoya ēkosi kita-kī-ihkin. 
ACT.2.25	kayās David ōmisi kī‑itācimēw,
ACT.2.25	‘nikī-wāpamāw kā‑tipēyihcikēt kākikē ē-wīcēwit;
ACT.2.25	cīki niwīcēk,
ACT.2.25	ēkwa namōya nika-mikoskātēyihtamihikon.
ACT.2.26	ēkosi mistahi nimiywēyihtēn
ACT.2.26	ēkwa nipīkiskwēwina miyawātamōmakanwa.
ACT.2.26	ēkwa niya iyiniw mitoni nikēhcināhon kā‑mamisihtotātān.
ACT.2.27	ayisk namōya kika-wēpinin kita-nāspici-nipiyān ita onipiwak kā‑ayācik.
ACT.2.27	ēkwa ispī nipiyāni, namōya kika-pakitinin kikihcihtwāwi-atoskēyākan kita-misiwanātisit.
ACT.2.28	kita-pimātisiyān kikī-wāpahtihin mēskanawa kita-pimitisahamān.
ACT.2.28	ayisk ē‑wīcēwiyan kimiyin miywēyihtamowin namōya kakētihk.’
ACT.2.29	“nīci-Israelīwiyiniwak, piko kwayask kita-ācimak kihci-okimāw David, kimosōmipaninaw. kī‑nipiw ēkosi ayisiyiniwak kī‑nahinēwak ēkwa kā‑kī-pimisimiht ōta ayāyiw anohc kā‑kīsikāk. 
ACT.2.30	kī‑okiskiwēhikēwiw, ēkwa kī‑kiskēyihtam kīkway kisē-manitowa kā‑kī-asotamākot. kisē-manitow kī‑kihci-itwēw kita-kihci‑ōkimāhkēt pēyak Davida otāniskotāpāniyiwa, pēyakwan tāpiskōc David. 
ACT.2.31	David kī‑kiskēyihtam tānisi ē‑wī-tōtamiyit kisē-manitowa ōma ōtē nīkān. ēkwa kī‑wīhtam kita-āpisisiniyit onawasōnākana, ōmisi ē‑itwēyit:
ACT.2.31	‘kisē-manitow namōya ohci-wēpinēw ita onipiwa kā‑ayāyit;
ACT.2.31	wiyaw namōya ohci-misiwanātaniyiw īkwahaskānihk.’
ACT.2.32	kisē-manitow kī‑waniskānēw ōhi Jesusa nipiwinihk ohci, ēkwa kikī-wāpamānaw kēhciwāk. 
ACT.2.33	kī‑waniskānēw kisē-manitow ohtāwīmāw okihciniskihk kita-apiyit. ēkwa kī‑miyēw kā‑kanātisiyit ahcāhkwa kā‑kī-asotahk. Jesus ana otōtamowinihk ohci ōma kā‑wāpahtamēk ēkwa kā‑pēhtamēk. 
ACT.2.34	namōya ana David kā‑kī-itohtēt kihci-kīsikohk; māka kī‑itwēw,
ACT.2.34	‘kā‑tipēyihcikēt itēw nitipēyihcikēma,
ACT.2.34	ōta api nikihciniskihk
ACT.2.35	isko sākōcihakwāwi aniki kā‑māyēyimiskik ka‑aspisistēsiniyan.’
ACT.2.36	“mahti kita-kēhcināhowak kahkiyaw Israelīwiyiniwak ēwako awa Jesus kā‑kī-cīstahāskwātāyēk kisē-manitowa ē‑kī-itakimikot kā‑tipēyihcikēt ēkwa nawasōnākan.”
ACT.2.37	ispī ayisiyiniwak ē‑pēhtahkik ōma ē‑itwēyit Petera, mitoni kī‑wīsakitēhē-pīkwēyihtamwak ēkwa ōmisi itēwak, asici anihi pēyakosāp itisahwākana, “nīciwāmitik, tānisi māka ka‑tōtamāhk?”
ACT.2.38	Peter itēw, “kahkiyaw kiyawāw, piko kita-pakitinamēk kimāyi-tōtamowiniwāwa mīna kita-sīkahāhtākawiyēk owīhowinihk Jesus Christ. ēkosi kita-pōnēyihtamākawināwāw kimāyi-tōtamowiniwāwa, ēkwa kika-miyikowisināwāw kā‑kanātisit ahcāhk. 
ACT.2.39	ayisk kisē-manitow kā‑kī-asotamākoyēk mīna kitawāsimisiwāwa mīna anihi wāhyaw kā‑ayāyit ayisiyiniwa, kahkiyaw ēwakoni kā‑tipēyihcikēt kimanitōminaw kā‑tēpwātāt.”
ACT.2.40	Peter kī‑sīhkiskawēw mitoni ē‑sōhkihtāt opīkiskwēwina ē‑itāt, “pimācihisok ēkāya kita-pakamiskākoyēk tāpiskōc ōki macātisak kā‑wī-tōtācik.” 
ACT.2.41	mihcēt ayisiyiniwak kī‑tāpwēhtamwak ōma kā‑itwēyit ēkwa kī‑sīkahāhtawāwak; nānitaw nistwāw kihci-mitātahtomitanaw ayisiyiniwak kī‑tako-wīcēwēwak otāpwēhtamowa. 
ACT.2.42	kī‑tēpēyimowak kita-kiskinohamākocik itisahwākana, kī‑wīcēwākanihtowak, kī‑wīcihiwēwak ita ē‑māmawo-mīcisowiht ēkwa kahkiyaw kī‑mawimostawēwak kisē-manitowa.
ACT.2.43	ōki itisahwākanak mamāhtāwi-kīkwaya kī‑tōtamwak ēkwa ayisiyiniwak mitoni kī‑kostātikiwēyihtamwak. 
ACT.2.44	kahkiyaw otāpwēhtamowak kī‑miyo-wīcēwākanihtowak ēkwa kī‑māmawo-tipēyihtamwak kīkway kā‑ayācik. 
ACT.2.45	āskaw māna kī‑atāwākēwak kīkway kā‑tipēyihtahkik ēkwa anihi sōniyāwa kī‑miyēwak anihi kā‑kwitamāyit. 
ACT.2.46	tahto kīsikāw kī‑itohtēwak kihci-ayamihēwikamikohk, ēkwa kī‑māmawo-mīcisowak wīkiwāhk miywēyihtamowinihk mīna tapahtēyimowinihk, 
ACT.2.47	ē‑mamihcimācik kisē-manitowa. ēkwa ē‑miyo-kitāpamikocik kahkiyaw ayisiyiniwa. tahto kīsikāw kā‑tipēyihcikēt kī‑takonēw kotaka ēwakonik ē‑pimācihāt.
ACT.3.1	pēyakwāw nisto tipahikan ē‑ispayik, ē‑pōni-āpihtā-kīsikāk, Peter ēkwa John kī‑itohtēwak kihci-ayamihēwikamikohk kita-ayamihācik. 
ACT.3.2	ēkota pēyak nāpēw, ē‑māskikātēt aspin ohci ē‑nihtāwikit, kī‑pimisin ē‑itohtahiht māna tahto kīsikāw ita ē‑tawastēyik kā‑miyonākwahk tawastēw ē‑isiyihkātēyik. ēkota ē‑pakosīhtāt kita-miyikot sōniyāsa kā‑pīhtikwēyit ayisiyiniwa kihci-ayamihēwikamikohk. 
ACT.3.3	awa nāpēw wāpamēw Petera ēkwa Johna ē‑ati-pīhtikwēyit. mawimostawēw kita-miyikot sōniyāsa. 
ACT.3.4	Peter ēkwa John kitāpamēwak. ōmisi kā‑itāt Peter, “kitāpaminān!” 
ACT.3.5	ana nāpēw kitāpamēw, ē‑itēyihtahk ē‑wī-miyikot kīkway. 
ACT.3.6	ēkwa Peter ōmisi kā‑itāt, “namōya nitōsōniyāmin. māka kika-miyitin anima kā‑ayāyān. owīhowinihk Jesus Christ Nazarethihk ohci, pasikō ēkwa pimohtē!” 
ACT.3.7	kī‑sakicihcēnēw okihciniskiyihk ēkwa pasikōnēw. sēmāk ana nāpēw kī‑sōhkisiw ositihk mīna opiskokanānihk. 
ACT.3.8	kī‑pasikōkwāskohtiw ēkwa kī‑māci-pimohtēw. ē‑ati-pīhtikwē-wīcēwāt kihci-ayamihēwikamikohk, ē‑kwaskwēpayihot ēkwa ē‑mamihcimāt kisē-manitowa. 
ACT.3.9	kahkiyaw ayisiyiniwak kī‑wāpamēwak ē‑pimohtēyit mīna ē‑mamihcimāyit kisē-manitowa. 
ACT.3.10	kī‑nisitawēyimēwak ōhi nāpēwa ē‑kī-natotamāyit ē‑apiyit tawastēk kā‑miyonākwahk kā‑itamihk. ayisiyiniwak mistahi kī‑māmaskātēwak ē‑kī-tōtāmiht.
ACT.3.11	ana nāpēw mēkwāc ē‑micimināt Petera mīna Johna Solomon opiskihcikamikosihk kā‑itamihk, ayisiyiniwak ē‑māmaskātahkik kī‑pē-ispahtāwak. 
ACT.3.12	ispī Peter ē‑wāpamāt ōhi, kī‑pīkiskwātēw ayisiyiniwa, ē‑itwēt, “ayisiyinītik Israel ohci, tānēhki ōma kā‑māmaskātamēk? tānēhki ēkosi kā‑isi-kitāpamiyāhk? ē‑itēyihtamēk cī nisōhkisiwinināhk ohci ahpō ē‑manitowi-itēyihtākosiyāhk kā‑ohci-pimohtēt awa nāpēw? 
ACT.3.13	omanitōmiwāwa Abraham, ēkwa Isaac, ēkwa Jacob, ēkwa kimosōminawak kayās ohci kī‑kistēyihtākohēw Jesusa otatoskēyākana; ēwako kikī-misimāwāw ēkwa kikī-asēnāwāw, ita Pilate ē‑wī-pakitināt. 
ACT.3.14	kī‑kihcihtwāwisiw ēkwa kwayask kī‑itātisiw. āhci piko kikī-asēnāwāw, mēskoc ē‑macātisit nāpēw ē‑kī-nipahtākēt kikī-natotamānāwāw kita-pakitiniht. 
ACT.3.15	kiyawāw kitōtamowiniwāw kā‑kī-nipahiht, ēwako kā‑wāpahtihāt ayisiyiniwa tāpwē pimātisiwin. māka kisē-manitow kī‑waniskānēw nipiwinihk ohci. niyanān nikī-wāpahtēnān ēwako. 
ACT.3.16	owīhowin ē‑sōhkaniyik ohci Jesus kā‑ohci-miyāt sōhkisiwin awa kā‑kī-māskikātēt nāpēw. ōma kā‑wāpahtamēk mīna kā‑kiskēyihtamēk ihkin ayisk awa nāpēw tāpowakēyimēw Jesusa. kā‑tāpowakēyimāt Jesusa ohci kā‑miywāyāhikot kā‑isi-wāpahtamēk kahkiyaw.
ACT.3.17	“nitōtēmitik, nikiskēyihtēn kiyawāw mīna kinīkānimiwāwak tānisi ē‑kī-tōtawāyēk Jesus ayisk ēkāya ē‑kiskēyihtamēk tānisi ē‑tōtamēk. 
ACT.3.18	kisē-manitow kayās kī‑wīhtam okiskiwēhikēwa ē‑wīhtamiyit ēkosi ōma kita-ispayiyik onawasōnākana kita-kakwātakihtāyit ēkwa ōmisi kī‑tāpwēmakaniyiw. 
ACT.3.19	ēkosi mihtātamok, ēkwa kwēskīstahk kisē-manitow, ēkosi kika-pōnēyihtamākowāw kimaci-tōtamowiniwāwa. 
ACT.3.20	kīspin ēkosi tōtamēko kika-miyikowisināwāw ayamihēwi-sōhkātisiwin ēkwa kita-itisahwēw Jesusa ēwako onawasōnākan āsay ē‑kī-nawasōnamākoyēk. 
ACT.3.21	piko kita-ayāw kihci-kīsikohk isko kahkiyaw kīkway kīhtwām oskāyiwiki, ēkosi kisē-manitow kī‑itēw okihcihtwāwi-kiskiwēhikēwa kayās aspin. 
ACT.3.22	ayisk Moses kā‑kī-itwēt, ‘kā‑tipēyihcikēt kimanitōmiwāw kika-pē-itisahamākowāw okiskiwēhikēwa, nīsta pēyakwan nikī-pē-itisahok, ēkwa kita-ohcīw kiyawāw pēyakwan kā‑ohtaskānēsiyēk. ka‑nanahihtawāyēk wīhtamākoyēko tānisi kita-tōtamēk. 
ACT.3.23	ēkwa awiyak ēkāya nanahihtawāci anihi okiskiwēhikēwa kita-wēpakimāw kisē-manitow otiyinima ohci, ēkwa kita-misiwanācihāw.’
ACT.3.24	“ēkwa okiskiwēhikēwak wīsta Samuel kī‑wīhtamwak ēkwa āniskē okisiwēhikēwak, tānisi ē‑wī-ispayiniyik anohc ōma mēkwāc. 
ACT.3.25	otasotamākēwina kisē-manitow okiskwēhikēwak kā‑kī-itwēyit kiyawāw anima ohci, ēkwa kitakisonāwāw kā‑kī-wīci-isihcikēmāt kimosōmipaniwāwa. ōmisi kī‑itēw Abrahamwa, ‘kitāniskotāpāniwāwak ohci nika-sawēyimāwak kahkiyaw ayisiyiniwak ōta askīhk.’
ACT.3.26	ēkosi kisē-manitow kī‑nawasōnēw otatoskēyākana ēkwa kipē‑itisahamākowāw nīkān, ē‑sawēyimikoyēk kahkiyaw kita-nakatamēk macātisiwin.”
ACT.4.1	Peter ē‑wīcihikot Johna mēkwāc ē‑pīkiskwātācik ayisiyiniwa, kā‑takohtēyit otayamihēwiyiniwa, asici ana simākanis kā‑tipēyimāt okanawēyihcikēwa kihci-ayamihēwikamikohk. ēkwa Sadduceewak kā‑itihcik ēkota wīcihiwēwak. 
ACT.4.2	namōya ohci-miywēyihtamwak ayisk osām ōki nīso itisahwākanak ē‑kiskinohamawācik ayisiyiniwa Jesusa ē‑kī-āpisisiniyit, ēkota ohci ē‑wāpahcikātēk onipiwak kita-āpisisihkik. 
ACT.4.3	ēkosi otinēwak ōhi ēkwa kipahwēwak isko ē‑wāpaniyik, osām āsay ē‑otākosiniyik. 
ACT.4.4	māka aniki mihcēt kā‑kī-pēhtawācik kī‑tāpwēwakēyimēwak Jesusa; ēkwa māmawo nānitaw niyānanwāw kihci-mitātahtomitanaw kī‑ihtasiwak ōki otāpwēhtamowak.
ACT.4.5	ē‑wāpahk kihci-ayamihēwiyiniwak ēkwa onīkānīwak ēkwa aniki kā‑kiskinohamākēcik kisē-manitow owiyasiwēwiniyiw kī‑māmawopiwak Jerusalemihk. 
ACT.4.6	Annas māwaci-kihci-ayamihēwiyiniw ēkota ayāw, asici Caiaphas, ēkwa John ēkwa Alexander, ēkwa mihcēt Annas opēyakohēwāma ēkota wīcihiwēyiwa mīna. 
ACT.4.7	Peter ēkwa John kī‑pīhtikwahāwak ita ē‑kakwēcimikocik ē‑itwēyit, “tānisi ōma ē‑isi-kaskihtāyēk kita-tōtamēk? tānitē ē‑ohtinamēk ōma mamāhtāwisiwin ēkwa awīna owīhowinihk ohci kā‑iyinīhkahāyēk awa nāpēw?”
ACT.4.8	ēkwa Peter ē‑kikiskākot kā‑kanātisiyit ahcāhkwa itēw, “kiyawāw kā‑pimipayihāyēkok ayisiyiniwak mīna kiyawāw onīkānīwak, 
ACT.4.9	ē‑pīhtikwahiyāhk cī kita-wiyasiwāsiyāhk anohc nayēstaw ohci ē‑wīcihāyāhk awa nāpēw kā‑kī-māskikātēt? ē‑nōhtē-kiskēyihtamēk cī tānisi ē‑isi-miywāyāt? 
ACT.4.10	kiyām kiyawāw mīna kahkiyaw ayisiyiniwak Israel ohci kita-kiskēyihtamwak, awa nāpēw kā‑nīpawit ōta ē‑miywāyāt owīhowiniyihk ohci Jesus Christa, Nazarethihk kā‑ohcīyit, ēwako kā‑kī-cīstahāskwātāyēk, māka kisē-manitowa kī‑waniskānik nipiwinihk ohci. 
ACT.4.11	Jesus ana tāpiskōc ‘asiniy kiyawāw asiniy-owiyatahikēwa kā‑kī-itēyihtamēk ēkāya nānitaw kita-kī-āpatisit, māka ēkwa ēwako kā‑māmawi-kihcēyihtākosit wāskāhikanihk.’
ACT.4.12	namōya kotak awiyak kika-kī-pimācihikonaw. tahto ayisiyiniwak ōta askīhk, kisē-manitow kī‑nawasōnēw kita-pimācihikowāyahk. wiya piko kika-pimācihikonaw.”
ACT.4.13	ōki opimipayihtāwak kī‑koskwēyihtamwak iyikohk ē‑sohkēmoyit Petera mīna Johna. ēkwa ē‑kiskēyimācik ēkāya ē‑ohci-kiskinohamāsoyit. kī‑kiskēyihtamwak ē‑kī-pimitisahwāyit Jesusa. 
ACT.4.14	namōya nānitaw kī‑itwēwak, ayisk kī‑wāpamēwak anihi nāpēwa kā‑kī-miywāyāhimiht ēkota ē‑wīci-nīpawīstawāyit Petera ēkwa Johna. 
ACT.4.15	ēkosi wīhtamawēwak Petera ēkwa Johna kita-wayawīyit māmawapiwikamikohk ohci. ēkwa kī‑āyimōhtamātowak. 
ACT.4.16	“tānisi ka‑tōtawāyahkok ōki nāpēwak?” itwēwak ēsa. “kiskēyihtākwan ōta Jerusalemihk mamāhtāwi-kīkway ē‑kī-tōtahkik, ēkwa namōya kika-kī-ānwēhtēnānaw. 
ACT.4.17	māka ēkāya ayiwāk kita-pēhtahkik ayisiyiniwak, kitahamawātānik ēkāya wīhkāc kita-pīkiskwātācik awiya Jesusa owīhowiniyiw kita-āpacihtācik.”
ACT.4.18	ēkosi tēpwātēwak kita-pīhtikwēyit ē‑wīhtamawācik ēkāya kīhtwām kita-ācimostawācik ahpō ēkāya wihkāc kita-kiskinohamawācik ayisiyiniwa Jesusa owīhowiniyiw ohci. 
ACT.4.19	ēkwa Peter mīna John itēwak, “kiyawāw kita-wiyasiwātamēk tānima tāpwēwin ē‑itēyihtahk kisē-manitow, kita-pimitisahamāhk kititwēwiniwāw ahpō kisē-manitow kita-pimitisahwāyāhk. 
ACT.4.20	ayisk namōya nika-kī-pōni-ātotēnān anima kā‑kī-wāpahtamāhk ēkwa kā‑kī-pēhtamāhk.” 
ACT.4.21	opimipayihtāwak ayiwāk kī‑kitahamawēwak ēkwa pakitinēwak. namōya nānitaw kī‑tōtawēwak, ayisk kahkiyaw ayisiyiniwak kī‑mamihcimēwak kisē-manitowa ōma ohci kā‑tōtamiyit Petera mīna Johna. 
ACT.4.22	ana nāpēw kā‑kī-mamāhtāwi-miywāyāhiht, ayiwāk nēwomitanaw kī‑itahtopiponēw.
ACT.4.23	mayaw ē‑pakitinihcik Peter ēkwa John kī‑nātēwak owīcēwākaniwāwa ēkwa wīhtamawēwak tānisi ē‑itikocik kihci-ayamihēwiyiniwa ēkwa onīkānīwa. 
ACT.4.24	ispīhk ē‑pēhtahkik ōki ayisiyiniwak kī‑māmawo-ayamihēstawēwak kisē-manitowa ē‑itwēcik, “kiya kā‑tipēyihcikēyan mīna kiya kā‑kī-osīhtāyan kihci-kīsik, mīna askiy, mīna kihcikamiy, ēkwa ēkota kahkiyaw kīkway kā‑pimātisīmakahk! 
ACT.4.25	kā‑kanātisit ahcāhk ohci kikī-pīkiskwēstamāk nimosōmipaninān David kitatoskēyākan ē‑kī-itwēt,
ACT.4.25	‘tānēhki pītosiyiniwak kā‑kisiwāsicik?
ACT.4.25	tānēhki kā‑itasowēcik pikonita?
ACT.4.26	kihci-okimāwak ōta askīhk wawēyīwak.
ACT.4.26	onīkānīwak kī‑māmawopiwak
ACT.4.26	ē‑wī-nōtinācik kā‑tipēyihcikēyit ēkwa onawasōnākana.’
ACT.4.27	cikēmā kihci-okimāw Herod ēkwa Pontius Pilate kī‑māmawopiwak ōtēnāhk asici Israelīwiyiniwak ēkwa pītosiyiniwak, ē‑kakwē-nōtinācik Jesusa anihi ēkwa kā‑kihcihtwāwisit kitatoskēyākan, ēwako awa kā‑itakimat onawasōnākan. 
ACT.4.28	kī‑māmawopiwak kita-tōtahkik anima āsay kisōhkisiwinihk ohci kā‑kī-kīsēyihtaman kita-ispayik. 
ACT.4.29	kā‑tipēyihcikēyan, nākatohkē kā‑maci-āyimōmikoyāhkok niyanān kitatoskēyākanak. wīcihinān ēkāya kita-kostamāhk kita-wīhtamāhk kimiywācimowin. 
ACT.4.30	ēkwa iyinīhkahik kisōhkisiwinihk ohci otāhkosiwak. kiyām kita-nōkwanwa mīna mamāhtāwi-kīkwaya kita-tōcikātēwa owīhowinihk Jesus, kā‑kanātisit kitatoskēyākan.”
ACT.4.31	ēkwa ē‑kīsi-ayamihācik, kī‑nanamipayin kā‑māmawopicik. kī‑pīhciyawēskākwak kā‑kanātisiyit ahcāhkwa kahkiyaw. ēkwa kī‑kakēskwēwak kisē-manitow omiywācimowin ohci ēkāya ē‑kostahkik kita-wīhtahkik.
ACT.4.32	ōki otayamihāwak pēyakwan kī‑isi-māmitonēyihtamwak otēhiwāhk mīna. namōya nikotwāw itwēwak otayāwiniwāwa ē-tipēyihtahkik, māka kahkiyaw kīkway kī‑māmawi-āpacihtāwak. 
ACT.4.33	kihci-sōhkisiwinihk ohci itisahwākanak kī‑wīhtamwak kā‑tipēyihcikēt Jesus ē‑kī-āpisisinit, ēkwa kisē-manitow kahkiyaw mistahi kī‑sawēyimēw. 
ACT.4.34	namōya awiyak ēkota kī‑ohci-nōhtēpayiw kīkway. aniki kā‑otaskīcik mīna wāskāhikana kā‑ayācik kī‑atāwākēwak, 
ACT.4.35	ēkwa miyēwak anihi sōniyāwa itisahwākana, kita-miyāyit anihi kā‑isi-manēsiyit.
ACT.4.36	pēyak nāpēw Joseph, itisahwākanak Barnabas isiyihkātēwak, “kā‑sihkimiwēt” ē‑itwēhk. ēwako awa nāpēw, Leviwīyiniwa, ē‑kī-nīhtāwikit Cyprus askīhk. 
ACT.4.37	kī‑atāwākēw otaskiy ēkwa miyēw anihi okaskihcikēwina itisahwākana.
ACT.5.1	pēyak nāpēw Ananias itāw ēkwa owīkimākana Sapphira kī‑atāwākēwak otaskīwāw. 
ACT.5.2	māka pahki anihi sōniyāwa kī‑kanawēyimēwak, ēkwa kī‑miyēw Ananias itisahwākana anihi kā‑iskonāt sōniyāwa. 
ACT.5.3	Peter ōmisi itēw, “Ananias, tānēhki maci-manitow kā‑pakitinat kita-tipēyimisk? ē‑kiyāskīhat kā‑kanātisit ahcāhk ayisk kikī-kanawēyimāw pahki ana sōniyāw kā‑kī-ohcisiyan kitaskiy ē‑atāwākēyan. 
ACT.5.4	mwayēs ē‑atāwākēyan kikī-tipēyihtēn anima kitaskiy, ēkwa ē‑kī-atāwākēyan, ana sōniyāw kā‑tipēyimat. tānēhki māka ōma kā‑tōtaman? namōya kikiyāskīmāw awiyak, māka kikiyāskīmāw kisē-manitow.” 
ACT.5.5	mayaw ē‑pēhtahk ōma, Ananias kī‑kawipayiw ēkwa kī‑nipiw. tāhto kā‑pēhtahkik ōma, mistahi kī‑sēkisiwak. 
ACT.5.6	kī‑pē-nātēwak oskinīkiwak ēkwa ē‑kī-wēwēkinācik kī‑sipwēhtatāwak ē‑nitawi-nahinācik.
ACT.5.7	nānitaw nisto tipahipīsimwān ē‑kī-ispayik, owīkimākana ana nāpēw pē‑pīhtikwēyiwa. ana iskwēw namōya kiskēyihtam ōma ē‑ispayihikoyit onāpēma. 
ACT.5.8	Peter kakwēcimēw, “wīhtamawin, ēkwayikohk cī ōma ē‑kī-ohcisiyēk kināpēm anima askiy kā‑kī-atāwākēyēk?” itēw, ē‑wāpahtihāt anihi sōniyāwa.
ACT.5.8	“ēha, ēkwayikohk anima,” itik.
ACT.5.9	Peter itēw, “tānēhki ōma kā‑kakwē-kocihāyēk kā‑tipēyihcikēt otahcāhkwa kita-wayēsihāyēk? matwē-pē-tāstamohtēwak aniki nāpēwak kā‑kī-nahinācik kināpēma, iskwāhtēmihk matwē-takohtēwak. kīsta kika-wayawīhtahikawin.” 
ACT.5.10	sēmāk ana iskwēw pahkisin ē‑nipit ita kā‑nīpawiyit Petera. ōki oskinīkiwak ē‑pīhtikwēcik wāpamēwak ē‑nipiyit ēkosi sipwēhtahēwak ē‑nitawi-nahinācik ita onāpēmiyiwa kā‑pimisiniyit. 
ACT.5.11	ēkwa otayamihāwak ēkwa kahkiyaw ayisiyiniwak ē‑pēhtahkik ōma mistahi kī‑sēkisiwak.
ACT.5.12	itisahwākanak mihcēt mamāhtāwi-kīkwaya ēkwa māmaskātamowina kī‑tōtamawēwak ayisiyiniwa, ita ē‑ayāyit māna. kahkiyaw otāpwēhtamowak kī‑ayāwak Solomon opiskihcikamikos kā‑itamihk. 
ACT.5.13	kotakak ayisiyiniwak kī‑kostamwak kita-wīcēwācik, māka kī‑mamihcimēwak. 
ACT.5.14	ayiwāk kī‑ati-ihtasiwak nāpēwak ēkwa iskwēwak ē‑tāpowakēyimācik kā‑tipēyihcikēyit. 
ACT.5.15	kī‑pēsiwēwak otāhkosiwa tawastēhk, ē‑pimisimācik nipēwinihk mīna anāskānihk, ē‑akāwātahkik kanakē Petera pimohtēyici kita-cikāstēpayihikocik. 
ACT.5.16	mihcēt ayisiyiniwak wāsakām ihtāwina ohci Jerusalemihk kī‑pē-takohtēwak. kī‑pēsiwēwak otāhkosiwa ēkwa anihi kā‑wa-wānihikoyit maci-ahcāhkwa. kahkiyaw kī‑miywāyāhēwak ōhi kā‑āhkosiyit.
ACT.5.17	ēkwa māwaci-kihci-ayamihēwiyiniw ēkwa anihi kā‑wīcēkot Sadduceewa kī‑akisowak, mitoni kī‑māci-ohtēyimēwak ōhi itisahwākana, ēkosi nānitaw kī‑nōhtē-tōtawēwak. 
ACT.5.18	kī‑otinēwak ēkwa kī‑kipahwēwak kipahotowikamikohk. 
ACT.5.19	māka pōsko-tipisk okīsikōma kā‑tipēyihcikēt kī‑yōhtēnamiyiwa ōma kipahotowikamik, ēkwa wayawītahikwak. ēkwa ōmisi itikwak, 
ACT.5.20	“itohtēk kihci-ayamihēwikamikohk ēkwa wīhtamāhkok ayisiyiniwak ōma oski-pimātisiwin.” 
ACT.5.21	ēkosi itisahwākanak kī‑tāpwēhtawēwak okīsikowa ēkwa kiyipa ē‑kīkisēpāyāyik kī‑pīhtikwēwak kihci-ayamihēwikamikohk, ē‑māci-kiskinohamākēcik.
ACT.5.21	māwaci-kihci-ayamihēwiyiniw ēkwa owīcēwākana natomēwak kahkiyaw Jewa onīkānīwa kita-māmawopicik. ēkwa kī‑itasiwēwak kipahotowikamikohk kita-pēsiwāyit itisahwākana.
ACT.5.22	kā‑takohtēcik nētē, namōya ēkota ayāyiwa itisahwākana, ēkosi nitawi-wīhtamawēwak omāmawopiwa, 
ACT.5.23	ōmisi itēwak, “ēkotē ē‑takohtēyāhk kwayask kikiskāpiskahikātēw kipahotowikamik ēkwa simākanisak ēkota kī‑kanawēyihcikēwak, māka ispīhk ē‑yōhtēnamāhk iskwāhtēma namōya awiyak ēkota ayāw.” 
ACT.5.24	ēkwa ana simākanisiwikimāw kā‑tipēyimāt okanawēyihcikēwa kihci-ayamihēwikamikohk ēkwa kihci-ayamihēwiyiniw kī‑wa-wānēyihtamwak tānitē kita-kī-ayāyit. 
ACT.5.25	ēkota pēyak nāpēw kā‑takohtēt ē‑itwēt, “aniki nāpēwak kā‑kī-kipahwāyēkok kiskinohamawēwak ayisiyiniwa kihci-ayamihēwikamikohk.” 
ACT.5.26	ana simākanisiwikimāw ē‑wīcēwāt osimākanisīma nitawāpēnikēwak ēkwa pēsiwēwak. namōya ohci-pakamahwēwak ayisk kī‑kostēwak ayisiyiniwa nānitaw isi kita-pimwasinātikocik.
ACT.5.27	kī‑pīhtikwahēwak ita onīkānīwak ē‑māmawopicik ēkota ē‑nīpawihācik ēkwa māwaci-kihci-ayamihēwiyiniw kakwēcimēw, 
ACT.5.28	“kikī-kitahamātinān kwayask ēkāya kita-kiskinohamākēyēk owīhowinihk ana nāpēw! māka ēkwa kikiskinohamawāwāwak ayisiyiniwak misiwē Jerusalemihk, ēkwa kikakwē-atāmēyiminān awa nāpēw kā‑ohci-nipit.”
ACT.5.29	ēkwa Peter mīna kotaka itisahwākanak ōmisi itēwak, “piko kita-tōtamāhk kisē-manitow ē‑itikoyāhk, ispīhci ayisiyiniwak kita-natohtawāyāhkok. 
ACT.5.30	kisē-manitow kimosōminānak kā‑kī-mawimostawācik kī‑āpisisimēw Jesusa ēwako kā‑kī-nipahāyēk ē‑akotāyēk pimitāskwahikanihk. 
ACT.5.31	māka kisē-manitow okihciniskiyihk kī‑apīhēw kī‑okimāwihēw kita-nīkānīyit ēkwa kita-pimācihiwēyit. ōma kā‑tōtahk ayisiyiniwa Israel ohci kita-kwēskātisiyit ēkwa kita-pōnēyihtamācik omāyi-tōtamowiniwāwa. 
ACT.5.32	niwāpahtēnān ē‑kī-ispayihikot Jesus ēkosi niwīhtamawānānak ayisiyiniwak, ēkwa kā‑kanātisit ahcāhk mīna kiskēyihtamōhēw ayisiyiniwa ēwako ōma tāpwēwin. kā‑kanātisit ahcāhk kisē-manitow miyēw anihi ayisiyiniwa kā‑natohtākot.”
ACT.5.33	ispīhk ōki wiyasiwēwi-okimāwak ē‑pēhtahkik ōma, namōya kakētihk iyikohk kī‑kisiwāsiwak ēkwa kī‑nōhtē-nipahēwak. 
ACT.5.34	ēkwa pēyak ana wiyasiwēwi-okimāw Gamaliel kā‑itiht, kī‑pasikōw, ēwako pēyak Pharisee kā‑kiskinohamākēt Jewak owiyasiwēwin ēkwa kahkiyaw ayisiyiniwa kī‑kistēyimik, ēkwa kī‑itasowēw kita-wayawīhtahimiht ōhi itisahwākana pitamā. 
ACT.5.35	ēkwa ōmisi itēw, “nāpētik Israel ohci, nawac kita-kitēyihtamēk tānisi ē‑wī-tōtawāyēkok ōki nāpēwak. 
ACT.5.36	kikiskisināwāw namōya kayās Theudas kī‑itāw, ēwako nāpēw mistakimisow. nānitaw nēwāw mitātahtomitanaw ayisiyiniwa kī‑pimitisahok. kī‑nipahāw ēkwa otiyinīma nanānis kī‑itāmoyiwa ēkota kī‑pōnipayin otisīhcikēwin. 
ACT.5.37	ēkota ohci ē‑otihcipayik kā‑akimihcik ayisiyiniwak, Judas Galileehk ohci kī‑māyahkamikisiw. mihcēt ayisiyiniwa kī‑pimitisahok. kī‑nipahāw mīna ēwako, ēkwa kahkiyaw otiyinīma nanānis kī‑itāmoyiwa. 
ACT.5.38	ēkosi kiwīhtamātināwāw ēkāya nānitaw tōtāhkok ōki nāpēwak. pōnihihkok! kīspin ayisiyiniw ohci kā‑isi-kīsēyihtahkik ēkwa tōtamwak ka‑pōni-ihtakwan. 
ACT.5.39	kīspin ohtihcipayiki kisē-manitow ohci, namōya kika-kī-nakināwāwak. nānitaw isi kika-nōtināwāw kisē-manitow!” kī‑tāpwēhtawēwak tānisi kā‑itwēyit Gamalielwa.
ACT.5.40	kī‑tēpwātēwak ōhi itisahwākana ēkwa okanawēyihcikēwa itasowēwak kita-pasastēhwāyit. kī‑kitahamawēwak ēkāya kīhtwām kita-pīkiskwātācik ayisiyiniwa owīhowiniyik Jesusa ēkosi kī‑pakitinēwak. 
ACT.5.41	ēkwa ōki itisahwākanak ē‑wayawīcik māmawapiwikamikohk ohci kī‑miywēyihtamwak. ayisk ē‑itēyihtahkik kisē-manitowa ē‑tēpakēyimikowisicik kita-nēpēwi-kakwātakihtācik Jesusa owīhowiniyihk ohci. 
ACT.5.42	tāhto kīsikāw kī‑kiskinohamākēwak mīna kī‑kakēskihkēmowak omiywācimowiniyiw Jesusa onawasōnākan, kihci-ayamihēwikamikohk ēkwa ayisiyiniwa wīkiyihk.
ACT.6.1	namōya kinwēs ē‑kī-ispayik ē‑ati-mihcēticik otāpwēhtamowak, kī‑māyi-wīcēhtowak ōki Greek kā‑itowēcik Jewak ēkwa kayahtē Jewak. ōki Greek kā‑itowēcik itwēwak osīkāwiskwēmiwāwa ēkāya ē‑nākatohkātimiht tahto kīsikāw kā‑miyimiht sōniyāwa kotaka mōsiskwēwa. 
ACT.6.2	ēkosi ōki nīsosāp itisahwākanak natomēwak kahkiyaw otāpwēhtamowak ēkwa ōmisi itēwak, “namōya kwayask kitōtēnānaw ēkāya kita-kiskinohamākēyahk kisē-manitow opīkiskwēwin ēkwa ē‑otamihikoyahk sōniyāw. 
ACT.6.3	ēkosi kiyawāw niciwāmitik, mahti nawasōnihkok kiyawāw ohci tēpakohp nāpēwak ē‑miyo-kanawāpamihcik ē‑sākaskinēskākocik kā‑kanātisiyit ahcāhkwa ēkwa ē‑iyinīsicik. ēkwa kika-miyānawak ōma ka‑nīkānīstāhkik itisīhcikēwin. 
ACT.6.4	niyanān wiya nayēstaw nika-atoskātēnān kita-ayamihāyāhk ēkwa kita-kakēskihkēmoyāhk.”
ACT.6.5	kahkiyaw ē‑ihtasicik kī‑miywēyihtamwak ē‑itasowēyit itisahwākana. ēkwa nawasōnēwak Stephena kwayask ē‑tāpowakēyihtamiyit ēkwa ē‑sākaskinēskākoyit kā‑kanātisiyit ahcāhkwa. ēkwa kotakak kā‑otinācik Philipa, Prochorusa, Nicanora, Timona, Parmenasa, ēkwa Nicolausa, ēwako pītosiyiniw, Antioch ē‑ohcīt, namōya kayās Jewa otayamihāwin isi ē‑kī-kwēski-ayamihāt. 
ACT.6.6	ōki kā‑māmawēyaticik kī‑itohtahēwak itisahwākana ēkwa ē‑sāmināyit ostikwāniyihk kī‑ayamihēstamawēwak.
ACT.6.7	ayiwāk ati ayisiyiniwak kī‑tāpowakēyihtamwak otitwēwin kisē-manitow. otāpwēhtamowak Jerusalemihk ayiwāk kī‑ati-mihcētiwak ēkwa mihcēt otayamihēwiyiniwak kī‑pimitisahamwak ōma miywācimowin.
ACT.6.8	Stephen mistahi kī‑miyikowisiw ēkwa kisē-manitowa ē‑miyikot sōhkātisiwin. mihcēt mamāhtāwi-kīkwaya ēkwa māmaskātamowina kī‑tōtam. 
ACT.6.9	māka ātiht nāpēwa Jewa otipēyimisowa ē‑kī-awākaniwicik ē‑kī-ohtohtēyit Cyrene askīhk ēkwa Alexandria ohci kī‑ayāsitēmik. ēwakonik ōki ēkwa kotakak Jewak Cilicia ohci ēkwa Asia wīstawāw kī‑ānwēhtawēwak Stephena. 
ACT.6.10	māka Stephen kā‑kanātisiyit ahcāhkwa kī‑miyikow iyinīsiwin ēkwa ōma kā‑pīkiskwēt namwāc nānitaw kī‑itik. 
ACT.6.11	ēkosi ōki kī‑masinahikēhēwak ātiht nāpēwa kita-kiyāskīmāyit, ōmisi kita-itwēyit, “nikī-pēhtawānān ēkāya kwayask ē‑itāt Mosesa ēkwa kisē-manitowa.” 
ACT.6.12	kī‑kisiwāhēwak ayisiyiniwa ēkwa onīkānīwa ēkwa kā‑kiskinohamākēyit wiyasiwēwin. kī‑otihtinēwak Stephena ēkwa itohtahēwak Jewa onīkānīwa. 
ACT.6.13	kī‑pīhtikwahēwak ātiht nāpēwa kita-kiyāskīmāyit, ōmisi ē‑itwēyit, “awa nāpēw tāpitawi piyotam kihcihtwāwi-kihci-ayamihēwikamik ēkwa owiyasiwēwiniyiw Mosesa. 
ACT.6.14	nikī-pēhtawānān ē‑itwēt, ‘awa Jesus Nazarethihk ohci kita-pīkonam ōma kihcihtwāwi-kihci-ayamihēwikamik, ēkwa kita-pītosi-isīyinīkēyāhk ēkāya kita-pimitisahamāhk Moses okiskinohamākēwin.’” 
ACT.6.15	ēkota kahkiyaw aniki kā‑apicik kitāpamēwak Stephena ēkwa wāpahtamwak ohkwākaniyiw ē‑wāsitēyik tāpiskōc okīsikowa.
ACT.7.1	māwaci-kihci-ayamihēwiyiniw kakwēcimēw Stephena, “tāpwē cī ōma kā‑itikawiyan?” itēw.
ACT.7.2	Stephen itēw, “niciwāmitik, ohtāwīmātik, natohtawik! mwayēs kohtāwīnaw Abraham Haran ē-isi-ātaskēt, kisē-manitow kā‑kistēyihtākosit kī‑nohkohtawēw Abrahamwa Mesopotamia 
ACT.7.3	ōmisi kī‑itik, ‘nakasik kiwāhkōmākanak ēkwa kitaskiy, ēkwa kika-wāpahtihitin anima askiy kika‑ayāyan.’ 
ACT.7.4	ēkwa Abraham kī‑nakatam Chaldeanihk ēkwa kī‑nitawi-ayāw Haran askīhk. ohtāwiya ē‑kī-pōni-pimātisiyit, kisē-manitow kī‑ihtohtahik ōta ōma askiy mēkwāc ita kā‑ayāyēk. 
ACT.7.5	māka kisē-manitow namōya ohci-miyēw askiy Abrahamwa, namōya ahpō pēyak misit. kī‑asotamawēw kita-ayāyit ēwako askiy. ēkwa āniskē otawāsimisa kita-ayāyit, āta ēkāya cēskwa ē‑otawāsimisit. 
ACT.7.6	ēkosi ōma kisē-manitowa kā‑kī-wīhtamākot Abraham, kī‑itik: ‘kicawāsimisak kita-wīkiwak kotakihk askīhk, kita-awahkātikowak ēkwa kita-kitimahāwak nēwo mitātahtomitanaw askiy.’ 
ACT.7.7	ēkwa kisē-manitow itwēw, ‘nika-wiyasiwātāwak aniki ayisiyiniwak kā‑awahkēcik, ēkwa ēkota ohci kita-sipwēyāmowak kita-mawimostawicik ōta.’ 
ACT.7.8	ēkwa kisē-manitow nōkohtāw kī‑wīci-isīhcikēmēw Abrahamwa kita-wāsakāmēsāwātāt nāpēsisa ayinānēw kīsikāw kī‑nihtāwikiyici. Abraham nāpēsisa kī‑ayāwēwak Isaac ē‑isiyihkāsoyit. kī‑wāsakāmēsāwātēw ayinānēw kīsikāw ē‑ispīhtisiyit. Isaac kī‑okosisiw Jacoba ēkwa kī‑wāsakāmēsāwātēw, ēkwa Jacob kī‑wāsakāmēsāwātēw nīsosāp okosisa, ēwakonik kohtāwīnawak.
ACT.7.9	“Jacob okosisa kī‑ohtēyimēwak wīcisāniyiwa Josepha, kī‑atāwākēwak kita-awahkāniwiyit Egypt askīhk. māka kisē-manitow kī‑wīcēwēw Josepha. 
ACT.7.10	ēkwa kī‑pimācihēw ē-mēkwā-macipayihikoyit. ēkwa ispīhk kihci-okimāwa Pharaohwa ē‑nakiskawāt, kī‑miyik kisē-manitowa iyinīsiwin. ēkosi Joseph kī‑miywāpisimēw Pharaohwa. Pharaoh kī‑okimāhkēw Josepha kita-pimipayihtāyit otaskiy ēkwa owāskāhikana. 
ACT.7.11	kī‑misi-nōhtēhkatāniwiw misiwē Egypt askīhk ēkwa Canaan askīhk, ēkosi mistahi kī‑kakwātakihtāwak ayisiyiniwak. namōya nānitaw kī‑miskamwak kīkway kita-mīcicik ōki kimosōmipaninawak. 
ACT.7.12	ēkwa ē‑pēhtahk Jacob kistikāna ē‑ihtakoyit Egyptihk, kī‑sipwēhtisahwēw okosisa kimosōmipaninawak kita-nitawi-atāwēyit, ēwako nistam ē‑itohtēcik ēkotē. 
ACT.7.13	kīhtwām ē‑takohtēyit Joseph kī‑wīhtamawēw wīcisāna ē‑wīcisānihtocik. ēkwa Pharaoh mīna kiskēyihtam ēwakoni ōhi Joseph wīcisāna. 
ACT.7.14	ēkwa Joseph kī‑nātitisahwēw kahkiyaw owahkōmākana, māmawi tēpakohpomitanaw niyānanosāp kī‑ihtasiwak. 
ACT.7.15	ēkosi Jacob kī‑itohtēw Egyptihk ēkotē kī‑nipiwak kimosōmipaninawak, Jacob mīna okosisa. 
ACT.7.16	wiyawiwāwa kī‑nahinikātēyiwa Shechem ōtēnāhk, ēkota Abraham ēsa ē‑kī-atāmāt askiy Hamor pēyakoskāniwa. kī‑sōniyāwi-tipaham anima askiy.
ACT.7.17	“ēkwa kēkāc kī‑otihcipayiw kisē-manitow kita-tōtahk Abrahamwa kā‑kī-asotamawāt, kī‑mihcētiwak ōki kitiyinīminawak Egyptihk. 
ACT.7.18	oski kihci-okimāw kī‑pimipayihtāw Egypt ēkāya ē‑kiskēyimāt Josepha. 
ACT.7.19	ēwako awa kihci-okimāw kī‑cīsimēw ēkwa kī‑kitimahēw kimosōmipaninānak. ē‑itihcik oski-awāsisak wayawītimihk kita-ayāyit ēkosi kita-nipiyit. 
ACT.7.20	ēkospī ōma Moses kā‑kī-nihtāwikit. kī‑miyosiw awa nāpēsis. kī‑ohpikihāw nisto pīsim wīkiwāhk ohtāwiya. 
ACT.7.21	ispī ē‑wayawīhtahiht, otānisa Pharoah kī‑tāpāhkomik, ēkosi kī‑ohpikihtamāsow. 
ACT.7.22	Moses kī‑kiskinohamawāw kahkiyaw kīkway Egyptīwiyiniwak kita-kī-kiskēyihtahkik. kī‑kiskēyihtam kita-nihtā-pīkiskwēt ēkwa kita-tōtahk kihci-kīkway.
ACT.7.23	“ispī nēwomitanaw ē‑itahtopiponēt kī‑nitawāpēnawēw wīci-Israelīwiyiniwa. 
ACT.7.24	kī‑wāpamēw pēyak ē‑pakamahokoyit Egyptīwiyiniwa, ēkosi kī‑nātamawēw ē‑kawatahwāt anihi nāpēwa, ēkosi nipahēw. 
ACT.7.25	kī‑itēyihtam wīci-Israelīwiyiniwa kita-kiskēyihtamiyit kisē-manitowa ē‑nitawēyimikot kita-wīcihāt kita-tipēyimisoyit, māka namōya ohci-nisitohtamiyiwa. 
ACT.7.26	kotak kīsikāw kī‑wāpamēw nīso Israelīwiyiniwa ē‑nōtinitoyit ēkwa kakwē-nakinēw. ‘ē‑ociwāmihtoyēk ōma. tānēhki kā‑nōtinitoyēk?’ itēw. 
ACT.7.27	māka pēyak ana kā‑mācihtāt, wīkatē-yahkinik ē‑itikot, ‘awīna kā‑kī-otinisk kita-nīkāniyan ēkwa kita-wiyasiwāsiyāhk?’ itik. 
ACT.7.28	‘ē‑nōhtē-nipahiyan cī kā‑kī-isi-nipahat ana Egyptīwiyiniw otākosihk?’ itik. 
ACT.7.29	ispī Moses ē‑pēhtawāt, sēmāk kī‑sipwēhtēw Egypt ohci. kī‑nitawi-omānitēwiw Midian askīhk. mēkwāc ēkotē ē‑ayāt nīso nāpēsisa kī‑otawāsimisiw.
ACT.7.30	“nēwomitanaw askiy ē‑ispayik, kī‑nitawi-ayāw pakwataskīhk ispatināhk Sinai kā‑itamihk. ēkotē kī‑wāpahtam ē‑kwāhkotēyiki okāminakasīwāhcikosa, ēkwa okīsikōma kā‑tipēyihcikēt wāpamēw ēkota iskotēhk. 
ACT.7.31	Moses mitoni kī‑māmaskātam ōma, ēkwa cīki ati-itohtēw kita-wāpahtahk kwayask. māka pēhtam kā‑tipēyihcikēt ē‑pīkiskwātikot: 
ACT.7.32	‘niya ōma omanitōmiwāwa kimosōmipanak, omanitōmiwāwa Abraham, ēkwa Isaac, ēkwa Jacob.’ Moses iyikohk ē‑sēkisit kī‑nanamipayiw ēkwa namwāc kaskihtāw kita-itāpit. 
ACT.7.33	ēkwa kā‑tipēyihcikēyit itik, ‘kētaskisinē; ōma askiy ita kā‑nīpawiyan kanātakihtēw. 
ACT.7.34	niwāpamāwak nitiyinīmak Egyptihk ē‑kakwātakihtācik. nipēhtawāwak ē‑mamāhpinēcik ēkwa nipē-yāsin kita-pimācihakik. āstam, mahti kika-itisahotin Egyptihk.’
ACT.7.35	“Moses ēwako pēyak kā‑kī-ātawēyimikot Israel ohci ayisiyiniwa. ‘awīna kā‑kī-otinisk kita-nīkāniyan ēkwa kita-wiyasiwāsiyāhk?’ itēwak. ēwako awa kisē-manitow kā‑kī-sipwēhtisahwāt kita-nīkāniyit ēkwa kita-pimācihāyit, ē‑wīcihikoyit okīsikowa ē‑kī-wāpamāt ita ē‑kwāhkotēyiki okāminakasīwāhcikosa. 
ACT.7.36	kī‑sipwēhtahēw Israelīwiyiniwa Egypt askīhk ohci ēkwa kī‑āsowahamwak mihkwākamiwi-kihcikamiy. ēkwa kī‑pimohtēhowak pakwataskīhk nēwomitanaw askiy. misakāmē kiskinowācihcikana ēkwa mamāhtāwi-kīkwaya kī‑tōtam. 
ACT.7.37	Moses ana kā‑kī-itāt ayisiyiniwa, ‘kika-pē-itisahamākowāw kisē-manitow okiskiwēhikēwa, pēyakwan tāpiskōc kā‑kī-pē-itisahot, ēwako kēhciwāk kiyawāw ohci kīciyiniw.’ 
ACT.7.38	ēwako awa Moses kā‑kī-wīcēwāt Israelīwiyiniwa pakwataskīhk wacīhk Sinai kā‑itamihk. kī‑wīcēwēw okīsikowa ē‑pīkiskwātikot ēkota wacīhk asici kimosōmipaninawa ēkota ē‑ayāyit. ēwako kā‑kī-miyit pimātisiwi-pīkiskwēwin kita-miyikoyahk.
ACT.7.39	“kohtāwīnawak namwāc wī‑natohtawēwak Mosesa. namōya ohci-nitawēyimēwak kita-nīkāniyit. nawac kī‑nōhtē-kīwēwak Egyptihk isi. 
ACT.7.40	ēkosi ōmisi itēwak Aarona, ‘osīhik manitōhkānak kita-nīkānohtākoyāhkok. namōya nikiskēyihtēnān tānisi ē‑ispayihikot awa Moses kā‑kī-pēsīkoyāhk Egyptihk ohci.’ 
ACT.7.41	ēkota anima kā‑kī-osīhācik moscosisa ē‑manitōhkēcik ēkwa ē‑pakitināsōstawācik. ēkwa kī‑wīhkohkēwak ē‑miyawātahkik, ē‑takahkēyihtahkik ōma kā‑tōtahkik. 
ACT.7.42	māka kisē-manitowa kī‑kisiwāhēwak ēkwa kī‑pakitinikwak kiyām kita-mawimostawācik pīsimwa, tipiskāwi-pīsimwa, ēkwa acāhkosa kīsikohk. okiskiwēhikēma kisē-manitow kī‑masinahamiyiwa kayās, ōmisi ē‑itastāyit,
ACT.7.42	kiyawāw Israelīwiyiniwak,
ACT.7.42	namōya niya ohci kā‑kī-nipahāyēkok pisiskiwak
ACT.7.42	kita-pakitināsoyēk nēwomitanaw askiy pakwataskīhk.
ACT.7.43	kikī-pimohtahāwāw mīkiwāhpisihk Molech manitow
ACT.7.43	ēkwa kā‑masināsot Rephan kimanitomiwāw otacāhkoma.
ACT.7.43	ēwakonik ōki manitōhkānak kā‑kī-osīhāyēkok kita-mawimostawāyēkok.
ACT.7.43	ēkosi nika-pakitinēn kita-sipwēhtahikawiyēk awasāyihk Babylon.
ACT.7.44	“kimosōmipaninawak kī‑ayāwak mīkiwāhp owiyasiwēwin ohci kisē-manitow pakwataskīhk. kī‑osihcikātēyiw kisē-manitow ē‑kī-isi-kiskinohamawāt Mosesa tānisi kita-isinākwaniyik. 
ACT.7.45	kimosōmipaninawak kī‑pētāwak ōma mīkiwahp ispī ē‑takohtēcik ōta askīhk. Joshua kī‑nīkānīw ēkospī ēkwa kī‑otinamwak ōma askiy kisē-manitowa ē‑wayawītisahwāyit ayisiyiniwa ēkota kayāhtē kā‑kī-otaskiyit. ēkwa ēkota kī‑kanawēyihtamwak ōma mīkiwahp isko David kā‑kihci-okimāwit. 
ACT.7.46	kī‑takahkēyimik kisē-manitowa ēkosi kī‑kakwēcimēw kisē-manitowa kita-osīhtamawāt wāskāhikan, omanitōma omosōmipana Jacoba. 
ACT.7.47	māka wiya Solomon kā‑kī-osīhtāt anima wāskāhikan.
ACT.7.48	“māka namōya wīkiw kā‑māwaci-ispāhkēyihtākosit kisē-manitow wāskāhikanihk ē‑osīhtāyit nāpēwa. ēkosi kā‑kī-itwēt okiskiwēhikēw,
ACT.7.49	kihci-kīsik ēwako nitokimāw-apiwin, itwēw kā‑tipēyihcikēt,
ACT.7.49	ēkwa nisita askīhk tahkohtastēwa.
ACT.7.49	tānitowihk wāskāhikan kā‑osīhtamawiyēk?
ACT.7.49	tānitē ka‑āstēsiniyan?
ACT.7.50	niya kahkiyaw kīkway kā‑kī-osīhtāyān.
ACT.7.51	“tāpwē kisasīpihtēnāwāw! kitēhiwāwa tāpiskōc aniki ēkāya kā‑tāpowakēyimācik kisē-manitowa. namōya kipa-pēhtēnāwāw opīkiskwēwin kisē-manitow! namōya kinatohtawāwāw kā‑kanātisit ahcāhk tāpiskōc kimosōmipaniwāwak. 
ACT.7.52	namwāc pēyak okiskiwēhikēw kī‑ihtāw ēkāya ē‑ohci-kakwātakihācik kimosōmiwāwak. kī‑nipahēwak kahkiyaw anihi kā‑pīkiskwēstamawāyit kisē-manitowa, kayās ohci ē‑wīhtamiyit ē‑wī-takohtēyit kwayask ē‑itātisit otatoskēyākana. ēwako ana ēkwa kikī-misi-wayēsihāwāw ēkwa kikī-nipahāwāw. 
ACT.7.53	kiyawāw ōma okīsikōma kisē-manitow kā‑kī-miyikoyēk wiyasiwēwin, ēkwa namwāc kitohci-pimitisahēnāwāw.”
ACT.7.54	Jewak onīkānīwak ē‑natohtawācik Stephena mitoni kī‑kisīmikwak, ē‑mihkohkwēpayicik. 
ACT.7.55	māka Stephen ē‑sākaskinēskākot kā‑kanātisiyit ahcāhkwa ē‑tastasāpit kīsikohk isi, kī‑wāpahtam okistēyihtākosiwiniyiw kisē-manitowa ēkwa Jesusa okihciniskiyihk ē‑nīpawiyit. 
ACT.7.56	“itāpik!” itēw, “niwāpahtēn kihci-kīsik ē‑yōhtēpayik ēkwa ayisiyinīwikosisān ē‑nīpawit okihciniskiyihk kisē-manitowa!”
ACT.7.57	ē‑tēpwēcik ōki nāpēwak kī‑kipihtēnisowak, ēkwa kī‑māmawi-mōskīstawēwak. 
ACT.7.58	kī‑wayawīhtahēwak ōtēnāhk ohci ēkwa ēkotē kī‑pimwasinātēwak. ōki nāpēwak ē‑kētasākēcik kī‑kanawēyihtamōhēwak oskinīkiwa, Saul ē‑isiyihkāsoyit. 
ACT.7.59	kī‑āhkami-pimwasinātēwak Stephena āhci piko, ē‑mēkwā-tēpwātāyit kā‑tipēyihcikēyit, ē‑itwēyit, “kā‑tipēyihcikēyan Jesus, otin nitahcāhk!” 
ACT.7.60	Stephen kī‑ocihcihkwanapiw ēkwa ē‑kisīwēt itwēw, “kā‑tipēyihcikēyan, pakitēyihtamawik ōki kā‑maci-tōtahkik.” ēkosi ē‑kīsi-pīkiskwēt, kī‑nipiw.
ACT.8.1	Saul kī‑cīhkēyihtam Stephen kā‑nipahiht.
ACT.8.1	ēwako kīsikāw nistam ē‑māci-misi-kwātakihihcik otayamihāwak Jerusalemihk. kahkiyaw aniki otayamihāwak nanānis kī‑ayāwak Judea ēkwa Samaria askīhk, itisahwākanak piko namōya nanānis ohci-ayāwak.
ACT.8.2	ātiht kā‑sōhki-ayamihācik nāpēwak kī‑nahinēwak Stephena, ē‑mawihkātācik ē‑kisīwēcik.
ACT.8.3	Saul kī‑kakwē-pīkonam ayamihāwin, ē‑papā-pīhtikwēt wāskāhikanihk ē‑otināt otayamihāwa, nāpēwa mīna iskwēwa, ēkwa kī‑pīhtikwēwēpinēw kipahotowikamikohk.
ACT.8.4	otāpwēhtamowak nanānis kī‑itohtēwak ē‑kakēskihkēmocik miywācimowin ohci. 
ACT.8.5	Philip kī‑nitawi-kakēskihkēmow kihci-ōtēnāhk Samaria askīhk, onawasōnākana ē‑ācimāt. 
ACT.8.6	mihcēt ayisiyiniwak kī‑natohtāk kwayask ēkwa wāpamik mamāhtāwi-kīkway ē‑tōtahk. 
ACT.8.7	maci-ahcāhkwa kī‑tēpwēyiwa ē‑wayawīyāmoyit mihcēt ayisiyiniwa ohci. ēkwa iyinīhkahēw kā‑nipowisiyit ēkwa kā‑māskikātēyit. 
ACT.8.8	mistahi kī‑miywēyihcikātēw kihci-ōtēnāhk.
ACT.8.9	ēkota kihci-ōtēnāhk kī‑ayāw pēyak nāpēw Simon ē‑isiyihkāsot, kapē-ayi ayisiyiniwa Samaria ohci kī‑māmaskātamiyiwa nanātohk ē‑koskohi-tōtahk. kī‑wīhtam ē‑kihcēyihtākosit. 
ACT.8.10	ēkwa kahkiyaw awiyak ēkota kihci-ōtēnāhk, kā‑kitimākisicik mīna kā‑wēyōtisicik, kī‑natohtawēwak, ōmisi itēwak, “manitōwiw, kā‑sōhkēyihtākosit isi kiskēyihtākosiw.” 
ACT.8.11	kinwēs ē‑kī-māmaskācihāt ayisiyiniwa tāpwē piko ē‑kī-koskohāt otōtamowina ohci. 
ACT.8.12	māka ōki ayisiyiniwak ē‑tāpwēhtawācik Philipa otācimowiniyiw otipēyihcikēwiniyiw kisē-manitowa ohci ēkwa ē‑ācimāyit Jesus Christa, kī‑sīkahāhtawāwak nāpēwak mīna iskwēwak. 
ACT.8.13	Simon wīsta kī‑tāpowakēyihtam, ēkwa ē‑kī-sīkahāhtāht kī‑wīcēwēw Philipa, ēkwa kī‑māmaskātam ē‑wāpahtahk mamāhtāwi-kīkway ē‑tōtamoht.
ACT.8.14	itisahwākanak Jerusalemihk kā‑ayācik kī‑pēhtamwak ayisiyiniwa Samaria kā‑ayāyit ē‑tāpwēhtamiyit kisē-manitowa ē‑itācimimiht. ēkosi itisahwēwak Petera ēkwa Johna ēkotē kita-itohtēyit. 
ACT.8.15	ēkotē ē-takosihkik, kī‑ayamihēstamawēwak otāpwēhtamowa kita-kikiskākoyit kā‑kanātisiyit ahcāhkwa. 
ACT.8.16	ayisk ēkāya cēskwa kā‑kanātisiyit ahcāhkwa ē‑kikiskākocik ē‑kī-sīkahāhtācik piko owīhowiniyihk Jesus kā‑tipēyihcikēt. 
ACT.8.17	Peter ēkwa John kī‑sāminēwak ostikwāniyihk ōhi ayisiyiniwa, ēkosi kī‑kikiskākoyiwa kā‑kanātisiyit ahcāhkwa.
ACT.8.18	Simon kī‑wāpamēw ayisiyiniwa ē‑miyimiht kā‑kanātisiyit ahcāhkwa ispī ōki itisahwākanak ē‑sāminācik. ēkwa Simon kī‑kakwē-miyēw sōniyāwa Petera mīna Johna, 
ACT.8.19	ēkwa ōmisi itēw, “mahti miyin ōma mamāhtāwisiwin, ēkosi nīsta awiyak sāminaki nicihciya ohci kita-ayāwēw kā‑kanātisiyit ahcāhkwa.”
ACT.8.20	māka Peter ōmisi itēw, “kisē-manitow kika-misiwanācihik kiya mīna kisōniyāma, osām ohci ē‑itēyihtaman kita-kī-atāmat kisē-manitow omēkiwin sōniyāwa ohci. 
ACT.8.21	namōya kika-kī-wīcihinān ōma atoskēwin kā‑tōtamāhk, ayisk kisē-manitow kiskēyihtam namōya kwayaskwan kitēh. 
ACT.8.22	kwēskātisi kimaci-tōtamowina ohci ēkwa natotamaw kā‑tipēyihcikēt kita-pōnēyihtamāsk ōma kā‑isi-māmitonēyihtaman. 
ACT.8.23	ayisk niwāpahtēn mistahi ē‑ayāyan ohtēyihtamowin ēkwa ē‑tipēyimikoyan maci-tōtamowin.”
ACT.8.24	Simon itēw Petera mīna Johna, “mahti ayamihēstāk kā‑tipēyihcikēt niya ohci, ēkosi ōhi kā‑itwēyēk ēkāya kita-ispayihikoyān.”
ACT.8.25	ēkwa ispī ē‑kī-wīhtamawācik ayisiyiniwa ēkwa ē‑kī-kakēskimācik otācimikowiniyiw kā‑tipēyihcikēyit, kī‑kīwēwak Jerusalemihk isi. ē‑ati-pimohtēhocik kī‑ātotamwak miywācimowin tānitahto ōcēnāsa Samaria askīhk kā‑takohtēcik.
ACT.8.26	okīsikōma kā‑tipēyihcikēt kī‑pīkiskwātēw Philipa. “wawēyī ēkwa itohtē nimitāw isko anima mēskanaw kāpimamok Jerusalemihk ohci Gaza kā‑itamok,” itik. (namōya ēkwa āpatan ōma mēskanaw.) 
ACT.8.27+ACT.8.28	ēkosi Philip ē‑kī-wawēyīt kī‑sipwēhtēw. kī‑nakiskawēw ē‑kihcakisoyit nāpēwa Ethiopia ohci, okimānāhk ē‑nīkānakisoyit ē‑kīwēyit. ēwako awa nāpēw kī‑kanawi-sōniyāwēw kihci-okimāskwēwa Ethiopia askīhk ē‑atoskawāt, Candace isiyihkātimāwa. ē‑kī-nitawi-mawimoscikēt ēsa Jerusalemihk awa nāpēw. ē‑pōsit ocāpānisihk ē‑ayamihtāt Isaiah omasinahikēwiniyiw. 
ACT.8.29	kā‑kanātisit ahcāhkwa ōmisi itik Philip, “mahti nitawāpam ana nāpēw ocāpānisihk kā‑pōsit.” 
ACT.8.30	ēkosi Philip ispahtāw, ēkwa ē‑pēhtawāt ē‑ayamihtāyit masinahikan okiskiwēhikēwa Isaiahwa ohci, ōmisi itēw, “kinisitohtēn cī ōma kā‑ayamihtāyan?”
ACT.8.31	“tānisi kita-kī-isi-nisitohtamān ēkāya awiyak ē‑kiskinohamawit?” itik. wīsāmik Philip kita-pōsit kita-wīcēwāt. 
ACT.8.32	ēwako ōma kā‑ayamihtāyit:
ACT.8.32	“kī‑tāpēkināw tāpiskōc māyatihk kita-nipahiht.
ACT.8.32	tāpiskōc māyacihkos namōya nānitaw itwēw ispī ē‑paskosoht.
ACT.8.32	namōya ohci-pīkiskwēw.
ACT.8.33	mitoni kī‑nēpēwihāw, ēkwa namwāc ohci-wiyasiwātāw kwayask.
ACT.8.33	namōya awiya awāsisa ayāwēw kita-āniskēskākot,
ACT.8.33	ayisk opimātisiwin kī‑kisipipayin ōta askīhk.”
ACT.8.34	ēkwa ana kā‑pimipayihcikēt Ethiopia ohci kakwēcimēw Philipa, “wīhtamawin, awīniwa ana Isaiah kā‑āyimōmāt? wiya cī ē‑āyimōmisot, ahpō cī kotaka nāpēwa?” 
ACT.8.35	Philip āyimōtamawēw, ē‑mācihtāt anima kā‑masinahikātēyik Isaiah omasinahikēwin, omiywācimowin kisē-manitow Jesusa ohci. 
ACT.8.36	ē‑mēkwā-pimitāpāsocik mēskanāhk kī‑wāpahtamwak nipiy ita ē‑wāyahcāyik. ana nāpēw itēw, “ōmīta nipiy, kīkway ka‑nakānikoyān kita-sīkahāhtākawiyān?”
ACT.8.36	[
ACT.8.37	“kika-kī-sīkahāhtākawin kīspin kitāpowakēyihtēn kitēhihk ohci,” itēw Philip.
ACT.8.37	“nitāpwēhtēn Jesus Christ ē‑manitowikosisāniwit,” itik ēsa.]
ACT.8.38	ana kā‑pimipayihcikēt wīhtamawēw opimahastimwēwa kita-nakīyit, ēkwa Philip ēkwa ana kā‑pimipayihcikēt kī‑nīhtakosiwak ē‑itohtēcik nipīhk, ēkwa ēkota Philip kī‑sīkahāhtawēw. 
ACT.8.39	ispī ē‑kapācik otahcāhkwa kā‑tipēyihcikēt kī‑otinik Philip. ana kā‑pimipayihcikēt namōya kīhtwām ohci-wāpamēw, māka ati-kīwēw mitoni ē‑miywēyihtahk. 
ACT.8.40	kētahtawē Philip kī‑ayāw ōtēnāhk Azotus kā‑itamihk. kī‑ātotam miywācimowin tahto ōtēnawa ita kā‑takohtēt. ēkwa piyisk kī‑takohtēw Caesarea ōtēnāhk.
ACT.9.1	ēkwa Saul āhci piko kī‑nōtinēw ōhi okiskinohamawākaniyiwa kā‑tipēyihcikēyit ē‑wī-nipahāt. kī‑nitawāpamēw māwaci-kihci-ayamihēwiyiniwa, 
ACT.9.2	ēkwa natotamawēw masinahikana ē‑miyikot maskawisīwin kita-miyāt Jewa otayamihēwikamikwa Damascusihk, ēkosi miskawāci otayamihāwa kā‑pimitisahwāyit kā‑tipēyihcikēyit nāpēwa mīna iskwēwa kita-itohtahāt Jerusalemihk kita-kipahikāsocik.
ACT.9.3	ē‑ati-pimohtēhot Damascusihk cīki ē‑ihtāt ōma kihci-ōtēnaw, kētahtawē ispimihk ohci kā‑wāstēpayiyik ē‑wāsakāmēskākot. 
ACT.9.4	Saul pahkisin ēkwa pēhtam awiya ē‑pīkiskwēyit, “Saul, Saul,” ē‑itwēyit, “tānēhki kā‑kakwātakihiyan?”
ACT.9.5	“awīna kiya, kā‑tipēyihcikēyan?” itēw.
ACT.9.5	“niya ōma Jesus, kā‑mikoskācihat. 
ACT.9.6	māka pasikō ēkwa itohtē kihci-ōtēnāhk, ēkotē kika-wīhtamākawin tānisi kita-tōtaman,” itik.
ACT.9.7	aniki nāpēwak kā‑wīcēwācik Saula nakīwak ēsa, ēkāya nānitaw ē‑itwēcik, māka pēhtamwak awiya ē‑pīkiskwēyit, māka namōya awiya wāpamēwak. 
ACT.9.8	ēkwa Saul ē‑kī-pasikōt ēkwa ē‑tōhkāpit namōya kīkway wāpahtam. ēkosi kī‑sakāpēkinēwak Damascusihk isi. 
ACT.9.9	nisto kīsikāw namwāc ohci-wāpiw ēkwa namwāc ohci-mīcisow ahpō namwāc ohci-minihkwēw.
ACT.9.10	pēyak kiskinohamawākan kī‑ayāw ēkota Damascusihk, Ananias ē‑isiyihkāsot. kī‑otisāpahtam kā‑tipēyihcikēyit ē‑pē-nātikot ē‑itwēyit, “Ananias,” ē‑itikot ēsa. “niya ōma, kā‑tipēyihcikēyan,” itēw.
ACT.9.11	“wawēyī!” itik kā‑tipēyihcikēyit. “itohtēhkan tawastēhk kā‑kwayaskwahk kā‑itamihk, ēkwa ēkota Judas wīkihk ayāw pēyak nāpēw Tarsus ē‑ohcīt, Saul isiyihkāsow. mēkwā-mawimoscikēw. 
ACT.9.12	kā‑otisāpahtahk kī‑wāpamēw pēyak nāpēw, Ananiasa ē‑pīhtikwākot ēkwa ē‑sāminikot ēkosi kita-wāpit.”
ACT.9.13	Ananias ōmisi itēw, “kā‑tipēyihcikēyan, mihcēt ayisiyiniwak nitācimostākwak awa nāpēw ohci, iyikohk ē‑māyi-tōtawāt kitiyinīma Jerusalemihk. 
ACT.9.14	ēkwa ōma ē‑pē-itohtēt Damascusihk ē‑pakitinikot kihci-ayamihēwiyiniwa kita-otināt kahkiyaw anihi kā‑mamisītotāskik.”
ACT.9.15	kā‑tipēyihcikēyit ōmisi itik ēsa, “niyā, nitawāpam, ninawasōnāw ana kita-atoskawit, kita-kiskēyihtamōhāt ayisiyiniwa niwīhowin, pītosiyiniwa mīna kihci-okimāwa, ēkwa Jewa Israel askīhk ohci. 
ACT.9.16	niya nika-wāpahtihāw piko kita-kakwātakihtāt niwīhowinihk.”
ACT.9.17	ēkosi Ananias kī‑itohtēw kī‑nitawi-pīhtikwēw wāskāhikanihk ēkota ē‑sāmināt Saula itēw, “niciwā Saul, kā‑tipēyihcikēt ōma ē‑pē-itisahot, wiya ana Jesus kā‑kī-wāpamat ē‑isinaman mēskanāhk ōta ispīhk kā‑pē-itohtēyan, hāw nipē-itisahok kita-wāpiyan ēkwa kā‑kanātisit ahcāhk kita-sākaskinēskākoyan.” 
ACT.9.18	ēkwa sēmāk kīkway tāpiskōc wayakaya kī‑pahkihtiniyiwa oskīsikohk ohci, ēkosi kī‑wāpiw. ē‑kī-pasikōt kī‑sīkahāhtawāw. 
ACT.9.19	ē‑kī-mīcisot kī‑sēsāwimahcihow.
ACT.9.19	Saul kī‑kisātēw otāpwēhtamowa tānitahto kīsikāw Damascus kihci-ōtēnāhk. 
ACT.9.20	sēmāk kī‑itohtēw Jewa otayamihēwikamikwa ēkwa ē‑kakēskimāt ayisiyiniwa Jesusa ē‑manitowikosisāniwiyit.
ACT.9.21	kahkiyaw ayisiyiniwak kā‑pēhtawācik kī‑māmaskātamwak, ē‑itwēcik, “namōya cī awa ēwako kā‑kī-misiwanācihāt tahto kā‑tāpowakēyimāyit Jesusa Jerusalemihk? ōta cī ē‑pē-itohtēt kita-otināt ayisiyiniwa ēkwa kī‑tahkopitāci kita-itohtahāt kihci-ayamihēwiyiniwa Jerusalemihk?”
ACT.9.22	Saul okakēskwēwin ayiwāk kī‑ati-sōhkaniyiw. kī‑wawānēyihtamimēw Jewa Damascus kihci-ōtēnāhk kā‑ayāyit, ē‑wīhtamawāt Jesusa ēwakoni onawasōnākana, mitoni ē‑kēhcināmāt.
ACT.9.23	mihcēt kīsikāwa ē‑otihcipayiki ātiht Jewak kī‑māmawopiwak ē‑wiyasiwēcik kita-nipahācik Saula. 
ACT.9.24	māka kī‑wīhtamawāw ēsa ē‑wī-nipahikot. tahto kīsikāw mīna tahto tipiskāw kī‑asawāpamik nakānikanihk kita-nipahikot. 
ACT.9.25	pēyak tipiskāw Saul owīcēwākana kī‑nīhtāpēkinēwak wayawītimihk isi, ita ē‑tawāyik asinīwi-mēnikanihk ohci, ē‑apit wīhkopīwatihk Saul.
ACT.9.26	Saul kī‑itohtēw Jerusalemihk ē‑kakwē-wīcēwāt otāpwēhtamowa, māka kahkiyaw kī‑kostēwak. namōya ohci-tāpwēhtawēwak ē‑tāpwēhtamiyit. 
ACT.9.27	ēkwa Barnabas kī‑pē-nātēw ēkwa kī‑itohtahēw itisahwākana. kī‑wīhtamawēw itisahwākana Saula ē‑kī-wāpamāyit kā‑tipēyihcikēyit mēkwāc mēskanāhk ē‑pimohtēhoyit, ēkwa kā‑tipēyihcikēyit ē‑kī-pīkiskwātikoyit. ēkwa mīna wīhtamawēw ēkāya ē‑kostamiyit kita-kakēskihkēmoyit owīhowiniyihk Jesusa Damascusihk. 
ACT.9.28	ēkosi Saul kī‑kisātēw itisahwākana ēkwa kī‑papāmi-itohtēw Jerusalemihk, ēkāya ē‑kostahk kita-kakēskihkēmot owīhowiniyihk kā‑tipēyihcikēyit. 
ACT.9.29	ēkosi kī‑pīkiskwātēw ēkwa kī‑kakwē-sākōcimēw Jewa anihi Greek kā‑isi-pīkiskwēyit, māka namōya tāpwēhtāk ēkwa kakwē-nipahik ēsa. 
ACT.9.30	ispīhk otāpwēhtamowak ē‑kiskēyihtahkik ōma kī‑sipwēhtahēwak Saula Caesarea kihci-ōtēnāhk ēkwa ati-itisahwēwak Tarsusihk.
ACT.9.31	ēkwa otayamihāwak Judea kā‑ayācik, mīna Galilee, mīna Samaria, pēyahtakēyimowin kī‑ayāwak, ayiwāk ē‑sōhkaniyik otāpwēhtamowiniwāw. ē‑wīcihikocik kā‑kanātisiyit ahcāhkwa, kī‑ati-mihcētiwak otayamihāwak ēkwa kī‑kistēyimēwak kā‑tipēyihcikēyit.
ACT.9.32	Peter kī‑papāmohtēhow piko itē, ēkwa pēyakwāw kī‑nitawi-kiyokawēw otāpwēhtamowa Lydda kā‑ayāyit. 
ACT.9.33	ēkotē kī‑nakiskawēw nāpēwa Aeneas ē‑isiyihkāsoyit, ē‑nipowāspinēyit, ēkāya ē‑kī-waniskāt onipēwinihk ohci ayinānēw askiy. 
ACT.9.34	ōmisi itēw Peter, “Aeneas, Jesus Christ kitiyinīhkahik. mahti waniskā ēkwa nahastā kinipēwinis.” sēmāk Aeneas kī‑waniskāw. 
ACT.9.35	kahkiyaw ayisiyiniwak ēkota Lydda ēkwa Sharon kā‑ayācik kī‑wāpamēwak, ēkosi kī‑tāpowakēyimēwak kā‑tipēyihcikēyit.
ACT.9.36	Joppa-ihk, pēyak iskwēw Tabitha itāw ē‑tāpwēhtahk ayamihāwin. (owīhowin Dorcas Greek itowēwinihk, apisimōsos ē‑itwēhk.) mitoni kwayask kī‑atoskēw miyo-kikwaya ē‑tōtahk ēkwa ē‑wīcihāt kā‑kitimākisiyit. 
ACT.9.37	piyisk kī‑āhkosiw ēkwa namōya ohci-pimātisiw. kī‑kisīpēkastēnāw ēkwa wiyaw kī‑astāwān ispimihk wāskāhikanihk. 
ACT.9.38	Joppa namōya wāhyaw Lydda ohci, ēkwa otāpwēhtamowak Joppa kā‑ayācik kī‑pēhtamwak Petera Lydda ē‑ayāyit, itisahwēwak nīso nāpēwa kita-natomāyit Petera, “kakwēciyāhow, pē‑itohtē,” ē‑itācik. 
ACT.9.39	ēkosi ē‑kī-wawēyīt Peter kī‑ati-wīcēwēw. ēkotē ē-takohtēt, kī‑āmaciwēhtahāw ispimihk. kahkiyaw mōsiskwēwak wāsakāpawīstawēwak ē‑mātocik, wāpahtihēwak Petera ayiwinisa Dorcas ē‑kī-kaskikwātamākocik ē‑mēkwā-pimātisiyit. 
ACT.9.40	Peter kī‑wayawītisahwēw ēkwa ē‑ocihcihkwanapit kī‑ayamihāw; ē‑kwēskīt isi anima miyaw, itwēw, “Tabitha waniskā!” kī‑tōhkāpiyiwa ēkwa ē‑wāpamikot, kī‑waniskāyiwa. 
ACT.9.41	ēkwa Peter kī‑waniskānēw kita-nīpawiyit; kī‑tēpwātēw ōhi otāpwēhtamowa asici mōsiskwēwa ēkwa wāpahtihēw ē‑pimātisiyit. 
ACT.9.42	ōma kī‑ātocikātēw misiwē wāsakām Joppa ēkwa mihcēt ayisiyiniwak kī‑tāpwēhtawēwak kā‑tipēyihcikeyit. 
ACT.9.43	Peter kī‑kisātam ēkota Joppa ōtēnāhk mihcēt kīsikāw ē‑kapēsit Simona wīkiyihk, opahkēkinihkēw.
ACT.10.1	pēyak nāpēw Cornelius itāw Caesarea ē‑ayāt, kī‑simākanisiwikimāwiw Romana simākanisa ohci, “Italīwiyiniwak” isi-kiskēyimāwak. 
ACT.10.2	kī‑ayamihēwātisiw awa nāpēw, kahkiyaw owāskāhikanihk ē‑ihtasicik kī‑kistēyimēwak kisē-manitowa. kī‑wīcihēw ē‑isi-kaskihtāt Jewa kā‑kitimākisiyit. ēkwa tāpitawi kī‑ayamihēstawēw kisē-manitowa. 
ACT.10.3	nānitaw nisto tipahikan ē‑pōni-āpihtā-kīsikāk kī‑otisāpamēw manitow okīsikōma ē‑pē-nātikot, ēkwa itik, “Cornelius!”
ACT.10.4	Cornelius kī‑kitāpamēw ē‑kostāt ēkwa itēw, “kīkway, kā‑tipēyihcikēyan?”
ACT.10.4	okīsikow ōmisi itik, “kisē-manitow kikī-pēhtāk kā‑kī-ayamihēstawat mīna kiskisiw ē‑kī-wīcihacik okitimākisiwak. 
ACT.10.5	ēkwa isitisahok ātiht nāpēwak Joppa ōtēnāhk kita-nitawi-natomācik pēyak nāpēwa Simon Peter isiyihkāsoyiwa. 
ACT.10.6	mēkwāc kapēsimostawēw Simona opahkēkinihkēwa ē‑wīkiyit sisonē kihcikamīhk.” 
ACT.10.7	ē‑kī-pīkiskwātikot okīsikowa kī‑nakatik. Cornelius kī‑tēpwātēw nīso otatoskēyākana wīki kā‑pamihtāyit ēkwa pēyak simākanisa ē‑ayamihēwātisiyit, ēwakoni māna ē‑wīcihikot. 
ACT.10.8	kahkiyaw kī‑wīhtamawēw tānisi ē‑kī-isi-wāpahtahk. ēkosi sipwēhtisahwēw Joppa-ihk isi.
ACT.10.9	ē‑wāpahk ē‑ati-pimohtēhocik ōki cīki kī‑ihtāwak Joppa ōtēnāhk. nānitaw ē‑āpihtā-kīsikāk Peter kī‑āmaciwēw tahkohc wāskāhikanihk ēkotē ē‑ayamihāt. 
ACT.10.10	kī‑nōhtēhkatēw ēkwa kī‑nōhtē-mīcisow; mēkwāc ē‑paminawasowiht kī‑otisāpahtam, 
ACT.10.11	kī‑wāpahtam kihci-kīsik ē‑yōhtēpayiyik ēkwa kīkway ē‑pē-nīhtakotēk tāpiskōc ē‑misāyik anāskān nēwayak ohci ē‑taswēkinikātēk askīhk isi. 
ACT.10.12	ēkota anāskānihk wāpamēw nanātohk pisiskiwa, kinēpikwa ēkwa pakwaci-piyēsīsak. 
ACT.10.13	awiya pīkiskwātik ē‑itikot, “hāw, Peter, pasikō, minaho ēkwa mīciso.”
ACT.10.14	“namwāc kita-kī-ihkihk, kā‑tipēyihcikēyan! namōya ōma wīhkāc ē‑mīciyān kīkway ēkāya ē‑kanātēyihtākwahk ahpō ēkāya ē‑pēhkahk,” itēw Peter.
ACT.10.15	āsay mīna pīkiskwātik awiya, “ēkāya itēyihta anima ēkāya kā‑pēhkahk kisē-manitow kī‑itakihtam kita-pēhkaniyik.” 
ACT.10.16	nistwāw pīkiskwātik kisē-manitowa kita-minahot ēkwa kita-mīcisot. ēkwa piyisk ohpakotēw anima anāskān kīsikohk isi.
ACT.10.17	Peter kī‑māmitonēyihtam tānēhki ōma kā‑otisāpahtahk, ōki wiya nāpēwak Cornelius kā‑itisahwāt, wīhtamawāwak ēsa ita Simona opahkēkinihkēw wīkiyihk, ēkwa ōma ēkota ē‑na-nīpawicik iskwāhtēmihkānihk. 
ACT.10.18	tēpwēwak, “ōta cī ayāw omānitēw Simon Peter ē‑isiyihkāsot?” itwēwak.
ACT.10.19	Peter wiya kēyāpic kakwē-nisitohtam ōma kā‑kī-otisāpahtahk, kēhtahtawē kā‑kanātisit ahcāhkwa ōmisi kā‑itikot, “natohta! nisto nāpēwak ōta ayāwak ē‑nōhtē-wāpamiskik. 
ACT.10.20	ēkosi wawēyī Peter, nīhtaciwē, ēkāya kosta kita-wāpamacik, ayisk niya kā‑pē-isitisahwakik.” 
ACT.10.21	ēkosi Peter kī‑nīhtaciwēw ēkwa itēw anihi nāpēwa, “niya ōma kā‑nōhtē-wāpamiyēk. tānēhki kā‑pē-itohtēyēk?” itēw.
ACT.10.22	ōmisi itēwak, “simākanisiwikimāw Cornelius ōma ē‑pē-itisahokoyāhk. mitoni ana takahki-nāpēw ē‑kistēyimāt kisē-manitowa ēkwa mitoni kihcēyimikiw Jewa. kī‑wīhtamāk Cornelius manitowa okīsikōmiyiwa kita-natomisk wīkihk, ēkosi kita-pēhtāsk tānisi kiya kita-itwēyan.” 
ACT.10.23	Peter kī‑natomēw kita-pīhtikwēyit ēkwa kita-kapēsiyit.
ACT.10.23	ēkwa ē‑wāpahk kī‑sipwēhtēwak, ē‑wīcēwācik ātiht kā‑ociwāmihtoyit otāpwēhtamowa Joppa ōtēnāhk ohci. 
ACT.10.24	kotak kīsikāw ē‑takohtēt Caesarea ōtēnāhk, Corneliusa kī‑pēhik asici owāhkōmākaniyiwa ēkwa otōtēmiyiwa kā‑kī-natomāt. 
ACT.10.25	Peter ē‑wī-ati-pīhtikwēt Corneliusa nakiskāk ē‑ocihcihkwanapīstākot, ē‑mawimostākot. 
ACT.10.26	māka Peter pasikōnēw, “hāw nīpawi, ē‑ayisiyinīwiyān ōma,” itēw. 
ACT.10.27	Peter kī‑pīkiskwātēw ē‑ati-pīhtikwēcik wāskāhikanihk. mihcēt kī‑wāpamēw ayisiyiniwa ē‑kī-māwasakoyit. 
ACT.10.28	ōmisi itēw, “kikiskēyihtēnāwāw otayamihāwiniwāhk ē‑itastēk ēkāya Jewa kita-kiyokawācik ahpō ēkāya kita-otōtēmicik pītosiyiniwa. māka kisē-manitow nikī-kiskinohamāk ēkāya kita-itēyimak piko ana ayisiyiniw ē‑pēkisit. 
ACT.10.29	ēkosi ispī ē‑pē-nātitisahoyēk namwāc nitohci-sākwēyimon. ēkwa tānēhki māka kā‑kī-pē-nātitisahoyēk?”
ACT.10.30	ōmisi itēw Cornelius, “nānitaw nisto kīsikāw aspin ē‑mēkwā-ayamihēstawak manitow nīkihk nisto tipahikan ē‑ispayik, kētahtawē kā‑wāpamak nāpēw ē‑wāsitēyik oskotākay ē‑nīpawit ohtiskaw. 
ACT.10.31	ēkwa ōmisi nitik, ‘Cornelius, kisē-manitow kī‑pēhtam kitayamihāwin ēkwa kiskisiw kimiyo-tōtamowina. 
ACT.10.32	itisahok ātiht nāpēwak Joppa kita-natomācik pēyak nāpēwa Simon Peter ē‑isiyihkāsoyit. Simona opahkēkinihkēwa wīkiyihk kapēsihik, sisonē kihcikāmīhk kā‑wīkiyit.’ 
ACT.10.33	ēkwa sēmāk kikī-nātitisahotin. miywasin ē‑pē-itohtēyan. kahkiyaw ōta nitayānān ē‑wīcēkoyāhk kisē-manitow kita-pēhtamāhk kā‑isi-sihkimisk kā‑tipēyihcikēt.”
ACT.10.34	ēkwa Peter kī‑māci-pīkiskwēw, “hāw, ninisitohtēn ēkwa tāpwē ēsa ani kisē-manitow kahkiyaw ayisiyiniwa pēyakwan ē‑isi-kitāpamāt. 
ACT.10.35	miyo-kitāpamēw anihi kā‑kistēyimikot mīna kwayask kā‑miyo-tōtamiyit, kiyām āta pītos kā‑itahtoskānēsit ayisiyiniw. 
ACT.10.36	kikiskēyihtēnāwāw otācimowin kisē-manitow kā‑kī-itisahamawāt Israelīwiyiniwa. ē‑wīhtahk omiywācimowin pēyāhtakēyimowin Jesus Christa ohci, ēwakoni kā‑tipēyimāyit kahkiyaw ayisiyiniwa. 
ACT.10.37	kikiskēyihtēnāwāw tānisi ē‑kī-ayihkihk misiwē Israel askīhk, nistam ohci Galileehk, ē‑kī-āyimōtahk sīkahāhtākēwin John. 
ACT.10.38	kisē-manitow kī‑miyēw Jesusa Nazarethihk ohci kā‑kanātisiyit ahcāhkwa ēkwa sōhkātisiwin. Jesus piko itē kī‑itohtēw ē‑miyo-tōtahk ēkwa ē‑iyinīhkahāt anihi kā‑tipēyimikocik maci-ahcāhkwa. kisē-manitowa kī‑wīcēwikiw.
ACT.10.39	“niyanān itisahwākanak nikī-wāpahtēnān kahkiyaw kīkway kā‑kī-tōtahk Jewa otaskiyihk ēkwa Jerusalemihk. ēkwa Jewak kī‑cīstahāskwātēwak mistikohk ē‑nipahācik. 
ACT.10.40	māka kisē-manitow kī‑waniskānēw nisto kīsikāw ē‑kī-ispayiyik, ēkwa ayisiyiniwak kī‑wāpamēwak, 
ACT.10.41	namōya kahkiyaw kā‑kī-wāpamācik, māka niyanān piko kā‑kī-wāpahtamāhk ōma ē‑kī-ihkihk. kisē-manitow ē‑kī-nawasōnikoyāhk ka‑wihtamāhk. nikī-wīci-mīcisōmānān ēkwa nikī-wīci-minihkwēmānān āsay ē‑kī-āpisisihk. 
ACT.10.42	ēkwa nikī-itasowātikonān kita-kakēskimāyāhkok ayisiyiniwak omiywācimowin ohci, ēkwa kita-wīhtamāhk kisē-manitow Jesusa ē‑kī-nawasōnāt kita-wiyasiwātāyit anihi kā‑pimātisiyit ayisiyiniwa ēkwa ēkāya kā‑pimātisiyit. 
ACT.10.43	kahkiyaw okiskiwēhikēwak kī‑āyimōmēwak, ē‑itwēcik awiyak tāpowakēyimāci, omaci-tōtamowina kita-pōnēyihtamāht owīhowin ohci.”
ACT.10.44	ē‑mēkwā-pīkiskwēt Peter, kā‑kanātisiyit ahcāhkwa kī‑pē-pihciyawēskākwak aniki kā‑natohtahkik miywācimowin. 
ACT.10.45	aniki Jewak otāpwēhtamowak Joppa ohci kā‑kī-wīcēwācik Petera kī‑māmaskātamwak pītosiyiniwa ē‑miyimiht kā‑kanātisiyit ahcāhkwa. 
ACT.10.46	ayisk pēhtawēwak pītos ē‑isi-pīkiskwēyit ēkwa ē‑mamihcimācik kisē-manitowa okihcēyihtākosiwiniyiw. Peter ōmisi itwēw, 
ACT.10.47	“ōki ayisiyiniwa miyāwak kā‑kanātisiyit ahcāhkwa pēyakwan tāpiskōc kiyānaw. awiyak cī kita-kī-nakinēw ēkāya kita-sīkahāhtāmiht nipiy ohci?” 
ACT.10.48	ēkosi sīhkimēw kita-sīkahāhtāmiht owīhowiniyihk Jesus Christa. ēkosi kī‑kakwēcimēwak mahti pitamā kita-kisātāk tānitahto kīsikāw.
ACT.11.1	itisahwākanak ēkwa otāpwēhtamowak misiwē Judea askīhk kī‑pēhtamwak ātiht pītosiyiniwa ē‑tāpwēhtamiyit kisē-manitowa otitwēwiniyiw. 
ACT.11.2	ispī Peter ē‑takohtēt Jerusalemihk, anihi kā‑wīcēhtamiyit kita-wāsakāmēsāwātimiht pītosiyiniwa kī‑pisomik, 
ACT.11.3	“kikī-kiyokawāwak nāpēwak ēkāya ē‑kī-wāsakāmēsāwātihcik ēkwa kikī-wīci-mīcisōmāwak,” itik. 
ACT.11.4	ēkosi Peter kī‑wīhtamawēw kahkiyaw kīkway kā‑kī-ispayiyik nistam ohci:
ACT.11.5	“ē‑mēkwā-ayamihāyān kihci-ōtēnāhk Joppa, ēkota nikī-isinēn, nikī-wāpahtēn kīkway ē‑pē-nīhtakotēk kīsikohk ohci tāpiskōc ē‑misāk anāskān ē‑taswēkinikātēk nēwayak isi, ēkwa kī‑kipihcīmakan ita ē‑ayāyān. 
ACT.11.6	kwayask nikī-kitāpahtēn ēkwa niwāpamāwak pisiskiwak ēkwa pakwacāyak, ēkwa kinēpikwak ēkwa pakwaci-piyēsīsak. 
ACT.11.7	kētahtawē nipēhtawāw awiyak ē‑mātwē-pīkiskwēt ē‑itwēt, ‘pasikō, Peter, minaho ēkwa mīciso!’ 
ACT.11.8	ōmisi nititwān, ‘namwāc kita-kī-ihkihk, kā‑tipēyihcikēyan! namōya ōma wīhkāc ē‑mīciyān kīkway ēkāya ē‑kanātēyihtākwahk ahpō ēkāya ē‑pēhkahk.’
ACT.11.9	“āsay mīna nipīkiskwātik awiyak kihci-kīsikohk ohci, ‘ēkāya itēyihta anima ēkāya kā‑pēhkahk kisē-manitow kī‑itakihtam kita-pēhkaniyik.’ 
ACT.11.10	nistwāw ēkosi ē‑ispayik, piyisk ispākēpayin iyawisk kihci-kīsikohk aspin.
ACT.11.11	“ēkosi sēmāk kā‑takohtēcik wāskāhikanihk nisto nāpēwak kā‑kī-pē-itisahocik Caesarea ohci. 
ACT.11.12	kā‑kanātisit ahcāhk nitik kita-wīcēwakik sēmāk. ōki nikotwāsik otayamihāwak Joppa ōtēnāhk ohci niwīcēwikwak Caesarea isi. ēkwa ēkotē kahkiyaw ē‑ihtasiyāhk nikiyokawānān Cornelius. 
ACT.11.13	niwīhtamākonān ē‑kī-wāpamāt okīsikowa ē‑nīpawiyit pīhcāyihk wīkihk ōmisi ē‑itikot, ‘awiyak sipwēhtisa Joppa-ihk kita-nitawi-natomāt pēyak nāpēwa Simon Peter ē‑isiyihkāsoyit. 
ACT.11.14	ēwako kika-wīhtamākowāw anima ka‑pimācihikoyēk, kiyawāw ē‑ihtasiyēk kīkiwāhk.’
ACT.11.15	“ēkwa ispī ē‑māci-pīkiskwēyān, kī‑otihtikwak kā‑kanātisiyit ahcāhkwa, tāpiskōc nistam kā‑kī-isi-otihtikoyāhk. 
ACT.11.16	ēkwa nikī-kiskisin tānisi kā‑kī-itwēt kā‑tipēyihcikēt, ‘John sīkahāhtākēw nipiy ohci, māka kiyawāw kika-sīkahāhtākawināwāw kā‑kanātisit ahcāhk ohci.’ 
ACT.11.17	kisē-manitow kī‑miyēw kā‑kanātisiyit ahcāhkwa pītosiyiniwa pēyakwan kā‑kī-isi-miyikoyāhk ispī ē‑tāpowakēyimāyahk kā‑tipēyihcikēt Jesus Christ. awīna ōma niya kita-kī-kipihtinak kisē-manitow?”
ACT.11.18	ōma ē‑pēhtahkik kī‑pōniwēwitamwak ēkwa kī‑mamihcimēwak kisē-manitowa ē‑itwēcik, “ēkosi ēsa kisē-manitow tawinamawēw pītosiyiniwa kita-mihtātamiyit omāyi-tōtamowiniyiwa ēkwa kita-pimātisiyit.”
ACT.11.19	ātiht ayisiyiniwak kī‑itāmowak kotaka askiya, ayisk ē‑kī-kakwātakihihcik ispī Stephen kā‑nipahiht, kī‑itohtēwak Phoenicia, Cyprus ēkwa Antioch, ē‑ācimostawācik Jewa piko Jesusa kā‑tipēyihcikēyit kā‑kī-tōtamiyit. 
ACT.11.20	māka ātiht otāpwēhtamowak, nāpēwak Cyprus ohci ēkwa Cyrene ohci kī‑nitawi-ācimostawēwak Antioch pītosiyiniwa asici omiywācimowiniyiw Jesusa kā‑tipēyihcikēyit. 
ACT.11.21	omaskawisīwiniyiw kā‑tipēyihcikēyit kī‑wīcihikwak ēkwa mihcēt kī‑tāpwēhtamwak ēkwa kī‑pimitisahwēwak kā‑tipēyihcikēyit.
ACT.11.22	otayamihāwak Jerusalemihk kī‑pēhtamwak ōma. kī‑itisahwēwak Barnabasa kita-itohtēyit Antioch. 
ACT.11.23	ē‑takohtēt ēkotē kī‑wāpahtam iyikohk kisē-manitowa ē‑kī-sawēyimāyit ayisiyiniwa. kī‑miywēyihtam ēkosi kī‑sīkiskawēw kahkiyaw ayisiyiniwa kita-pimitisahwāyit kā‑tipēyihcikēyit ē‑isi-kaskihtāyit. 
ACT.11.24	Barnabas kī‑miyo-ayisiyiniwiw, ē‑kī-sohki-tāpowakēyimāt kisē-manitowa, ēkwa kā‑kanātisiyit ahcāhkwa kī‑sākaskinēskāk. awa ohci mihcēt ayisiyiniwak kī‑tōtahāwak kā‑tipēyihcikēyit.
ACT.11.25	ēkwa Barnabas kī‑itohtēw Tarsus ē‑natonawāt Saula. 
ACT.11.26	ispī ē‑miskawāt, kī‑pēsiwēw Antioch kihci-ōtēnāhk. pēyak askiy ēkota kī‑kisātēwak otayamihāwa ēkwa ē‑kiskinohamawācik mihcēt ayisiyiniwa. ēkota anima nistam kā‑tāpwēwakēyimācik Jesus Christa “otayamihāwak” kā‑kī-isiyihkātihcik.
ACT.11.27	ēkospī ātiht okiskiwēhikēwak Jerusalemihk ohci kī‑itohtēwak Antioch kihci-ōtēnāhk. 
ACT.11.28	pēyak Agabus kī‑itāw, ēwako kī‑pasikōw, kī‑wīhtam ē‑wī-macipayiyik ōta askīhk ē‑wīhtamākot kā‑kanātisit ahcāhkwa ēkwa kita-nōhtēhkatēhk, itwēw. (ēkosi kī‑ispayiw mēkwāc māmawēyas kihci-okimāw Claudius ē‑pimipayihtāt.) 
ACT.11.29	ēkosi otāpwēhtamowak kī‑kīsēyihtamwak tā‑tipiyaw ē‑isi-kaskihtācik kita-wīcihācik otayamihāwa Judea kā‑ayāyit. 
ACT.11.30	ēkosi kī‑tōtamwak. kī‑itisahwēwak Barnabasa ēkwa Saula kita-itohtahāyit sōniyāwa kita-miyāyit onīkānīwa ayamihēwikamikohk ohci.
ACT.12.1	ēkospī kihci-okimāw Herod kī‑māyi-tōtawēw ātiht otayamihāwa. 
ACT.12.2	kī‑itasowātēw osimākanisīma kita-nipahāyit Jamesa, ostēsa John. 
ACT.12.3	ē‑kiskēyihtahk Jewa ē‑nahēyihtamiyit, kī‑kipahwēw Petera. ēwako ōma kī‑ihkin mēkwāc ēkāya ohpihkasikan ē‑āpatahk pahkwēsikanihk wīhkohkēwin. 
ACT.12.4	ē‑kī-otiniht Peter mīna ē‑kī-kipahoht kī‑kanawēyimik nēwo simākanisa, ē‑nā-nēwicik nēwotahtwāpitēw. Herod kī‑kīsēyihtam kita-wiyasiwātāt ita ayisiyiniwa kita-ayāyit kī‑pōni-miyāskākēwi-wīhkohtowiht. 
ACT.12.5	ēkosi Peter kī‑kanawēyimāw kipahotowikamikohk. otayamihāwak sōhki kī‑ayamihēstamawēwak Petera.
ACT.12.6	kā‑kī-otākosik Herod itohtahēw Petera ayisiyiniwa ita ē‑ayāyit kita-wiyasiwātāt, Peter kī‑nipāw tastawāyihk nīso simākanisa. kī‑tahkopisiw nīso pīwāpiskwēyāpiya ohci, ēkwa simākanisak kī‑kanawēyihtamwak iskwāhtēmihkān. 
ACT.12.7	kētahtawē okīsikōma kā‑tipēyihcikēt kī‑nīpawiyiwa ēkota ēkwa kī‑wāstēw pīhcāyihk. okīsikow kī‑tōskinēw ē‑pēkonāt ēkwa ōmisi itēw, “kakwēciyāho! waniskā!” sēmāk anihi pīwāpiskwēyāpiya kī‑pahkihtiniyiwa ocihcihk ohci. 
ACT.12.8	okīsikow itēw, “pakwahtēho, ēkwa postaskisinē.” ēkosi kī‑tōtam Peter, ēkwa okīsikow itēw, “postasākē ēkwa pimitisahon.” 
ACT.12.9	Peter kī‑pimitisahwēw ē‑ati-wayawīcik kipahotowikamikohk ohci. Peter namwāc ohci-kēhcināhow kīspin tāpwē ōma kā‑isi-wāpamāt okīsikowa, ē‑pawātamān ōma itēyihtam ēsa. 
ACT.12.10	kī‑ati-miyāskawēwak nistam simākanisa kā‑kanawēyihcikēyit ēkwa anihi iyaskohc ati, ēkwa piyisk anima iskwāhtēmihkān kā‑pīwāpiskowik ē‑yōhtēpayiyik, ēkosi ati-wayawīwak kihci-ōtēnāhk isi. nētē pimohtēwinihk ē‑pimohtēcik kētahtawē ana okīsikow nakatēw Petera.
ACT.12.11	ēkota ēkwa Peter kā‑kiskēyihtahk tāpwē ē‑paspīt kipahotowikamikohk ohci. ōmisi itwēw, “tāpwē ēcika ani. kā‑tipēyihcikēt pē‑itisahwēw okīsikōma kita-paspīhiyit osōhkisiwiniyihk ohci Heroda, ēkwa kahkiyaw ohci Jewak kā‑kī-isi-pakosēyihtahkik.”
ACT.12.12	mayaw ē‑mōyēyihtahk ōma, kī‑itohtēw Mary wīkiwāyihk, okāwiya John Mark. mihcēt ayisiyiniwa ēkota kī‑mēkwā-ayamihāyiwa ēsa. 
ACT.12.13	Peter kī‑pakamahikēw iskwāhtēmihk wayawītimihk. atoskēyākaniskwēw Rhoda ē‑isiyihkāsot kī‑pē-itohtēw. 
ACT.12.14	ē‑nisitohtawāt Petera ēkwa mistahi ē‑miywēyihtahk namōya yōhtēnamawēw, māka ispahtāw ē‑nitawi-wīhtahk Petera wayawītimihk ē‑nīpawiyit. 
ACT.12.15	“tāpwē kimōhcowin!” itēwak ōki. āhci piko kī‑wīhtam Petera ēkota ē‑ayāyit. ōmisi itwēwak, “kēhcinā anihi okīsikōma.”
ACT.12.16	wiya awa Peter āhkami-pāhpakamahikēw iskwāhtēmihk. piyisk yōhtēnamwak, ēkwa ē‑wāpamācik Petera, kī‑māmaskātamwak. 
ACT.12.17	Peter kī‑ay-itinamawēw ēkāya nānitaw kita-itwēyit. kī‑wīhtamawēw tānisi kā‑tipēyihcikēyit ē‑kī-isi-wayawīhtahikot kipahotowikamikohk ohci. “ācimostākok James mīna otāpwēhtamowak ōma kā‑ispayihikoyan,” itēw, ēkosi ati-sipwēhtēw kotakihk ē‑itohtēt.
ACT.12.18	ē‑wāpahk, mitoni kī‑wā-wānēyihtamwak okanawēyihcikēwak Petera ē‑wanihācik kipahotowikamikohk ohci. 
ACT.12.19	kihci-okimāw kī‑itasowēw kita-natonāmiht Petera, māka namwāc ohci-miskawēwak. ēkosi nitawāc kī‑itasowēw kita-kakwēcimimiht okanawēyihcikēwa ēkwa kita-nipahimiht. ēkota ohci Herod sipwēhtēw Judea ohci ēkwa Caesarea kī‑nitawi-ayāw.
ACT.12.20	Herod mistahi kī‑kisiwāhik ayisiyiniwa Tyre kā‑ayāyit ēkwa Sidonihk. ēkosi ē‑māmawēyaticik ōki ayisiyiniwak kī‑nitawi-wāpamēwak Heroda. pitamā kī‑natomēwak Blastusa kita-pīkiskwēstamākocik, ēwako kihci-okimāwikamik kā‑pimipayihtāt. kī‑kakwēcimēwak Herod pēyahtakēyimowin kita-ayācik, ayisk ēkota otaskiyihk kā‑otācihocik mīciwin.
ACT.12.21	ē‑otihcipayik anima kīsikāw Herod kī‑postiskam otokimāwi-ayiwinisa ēkwa kī‑apiw okimawi-apiwinihk ēkwa kī‑pīkiskwātēw ayisiyiniwa. 
ACT.12.22	“namōya awa nāpēw kā‑pīkiskwēt, māka ē‑manitōwit,” isi-tēpwēwak ēsa. 
ACT.12.23	sēmāk ēsa kā‑tipēyihcikēt okīsikōma kī‑pakamiskākow Herod, ayisk ēkāya ē‑mamihcimāt kisē-manitowa. kī‑mowik mohtēwa ēkwa kī‑nipiw.
ACT.12.24	omiywācimowin kisē-manitow kī‑siswēpayiw ēkwa ayiwāk ayisiyiniwa kī‑pēhtamwak ēkwa kī‑tāpwēhtamwak.
ACT.12.25	Barnabas ēkwa Saul kī‑kīsihtāwak otatoskēwiniwāw ēkwa kī‑kīwēwak Jerusalemihk isi, ē‑wī-kiskinohamawācik John Marka.
ACT.13.1	otayamihāwak Antioch kā‑ayācik ēkota kī‑ayāwak ātiht okiskiwēhikēwak ēkwa okiskinohamākēwak. ēwakonik ōki, Barnabas, ēkwa Simeon kā‑itiht Niger, ēkwa Lucius kā‑ohcīt Cyrene kihci-ōtēnāhk, ēkwa Manaen kā‑kī-wīci-ohpikīmāt kihci-okimāwa Heroda, ēkwa Saul. 
ACT.13.2	kī‑ayamihēstawēwak kā‑tipēyihcikēyit ēkwa kī‑īwanisīhisowak. ōmisi itikwak kā‑kanātisiyit ahcāhkwa, “piskihtahihkok Barnabas ēkwa Saul niya ohci, kita-atoskātahkik anima kā‑nitawēyimakik kita-tōtahkik.”
ACT.13.3	kī‑īwanisīhisowak kēyāpic ēkwa kī‑ayamihāwak, ēkosi kī‑sawēyimēwak Barnabasa ēkwa Saula ocihciyiwāwa ohci ēkwa sipwēhtisahwēwak.
ACT.13.4	ē‑wīhtamākowisicik kā‑kanātisiyit ahcāhkwa, Barnabas ēkwa Saul kī‑itohtēwak Seleucia ōtēnāhk ēkota ohci kī‑pōsiwak nāpihkwānihk ē‑kapācik Cyprus ministikohk. 
ACT.13.5	ē‑takohtēcik Salamis kihci-ōtēnāhk kī‑kakēskihkēmowak otitwēwiniyiw kisē-manitowa ohci ita kā‑māmawopayiyit Jewa kī‑wīcihikwak John Marka.
ACT.13.6	kī‑misakāmēhtēwak ōma ministik isko Paphos kihci-ōtēnāhk. ēkotē nakiskawēwak pēyak konita ē‑kakēyisi-tōtamiyit nāpēwa Bar-Jesus itimāwa, Jew ahkītāp okiskiwēhikēw. 
ACT.13.7	kī‑miyo-wīcēwēw okimāwa ēwako ministik kā‑pimipayihtamiyit, Sergius Paulus itimāwa, ē‑iyinīsiyit. awa okimāw kī‑natomēw Barnabasa ēkwa Saula, ē‑nōhtē-pēhtahk kisē-manitowa otitwēwiniyiw. 
ACT.13.8	ana ē‑kakēyisi-tōtamiyit māna Elymas mīna itāw, ēwako kotak owīhowin. kī‑kakwē-nakinēw ēkāya ē‑nitawēyihtahk okimāwa kita-tāpowakēyihtamiyit. 
ACT.13.9	ēkwa Saul, ēwako mīna kotak wīhowin ayāw, Paul isiyihkāsow. ē‑sākaskinēskākot kā‑kanātisiyit ahcāhkwa kwayask ē‑kitāpamāt itēw, 
ACT.13.10	“kiya ōma maci-manitow kohtāwiy! kiya kinōtinēn kahkiyaw miyo-kīkway; nayēstaw kimaci-isīhcikān ēkwa ē‑kiyāskihtāyan kā‑tipeyihciket otisīhcikewina. 
ACT.13.11	kā‑tipēyihcikēt okisiwāsiwin ka‑ohtihtikon; namōya kika-wāpin iyikohk itēyihtahki kā‑tipēyihcikēt.”
ACT.13.11	sēmāk Elymas mōsihtāw ē‑kaskanawipēstahk oskīsikohk, kī‑papāmohtēw ē‑natonawāt awiya kita-kiskinohtahikot. 
ACT.13.12	ana okimāw kī‑wāpahtam ōma ēkwa kī‑tāpwēhtam. mistahi kī‑māmaskātam kā‑tipēyihcikēt ohci kiskinohamākēwin.
ACT.13.13	Paul ēkwa owīcēwākana kī‑pōsiwak ōsihk Paphos ohci, ēkwa kī‑nitawi-kapāwak Perga kihci-ōtēnāhk, Pamphylia askīhk; māka ēkota John Mark kī‑nakatēw ē‑kīwēt Jerusalemihk isi. 
ACT.13.14	Perga kī‑nakatamwak ē‑itohtēcik Antioch, Pisidia askīhk kā‑piskihtakihtēk. ēkwa kī‑pīhtikwēwak ēkwa kī‑apiwak Jewa otayamihēwikamikoyihk ē‑ayamihēwi-kīsikanisiyit. 
ACT.13.15	ē‑kī-kīsi-ayamihtāwiht owiyasiwēwin Moses mīna okiskiwēhikēwa kā‑kī-masinahamiyit, aniki opimipayihtāwak natomēwak, ē‑itācik, “niciwāmitik, kinitawēyimitinān kita-pīkiskwātāyēkok ayisiyiniwak, mahti kipīkiskwēwiniwāw kita-kī-miyikocik ahkamēyimowin.” 
ACT.13.16	Paul kī‑pasikōw ēkwa ē‑ohpinahk ocihciy itēw:
ACT.13.16	“nitōtēmitik Israel ohci, ēkwa kahkiyaw kiyawāw pītosiyinītik ōta kā‑kistēyimāyēk kisē-manitow, pēhtamok! 
ACT.13.17	kisē-manitow kā‑mawimostawācik ayisiyiniwak Israel ohci, kī‑nawasōnēw kimosōmipaninawak ēkwa kī‑miyopayiwak ōki ayisiyiniwak ē‑ati-mihcēticik, mēkwāc ē‑omānitēwicik Egypt askīhk. osōhkisiwinihk ohci kisē-manitow kī‑wayawīhtahēw Egyptihk ohci, 
ACT.13.18	ēkwa nēwomitanaw askiy kī‑sīpihkēyimēw pakwataskīhk. 
ACT.13.19	kī‑sākōcihēw tēpakohp tahtōskān ayisiyiniwa Canaan askīhk ēkwa Jewa kī‑miyēw askiya kita-tipēyihtamiyit. 
ACT.13.20	nānitaw nēwāw mitātahtomitanaw niyānanomitanaw askiy ē‑kī-ispayik, kī‑pakitinamawēw wiyasiwēwikimāwa kita-pimipayihtāyit, isko Samuel okiskiwēhikēw ē‑nīkānīt.
ACT.13.21	“ēkwa ispī ē‑natotamācik kihci-okimāwa kita-ayāwācik, manitow kī‑miyēw Saula, okosisa Kish, Benjamin otiyinīma ohci. Saul kī‑kihci-okimāwiw nēwomitanaw askiy. 
ACT.13.22	kisē-manitow ē‑kī-pakitināt Saula, kihci-okimāwapīhēw Davida; ōmisi itācimēw, ‘David okosisa Jesse ninahēyihtamihik ēkotowihk nāpēw kita-kī-okimāwit. kwayask kita-tōtam kahkiyaw kīkway otatoskēwinihk.’ 
ACT.13.23	awa awa Jesus ēkota ē‑ohcīt Davida ē‑wāhkōmāt ēkwa kisē-manitow kī‑asotam ēwakoni ōhi opimācihiwēwa Israelīwiyiniwa ohci. 
ACT.13.24	mwayēs ē‑takohtēt Jesus, John kī‑kakēskimēw kahkiyaw ayisiyiniwa Israel ohci ka‑kwēskātisicik kā‑kī-maci-tōtahkik ēkwa kita-sīkahāhtāmiht. 
ACT.13.25	ēkwa ispī ē‑wī-kīsihtāt otatoskēwin, ōmisi kī‑itēw ayisiyiniwa, ‘awīna ōma niya ē‑itēyihtamēk? namōya niya kā‑pēhāyēk. māka kotak awiyak kita-pē-takohtēw. namōya nitēpakēyihtākosin kita-kēcikonamwak omaskisina ositiyihk ohci.’
ACT.13.26	“hāw, nitōtēmitik, Abraham otāniskotāpāna, ēkwa kahkiyaw pītosiyinītik ōta kā‑kistēyimāyēk kisē-manitow. kiyānaw ohci kisē-manitow kā‑itakimāt awiya kita-wīhtamiyit ōma ācimowin tānisi ē‑wī-isi-pimācihikoyahk. 
ACT.13.27	aniki ayisiyiniwak kā‑ayācik Jerusalemihk ēkwa onīkānīmiwāwa namōya ohci-kiskēyihtamwak awīniwa ohi Jesusa, namōya ahpō ohci nisitohtamwak otitwēwiniyiwa okiskiwēhikēwa kā‑kī-ayamihtācik tahtwāw ē‑ayamihēwi-kīsikāyik. māka kī‑tōtamwak okiskiwēhikēwa kā‑kī-itwēyit kita-tōtahkik ē‑kī-maci-akimācik. 
ACT.13.28	āta namōya kīkway ohci-māyi-tōtamiyiwa kita-kī-ohci-nipahācik. kī‑wīhtamawēwak Pilata kita-nipahāyit 
ACT.13.29	ēkwa kahkiyaw kīkway ē‑kī-tōtahkik kā‑itastēk kihci-masinahikanihk kī‑nīhtinēwak pimitāskwahikanihk ohci ēkwa kī‑nahinēwak. 
ACT.13.30	māka kisē-manitow kī‑waniskānēw nipiwinihk ohci. 
ACT.13.31	ēkwa mihcēt kīsikāwa kī‑nōkohisōstawēw anihi kā‑kī-papāmi-wīcēwāt Galileehk ohci isko Jerusalemihk. wiyawāw ēkwa ka‑wihtamawācik Israelīwiyiniwa ēkwa kā‑kī-isi-wāpamācik. 
ACT.13.32+ACT.13.33	ōta nitayānān kita-wīhtamātāhk miywācimowin kā‑kī-asotamawāt kisē-manitow kimosōminawa kita-tōtahk. kikī-tōtamākonaw kiyānaw otāniskotāpāniwāwa, ē‑kī-waniskānāt Jesusa ē‑pimācihāt. kā‑itastēk nīso nikamonihk:
ACT.13.32+ACT.13.33	‘kiya nikosis
ACT.13.32+ACT.13.33	anohc ēkwa niya kohtāwiy.’
ACT.13.34	kisē-manitow kī‑waniskānēw Jesusa nipiwinihk ohci, wiyaw namōya kīhtwām ohci-nahinikātēyiw kita-misiwanātaniyik, ōmisi itwēw ēsa kisē-manitow ōma ohci:
ACT.13.34	‘tāpwē piko kika-sawēyimitin
ACT.13.34	kā‑kī-asotamawak David.’
ACT.13.35	kotakihk nikamonihk itastēw,
ACT.13.35	‘namōya kika-pakitinēn wiyaw kā‑kanātisit
ACT.13.35	kita-misiwanātaniyik.’
ACT.13.36	David kī‑atoskawēw kisē-manitowa isko ē-pimātisit; kī‑pimitsaham ē‑isi-nitawēyimikot kita-tōtahk, ēkwa ē‑pōni-pimātisit kī‑nahināw ita omosōmipana kā‑pimisiniyit ēkwa wiyaw kī‑misiwanātaniyiw. 
ACT.13.37	māka ana kisē-manitowa kā‑kī-waniskānikot namwāc ohci-misiwanātaniyiw wiyaw. 
ACT.13.38+ACT.13.39	kahkiyaw kiyawāw ohci, nitōtēmitik, kita-kēhcinahoyēk wiya ohci Jesus kā‑pōnēyihtamākawiyēk maci-tōtamowina kā‑wīhtamākawiyēk. kita-kiskēyihtamēk tahtwāw awiyak ē‑tāpowakēyimāt pōnēyihtamawāw omāyi-tōtamowina. Moses owiyasiwēwinihk ohci namwāc ēkosi ispayiw. 
ACT.13.40	nākatohkēk, ēkosi anima kā‑kī-itwēcik okiskiwēhikēwak namōya kika-piscipayihikonāwāw:
ACT.13.41	‘pēhtamok, kiyawāw kā‑pīweyimoyēk kahkiyaw kīkway. māmaskātamok ēkwa nipik!
ACT.13.41	ayisk anima kā‑wī-tōtamān anohc namōya kika-tāpwēhtēnāwāw,
ACT.13.41	āta awiyak wīhtamākoyēko!’”
ACT.13.42	ispī ē‑ati-wayawīcik Paul ēkwa Barnabas ayamihēwikamikohk ohci, ayisiyiniwak kī‑natomēwak kīhtwām ayamihēwi-kīsikāyiki kita-kakēskimikocik, kēyāpic ē‑nōhtē-nisitohtahkik. 
ACT.13.43	ispihk ayisiyiniwak ē‑kī-wayawīcik, Paul ēkwa Barnabas kī‑pimitisahokwak mihcēt Jewak ēkwa pītosiyiniwak kā‑kī-kwēski-ayamihācik isi Jewa otayamihāwiniwāw. ōki itisahwākanak kī‑sīhkiskawēwak okisēwātisiwiniyiw kisē-manitowa kita-mamisītotahkik.
ACT.13.44	kīhtwām ē‑ayamihēwi-kīsikāk kēkāc kahkiyaw ōtēnāhk kā‑ayācik kī‑pē-natohtamwak otitwēwiniyiwa kā‑tipēyihcikēyit. 
ACT.13.45	ispī Jewak onīkānīwak ē‑wāpamācik mihcēt ayisiyiniwa, mistahi kī‑ohtēyihtamwak; ēkosi kī‑ānwēhtawēwak Paula ēkwa kī‑kiyāskīmēwak ē‑maci-āyimōmācik. 
ACT.13.46	māka Paul ēkwa Barnabas ayiwāk kī‑pīkiskwēwak, ē‑itwēcik, “piko nīkān kita-wīhtamātāhk kisē-manitow otitwēwin. māka kitasēnēnāwāw, ēkāya ē‑tēpakēyimisoyēk kita-ayāyēk kākikē pimātisiwin. nika-sipwēhtānān kita-nitawi-pīkiskwātāyāhkok pītosiyiniwak. 
ACT.13.47	ēwako ōma itasowēwin kā‑tipēyihcikēt kā‑miyikoyahk:
ACT.13.47	‘kikī-itakimitināwāw kita-wāsēnamawāyēkok pītosiyiniwak,
ACT.13.47	kiyawāw ohci kā‑wī-pimācihāt kisē-manitow
ACT.13.47	kahkiyaw ayisiyiniwa ōta askīhk.’”
ACT.13.48	mayaw ē‑pēhtahkik ōma ōki pītosiyiniwak mistahi kī‑miywēyihtamwak. kī‑nanāskomēwak kā‑tipēyihcikēyit ōma kā‑itwēyit, ēkwa aniki kā‑kī-nawasōnihcik kita-ayācik kākikē pimātisiwin kī‑tāpowakēyihtamwak.
ACT.13.49	ayiwāk ati ayisiyiniwak ēkota piko itē askīhk kā‑ayācik kī‑pēhtamwak otācimowiniyiw kā‑tipēyihcikēyit. 
ACT.13.50	māka onīkanīwak Jewak kī‑pīkiskwātēwak kā‑nīkānēyihtākosiyit iskwēwa kā‑ayamihāyit, ēkwa nāpēwa kā‑nīkānihcik Antioch ōtēnāhk ohci. kī‑mācihtāwak ka‑kakwātakihihcik Paula ēkwa Barnabasa, ēkwa kī‑sipwēhtisahwēwak ēkota ohci. 
ACT.13.51	otisahwākanak kī‑papawititāwak omaskisiniwāwa ēkwa kī‑nakatēwak. kī‑itohtēwak Iconium kihci-ōtēnāhk. 
ACT.13.52	kiskinohamawākanak Antioch kā‑ayācik mitoni kī‑takahkēyihtamwak ēkwa kā‑kanātisiyit ahcāhkwa kī‑wīcēkwak.
ACT.14.1	pēyakwan kī‑ispayiw Iconiumihk. Paul ēkwa Barnabas kī‑itohtēwak otayamihēwikamikowāhk Jewa. ēkota kī‑kakēskihkēmowak kwayask, ēwako ohci mihcēt Jewa mīna pītosiyiniwa kī‑tāpwēhtamwak. 
ACT.14.2	māka ōki Jewak ēkāya kā‑tāpowakēyihtahkik kī‑wanitisahwēwak pītosiyiniwa ēkwa kwēskinēwak ēkāya kita-wīcēwāyit otayamihāwa. 
ACT.14.3	ōki itisahwākanak kinwēs ēkota kī‑ayāwak. namōya ohci-kostamwak kita-kiskinohamākēcik kā‑tipēyihcikēyit ohci, ē‑wāpahtihāt otācimikowin ē‑tāpwēmakaniyik tāpwē anima okistēyihtākosiwin, sōhkātisiwin ē‑miyāt kita-tōtamiyit mamāhtāwi-kīkwaya. 
ACT.14.4	ayisiyiniwak kihci-ōtēnāhk ohci āh‑ayītaw kī‑wīcihiwēwak, ātiht kī‑tāpwēhtawēwak Jewa ēkwa kotakak itisahwākana.
ACT.14.5	ēkwa pītosiyiniwak ēkwa Jewak, asici onīkānīwak, kī‑kīsēyihtamwak kita-māyi-tōtawācik itisahwākana ēkwa kita-nipahācik, asiniya kita-ohci-pakamahwācik. 
ACT.14.6	ispī ē‑kiskēyihtahkik tānisi ē‑wī-tōtāhcik Paul ēkwa Barnabas, kī‑sipwēyāmowak. Lystra ēkwa Derbe kihci-ōtēnawa, Lycaonia askīhk ē‑itāmocik ēkwa wāsakām ēkota. 
ACT.14.7	ēkotē kī‑kakēskihkēmowak miywācimowin ohci.
ACT.14.8	pēyak nāpēw Lystra ohci ē‑māskikātēt, ēkosi ē‑kī-isi-nihtāwikit, ēkāya wīhkāc ē‑ohci-pimohtēt. 
ACT.14.9	kī‑apiw ē‑natohtawāt Paula ē‑pīkiskwēyit. Paul kwayask kitāpamēw ōhi nāpēwa, ē‑tāpwēhtamiyit kita-kī-iyinīhkahāt. 
ACT.14.10	ōmisi itēw Paul ē‑kisīwēt, “mahti pasikōw ēkwa tasokāpawi!” ana nāpēw kī‑pasikōpayihow ēkwa kī‑papāmohtēw. 
ACT.14.11	mayaw ōki ayisiyiniwak ē‑wāpamācik Paula ē‑tōtamiyit, ē‑kisīwēcik otitowēwiniwāhk Lycaonia ohci, kī‑itwēwak, “manitowak pē‑takohtēwak kihci-kīsikohk ohci, tāpiskōc nāpēwak ē‑isīhocik!” 
ACT.14.12	kī‑wīhēwak Barnabasa Zeus ē‑isiyihkātācik, ēkwa Paula Hermes, ayisk ēwako kā‑pīkiskwēt. 
ACT.14.13	kī‑ayāw kihci-ayamihēwikamik wayawītimōtēnāhk. ana ēkota otayamihēwiyiniw kī‑pēsiwēw iyāpēwa mīna wāpikwaniya iskwāhtēmihk. kī‑nitawēyihtam asici otiyinīma kita-pakitināsōstawācik itisahwākana.
ACT.14.14	ē‑pēhtahkik ōma ē‑wī-tōtamiyit, Barnabas ēkwa Paul kī‑yāyikipitamwak oskotākāwāwa ē‑ispahtācik mēkwānohk, ē‑tēpwātācik kahkiyaw, 
ACT.14.15	“tānēhki ōma kā‑tōtamēk?” itēwak. “ē‑ayisiyinīwiyāhk ōma tāpiskōc kiyawāw! miywācimowin ōma ē‑pētāyahk, kita-ohci-nakatamēk anihi ēkāya nānitaw kā‑itāpatahki kīkwaya wiya ohci kā‑pimātisit kisē-manitow. ēwako kā‑kī-osīhtāt kihci-kīsik mīna ōma askiy mīna kihcikamiy, ēkwa kahkiyaw kīkwaya ēkota kā‑ohpikihki. 
ACT.14.16	kayās kī‑pakitinēw ayisiyiniwa piko isi kita-itācihoyit. 
ACT.14.17	māka āhci piko kī‑wāpahtihēw ayisiyiniwa tānisi ē‑itātisit kisē-manitow ē‑miyo-tōtawāt. kikī-miyikowaw kimiwan kīsikohk ohci, ēkwa miyokihcikēwin. ēkwa kī‑miyikowāw mīciwin ēkwa miywēyihtamowin kitēhiwāhk.” 
ACT.14.18	āta kwayask ē‑pīkiskwātācik ōki itisahwākanak, āhci piko ayisiyiniwak kī‑kākwē-pakitināsōstawēwak.
ACT.14.19	ātiht Jewak Antioch, Pisidia askīhk ohci, kī‑ohtohtēwak ēkwa Iconiumihk ohci; ēwakonik ōki kī‑ocipitēwak ōhi ayisiyiniwa kita-wīcēkocik, ē‑pimwasinātācik Paula. kī‑wayawītāpēwak ōtēnāhk ohci, nipiw ē‑itēyihtahkik. 
ACT.14.20	ēkwa otāpwēhtamowak wāsakām kī‑nīpawīstawēwak Paula, kā‑pasikōyit ēkwa ōtēnāhk aspin ē‑itohtēyit. ē‑kīkisēpāyāk Paul ēkwa Barnabas kī‑itohtēwak Derbe ōtēnāhk.
ACT.14.21	Paul ēkwa Barnabas kī‑kakēskihkēmowak Derbe ōtēnāhk, miywācimowin ē‑ātotahkik, ēkwa mihcēt ayisiyiniwa kī‑ati-tāpwēhtākwak ekwa kwēskinēwak. ēkota ohci kāwi kī‑itohtēwak Lystra ōtēnāhk, ēkwa Iconiumihk ēkwa Antiochihk Pisidia askīhk. 
ACT.14.22	kī‑wīcihēwak otayamihāwa kita-sōhkēyihtamiyit ēkwa kī‑sīhkimēwak ēkāya kita-pōni-tāpowakēyihtamiyit. “mihcēt otayamihāwak piko kita-wāpahtahkik āyimisiwin mihcētwāw kīspin wī‑pīhtikwēwak kisē-manitow otipēyihcikēwiniyiw,” itēwak. 
ACT.14.23	kī‑nawasōnēwak onīkānīwa tahtwayak ita kā‑ayamihācik, ēkwa ayamihāwin mīna īwanisīhisowin, kī‑pakitinamawēwak kā‑tipēyihcikēyit, ayisk kī‑tāpowakēyimēwak.
ACT.14.24	kī‑sāpohtēwak Pisidia askīhk kī‑takohtēwak Pamphylia. 
ACT.14.25	kī‑kiskinohamawēwak miywācimowin ayisiyiniwa Perga ōtēnāhk ēkwa kī‑itohtēwak Attalia. 
ACT.14.26	ēkwa ēkota ohci kī‑pōsiwak nāpihkwānihk ē‑nitawi-kapācik Antiochihk, ēkota kā‑kī-mamisītotawācik kisē-manitowa kita-kanawēyimikocik otatoskēwiniwāhk ēkwa ōma ē‑kīsihtācik ēwako.
ACT.14.27	ispī kā‑takohtēcik kihci-ōtēnāhk kī‑natomēwak kahkiyaw otayamihāwa kī‑wīhtamawēwak kahkiyaw kīkway kā‑kī-wīci-tōtamākocik kisē-manitowa. itwēwak ēsa, “ēkwa ani kisē-manitow tawinamawēw pītosiyiniwa kita-tāpwēwakēyimikot.” 
ACT.14.28	Paul ēkwa Barnabas kī‑kisātēwak kiskinohamawākana kinwēs ēkota Antiochihk.
ACT.15.1	ātiht nāpēwak kī‑takohtēwak Antioch, Judea ē‑ohtohtēcik ēkwa kī‑māci-kiskinohamawēwak otāpwēhtamowa, ē‑itācik, “namōya kika-kī-pimācihikawināwāw piko nīkān kita-wāsakāmēsāwātikawiyēk kā‑itastēk Moses owiyasiwēwinihk.” 
ACT.15.2	Paul ēkwa Barnabas mitoni kī‑ānwēhtawēwak. mistahi kī‑pīkiskwātamwak ēwako ōma. ēkosi kī‑kīsēyihtahkwan ōma, kī‑nawasōnēwak Paula ēkwa Barnabasa ēkwa ātiht nāpēwa kita-itohtēcik Jerusalemihk. ēkotē kita-nitawi-kakwēcimācik itisahwākana ēkwa onīkānīwa, ēwako ōma ohci kā‑kī-pīkiskwātahkik.
ACT.15.3	ēkosi otayamihāwak kī‑itisahwēwak ēkotē, kī‑sāpohtēwak Phoenicia askīhk ēkwa Samaria askīhk ē‑pimi-wīhtamawācik otayamihāwa pītosiyiniwa ē‑kwēski-āyamihāyit, ēkwa kahkiyaw mitoni miywēyihtamiyiwa. 
ACT.15.4	ispī ē‑takohtēcik Jerusalemihk otayamihāwa kī‑miywēyihtamiyiwa ē‑nākiskākocik ēkwa itisahwākana ēkwa onīkānīwa. wīhtamwak tānisi kisē-manitowa ē‑kī-isi-wīcihikocik ēkwa ē-kī-isi-āpacihikocik. 
ACT.15.5	māka ātiht otayamihāwak kā‑wīcēwācik Phariseewa kī‑pasikōwak ē‑itwēcik, “piko pītosiyiniwak kita-wāsakāmēsāwātihcik ēkwa ka‑wihtamācik kita-kanawēyihtahkik owiyasiwēwina Moses.”
ACT.15.6	itisahwākanak ēkwa onīkānīwak māmawopiwak kita-āyimōhtahkik ōma. 
ACT.15.7	ēkwa kinwēs ē‑kī-pīkiskwātahkik, Peter kī‑pasikōw ēkwa ōmisi itēw, “niciwāmitik, kikiskēyihtēnāwāw kayās kisē-manitow nikī-nawasōnik kita-kakēskimakik omiywācimowin pītosiyiniwak, ēkosi pēhtahkwāwi kita-tāpowakēyihtahkik. 
ACT.15.8	kisē-manitow kiskēyihtam ē‑itastēyik ayisiyiniwa otēhiwāhk, ēkwa ē‑kī-nahēyihtamihikot kī‑miyēw pītosiyiniwa kā‑kanātisiyit ahcāhkwa pēyakwan kīstanaw kā‑kī-tōtākoyahk. 
ACT.15.9	namōya pītos kī‑isi-wāpamikonaw kiyānaw mīna wiyawāw. kī‑kāsīnam omaci-tōtamowiniwāwa wīstawāw otēhiwāhk ohci ayisk kī‑tāpwēhtamwak. 
ACT.15.10	ēkosi māka, tānēhki māka kā‑kocihāyēk kisē-manitow ē‑nayahtahāyēkok ē‑āyimaniyik otāpwēhtamowak ahpō kiyānaw mīna kimosōminānak namōya nitohci-kaskihtānān kita-nayāhtamāhk? 
ACT.15.11	māka nitāpwēhtēnān ē‑pimācihikawiyahk okisēwātisiwin ohci kitipēyihcikēminaw Jesus pēyakwan tāpiskōc wīstawāw.”
ACT.15.12	ēkwa kahkiyaw ēkota kā‑ayācik kī‑kiyāmapiwak ē‑natohtawācik Barnabasa ēkwa Paula ē‑ācimostākocik kisē-manitowa ē‑kī-wīcihikocik mamāhtāwi-kīkway kā‑kī-tōtamawācik pītosiyiniwa. 
ACT.15.13	ispī ē‑kīsi-pīkiskwēcik, James kī‑naskwēwasimēw, “hāw, niciwāmitik, natohtawik! 
ACT.15.14	Simon kī‑ātotam kisē-manitowa nistam ē‑kī-nākatohkawāyit pītosiyiniwa kita-tipēyimikowisiyit. 
ACT.15.15	kā‑kī-itwēcik okiskiwēhikēwak mitoni wīcēhtamwak ēsa. kā‑itastēk kihci-masinahikan,
ACT.15.16	‘ōma kīsipayiki, nika-pē-itohtān,
ACT.15.16	itwēw kā‑tipēyihcikēt,
ACT.15.16	ēkwa nika-kīhtwām-osīhtān David otipēyihcikēwin kā‑pīkwastēyik.
ACT.15.16	āta ē‑pīkwastēk, nika-wiyastān kīhtwām.
ACT.15.17	ēkosi kahkiyaw kotakak ayisiyiniwak
ACT.15.17	kita-miskawēwak kā‑tipēyihcikēyit,
ACT.15.17	kahkiyaw pītosiyiniwak kā‑kī-tēpwātakik kita-tipēyimakik.
ACT.15.18	ēkosi itwēw kā‑tipēyihcikēt,
ACT.15.18	kā‑kī-kiskēyihtamōhiwēt ōma kayās ohci.’
ACT.15.19	“niya wiya ē‑itēyihtamān,” kī‑itwēw James, “ēkāya kita-mikoskācihāyahkok pītosiyiniwak kā‑kwēskīstawācik kisē-manitowa. 
ACT.15.20	mēskoc kita-kī-itisahamawāyahkok masinahikanis kita-wīhtamawāyahkok ēkāya kita-mīcicik mīciwin ē‑nīminamācik manitōhkānak, ēkwa ēkāya kita-pisikwātisicik; ēkāya kita-mīcicik wiyās ohci pisiskiwa ē‑kī-nipahopitimiht, ahpō mihko ēkāya kita-minihkwēcik. 
ACT.15.21	ayisk owiyasiwēwin Moses ayamihcikātēw kayās ohci ayamihēwikamikohk tahtwāw ē‑ayamihēwi-kīsikāk. ēkwa opīkiskwēwina pīkiskwācikātēwa kahkiyaw ōtēnāwa.”
ACT.15.22	ēkwa itisahwākanak ēkwa onīkānīwak, asici kahkiyaw otayamihāwak kī‑kīsēyihtamwak kita-itisahwācik Antioch ōtēnāhk nāpēwa wiyawāw ohci ēkwa Barnabasa ēkwa Paula. kī‑nawasōnēwak Judasa, Barsabbas kā‑itiht, ēkwa Silasa, ēwakonik ōki ē‑nīkānakisocik otāpwēhtamowak ohci. 
ACT.15.23	tahkonamōhēwak masinahikanis ōmisi ē‑itastācik, “hāw, niyanān itisahwākanak mīna onīkānīwak, kiciwāmak, kitatamiskātinān kiyawāw niciwāminānak pītosiyinīnahk ohci kā‑ayāyēk Antioch, Syria ēkwa Cilicia. 
ACT.15.24	nikī-pēhtēnān ātiht nāpēwak niyanān ohci kī‑nitawi-mikoskācimikowāwak mīna ē‑pīkwēyihtamihikoyēkok kā‑itikoyēkok ohci; māka namōya nitohci-itānānak ēkosi kita-tōtahkik. 
ACT.15.25	ēkwa ōma ē‑kī-māmawopiyāhk ēkwa kahkiyaw tāpwēhtamwak kita-itisahamātahk otitwēstamākēwak. kita-wīcēwēwak nitōtēmināna Barnabasa ēkwa Paula. 
ACT.15.26	ēwakonik ē‑kī-papāspinē-nipahihcik ē‑atoskawācik kā‑tipēyihcikēyit Jesus Christa ohci. 
ACT.15.27	ēkosi itohtēwak ēkota Judas ēkwa Silas, ēwakonik kēhciwāk kika-wīhtamākowāwak pēyakwan ōma kā‑itasinahamahk. 
ACT.15.28	kā‑kanātisit ahcāhk mīna niyanān nikīsēyihtēnān ēkāya ayiwāk kita-nayahtahitāhk. ōhi piko kita-tōtamēk: 
ACT.15.29	ēkāya kita-mīciyēk kīkway ē‑nīminamācik manitōhkānak, ēkāya minihkwēk mihko, ēkāya mīcik wiyās ē‑kī-nipahopitiht pisiskiw ohci, ēkāya pisikwātisik. kwayask kika-tōtēn kīspin pimitisahamani ōhi kīkwaya. ēkosi!”
ACT.15.30	ōki otitwēstamākēwak kī‑sipwētisāhwāwak ē‑itohtēcik Antioch. ēkotē kahkiyaw otayamihāwa kī‑māmawopihēwak, ēkwa kī‑miyēwak anima masinahikan. 
ACT.15.31	ispī ayisiyiniwak ē‑kī-ayamihtācik ōma masinahikan, kī‑miywēyihtamwak ē‑sīhkiskākocik anima kā‑itasinahikātēyik. 
ACT.15.32	Judas ēkwa Silas ē‑okiskiwēhikēwicik, kinwēs kī‑pīkiskwātēwak ōhi ayisiyiniwa ē‑sīhkiskawācik kita-sōhkisiyit ēkwa ka‑sohkitēhēyit. 
ACT.15.33	ēkwa ēkota tānitahto kīsikāw ē‑kisātahkik pitamā, kī‑miyo-sipwēhtisahokwak otāpwēhtamowa ē‑itwēhikocik ē‑atamiskawācik anihi kā‑pē-itisahokocik.
ACT.15.35	Paul ēkwa Barnabas kī‑ayāwak kinwēs Antioch kihci-ōtēnāhk wīstawāw asici mihcēt otayamihāwa, ē‑kiskinohamākēcik mīna ē‑kakēskihkēmocik kā‑tipēyihcikēyit opīkiskwēwiniyiwa ohci.
ACT.15.36	mwēstas Paul ōmisi itēw Barnabasa, “mahti wāyinītāk ēkwa nitawi-kiyokawātānik kiciwāminawak itē kotaka ōtēnawa kā‑ayācik kā‑kī-kakēskimāyahkok otitwēwin kā‑tipeyiciket mahti kēyāpic ē‑ayamihācik.” 
ACT.15.37	Barnabas kī‑nōhtē-wīsāmēw John Marka kita-wīcēkocik, 
ACT.15.38	māka Paul namōya ēkosi itēyihtam, osām namōya misakāmē ē‑ohci-wīcēkocik, māka John Mark kī‑nakatēw Pamphylia. 
ACT.15.39	kī‑kīhkātowak ōma ohci, ēkosi kī‑paskēwihitowak. Barnabas kī‑sipwēhtahēw John Marka, ēkwa nāpihkwānihk kī‑pōsiwak ē‑kapācik Cyprusihk. 
ACT.15.40	Paul wiya kī‑nawasōnēw Silasa ēkwa kī‑ati-sipwēhtēwak. otayamihāwa ē‑kī-sawēyimikocik kita-kanawēyimikocik okisēwātisiwiniyiw kā‑tipēyihcikēyit. 
ACT.15.41	kī‑ati-kiyokēw Syria ēkwa Cilicia ē‑wīcihāt otayamihāwa kita-sōhkēyihtamiyit otāpwēhtamowiniyiwa.
ACT.16.1	Paul kī‑itohtēw Derbe ēkwa Lystra. pēyak nāpēw Timothy ē‑isiyihkāsot ēkotē ē-wīkit, okāwiya otāpwēhtamowa, Jewa ohci ēsa, māka ohtāwiya Timothy, Greek ē‑itowīkānīwiyit. 
ACT.16.2	kahkiyaw otāpwēhtamowak Lystra kā‑ayācik ēkwa Iconium ohci kī‑ācimēwak Timothywa ē‑takahkēyimācik. 
ACT.16.3	Paul kī‑nōhtē-sipwēhtahēw Timothywa māka nīkān kī‑wāsakāmēsāwātēw. ōma kā‑tōtahk osām mihcēt Jewak kī‑kiskēyihtamwak Timothy ohtāwiya ēkāya ē‑Jewiyiniwiyit, māka Greek ē‑itowīkānīwiyit. 
ACT.16.4	ē‑ati-itohtēcik ōtēnawa kī‑wīhtamawēwak otayamihāwa tānisi kita-pimitisahamiyit kā‑kī-isi-wiyasiwātamiyit itisahwākana ēkwa onīkānīwa Jerusalemihk kā‑ayāyit. 
ACT.16.5	ēkosi otayamihāwak ayiwāk kī‑sōhki-tāpwēyihtamwak ēkwa tahto kīsikāw kī‑ati-mihcētiwak.
ACT.16.6	kī‑pimohtēhowak askīhk Phrygia ēkwa Galatia ayisk kā‑kanātisiyit ahcāhkwa namwāc ohci-pakitinikwak kita-kaskēskihkēmocik Asia askīhk. 
ACT.16.7	ē‑takohtēcik tipahaskānihk Mysia kī‑kakwē-itohtēwak Bithynia askīhk, māka namōya Jesus otahcāhkohk ohci-pakitinikowisiwak ēkotē kita-itohtēcik. 
ACT.16.8	ēkosi nitawāc kī‑ati-sāpohtēwak Mysia askīhk ē‑takohtēcik Troas kihci-ōtēnāhk. 
ACT.16.9	ēwako ē‑tipiskāk Paul kī‑pawātam ē‑wāpamāt nāpēwa Macedonia askīhk ē‑nīpawiyit ē‑mawimostamākot, “pē‑kiyokē nitaskīnāhk Macedonia ēkwa wīcihinān.” 
ACT.16.10	sēmāk nikī-wawēyīnān Paul ōma ē‑kī-pawātahk, ēkwa nikī-sipwēhtānān Macedonia isi, ayisk nitēyihtēnān kisē-manitow ē‑tēpwātikoyāhk kita-nitawi-wīhtamawāyāhkok ayisiyiniwak miywācimowin ēkotē.
ACT.16.11	nikī-pōsinān nāpihkwānihk ē‑sipwēyāsiyāhk Troas ohci ē‑otihtamāhk Samothrace ministikwan, ēkwa awasi-wāpahki Neapolisihk kihci-ōtēnāhk. 
ACT.16.12	ēkota ohci nikī-pimohtēhonān mēskanāhk ē‑takohtēyāhk Philippi, ēwako kihci-ōtēnaw nistam ē‑piskihtakihtēk Macedonia askihk; Rome ohci ē-akihtēk. tānitahto kīsikāw nikī-ayānān ēkota kihci-ōtēnāhk. 
ACT.16.13	otayamihēwi-kīsikāmiwāw Jewak wayawītimōtēnāhk nikī-itohtānān, ē‑itēyihtamāhk māskōc sisonē sīpīhk ayāwak ita ē‑mawimoscikēcik ōki Jewak. nitapinān ēkota ēkwa nipīkiskwātānānak iskwēwak ē‑kī-māwasakocik. 
ACT.16.14	pēyak iskwēw Lydia ē‑isiyihkāsot Thyatira ohci ninatohtākonān, otatāwēw ēsa awa ē‑atāwākēt papakiwayānēkin ē‑nīpāmāyahtaniyik. kī‑ayamihēstawēw kisē-manitowa, ēkwa kā‑tipēyihcikēt kī‑yōhtēnamawēw omāmitonēyihcikan ka‑natohtahk tānisi Paula ē-itwēyit. 
ACT.16.15	Lydia mīna kahkiyaw ē‑ihtasicik wīkiwāhk kī‑sīkahāhtawāwak, ēkwa ninatomikonān ē‑itwēt, “āstamitik, kapēsik ōta nīkihk, ayisk kikiskēyihtēnāwāw tāpwē ē‑tāpowakēyimak kā‑tipēyihcikēt.” ēkosi nikisācimikonān.
ACT.16.16	pēyakwāw ē‑itohtēyāhk ita ē‑wī-ayamihāk, ninakiskākonān oskinīkiskwēw, ē‑awahkāniwit, ēkwa ē‑pīhciyawēskākot ahcāhkwa ta‑kiskiwēhikēt ē‑tōtamōhikot. mistahi kī‑sōniyāhkēstamawēw kā‑tipēyimikot ē‑kiskiwēhamawāt ayisiyiniwa. 
ACT.16.17	nikī-pimitisahokonān Paul mīna niyanān ē‑tēpwēt ē‑itwēt, “ōki nāpēwak atoskawēwak kā‑māwaci-sōhkātisiyit manitowa! kiwīhtamākowāwak tānisi kita-isi-pimācihikawiyēk.” 
ACT.16.18	ēkosi kī‑tōtam tānitahto kīsikāw, piyisk Paul ē‑mwēstācihtawāt ē‑kwēskīt ōmisi itēw anihi ahcāhkwa kā‑kikiskākoyit, “owīhowinihk Jesus Christ kititasowātitin kita-nakatat awa iskwēw.” sēmāk nakatēw ana ahcāhk.
ACT.16.19	mayaw aniki nāpēwak kā‑tipēyimācik ōhi ē‑kiskēyihtahkik ēkāya kita-sōniyāhkēstamākocik, kī‑otihtinēwak Paula ēkwa Silasa, ē‑ohtāpēcik okimāwa kā‑ayācik ita ē‑tawastēk. 
ACT.16.20	kī‑itohtahēwak Rome ohci okimāwa ē‑itācik, “ōki nāpēwak Jewak ōki, ēkwa māyahkamikisiwak ōta kitōtēnāmināhk. 
ACT.16.21	kiskinohamākēwak kīkwaya ēkāya ē‑pakitinikātēki kiwiyasiwēwinināhk kita-tōtamihk. kiyānaw ōma Rome ohci ayisiyiniwak, ēkosi namwāc kika-kī-tāpwēhtēnānaw kita-pimitisahamāhk otitwēwiniwāw.” 
ACT.16.22	ayisiyiniwak wīstawāw nōtinēwak.
ACT.16.22	ēkwa ōki okimāwak kētasākēpitēwak Paula ēkwa Silasa, ē‑itasowātācik simākanisa kita-pasastēhwāyit. 
ACT.16.23	ē‑kī-misi-nocihācik, kī‑pīhtikwēwēpinēwak kipahotowikamikohk. ēkwa ana okanawēyihcikēw kī‑itasowātāw kita-kiskāpiskawāt kwayask. 
ACT.16.24	ēkosi kī‑tōtam awa okanawēyihcikēw, kī‑kipahwēw māwaci pīhcāyihk, oskātiyiwa pīwāpiskwēyāpiy ohci ē‑sakāpitāt mistikohk.
ACT.16.25	nānitaw ē‑āpihtā-tipiskāk Paul ēkwa Silas kī‑ayamihāwak ēkwa ē‑nikamocik ayamihēwi-nikamona ē‑mamihcimācik kisē-manitowa. kotakak kipahwākanak kī‑natohtawēwak. 
ACT.16.26	kētahtawē kī‑nanamaskamikēpayin, ēkwa iyikohk ē‑sōhkahk kī‑nanamipayin kipahotowikamik kā‑aspastēk, misiwē ēkwa iskwāhtēma kī‑yōhtēpayiwa. pīwāpiskwēyāpiya kā‑ohci-tahkopisocik kipahwākanak kī‑pahkihtinwa. 
ACT.16.27	ana okanawēyihcikēw ē‑pēkopayit kī‑wāpahtam iskwāhtēma ē‑yōhtēkotēyiki, kī‑itēyihtam kahkiyaw kipahwākana ē‑tapasīyit. ēkosi wayawīpitam otisawēsk mwēhci ē-wī-nipahisot. 
ACT.16.28	māka Paul tēpwātēw, “ēkāya nānitaw tōtāso! kahkiyaw ōma ōta ē‑ayāyāhk,” itēw.
ACT.16.29	okanawēyihcikēw kī‑tēpwēw wāsaskotēnikan kita-pētāwiht, ēkwa ē‑pīhtikwēpahtāt kī‑ocihcihkwanīstawēw Paula ēkwa Silasa konita ē‑nanamipayit. 
ACT.16.30	ēkwa kī‑wayawīhtahēw ē‑kakwēcimāt, “tānisi ka‑tōtamān kisē-manitow kita-ohci-pimācihit?”
ACT.16.31	“tāpowakēyim kā‑tipēyihcikēt Jesus, ēkosi kika-pimācihikawin, asici aniki kīkiwāhk kā‑ayācik,” itēwak. 
ACT.16.32	ēkosi kī‑kakēskimēwak kahkiyaw ē‑ihtasiyit wīkiwāyihk, otitwēwiniyiw kā‑tipēyihcikēt ē‑wīhtamawācik. 
ACT.16.33	āta ē‑āpihtā-tipiskāk okanawēyihcikēw kī‑kīwēhtahēw ē‑kisīpēkinamwāt ita kā‑ayētisiyit. ēkwa sēmāk kahkiyaw ē‑ihtasiyit wīkiwāyihk kī‑sīkahāhtawēwak. 
ACT.16.34	kī‑itohtahēw wīkihk Paula ēkwa Silasa, ēkotē kī‑asamēw. okanawēyihcikēw mīna owīkimākana ēkwa ocawāsimisa mistahi kī‑miywēyihtamwak, wiya ēkwa kahkiyaw ē‑tāpowakēyimācik kisē-manitowa.
ACT.16.35	ē‑wāpahk aniki okimāwak kī‑itisahwēwak simākanisa kipahotowikamikohk ē‑itācik, “pakitinihkohk aniki nīso nāpēwak.”
ACT.16.36	ēkosi okanawēyihcikēw itēw Paula, “okimāwak nititasowātikwak kita-pakitinitakok, kiya mīna Silas. sipwēhtēk, pēyāhtakēyimowin kika-wī-wīcēwikonāwāw.”
ACT.16.37	māka Paul ōmisi itēw simākanisa, “namōya okimāwak ohci-miskamwak kita-ohci-misihoyāhk, āhci piko nikī-pasastēhokonānak ita ayisiyiniwa ē‑ayāyit ēkwa nikipahokonānak. niyanān ōma Rome ohci okimānāhk ē‑akisoyāhk! ēkwa nikipahokonānak. ēkwa ōma ē‑sipwēhtisahokoyāhkok kīmōc. namōya sōskwāc! ōki okimāwak kēhciwāk kita-pē-itohtēwak kita-pakitinikoyāhkok.”
ACT.16.38	simākanisak nitawi-wīhtamawēwak okimāwa, ēkwa ispī ē‑pēhtahkik Paula ēkwa Silasa Rome ohci okimānāhk ē‑akisoyit, kī‑sēkisiwak. 
ACT.16.39	ēkosi kī‑pē-itohtēwak ōki okimāwak ē‑itācik ē‑mihtātahkik ē‑isi-paminācik. kī‑ati-wayawītahēwak kipahotowikamikohk ohci ē‑itācik kita-nakatamiyit ōma kihci-ōtēnaw. 
ACT.16.40	Paul ēkwa Silas kī‑nakatamwak kipahotowikamik ēkwa wīkiwāyihk Lydiawa ē‑itohtēcik. ēkosi ē‑nakiskawācik otayamihāwa kī‑pīkiskwātēwak kita-āhkamēyimoyit ēkwa sipwēhtēhowak ēkota ohci.
ACT.17.1	ē‑pimohtēhocik Paul ēkwa Silas kī‑sāpohtēwak kihci-ōtēnawa Amphipolis ēkwa Apollonia piyisk ē‑takohtēcik Thessalonica. ēkota Jewak kī‑ayāwak ayamihēwikamikohk. 
ACT.17.2	ēkotē kī‑pīhtikwēw Paul kā‑kī-tōtahk kotakihk. nistwāw ē‑ayamihēwi-kīsikāyik kī‑āyimōhtamawēw ayisiyiniwa kihci-masinahikan, 
ACT.17.3	ē‑nisitohtamōhāt ēkwa kwayask ē‑wāpahtihāt onawasōnākana piko kita-kakwātakihtāyit ēkwa nipiwinihk ohci kita-waniskāyit. “awa Jesus kā‑ācimak ēwako awa onawasōnākan,” itēw Paul. 
ACT.17.4	ātiht kī‑tāpwēhtamwak, ēkosi wīcēwēwak Paula ēkwa Silasa; ēkwa mīna mihcēt ōki Greek ayisiyiniwak ē‑mawimostawācik kisē-manitowa, asici mihcēt iskwēwak kā‑nīkānakisocik.
ACT.17.5	māka ātiht Jewak kī‑ohtēyimēwak, ēkosi kī‑māwacihēwak kakēpāciyiniwa atāwēwinihk ohci, ēkwa kī‑māci-māyahkamikisiwak ē‑tēpwēcik kihci-ōtēnāhk. kī‑mōskīstamwak Jason wīkiyihk, ē‑natonawācik Paula ēkwa Silasa, kita-wayawītahācik ayisiyinīnāhk isi. 
ACT.17.6	māka ēkāya ē‑kī-miskawācik, nitawāc kī‑sipwētāpēwak Jasona ēkwa ātiht otayamihāwa ē‑itohtahācik okimāwa kihci-ōtēnaw kā‑pimipayihtāyit, ē‑tēpwēcik, “Paul ēkwa Silas māyahkamikihtāwak misiwē itē ēkwa ōma kikihci-ōtēnāmināhk ē‑takohtēcik. 
ACT.17.7	ēkwa awa Jason ē‑kī-natomāt wīkihk kita-kapēsiyit. kahkiyaw ōki ē‑pīkonahkik owiyasiwēwiniyiwa māmawēyas kihci-okimāwa. itwēwak kotak ē‑kihci-okimāwit, Jesus ē‑isiyihkāsot,” isi-tēpwēwak. 
ACT.17.8	kahkiyaw ayisiyiniwak ēkwa onīkānīwak kī‑kisiwāsiwak ē‑pēhtahkik ōma. 
ACT.17.9	kī‑misi-tipahikēhēwak okimāwak Jasona mīna otayamihāwa. ēkosi kī‑pakitinēwak.
ACT.17.10	ēwako ē‑tipiskāk otayamihāwak kā‑ociwāmihtocik kī‑sipwēhtisahwēwak Paula ēkwa Silasa Berea kita-itohtēyit. ē‑takohtēcik kī‑nitawi-pīhtikwēwak Jewa otayamihēwikamikohk. 
ACT.17.11	ōki ayisiyiniwak Berea ohci nawac kī‑miyohtwāwak ispīhci ayisiyiniwak Thessalonica kā‑ayācik. kwayask kī‑natohtawēwak Paula ēkwa tahto kīsikāw kī‑ayamihtāwak ē‑itastēyik kihci-masinahikan, mahti kita-tāpwēyit Paula. 
ACT.17.12	mihcēt Jewak kī‑tāpwēhtamwak mīna mihcēt Greek iskwēwak ē‑kihci-akisocik mīna Greek nāpēwak kī‑tāpwēhtamwak.
ACT.17.13	mayaw Jewak Thessalonica kā‑ayācik ē‑pēhtahkik Paula ē‑kakēskimiwēyit kisē-manitowa otitwēwiniyiw Berea kihci-ōtēnāhk, kī‑itohtēwak kita-wanāhācik ayisiyiniwa ēkwa ē‑kisīwēyihtamihācik. 
ACT.17.14	sēmāk ōki kā‑ociwāmihtocik otayamihāwak kī‑sipwēhtisahwēwak Paula sisonē kihcikamīhk isi, māka wiyawāw Silas ēkwa Timothy kī‑kisātamwak. 
ACT.17.15	aniki nāpēwak kī‑wīcēwēwak Paula isko Athens kihci-ōtēnāhk ēkwa kī‑kīwēwak Berea kāwi ēkwa Paul kī‑itwēhēw ōhi nāpēwa kita-wīhtamawāyit Silasa mīna Timothywa sēmāk kita-pē-wīcēkot.
ACT.17.16	mēkwāc Paul ē‑pēhāt Silasa ēkwa Timothywa Athens kihci-ōtēnāhk, mitoni kī‑pakwātam mihcēt manitohkāna ē‑wāpamāt ēkota kihci-ōtēnāhk. 
ACT.17.17	ayamihēwikamikohk kī‑nitawi-pīkiskwātēw Jewa ēkwa anihi kā‑tāpowakēyimāyit kisē-manitowa tahto kīsikāw isko kā‑ayāt ēkota atāwēwinihk mīna itē ayisiyiniwak kā‑māwacihitocik. 
ACT.17.18	ātiht aniki okiskinohamākēwak ēkota kī‑pīkiskwātēwak Paula ōma ohci pāh‑pītos kī‑isi-māmiskōtamawēwak. nīsōskānēsiwak ōki okiskinohamākēwak: Epicureanak itāwak ēkwa kotakak Stoicak. ōmisi itēwak Paula, “namōya nānitaw itāpataniyiw awa kā‑pīkiskwātahk.” kotakak itwēwak, “tāpiskōc ē‑āyimōmāt pītosi-manitowa.” omisi kī‑itwēwak ayisk Paul ē‑kiskinohamāket ē‑māmiskōmāt Jesusa ēkwa āpisisiniwin.
ACT.17.19	ēkosi Paul kī‑itohtahik ita kā‑māmawopicik kihci-ōtēnaw kā‑pimipayihtācik māna, ispatināhk Areopagus isiyihkātēw. ōmisi itāw, “ninōhtē-kiskēyihtēnān ōma oski-kiskinohamākēwin kā‑pīkiskwātaman. 
ACT.17.20	ātiht kīkway kā‑pēhtamāhk nimāmaskātēnān, ēkosi ninōhtē-kiskēyihtēnān tānisi ē‑itwēmakahki.” 
ACT.17.21	(kahkiyaw ayisiyiniwak ēkota kā‑ohcīcik mīna omānitēwak ēkota māna ācimostātowak oski-āyimōmitowin ēkwa kīkway ē‑pēhtahkik kī‑āyimōtamwak māna.)
ACT.17.22	Paul kī‑pasikōw ēkota māmawopiwinihk ēwako Areopagus kā‑itamihk. ē‑itāt ōhi ayisiyiniwa, “hāw, nāpētik Athens ohci, niwāpahtēn mitoni misiwē isi ē‑ayamihēwātisiyēk. 
ACT.17.23	ē‑papāmohtēyān niwāpahtēn anihi kā‑mawimostamēk. pēyak nimiskēn ita kā‑pakitināsoyēk ē‑masinahikātēk ēkota ē‑itastēk, ‘manitow ēkāya kā‑kiskēyimiht.’ āta ana kā‑mawimostawāyēk namōya kikiskēyihtēnāwāw, ēwako kā‑wī-wīhtamātakok. 
ACT.17.24	kisē-manitow awa kā‑kī-osīhtāt askiy mīna kahkiyaw kīkway ēkota kā‑ayāyik tipēyihtam kihci-kīsik mīna askiy. namōya wīkiw kihci-ayamihēwikamikohk kā‑osīhtācik nāpēwak. 
ACT.17.25	namōya kīkway nitawēyihtam ayisiyiniwa otatoskēwiniyihk ohci kita-miyikot, ayisk wiya kā‑mēkit pimātisiwin ēkwa kahkiyaw kīkway kita-ohci-pimācihoyit ayisiyiniwa. 
ACT.17.26	pēyak nāpēwa kī‑osīhēw, ēkota ohci nanātohkoskān ayisiyiniwak kā‑ohcīcik, ēkwa kī‑itakimēw misiwē askīhk kita-ayāyit. niyāk kī‑wiyakihtam ayisiyiniwa ita kita-otaskiyit ēkwa tānitahtwāw askiy ēkota kita-pimācihoyit. 
ACT.17.27	ēwakoni ōhi kī‑tōtam ēkota ohci ē‑itahtōskānēsiyit ayisiyiniwa kita-natonākot kita-nōhtē-kiskēyimikot, ēkwa kita-miskākot. māka namōya wāhyaw ayāw kiyānaw ohci. 
ACT.17.28	ōmisi kā‑kī-itwēt ēsa pēyak:
ACT.17.28	‘wiya ohci kisē-manitow kā‑pimātisiyahk
ACT.17.28	ēkwa kā‑waskawītāyahk
ACT.17.28	ēkwa ōma kā‑isi-ayāyahk.’
ACT.17.28	ātiht omasinahikēwak kī‑itwēwak,
ACT.17.28	‘kīstanaw ōma otawāsimisa.’
ACT.17.29	ayisk kahkiyaw kisē-manitow kitohcīnānaw. ēkosi ēkāya kita-itēyihtamahk tāpiskōc ē‑aspisīhcikaniwit osāwi-sōniyāwa ohci, ahpō wāpiski-sōniyāwa ohci, ahpō asiniya ohci, ē‑osīhāt awiyak ē‑nakacihtāt. 
ACT.17.30	pēci-nāway kisē-manitow namwāc ohci-pisiskāpamēw ayisiyiniwa ē‑tōtamiyit, ēkāya ē‑kiskēyimikot. māka ēkwa tēpwātēw kahkiyaw ayisiyiniwa kita-mihtātamiyit omāyi-tōtamowiniyiwa. 
ACT.17.31	ayisk kīsēyihtam anima kīsikāw kwayask kā‑wī-wiyasiwātāt kahkiyaw ayisiyiniwa ōta askīhk. kī‑nawasōnēw pēyak ayisiyiniwa kita-wiyāsiwātāyit kahkiyaw awiya. kī‑wāpahtihiwēw ōma kahkiyaw awiya, kā‑kī-waniskānāt onawasōnākana nipiwinihk ohci.”
ACT.17.32	ispī ē‑āyimōhtamiyit Paula āpisisiniwin, ātiht kī‑mētawākāhpihēwak, māka ātiht itwēwak, “kāwi kinōhtē-pēhtātinān kēyāpic ōma kā‑itwēyan.” 
ACT.17.33	ēkwa Paul kī‑wayawīw ēkota māmawopiwinihk ohci. 
ACT.17.34	ātiht nāpēwak kī‑wīcēwēwak Paula ē‑tāpwēhtahkik, pēyak Dionysius isiyihkāsow, kihci-ōtēnaw kā‑pimipayihtahkik Areopagus ohci. kotak kā‑wīcēwāt iskwēw Damaris asici kotakak kī‑pimitisahikēwak.
ACT.18.1	Paul ē‑kī-pīkiskwātāt okimāwa Athens kihci-ōtēnāhk, kī‑ati-sipwēhtēw Corinth kihci-ōtēnāhk ē‑itohtēt. 
ACT.18.2	ē‑takohtēt ēkotē kī‑nakiskawēw Aquilawa, Jewa ē‑kī-nihtāwikiyit Pontus askīhk. kī‑wīcēwēyiwa owīkimakaniyiwa Priscilla itimāwa, Italy askīhk mastaw ēkotē ē‑ohtohtēcik ayisk māmawēyas kihci-okimāw Claudius ē‑kī-itasowēt kahkiyaw Jewa kita-nakatamiyit Rome kihci-ōtēnaw. Paul kī‑nitawāpamēw, 
ACT.18.3	ēkwa kī‑wīci-ayāmēw ē‑wītatoskēmāt, wiya Paul piko kita-pamihisot, ē‑wiyikwātahk pakwānikamikwa. wīstawāw ēkosi ē‑isi-atoskēcik ōki. 
ACT.18.4	tahtwāw ē‑ayamihēwi-kīsikāk Paul kī‑itohtēw Jewa otayamihēwikamikowāhk ē‑pīkiskwātāt Jewa mīna Greek ayisiyiniwa ē‑āyimōhtamawāt kita-tāpwēhtamiyit.
ACT.18.5	ispī Silas ēkwa Timothy ē‑takohtēcik Macedonia ohci, Paul kī‑pōni-atoskēw nayēstaw kī‑kakēskimēw ē‑wīhtamawāt Jewa, Jesusa ēwakoni onawasōnākana. 
ACT.18.6	ispī ē‑ānwēhtākot ēkwa ē‑mā-maci-āyimōmikot, kī‑pāpawitihtāw oskotākay, ē‑itāt, “kīspin kiwanihonāwāw, kiyawāw kitōtāsonāwāw, namōya niya ēwako nitōtamowin. ōta ohci nitawāc pītosiyiniwak piko nika-kiskinohamawāwak.”
ACT.18.7	ēkosi kī‑sipwēhtēw ē‑itohtēt Titius Justusa wīkiyihk, ēwako pītosiyiniw ē‑ayamihēstawāt kisē-manitowa. ē‑wītapimākanit Jewak otayamihēwikamikoyihk. 
ACT.18.8	Crispus onīkānīw ayamihewikamikohk kī‑tāpwēhtawēw kā‑tipēyihcikēyit, ēkosi wīstawāw ē‑ihtasicik wīkiwāhk asici mihcēt kotakak ayisiyiniwak Corinthihk ē‑pēhtawācik Paula kī‑tāpwēhtamwak, ēkosi kī‑sīkahāhtawāwak.
ACT.18.9	pēyakwāw ē‑nipāt Paul kī‑pawātam ōmisi ē‑itikot kā‑tipēyihcikēyit, “ēkāya kosta kita-pīkiskwēyan ēkwa ēkāya kika-pōmēhikwak, 
ACT.18.10	ayisk kiwīcētin. namōya awiyak nānitaw kika-tōtāk, mihcēt aniki ēkota kihci-ōtēnāhk kā‑ayācik nitiyinīmak.” 
ACT.18.11	ēkota Paul kī‑kisātam pēyak askiy mīna nikotwāsik pīsim, ē‑kiskinohamawāt ayisiyiniwa otitwēwiniyiw kisē-manitowa.
ACT.18.12	ispīhk Gallio ē‑pimipayihtāt Achaia askiy, ātiht Jewak māmawo kī‑otinēwak Paula ē‑itohtahācik wiyasiwēwikamikohk. 
ACT.18.13	“awa nāpēw kiskinohamawēw ayisiyiniwa tānisi kita-isi-mawimostāmiht kisē-manitowa, namōya ēkosi kiyānaw itastēw wiyasiwēwinihk,” itēwak ēsa.
ACT.18.14	mwēhci Paul ē‑wī-pīkiskwēt, ōmisi Galliowa kā‑itāyit Jewa, “kīspin awa nāpēw namōya kwayask tōtam, ahpō misi-māyi-tōtam, ētikwē piko kita-natohtātakok ēkwa kita-sāsīpēyihtamātakok. 
ACT.18.15	māka kīspin nayēstaw kikīhkātonāwāw ātiht pīkiskwēwina ohci mīna wīhowina mīna kiwiyasiwēwiniwāw, kiyawāw piko kita-kīsastāyēk. namōya niya nika-wiyasiwātēn!” 
ACT.18.16	ēkwa kī‑wayawītisahwēw. 
ACT.18.17	kahkiyaw ayisiyiniwak kī‑otihtinēwak Sosthenesa, kā‑nīkānīyit ayamihēwikamikohk, ēkwa ē‑pakamahwācik ēkota ohtiskaw wiyasiwēwikamikohk. Gallio wiya namōya ē‑nākatohkēt ōma ē‑tōtamiyit.
ACT.18.18	Paul kī‑kisātam ēkota Corinth kihci-ōtēnāhk mihcēt kīsikāwa, ēkwa kī‑nakatēw otāpwēhtamowa ispī ē‑pōsit nāpihkwānihk kī‑sipwēyāsiwak Syria ē‑itohtēcik. kī‑wīcēwikiw Priscillawa ēkwa Aquilawa. mwayēs ē‑pōsit Paul kī‑kihcihtwēw Cenchreae kihci-ōtēnāhk ēwako ohci kā‑kī-paskwātihpēsot. 
ACT.18.19	kī‑takwāsiwak Ephesusihk, ita Paul kā‑nakatāt Priscillawa ēkwa Aquilawa. ēkosi kī‑nitawi-pīhtikwēw ayamihēwikamikohk ē‑kakēskimāt Jewa. 
ACT.18.20	ēkosi kī‑kisācimik ēkota kinwēs kita-ayāt, māka namōya ohci-tāpwēhtawēw. 
ACT.18.21	ōmisi itēw ē‑ati-sipwēhtēt, “kīspin itēyimici kisē-manitow, nika-pē-itohtān.” kī‑pōsiw nāpihkwānihk Ephesus ohci.
ACT.18.22	ē‑takohtēt Caesarea kihci-ōtēnāhk, kī‑itohtēw Jerusalemihk ē‑nitawi-atamiskawāt otayamihāwa. ēkota ohci kī‑itohtēw Antiochihk. 
ACT.18.23	ēkota ē‑kī-ayāt pitamā, kī‑sipwēhtēw ē‑papāmi-kiyokēt Galatia askīhk ēkwa Phrygia askīhk, ē‑sīhkiskawāt otāyamihāwa.
ACT.18.24	pēyak Jew Apollos itāw, ē‑kī-nīhtāwikit Alexandria kihci-ōtēnāhk, kī‑pē-takwācihow Ephesusihk. mitoni kī‑nihtā-pīkiskwēw ēkwa kwayask kī‑kiskēyihtam kihci-masinahikan. 
ACT.18.25	kwayask kī‑kiskinohamawāw otisīhtwāwiniyihk kā‑tipēyihcikēyit, ēkwa mistahi kī‑cīhkēyihtam kita-pīkiskwēt ēkwa kwayask kita-kiskinohamākēt Jesusa ohci. māka wiya ē‑kiskēyihtahk ēwako piko osīkahāhtākēwin John. 
ACT.18.26	namōya ohci-kostam kita-pīkiskwēt ayamihēwikamikohk. Priscilla ēkwa Aquila ē‑pēhtawācik, kī‑kīwētahēwak ēkwa kwayask nisitohtamōhēwak anihi ēkāya cēskwa ē‑nisitohtamiyit kisē-manitowa otisīhtwāwiniyiw.
ACT.18.27	Apollos ēkwa kī‑wī-itohtēw Achaia askīhk, ēkosi otāpwēhtamowak Ephesus ohci kī‑wīcihēwak ē‑itisahamawācik masinahikan ociwāmimāwa ēkotē Achaia kā‑ayāyit kita-atamiskawācik. ēkotē ē‑takohtēt mitoni kī‑wīcihēw anihi kā‑tāpowakēyimāyit Jesusa ayisk kisē-manitow kisēwātotawēw. 
ACT.18.28	Apollos ē‑sōhki-pīkiskwēt kī‑sākōcimēw Jewa ayisiyinīnāhk ē‑nisitohtamōhāt kihci-masinahikanihk ohci awa Jesus ēwako onawasōnākan.
ACT.19.1	mēkwāc Apollos ē‑ayāt Corinthihk, Paul ēkota ohci kī‑pimohtēhow taskam kā‑piskihtakihtēk Asia askiy, ē‑ati-takohtēt Ephesus kihci-ōtēnāhk. ēkota kī‑nakiskawēw ātiht otāpwēhtamowa. 
ACT.19.2	ōmisi itēw ēsa, “kikī-miyikowisināwāw cī kā‑kanātisit ahcāhk ispī kā‑māci-tāpowakēyihtamēk?”
ACT.19.2	“namwāc ahpō nitohci-pēhtēnān ē‑ihtāt kā‑kanātisit ahcāhk,” itēwak.
ACT.19.3	“ēkosi māka, tānisi kā‑isi-sīkahāhtākawiyēk?” Paul kakwēcimēw.
ACT.19.3	“osīkahāhtākēwin John,” itēwak ōki.
ACT.19.4	ōmisi itēw Paul, “John kī‑sīkahāhtawēw anihi kā‑pōnihtāyit macātisiwin; ēkwa kī‑wīhtamawēw Israelīwiyiniwa kita-tāpwēhtahkik anihi kā‑wī-takohtēyit mwēstas, ēwakoni Jesusa.”
ACT.19.5	ispī ē‑pēhtahkik ōma, kī‑sīkahāhtawāwak owīhowinihk kā‑tipēyihcikēyit Jesusa. 
ACT.19.6	Paul kī‑sāminēw pā‑piskihc, ēkwa kā‑kanātisiyit ahcāhkwa kī‑pā-pīhtikwēskākwak. pītos ē‑isi-pīkiskwēcik ēkwa mīna kī‑wīhtamwak otitwēwiniyiw kisē-manitowa. 
ACT.19.7	māmawo nīsosāp nāpēwak ōki kā‑kī-sīkahāhtācik.
ACT.19.8	Paul kī‑itohtēw ayamihēwikamikohk, ēkwa nisto pīsim ēkota sōhki kī‑kiskinohamawēw ayisiyiniwa. kī‑kakwē-sākōcimēw kita-nisitohtamiyit otipēyihcikēwiniyiw kisē-manitowa. 
ACT.19.9	māka ātiht kī‑sasīpihtamwak ēkwa namōya tāpwēhtamwak, ēkosi kī‑māyi-pīkiskwātamwak otisīhtwāwiniyihk kā‑tipēyihcikēyit ita ayisiyiniwa kita-pēhtākocik. ēkosi Paul kī‑nakatēw ē‑wīcēwāt anihi kā‑tāpwēhtamiyit; ēkwa tahto kīsikāw kī‑pīkiskwēw. kī‑āyimōhtamawēw ayisiyiniwa okiskinohamātowikamikohk Tyrannus. 
ACT.19.10	ēkota Paul kī‑kiskinohamākēw nīso askiy, ēkosi kahkiyaw Jewak mīna pītosiyiniwak ēkota kā‑ayācik kā‑piskihtakihtēk askiy Asia kā‑itahkik, kī‑pēhtamwak otitwēwiniyiw kā‑tipēyihcikēyit.
ACT.19.11	kisē-manitow māmaskāci mamāhtāwi-kīkwaya kī‑tōtam Paula ē‑tōtēstamākot. 
ACT.19.12	ahpō piko capiskākanēpisonisa mīna aspastākana ē‑kī-āpacihtāt Paul, ēwakoni ē‑itohtatācik otāhkosiwa ē‑ohci-miywāyāyit mīna maci-ahcāhkwa ē‑nakatikoyit.
ACT.19.13	ātiht Jewak kī‑papāmohtēhowak ē‑kaskihtācik kita-wayawītisahwācik maci-ahcāhkwa. kī‑kocihtāwak kita-āpacihtācik Jesusa owīhowiniyiw ēkosi kita-tōtahkik. ē‑itācik ōhi ahcāhkwa, “kititasowātitin kita-wayawīyan owīhowinihk Jesus, Paul kā‑ācimāt ē‑kakēskihkēmot.” 
ACT.19.14	kihci-ayamihēwiyiniw, Sceva ē-isiyihkāsot, tēpakohp okosisa ōma kā‑tōtamiyit.
ACT.19.15	māka awa maci-ahcāhk itēw, “nikiskēyimāw Jesus, ēkwa nikiskēyimāw Paul, māka awīna ōma kiyawāw?”
ACT.19.16	ana pēyak nāpēw ē‑pīhciyawēskākot maci-ahcāhkwa kī‑kwāskohtotawēw kahkiyaw. kī‑misi-pakamahwēw ē‑mihkowatahwāt ēkwa ē‑kētasākēpitāt, kahkiyaw wayawīyāmohkēw wāskāhikanihk ohci. 
ACT.19.17	kahkiyaw Jewak ēkwa pītosiyiniwak kā‑ayācik Ephesus kī‑pēhtamwak ōma, ēkosi kī‑kostamwak ēkwa ayiwāk kī‑kistēyihtamwak owīhowiniyiw kā‑tipēyihcikēyit Jesusa. 
ACT.19.18	mihcēt otayamihāwak kī‑takohtēwak, ayisiyinīnāhk kwayask ē‑ātotahkik kahkiyaw kakēpātisiwina kā‑kī-pē-tōtahkik. 
ACT.19.19	mihcēt aniki kā‑kī-āpacihtācik maci-maskihkiy kī‑pētāwak omasinahikaniwāwa ēkwa kī‑macostēhamwak ē‑kitāpamikocik ayisiyiniwa. māmawo ē‑akihtahkik ē‑itakihtēyiki niyānanomitanaw tahtwāw kihci-mitātahtomitanaw wāpiski-sōniyāwa ispayiyiwa. 
ACT.19.20	ēkosi mihcēt ayisiyiniwak kī‑pēhtamwak kā‑tipēyihcikēt otitwēwin mīna kī‑sōhkaniyiw ayiwāk ati.
ACT.19.21	ēkwa kahkiyaw ōhi ē‑kī-ispayiki, Paul kī‑kīsēyihtam kita-sāpohtēhot Macedonia askīhk ēkwa Achaia askīhk ēkota ohci Jerusalemihk. ōmisi itwēw, “ēkotē kī‑takohtēyāni piko kita-itohtēyān Rome kihci-ōtēnāhk.” 
ACT.19.22	kī‑itisahwēw Timothywa ēkwa Erastusa, ēwakoni māna kā‑wīcihikot, Macedonia kita-itohtēyit. māka wiya kī‑kisātam pitamā Asia, kā‑piskihtakihtēk askiy.
ACT.19.23	mēkwāc ēkospī mitoni kī‑māyahkamikan Ephesus kihci-ōtēnāhk, kā‑tipēyihcikēt okiskinohamākēwin ohci. 
ACT.19.24	pēyak nāpēw Demetrius itāw, wāpiski-sōniyāwa ohci ē‑osīhcāsit owāskāhikanisa manitōhkāniskwēw Artemis. ōma kā‑osīhcikēt nāpēwak kī‑misi-sōniyāhkēwak ēkota ohci. 
ACT.19.25	Demetrius kī‑natomēw kahkiyaw ōhi otatoskēwa ēkwa mihcēt kotaka pēyakwan otatoskēwiniwāw, ēkwa itēw, “hāw nāpētik! kikiskēyihtēnāwāw wēyotisiwin ōma kitatoskēwinināhk ohci. 
ACT.19.26	māka kiwāpahtēnāwāw mīna kipēhtēnāwāw awa nāpēw Paul kā‑itiht ē‑tōtahk. mihcēt kwēskinēw ayisiyiniwa ōta Ephesus ēkwa kēkāc misiwē Asia askīhk ē‑itāt, ‘manitōhkānak kā‑osīhihcik namōya aniki ē‑manitowicik.’ 
ACT.19.27	aswēyihtamok ēkāya kita-wānāhtāwak kitatoskēwininaw, ēkwa māyi-wīhowin kika‑ayānānaw. māka namōya ēwako piko, māka owāskāhikan kimanitowiskwēminaw Artemis namōya ēkwa kita-kihcēyihtamwak. kita-pīkonamwān okistēyihtākosiwin ēwako awa misiwē Asia kā‑mawimostāht ēkwa kotakihk askīhk.”
ACT.19.28	ē‑pēhtahkik ōma ōki ayisiyiniwak kī‑kisiwāsiwak ēkwa kī‑tēpwēwak, “kihcēyihtākosiw Artemis Ephesus ohci!” ē‑itwēcik. 
ACT.19.29	piyisk kahkiyaw ayisiyiniwak kī‑tēpwēwak kihci-ōtēnāhk. ayisiyiniwak kī‑otihtinēwak Paul owīcēwākana, Gaius ēkwa Aristarchus Macedonia askīhk ohci, ēkwa kiyipa itohtahēwak ita māna kā‑māmawopayicik ayisiyiniwak. 
ACT.19.30	Paul kī‑nōhtē-pīkiskwātēw ayisiyiniwa, māka otayamihāwa namwāc wī‑pakitinik. 
ACT.19.31	ātiht mīna owīcēwākana Paul, okimāwa kā‑tipēyihtamiyit kā‑piskihtakihtēki askiya kī‑kitahamāk ēkāya ēkotē kita-itohtēt.
ACT.19.32	ē‑mēkwā-māmawopicik kā‑māyahkamikāhk, ātiht ayisiyiniwak pēyakwan isi kī‑tēpwēwak, ēkwa kotakak kī‑tēpwēwak pītos ē‑itēyihtahkik. ayisk osām piko mihcēt namōya ohci-kiskēyihtamwak tānēhki kā‑māmawopayicik. 
ACT.19.33	ātiht ayisiyiniwak ki‑itēyihtamwak Alexandera otōcikaniyiw, ayisk Jewak kī‑tōtamohēwak kita-itohtēyit nīkān pīhtēyask. Alexander ē‑ohpiniskēyit ē‑wī-kakwē-pīkiskwēt kita-nātamāsot. 
ACT.19.34	māka ē‑nisitawēyimācik Jewiyiniwa, kahkiyaw kī‑tēpwēwak kinwēs nīso tipahipīsimwān iyikohk, ē‑itwēcik, “kihcēyihtākosiw Artemis Ephesus ohci!”
ACT.19.35	wiya āta wiya pēyak onīkānīw kihci-ōtēnāhk ohci kī‑kāmwācihēw. “nāpētik Ephesus ohci!” itēw. “kahkiyaw awiyak kiskēyihtam ayisiyiniwak Ephesus ohci ē‑kanawēyimācik kā‑kihcēyihtākosiyit Artemisa okihci-wāskāhikanihk ēkwa ana manitow asiniy ispimihk kā‑kī-ohci-pahkisihk. 
ACT.19.36	namōya awiyak ēwako kita-kī-ānwēhtam. ēkosi kāmwātisik ēkwa ēkāya mōhcohkāsok. 
ACT.19.37	ōki nāpēwak ōta kikī-pēsiwāwāwak, āta ēkāya kīkway ē‑kimoticik manitohkānikamikohk ohci, ahpō ēkāya nānitaw ē‑isi-maci-pīkiskwātācik ōhi manitōhkāniskwēwa. 
ACT.19.38	kīspin Demetrius ēkwa anihi nāpēwa kā‑wītatoskēmikot tahkiskikēwak, wiyasiwēwinihk kita-pīhtikwatāwak ēkota wiyasiwēwikimāwa ihtakoyiwa. 
ACT.19.39	māka kīspin kinitawēyihtēnāwāw ayiwāk kīkway, piko kita-pīhtikwatahk māmawopiwinihk ayisiyiniwak kita-kwayaskwastāwak. 
ACT.19.40	ka‑astāsiyahk ōma kā‑wanahkamikisiyahk, ahpō ētikwē kika-atāmēyimikonawak kiyānaw kitōcikaninaw ayisk namōya ka‑kī-kaskihtānaw ka‑naskwēwasimāyahkok. pikonita ōma kā‑māyahkamikahk.” 
ACT.19.41	ēkwa ē‑kīsi-pīkiskwēt kī‑nakinam māmawopiwin.
ACT.20.1	ē‑kī-pōni-māyahkamikisicik ayisiyiniwak, Paul kī‑māmawopihēw kahkiyaw otayamihāwa, ēkwa kī‑sīhkiskawēw ēkāya kita-pōmēyit. ē‑kī-atamiskawāt kī‑sipwēyācihow ē‑itohtēt Macedonia askīhk. 
ACT.20.2	ē‑ati-pimohtēhot ēkota askīhk, kī‑pā-pīkiskwātēw ayisiyiniwa kita-āhkamēyimoyit otāpwēhtamowiniyihk. ēkota ohci Achaia askīhk kī‑itohtēw. 
ACT.20.3	ēkotē nisto pīsim kī‑ayāw. ē‑mēkwā-wawēyīt kita-itohtēt Syria, kī‑pēhtam Jewa ēsa ē‑wī-kakwē-nipahikot. ēkosi nitawāc kāwi kī‑itohtēw Macedonia. 
ACT.20.4	Sopater, okosisa Pyrrhus, Berea ohci, kī‑wīcēwik, ēkwa Aristarchus ēkwa Secundus Thessalonica ohci, ēkwa Gaius Derbe ohci, ēkwa Timothy, asici Tychicus ēkwa Trophimus Asia askīhk ohci. 
ACT.20.5	ōki kī‑nīkāni-sipwēhtēwak ē‑nitawi-pēhikoyāhkok Troas ōtēnāhk. 
ACT.20.6	nikī-pōsinān nāpihkwānihk Philippi ohci, āsay ē‑kī-wīhkohkēhk ēkāya ohpihcicikan kā‑āpatahk pahkwēsikanihk kā‑itamihk. niyānan kīsikāw ē‑kī-ispayik nikī-otihtānānak Troasihk, ēkotē tēpakohp kīsikāw nikī-ayānān.
ACT.20.7	ē‑nistami-kīsikāk kā‑wī-ispayik nikī-māmawo-mīcisonān. Paul kī‑pīkiskwātēw ayisiyiniwa kinwēs piyisk ē‑āpihtā-tipiskāyik, wiya ē‑wī-sipwēhtēt wāpaniyiki. 
ACT.20.8	mihcēt wāsaskotēnikana kī‑āpacihtāwak ispimihk ita kā‑māmawopiyāhk. 
ACT.20.9	pēyak oskinīkiw Eutychus kī‑apiw wāsēnamānihk, ēkwa kinwēs ē‑pīkiskwēyit Paula, kī‑nōhtēkwasiw piyisk kī‑kawihkwasiw nistwāw ē‑ispimiwiyik ōma wāskāhikan, ēkotē ohci kā‑nīhcipayit, nētē ē‑pahkisīt mohcihk. kī‑ohpinēwak ayisiyiniwak ēcika ōma ē‑nipahisiniyit. 
ACT.20.10	Paul kī‑nīhtaciwēw ēkwa kī‑nawakīstawēw ē‑micimināt. ōmisi itwēw, “ēkāya nānitaw itēyihtamok, kēyāpic awa pimātisiw!” 
ACT.20.11	ēkwa kāwi kī‑āmaciwēw ēkwa kī‑pahkwēnēw pahkwēsikana ē‑mīcisocik. isko ē‑wāpahk kī‑pīkiskwātēw ēkwa kī‑ati-sipwēhtēw. 
ACT.20.12	ōhi oskinīkiwa kī‑kīwēhtahēwak, ēkwa kī‑miywēyihtamwak ē‑pimātisiyit.
ACT.20.13	nikī-pōsinān nāpihkwānihk Assos otēnahk isi, ēkotē ē‑wī-pōsihāyāhk Paul. nikī-itikonān ēkosi kita-tōtamāhk, ayisk ē‑wī-itohtēt ēkotē kita-mosci-pimohtēhot. 
ACT.20.14	ispī ē‑nakiskākoyāhk ēkota Assos ōtēnāhk, nikī-pōsihānān nāpihkwānihk ēkota ohci Mitylene ōtēnāhk. 
ACT.20.15	ēkota ohci nāpihkwānihk nānitaw Chios ōtēnāhk ē‑wāpahk. ēkwa kīhtwām ē‑wāpahk nikī-takocimānān Samosihk, ēkota ohci ē‑sipwēcimēyāhk nikī-takwāsinān Miletusihk ē‑wāpahk. 
ACT.20.16	Paul kī‑kīsēyihtam ēkāya kita-kapāt Ephesusihk. kīspin ēkosi ka‑kī-ispayiyik kī‑nōhtē-takohtēw Jerusalemihk anima kīsikāw Pentecost kā‑itahkik ohci. kī‑kakwēciyāhow ēkāya ē‑nōhtē-kipihcīt kinwēs Asia askiy.
ACT.20.17	Paul kī‑itisahamawēw pīkiskwēwin Miletus ohci onīkānīwa otayamihāwa Ephesus kā‑ayāyit, kita-pē-itohtēyit. 
ACT.20.18	ispī ē‑takohtēyit ōmisi itēw, “kikiskēyihtēnāwāw tānisi ē‑kī-isi-pimātisiyān misakāmē kā‑wīcēwitakok nistam ohci kā‑takohtēyān Asia askīhk. 
ACT.20.19	nikī-atoskawāw kā‑tipēyihcikēt pēci-nāway tapahtēyimowinihk ēkwa āskaw ē‑oyohcikawāpiyān. nikī-āyimihikwak Jewak ē‑kakwē-nipahicik āskaw. 
ACT.20.20	kikiskēyihtēnāwāw namwāc nitohci-kātān kīkway kita-wīcihikoyēk, ē‑kakēskihkēmoyān mīna ē‑kiskinohamākēyān ita ayisiyiniwak ē‑ayācik ēkwa kīkiwāhk. 
ACT.20.21	nikī-asomāwak Jewak mīna pītosiyiniwak piko kita-pakitinahkik omāyi-tōtamowiniwāwa ēkwa kita-kwēskīstawācik kisē-manitowa mīna ka‑tāpwēwakēyimāyēk Jesus kitipēyihcikēminaw.
ACT.20.22	“ēkwa ka‑nanahihtawak kā‑kanātisit ahcāhk kita-itohtēyān Jerusalemihk, namwāc nikiskēyihtēn tānisi kita-tōtākawiyān. 
ACT.20.23	nikiskēyihtēn tahto kihci-ōtēnāhk itohtēyāni kā‑kanātisit ahcāhk nitasomik kita-kipahokawiyān ēkwa kita-macipayiyān. 
ACT.20.24	māka namōya nimikoskācihikon. namōya nikakwē-pimācihison. nayēstaw piko ē‑nitawēyihtamān kita-kīsihtāyān nitatoskēwin, kā‑kī-miyit kā‑tipēyihcikēt Jesus kita-tōtamwak kita-wīhtamwak omiywācimowin kisē-manitow ē‑kisēwātisit.
ACT.20.25	“kikī-kiyokātināwāw kahkiyaw, ē‑kakēskimitakok otipēyihcikēwin ohci kisē-manitow. nikiskēyihtēn ēkwa kiyawāw namōya kīhtwām kika-wāpamināwāw. 
ACT.20.26	ēkosi kikihci-itināwāw anohc kā‑kīsikāk kīspin awiyak wanihow, namōya niya nitōcikan. 
ACT.20.27	ayisk namwāc nitohci-kostēn kita-wīhtamātakok anima kisē-manitow kā‑nitawēyihtahk kita-kiskēyihtamēk. 
ACT.20.28	kā‑kanātisit ahcāhk kitōtinikowāw kita-nīkānīyēk. kanawēyimisok ēkwa kitēyimihkok aniki kā‑tāpwēwakēyihtahkik, tāpiskōc kā‑isi-kitēyimāt awiyak omāyatihkoma, ayisk kā‑tipēyihcikēt anihi otiyinīma kī‑mēkiw okosisa omihkomiyiwa wiyawāw ohci. 
ACT.20.29	nikiskēyihtēn ispī sipwēhtēyāni ta‑pē-itohtēwak ātiht nāpēwak ē‑āyimisicik tāpiskōc mahihkanak. kita-kitimākihtāsowak. 
ACT.20.30	kita-otihcipayiw kētahtawē ātiht nāpēwak kiyawāw ohci kita-kiyāskicik kita-paskētahācik otayamihāwa ta‑pimitisahokocik. 
ACT.20.31	aswēyihtamok, ēkwa kanokiskisik nisto askiy āskaw ē‑ohcikawāpiyān ē‑kīsikāk ēkwa ē‑tipiskāk pā‑piskihc kikī-kiskinohamātināwāw.
ACT.20.32	“ēkwa ninātāmototawāw kisē-manitow kika-kanawēyimikoyēk ēkwa kita-ohci-wīcihikowisiyēk otitwēwinihk okisēwātisowinihk ohci. kika-miyikowāw sawēyimikowin kisē-manitow kā‑kanawēyihtamawāt otiyinīma. 
ACT.20.33	namwāc nitohci-nitawēyihtēn awiyak kita-miyit sōniyāsa ahpō ayiwinisa. 
ACT.20.34	kikiskēyihtēnāwāw ē‑kī-atoskēyān kita-ohcīstamāsoyān kahkiyaw kīkway kā‑nitawēyihtamān asici aniki kā‑wīcihicik ē‑miyakik kīkway ē‑nitawēyihtahkik. 
ACT.20.35	kikī-wāpahtihitināwāw misiwē isi piko kita-atoskēyēk sōhki, ēkota ohci kita-wīcihāyahkok aniki kā‑kitimākisicik. kanokiskisik kā‑kī-itwēt kā‑tipēyihcikēt Jesus, ‘nawac kika-miywēyihtēn kita-mēkiyan kīkway ispīhci kita-miyikawiyan.’”
ACT.20.36	ē‑kīsi-pīkiskwēt Paul kī‑ocihcihkwanapiw asici anihi kahkiyaw ēkota kā‑ayāyit ē‑ayamihēstawāt kisē-manitowa. 
ACT.20.37	kahkiyaw ōki kī‑mātowak Paula ē‑ākwaskitinācik mīna ē‑ocēmācik. 
ACT.20.38	mitoni kī‑mihtātamwak wiya ē‑kī-itikocik ēkāya kīhtwām kita-wāpamācik. ēkwa nāpihkwānihk kī‑isi-wīcēwēwak.
ACT.21.1	nikī-atamiskawānānak ēkwa nikī-sipwēyācihonān. ē‑kī-pimāsiyāhk nāpihkwānihk taskam, nikī-otihtēnān Cos kihci-ōtēnāhk; ē‑wāpahk Rhodes nikī-otihtēnān, ēkota ohci Patara kihci-ōtēnaw. 
ACT.21.2	ēkota nikī-pōsinān kotak nāpihkwān ē‑kī-miskamahk Phoenicia ē‑ispayik, ēkosi nikī-sipwēyāsinān. 
ACT.21.3	nikī-wāpahtēnān ministik Cyprus ēkwa nimitāw itēhkē nikī-ati-miyāskēnān piyisk nikī-takwāsinān Syria askīhk, ēkwa nikī-kapānān Tyre kihci-ōtēnāhk. ēkota ē‑nihtinamihk pōsihtāsowina. 
ACT.21.4	ēkota ninakiskawānānak otayamihāwak ēkwa nikī-kiyokawānānak tēpakohp kīsikāw. kī‑kitahamawēwak Paula ēkāya kita-itohtēyit Jerusalemihk, wiya ēkosi ē‑itikowisicik kā‑kanātisiyit ahcāhkwa ē‑wīhtamākocik. 
ACT.21.5	ēkosi ē‑kīsi-ispayik nisipwēhtānān. kahkiyaw ōki otayamihāwak, owīkimākaniwāwa ēkwa ocawāsimisiwāwa nikī-pimitisahokonānak kihci-ōtēnāhk ohci, ēkotē sisonē kihcikamīhk nikī-ocihcihkwanapinān ē‑ayamihāyāhk. 
ACT.21.6	ēkwa ē‑kī-atamiskawāyāhkok, nikī-pōsinān nāpihkwānihk, ēkwa wiyawāw ōki kī‑ati-kīwēwak.
ACT.21.7	Tyre ē‑nakatamāhk nikīhtāsinān Ptolemais, ēkotē nikī-atamiskawānānak kā‑ociwāmihtocik otayamihāwak. pēyak kīsikāw nikiyokānān ēkota. 
ACT.21.8	ē‑wāpahk nikī-itohtānān Caesarea. ēkota nikī-kapēsinān Philip wīkihk, ēwako okakēskihkēmow, pēyak kā‑kī-nawasōniht ispī tēpakohp nāpēwak kā‑nawasōnihcik Jerusalemihk. 
ACT.21.9	kī‑otānisiw nēwo oskinīkiskwēwa, ē‑wīhtamākēyit kisē-manitowa opīkiskwēwiniyiw.
ACT.21.10	tānitahto kīsikāw ēkotē ē‑mēkwā-ayāyāhk kā‑takohtēt pēyak okiskiwēhikēw Agabus itāw, Judea askīhk ē‑ohtohtēt. 
ACT.21.11	nikī-pē-nātikonān ēkwa ē‑otinahk Paula opakwahtēhoniyiw kī‑napwahpitam oskāta ēkwa ocihciya ē‑itwēt, “ōmisi itwēw kā‑kanātisit ahcāhk, ‘ana kā‑tipēyihtahk ōma pakwahtēhon ōmisi ka‑tōtawāw: kita-tahkopitikot Jewa Jerusalemihk, ēkwa pītosiyiniwak kita-miyāwak kita-otinācik.’”
ACT.21.12	ispī ē‑pēhtawāyāhk ōma ē‑itwēt, niyanān mīna kotakak ēkota kā‑ayācik nikī-kitahamawānān Paul ēkāya kita-itohtēt Jerusalemihk. 
ACT.21.13	māka ōmisi nitikonān, “tānēhki kā‑mātoyēk mīna kā‑pīkonamēk nitēh? nitēpēyimon kita-tahkopitikawiyān ēkotē Jerusalemihk, ahpō piko kita-nipahikawiyān wiya ohci kā‑tipēyihcikēt Jesus.”
ACT.21.14	namōya nikī-sākōcimānān ēkosi nitawāc, “kā‑tipēyihcikēt otitēyihtamowin kita-wī-tōcikātēw,” nititānān.
ACT.21.15	pitamā ēkota ē‑kī-kisātamāhk, ēkwa ē‑wawēyīyāhk nikī-sipwēhtēhonān Jerusalemihk isi. 
ACT.21.16	ātiht otayamihāwak Caesarea ohci nikī-wīcēkonānak ē‑itohtahikoyāhkok wīkihk ana nāpēw kā‑wī-kapēsimostawāyāhk, Mnason itāw, Cyprus ohci, ēwako ē‑kī-tāpwēwakēyihtahk kayās ohci.
ACT.21.17	ē‑takohtēyāhk Jerusalemihk ociwāmimāwak kā‑ayamihācik ninakiskākonānak ē‑miywēyihtahkik. 
ACT.21.18	ē‑wāpahk nikī-wīcēkonān Paul ē‑nitawi-kiyokawāyāhk James ēkwa kahkiyaw onīkānīwak ayamihāwinihk ēkota kī‑ayāwak. 
ACT.21.19	Paul kī‑atamiskawēw ēkwa kī‑ācimostawēw kahkiyaw kīkway kisē-manitowa kā‑kī-tōtamawāyit pītosiyiniwa otatoskēwinihk ohci.
ACT.21.20	ē‑pēhtahkik ōma, kahkiyaw kī‑mamihcimēwak kisē-manitowa. ōmisi itēwak Paula, “niciwā! mitoni kakwāyakēyatiwak Jewak ē‑tāpwēhtahkik. kahkiyaw itwēwak piko kita-pimitisahamāhk Moses owiyasiwēwin. 
ACT.21.21	kī‑pēhtamwak ē‑kiskinohamawacik kahkiyaw Jewak ita askiya kā‑ayācik pītosiyiniwak ē‑itacik ēsa kita-pakitinahkik Mosesa owiyasiwēwina. ēkwa ē‑itācik ēkāya kita-wāsakāmēsāwātācik awāsisa mīna ēkāya kita-pimitisahahkik Jewa otisīhcikēwiniyiwa. 
ACT.21.22	kēhcinā kita-pēhtamwak ē‑takohtēyan, tānisi ēkwa ka‑tōtamihk? 
ACT.21.23	ōmisi kika-tōtēn ōma kā‑wīhtamātahk. nēwowak ōta nāpwēwak ē‑kī-kihci-itwēcik. 
ACT.21.24	pimitisahok pēkihisotwāwi kīsta kika-pēkihison, ēkwa kika-tipahikēstamawāwak. ēkosi kita-kī-kāskipātamwak ostikwāniwāwa. ēkwa ayisiyiniwak ēkota ohci kita-kiskēyihtamwak anima kā‑itikawiyan pikonita ēsa pīkiskwēwin kita-itēyihtamwak. kita-kiskēyihtamwak ē‑pimitisahaman Moses owiyāsiwēwin. 
ACT.21.25	māka ōki pītosiyiniwak kā‑māci-ayamihācik, nikī-itisahamawānānak masinahikanis. nikitahamawānānak ēkāya kita-mīcicik kīkway ē‑nīminamācik manitōhkāna, ēkāya kita-sāmahtahkik mihko, ēkāya wiyās kita-mīcicik pisiskiwa ohci ē‑kī-nipahopitimiht, ēkwa ēkāya kita-pisikwātisicik.”
ACT.21.26	ēkosi Paul kī‑wīcēwēw nāpēwa, ēkwa ē‑wāpaniyik kī‑pēkihisowak. kī‑pīhtikwēw kihci-ayamihēwikamikohk. kī‑wīhtamawēw ayamihēwiyiniwa tānitahto kīsikāwa isko kita-kīsi-pēkihisocik ēkospīhk ka‑pakitināsohk pā‑piskihc wiyawāw ohci.
ACT.21.27	ispī tēpakohp kīsikāw ē‑kī-ispayik, ātiht Jewak Asia askīhk ohci ē‑wāpamācik Paula ēkota kihci-ayamihēwikamikohk, kī‑maci-sīhkiskawēwak ayisiyiniwa ēkwa kī‑otihtinēwak Paula. 
ACT.21.28	“pēhtamok, nāpētik Israel ohci! wīcihinān!” ē‑isi-tēpwēcik. “awa nāpēw misiwē itē kiskinohamawēw ayisiyiniwa kita-pakwātāyit Jewa, kita-pakwātamiyit owiyāsiwēwiniyiwa Mosesa ēkwa kihci-ayamihēwikamik. wīsāmēw ēkwa pīhtikwahēw pītosiyiniwa kihci-ayamihēwikamikohk ē‑wīpātiskamiyit ōhi kā‑kanātēyihtākwahki kihci-kīkwaya!” 
ACT.21.29	(ōma kā‑itwēcik ē‑kī-wāpamācik Trophimusa Ephesus ohci, ē‑wīcēwāyit Paula kihci-ōtēnāhk, ēkosi ē‑itēyihtahkik ē‑kī-pīhtikwahāyit kihci-ayamihēwikamikohk.)
ACT.21.30	ēkwa ōki kahkiyaw ayisiyiniwak kihci-ōtēnāhk kī‑māyahkamikisiwak ē‑ispahtācik kihci-ayamihēwikamikohk ēkwa ē‑otihtinācik Paula ēkota ohci ē-wayawītāpēcik. sēmāk iskwāhtēma kī‑kipahikātēwa. 
ACT.21.31	kī‑kakwē-nipahēwak Paula, pīkiskwēwin itisahamawāw kihci-simākanisiwikimāw kā‑tipēyihtahk ē‑itiht, kahkiyaw ayisiyiniwak ē‑māyahkamikisicik Jerusalemihk misiwē. 
ACT.21.32	sēmāk kihci-simākanisiwikimāw sipwēhtahēw simākanisiwikimāwa ēkwa simākanisa ispahtāwak ita kahkiyaw ayisiyiniwak kā‑ayācik. mayaw ōki ayisiyiniwak ē‑wāpamācik simākanisa, kī‑pōni-pakamahwēwak Paula. 
ACT.21.33	ana kihci-simākanisiwikimāw kī‑otinēw Paula, ēkwa itasowēw simākanisa kita-tahkopitāyit nīso pīwāpiskwēyāpiya ohci. ēkwa kakwēcihkēmow, “awīna awa nāpēw? kīkway awa kā‑māyi-tōtahk?” itēw. 
ACT.21.34	ātiht ōki ayisiyiniwak pēyak kīkway ohci ē‑kā-kisīwēcik, kotakak pītosi-kīkway. mitoni namōya kī‑kēhcināhow kihci-simākanisiwikimāw tānisi kēhcināc ē-ispayiyik, ēkosi itasowātēw otoskinīkīma kita-itohtahāyit Paula simākanisiwikamikohk. 
ACT.21.35	ē‑takohtahācik tahkoskēwinihk kī‑āmaciwē-ohpinēwak, osām ayisiyiniwak ē‑kisiwāhikocik. 
ACT.21.36	kahkiyaw ōki ayisiyiniwak ē‑kakwē-otihtinācik Paula ē‑tēpwēcik, “nipahātān!”
ACT.21.37	ē‑wī-pīhtikwahācik Paula simākanisiwikamikohk, ōmisi itēw Paul kihci-simākanisiwikimāwa, “mahti, nika-kī-pīkiskwān cī?”
ACT.21.37	kihci-simākanisiwikimāw itēw, “Greek itowēwin cī kinisitohtēn? 
ACT.21.38	ēkosi cī namōya ēsa kiya ana Egyptīwiyiniw, namōya kayās kā‑kī-nōtināt okimānāhk kā‑pimipayihtāyit ē‑itohtahāt nēwāw kihci-mitātahtomitanaw nōtinitowiyiniwa pakwataskīhk?”
ACT.21.39	Paul itēw, “niya ōma Jew ē‑kī-nihtāwikiyān Tarsus kihci-ōtēnāhk, Cilicia askīhk, ē‑tipēyihtākosiyān ē‑kihcakihtēk kihci-ōtēnaw. mahti nika-pīkiskwātāwak ōki ayisiyiniwak.”
ACT.21.40	kihci-simākanisiwikimāw kī‑pakitinēw kita-pīkiskwēyit. ēkosi Paul kī‑nīpawiw tahkohc tahkoskēwinihk ē‑ohpiniskēstawāt ayisiyiniwa. ē‑pōnwēwitamiyit, Jewak itowēwin kī‑ohci-pīkiskwātēw.
ACT.22.1	“pēhtamok! nāpētik, niciwāmitik ēkwa ohtāwīmātik, ninātamāson ēkāya kita-misihoyān!” 
ACT.22.2	ispī ē‑pēhtawācik ē‑Jewiyinīmoyit, kwayask natohtēwēwak, ēkwa Paul māci-pīkiskwēw.
ACT.22.3	“niya ōma Jew ē‑kī-nihtāwikiyān Tarsus, Cilicia askīhk, māka ōta ē‑kī-tasi-ohpikihikawiyān Jerusalemihk ē‑kī-kiskinohamawit Gamaliel. kwayask nikī-kiskinohamākawin owiyasiwēwiniwāwa kimosōmipaninawak, ēkwa sōskwāc kwayask ē‑kī-pimitisahwak kisē-manitow tāpiskōc kiyawāw ōta anohc kā‑ayāyēk. 
ACT.22.4	nikī-kwātakihāwak otayamihāwa kā‑pimitisahwāyit kā‑tipēyihcikēyit ēkwa ātiht ē‑nipicik ōki otāpwēhtamowak, niya nitōcikan. nikī-otināwak nāpēwak, iskwēwak ēkwa nikipahwāwak. 
ACT.22.5	māwaci-kihci-ayamihēwiyiniw ēkwa māmawi Jewak onīkānīwak kika-kī-wīhtamākowāwak ē‑tāpwēyān. masinahikanisa nikī-kahtitinēn kita-miyimak Jewa Damascusihk kā‑ayāyit; ēkosi ēkotē nikī-itohtān kita-otinakik ayisiyiniwak ēkwa kita-pēsiwakik ē‑tahkopisocik pīwāpiskwēyāpiya ohci, Jerusalemihk kita-kitimahācik simākanisak.
ACT.22.6	“ē‑mēkwā-pimohtēhoyān cīki Damascusihk, nānitaw ē‑āpihtā-kīsikāk, kētahtawē kīsikohk ohci kā‑kīkāyāstēk wāsakām ita kā‑nīpawiyān. 
ACT.22.7	nikī-pahkisinin ēkwa nipēhtawāw awiyak ē‑mātwē-pīkiskwēt, ‘Saul, Saul! tānēhki kā‑kakwātakihiyan?’ 
ACT.22.8	‘awīna ōma kiya, kā‑tipēyihcikēyan?’ nititwān. ‘niya ōma Jesus Nazarethihk ohci,’ kā‑itwēt. ‘kikakwātakihin.’ 
ACT.22.9	aniki nāpēwak kā‑wīcēwicik wāpahtamwak ōma kā‑wāstēpayik, māka namōya pēhtawēwak anihi kā‑pīkiskwāsiyit. 
ACT.22.10	ēkwa nititāw, ‘kā‑tipēyihcikēyan, tānisi māka ka‑tōtamān?’ ōmisi kā‑itwēt, ‘pasikō, itohtē Damascusihk. ēkotē kika-wīhtamākawin kahkiyaw kīkway tānisi kisē-manitow itasowēw kita-tōtaman.’ 
ACT.22.11	iyikohk ē‑kīkāwāstēk namōya niwāpin, ēkosi niwīcēwākanak ē‑sakāpēkinicik Damascusihk isi.
ACT.22.12	“ēkotē pēyak nāpēw ayāw Ananias ē‑isiyihkāsot, mitoni kwayask ē‑ayamihēwātisit. kī‑pimitisaham wiyasiwēwin ēkwa Jewak kī‑takahkēyimēwak ēkota ōtēnāhk. 
ACT.22.13	nikī-pē-nitawāpamik. ē‑nīpawīstawit nipīkiskwātik, ‘niciwā, Saul! kīhtwām kika-wāpin,’ itwēw. sēmāk niwāpin, ēkwa nikitāpamāw. 
ACT.22.14	ōmisi itwēw, ‘kimosōmipaninawak omanitōmiwāwa kinawasōnik kita-kiskēyihtamwāt otitēyihtamowin. kinawasōnik kita-wāpamimat ana kā‑kwayaskwātisit ēkwa kita-pēhtawat ē‑pīkiskwēt. 
ACT.22.15	kika-pīkiskwēstamawāw. kika-wīhtamawāwak ayisiyiniwak ōma kā‑wāpahtaman mīna kā‑pēhtaman. 
ACT.22.16	ēkwa tānēhki kā‑pēhoyan? niyā, nitawi-sīkahāhtākosi, kita-kāsiyāpāwēki ki‑maci-tōtamowin ē‑kākīsimostawat kā‑tipēyihcikēt.’
ACT.22.17	“kāwi nikī-itohtān Jerusalemihk, ēkwa ē‑mēkwā-ayamihāyān kihci-ayamihēwikamikohk tāpiskōc ē‑otisāpahtamān. 
ACT.22.18	ē‑wāpamak kā‑tipēyihcikēt, ōmisi ē‑isit, ‘kakwēciyāhok, sipwēhtē ōta ohci, ayisiyiniwak namōya kita-tāpwēhtamwak ācimiyani.’ 
ACT.22.19	‘kā‑tipēyihcikēyan!’ nititāw. ‘kiskēyihtamwak aniki ē‑kī-pīhtikwēyān ayamihēwikamikwa ē‑kī-kipahwakik kā‑tāpowakēyimiskik, ēkwa mīna ē‑kī-pakamahwakik. 
ACT.22.20	ēkwa ispī ana kā‑pīkiskwēstamāsk, Stephen, ē‑nipahiht, ēkota nikī-ayan ē‑kī-wīcihiwēyān ē‑kanawēyihtamān oskotākāwāwa aniki kā‑nipahtākēcik.’ 
ACT.22.21	‘niyā,’ nikī-itik kā‑tipēyihcikēt, ‘kika-itisahotin wāhyaw itē pītosiyiniwak kā‑ayācik.’”
ACT.22.22	ayisiyiniwak kī‑natohtawēwak Paula isko ē‑itwēt ōma iskwēyāc, kī‑māci-tēpwēwak ē‑kisīwēcik, “nipahihk, namōya tēpakēyihtākosiw kita-pimātisit.” 
ACT.22.23	kī‑tācikwēwak ē‑ohpiniwēpinahkik oskotākāwāwa ēkwa asiskiy ē‑ohpwēwēpinahkik. 
ACT.22.24	kihci-simākanisiwikimāw kī‑sīhkimēw otoskinīkīma kita-itohtahācik Paula simākanisiwikamikohk, ēkotē kita-pasastēhwācik, kah‑kakwē-kiskēyihtahkik tānēhki ohci ayisiyiniwa kā‑tēpwātikot. 
ACT.22.25	ēkwa ē‑kī-tahkopitiht Paul ta‑pasastēhōt, ēkota ē‑nīpawiyit simākanisiwikimāwa Paul itēw, “itastēw cī wiyasiwēwinihk kita-pasastēhoht awiyak ē‑akisot Rome okimānāhk ēkwa ēkāya nīkān kita-wiyasiwātiht omāyi-tōtamowin ohci?”
ACT.22.26	ispī ē‑pēhtahk awa simākanisiwikimāw, kakwēcimēw kihci-simākanisiwikimāwa, “tānēhki ōma kā‑tōtaman? ē‑akisot awa nāpēw Rome okimānāhk!”
ACT.22.27	ēkosi kihci-simākanisiwikimāw nitawi-kakwēcimēw Paula, “wīhtamawin, ē‑akisoyan cī ōma Rome askīhk?”
ACT.22.27	“ēha,” itēw Paul.
ACT.22.28	“mistahi nikī-tipahikān kita-akisoyān,” itik simākanisiwikimāwa.
ACT.22.28	“niya wiya ē‑kī-nihtāwikiyān Rome tipēyihcikēwinihk kā‑ohci-akisoyān,” itēw Paul.
ACT.22.29	aniki nāpēwak kā‑kī-wī-pakamahwācik kī‑asēhtēwak. simākanisiwikimāw wīsta kostam ayisk kī‑tahkopitēw Paula ēkwa Rome ē-akisot.
ACT.22.30	ana simākanisiwikimāw kī‑nōhtē-kiskēyihtam tānēhki Jewak kā‑kisiwāhikocik Paula. ēkosi ē‑wāpahk kī‑āpihkonēw Paula ēkwa kī‑itasowēw kihci-ayamihēwiyiniwa ēkwa Jewak onīkānīwa kita-māmawopicik. ēkwa kī‑pēsiwēw Paula ēkota kita-ohtiskawikāpawīstawāt.
ACT.23.1	Paul kī‑kitāpamēw onīkānīwa, ēkwa ōmisi kī‑itēw, “hāw, niciwāmitik, kwayask nikī-tipitōtēn ē‑atoskawak misakāmē kisē-manitow isko anohc.” 
ACT.23.2	māwaci-kihci-ayamihēwiyiniw Ananias kī‑sīhkimēw ēkota anihi kā‑nīpawiyit cīki Paula kita-pasitōnētawāyit. 
ACT.23.3	ōmisi kā‑itāt Paul, “kisē-manitow kika-pakamahok, kiya wīhkwēhtakāw ē‑wāpinākohtāhk. kitapin ēkota ē‑wiyasiwāsiyan, āhci piko kipīkonēn wiyasiwēwin ē‑sīhkimacik kita-pakamahocik.”
ACT.23.4	aniki nāpēwak kā‑nīpawīstawācik itēwak Paula, “kisē-manitow omāwaci-kihci-ayamihēwiyinīma namōya kwayask kititāw!”
ACT.23.5	Paul itēw, “niciwāmitik, namōya nitohci-kiskēyihtēn ē‑māwaci-kihci-ayamihēwiyinīwit. kihci-masinahikanihk itastēw, ēkāya kita-māyi-pīkiskwātiht onīkānīw kiyawāw ohci.”
ACT.23.6	ispī Paul ē‑wāpamāt ātiht Sadduceewa ēkota ē‑wīcihiwēyit mīna ātiht Phariseewa, kī‑pīskiskwātēw onīkānīwa, ē‑tēpwēt itēw, “niciwāmitik, niya Pharisee, okosisiwāwa Phariseewak. niwiyasiwātikawin ōta cikēmā ē‑pakosēyimoyān onipiwak kita-āpisisihkik.”
ACT.23.7	mayaw ēkosi ē‑itwēt, ōki Phariseewak mīna Sadduceewak kī‑māci-ayāstētowak ēkwa piyisk nīsōskānēsiwak. 
ACT.23.8	(ayisk Sadduceewak itwēwak ēkāya onipiwak kita-āpisisihkik, ēkwa ēkāya ē‑ihtakocik okīsikowak mīna ahcāhkwak, māka wiya Phariseewak tāpwēhtamwak ōhi kahkiyaw.) 
ACT.23.9	kī‑tā-tēpwātitowak ayiwāk ēkwa ātiht kā‑kiskinohamākēcik wiyasiwēwin, ē‑wīcēwācik Phariseewa, kī‑nīpawiwak sōhki-tahkiskikēwak ē‑itwēcik, “namōya kīkway nimiskēnān ta‑kī-māyi-tōtahk awa nāpēw. ahpō ētikwē pēyak ahcāhkwa ahpō okīsikowa tāpwē kī‑pīkiskwātik!”
ACT.23.10	iyikohk ē‑ayāstētocik piyisk wī‑nōtinitowak, ēkosi kihci-simākanisiwikimāw kostam Paula kita-misiwanācipitimiht. ēkosi itasowātēw simākanisa kita-nātāyit Paula mēkwānohk ēkwa kita-itohtahāyit simākanisiwikamikohk.
ACT.23.11	ēwako ē‑tipiskāk kā‑tipēyihcikēt kī‑nīpawīstawēw Paula ēkwa ōmisi itēw, “ēkāya kosta! kikī-pīkiskwēstamawin ōta Jerusalemihk; piko ēkosi pēyakwan kita-tōtaman Rome kihci-ōtēnāhk.”
ACT.23.12	ē‑wāpahk ātiht Jewak kī‑māmawopiwak ēkwa kī‑kīsēyihtamwak tānisi ē‑wī-tōtahkik. kī‑asotamwak ēkāya kita-mīcisocik mīna ēkāya kita-minihkwēcik kīkway isko kī‑nipahātwāwi Paula. 
ACT.23.13	ayiwāk nēwomitanaw kī‑ihtasiwak ōki māmawo kā‑isīhcikēcik. 
ACT.23.14	ēkwa kī‑nātēwak kihci-ayamihēwiyiniwa mīna onīkānīwa ē‑itācik, “hāw, nikī-kihci-itwānān māmawo ēkāya kīkway kita-mīciyāhk iyikohk kī‑nipahāyāhko Paul. 
ACT.23.15	ēkwa kiyawāw mīna onīkānīwak itisahamāhk kihci-simākanisiwikimāw kita-pēsīmiht Paula ōta. āhkītāp ē‑nōhtē-kiskēyihtamēk ayiwāk tānisi ē‑kī-tōtahk. nitēpēyimonān kita-nipahāyāhk mwayēs ōta takohtahihci.”
ACT.23.16	Paul otihkwatima ēsa pēhtamiyiwa ōma ē‑itasowātiht, ēkosi kī‑itohtēw simākanisiwikamikohk ē‑wīhtamawāt Paula. 
ACT.23.17	ēkwa Paul tēpwātēw pēyak simākanisiwikimāwa, ē‑itāt, “itohtah awa oskinīkiw kihci-simākanisiwikimāwa kīkway ē‑nōhtē-wīhtamawāt.” 
ACT.23.18	simākanisiwikimāw kī‑otinēw, itohtahēw kihci-simākanisiwikimāwa, itwēw, “okipahwākan Paul nikī-tēpwātik ē‑kakwēcimit kita-pētamātān awa oskinīkiw, ayisk kīkway ē-nohtē-wīhtamāsk.”
ACT.23.19	kihci-simākanisiwikimāw kī‑sakiniskēnēw ōhi oskinīkiwa ē‑itohtahat ohpimē, “kīkway kā‑nōhtē-wīhtamawiyan?” itēw.
ACT.23.20	ōmisi itik, “Jewak onīkānīwak kī‑kīsēyihtamwak kita-kakwēcimiskik wāpahki kita-itohtahat Paul māmawapiwikamik, āhkītāp onīkānīwak ē‑nōhtē-kiskēyihtahkik tānisi ayiwāk ē‑kī-tōtamiyit Paula. 
ACT.23.21	māka ēkāya natohtawik, ayisk nēwomitanaw ayiwāk nāpēwak ē‑wī-kāsocik kita-pēhācik. kī‑asotamwak ēkāya kita-mīcisocik ahpō ēkāya kita-minihkwēcik iyikohk kī‑nipahātwāwi. mēkwāc pēhowak ēkosi kita-tōtahkik, ēkwa mīna kipēhikwak tānisi ē‑wī-tōtaman.”
ACT.23.22	kihci-simākanisiwikimāw itēw, “ēkāya awiyak wīhtamaw ōma kā‑isiyan.” ēkwa pakitinēw kita-sipwēhtēyit.
ACT.23.23	ēkwa kihci-simākanisiwikimāw tēpwātēw nīso simākanisiwikimāwa. “hāw!” itēw, “sēmāk nīswāw mitātahtomitanaw simākanisak kita-wawēyīwak kita-itohtēcik Caesarea, asici tēpakohpomitanaw tēhtapiwi-simākanisak, ēkwa nīswāw mitātahtomitanaw mostohtēwi-simākanisak. kīsi-wawēyīk, kika-sipwēhtānāwāw kēkā-mitātaht tipahikan anohc tipiskāki! 
ACT.23.24	sipwēhtahihkok misatimwak kita-tēhtapit Paul, ēkwa kwayask takohtahihk okihci-pimipayihcikēw Felixa.” 
ACT.23.25	ēkwa kihci-simākanisiwikimāw masinahamawēw, ōmisi itastāw:
ACT.23.26	“niya Claudias Lysias, kimasinahamātin nikihci-pimipayihcikēm Felix. 
ACT.23.27	Jewak kī‑otihtinēwak ōhi nāpēwa mīna ē‑wī-nipahācik. niwīhtamākawin ē‑akisot Rome tipēyihcikēwinihk, ēkosi ē‑wīcihicik nisimākanisīma nikī-paspīhāw. 
ACT.23.28	nikī-nōhtē-kiskēyihtēn kīkway ohci kā‑misimiht, ēkosi nikī-itohtahāw onīkānīwa. 
ACT.23.29	ēcika ōma ēkāya nānitaw ē‑ohci-tōtahk kita-ohci-nipit ahpō kita-kipahoht; anima kā‑atāmēyimācik ē‑ānwēhtamiyit owiyāsiwēwiniwāw ohci. 
ACT.23.30	ēkwa ispī ē‑wīhtamākawiyān Jewak kīmōc ē‑itasowēcik kita-nipahācik, sēmāk kititisahamātin. nikī-wīhtamawāwak aniki kā‑atāmēyimācik kita-wīhtamāskik kīkway kēhcinā ē-kī-tōtahk.”
ACT.23.31	simākanisak kī‑tōtamwak anima kā‑itasowātihcik. kī‑sipwēhtahēwak Paula ēwako ē‑tipiskāk isko Antipatris ōtēnāhk. 
ACT.23.32	ē‑wāpahk mostohtēwi-simākanisak wiya kī‑kīwēwak ēkwa tēhtapiwi-simākanisak kī‑ati-sipwēhtahēwak Paula. 
ACT.23.33	kī‑itohtahēwak Caesarea kihci-otēnāhk ēkwa miyēwak anima masinahikan okihci-pimipayihcikēwa, ēkwa ēkota pakitinamawēwak Paula. 
ACT.23.34	okihci-pimipayihcikēw kī‑ayamihtāw anima masinahikan ēkwa kakwēcimēw Paula tānima askiy ē‑ohcīt. ispī ē‑kiskēyihtahk Cilicia ē‑ohcīyit, 
ACT.23.35	ōmisi itēw, “kika-natohtātin ispī aniki kā‑atāmēyimiskik ē‑māyi-tōtaman takohtēhtwāwi.” ēkwa itasowēw kita-kanawēyimimiht Paula ita kihci-ōkimāw Herod kayās kā‑kī-wīkit.
ACT.24.1	niyānan kīsikāw ē‑kī-ispayik māwaci-kihci-ayamihēwiyiniw Ananias ēkwa onīkānīwak ēkwa pēyak opīkiskwēstamākēw Tertullus ē‑isiyihkāsot kī‑nitawi-wāpamēwak okihci-pimipayihcikēw Felixa mīna kī‑misimēwak Paula. 
ACT.24.2	ēkosi Paul kī‑natomāw ēkwa Tertullus māci-pīkiskwēw ēkwa āyimōmēw Paula ē‑kī-tōtamiyit. ōmisi ē‑itwēt:
ACT.24.2	“hāw okihci-pimipayihcikēw! kinwēs pēyāhtakan kwayask ē‑nīkānīyan ōta, ēkwa ōki ayisiyiniwak miywāyāwak kiya ohci ē‑miyopayihtāyan ōma askiy. 
ACT.24.3	tāpitawi nimiywēyihtēnān piko itē itohtēyāhko, mistahi kinanāskomitinān ēwako ohci. 
ACT.24.4	namōya kinwēs kinōhtē-otamihitin, māka kipakosēyimitin kita-kitimākihtawiyāhk ōma kā‑wī-itwēyāhk. 
ACT.24.5	nikiskēyihtēnān ēkwa awa nāpēw ē-mikoskātahkamikisiskit; ē‑sīhkiskahk māyahkamikisiwin Jewiyinīnāhk piko itē ōta askīhk; ēkwa ē‑nīkānīt Nazarena kā‑itimiht māmawo. 
ACT.24.6	kī‑kakwē-māyakihtam kihci-ayamihēwikamik, māka nikī-otinānān.
ACT.24.8	kīspin kikakwēcimāw awa nāpēw, ēkota ohci kika-kiskēyihtēn kahkiyaw kīkway kā‑atāmēyimāyahk ohci.” 
ACT.24.9	Jewak kī‑tāpwēhtamwak ōma kā‑itwēyit owiyasiwēhkāna, ē‑itwēcik, “kahkiyaw ē‑tāpwēt ōma kā‑itwēt.”
ACT.24.10	okihci-pimipayihcikēw kī‑itwahamawēw Paula kita-pīkiskwēyit. ēkosi Paul kī‑pīkiskwēw,
ACT.24.10	“hāw, nikiskēyihtēn mihcēt askiy ēkwa ē‑kī-wiyasiwātaman ōki ayisiyiniwak otaskīwāw, ēkwa nimiywēyihtēn kita-nātamāsoyān ē‑pēhtawiyan. 
ACT.24.11	kika-kiskēyihtēn kiya kēhciwāk, nānitaw nīsosāp kīsikāw aspin kā‑kī-itohtēyān Jerusalemihk kita-ayamihāyān. 
ACT.24.12	Jewak namōya nitohci-wāpamikwak kita-kīhkāmak awiyak kihci-ayamihēwikamikohk, namōya mīna nitohci-māyipayihāwak ayisiyiniwak ayamihēwikamikohk ahpō kotakihk ēkotē kihci-ōtēnāhk. 
ACT.24.13	namōya mīna kita-kī-wāpahtihiwēwak kīkway kā‑ohci-misimicik. 
ACT.24.14	niya ohci tāpwē kiwīhtamātin ōma. nikākīsimostawāw nimosōmipaninānak omanitōmiwāwa, okiskinohamākēwin Jesus ē‑pimitisahamān ēwako, ēwako anima namōya kwayask kā‑itwēcik. māka mīna nitāpwēhtēn kahkiyaw Moses owiyasiwēwin ēkwa okiskiwēhikēwak omasinahikaniwāwa. 
ACT.24.15	pēyakwan nitisi-pakosēyimāw kisē-manitow tāpiskōc ōki kā‑ayācik, tipiyawē kahkiyaw kisē-manitow kita-waniskānāt nipiwinihk ohci anihi kā‑miywātisiyit ēkwa kā‑macātisiyit ayisiyiniwa. 
ACT.24.16	ēkosi ē‑isi-kaskihtāyān niwī-kakwē-kwayask-tōtawāwak tāpitawi kisē-manitow mīna ayisiyiniwak.
ACT.24.17	“tānitahto askiy ohpimē ē‑kī-ayāyān Jerusalemihk ohci nikī-itohtān ēkotē kita-miyakik nitiyinīmak sōniyāwa ēkwa kita-pakitināsoyān. 
ACT.24.18	ēkota anima ē‑mēkwā-ayāyān kā‑wāpamicik kihci-ayamihēwikamikohk. nikī-pēhkihison ē‑pimitisahamān wiyasiwēwin. namōya ohci-mihcētiwak ēkota mīna namwāc ohci-māyahkamikan. 
ACT.24.19	māka ātiht Jewak Asia askīhk ohci ēkota kī‑ayāwak. ēwakonik kita-kī-pē-ācimostāskik, kīspin kīkway ayāwak kita-ohci-misihoyān. 
ACT.24.20	ahpō mahti ōki nāpēwak kita-wīhtamwak tānisi isi ē‑kī-māyi-ahkamikisiyān ispī ohtiskaw ē‑nīpawiyān onīkānīwak. 
ACT.24.21	pēyak kīkway piko, ēkota ē‑nīpawiyān nikī-tēpwān ē‑itwēyān: ‘ē‑wiyasiwātikawiyān ōma anohc nayēstaw piko ē‑kī-itwēyān, ē‑tāpwēhtamān onipiwak kita-āpisisihkik.’”
ACT.24.22	ēkwa okihci-pimipayihcikēw Felix kwayask ē‑kiskēyihtahk kā‑tipēyihcikēyit otayamihāwiniyiw, kī‑kipaham māmawopiwin. ōmisi kā‑itwēt, “Lysias kihci-simākanisiwikimāw takohtēci, nika-kīsēyihtēn kahkiyaw kīkway ēwako ōma ohci.” 
ACT.24.23	kī‑itasowātēw simākanisiwikimāwa kita-kanawēyimāyit Paula māka kiyām kita-pakitiniht owīcēwākana Paul kita-kiyokākot ēkwa kita-pamihikot ē‑isi-nitawēyihtamiyit.
ACT.24.24	tānitahto kīsikāw ē‑kī-ispayik Felix kī‑pē-wīcēwiskwēwēw Drusillawa, Jew iskwēwa, kī‑nātitisahwēw Paula, kī‑natohtawēwak ē‑ātotamiyit ē‑tāpowakēyimāyit Jesus Christa. 
ACT.24.25	māka Paul ē‑āyimōhtahk kwayask ka‑pimātisihk, kwayask kita-itātisihk ēkwa ispīhk kā‑wī-wiyasiwātihcik ayisiyiniwak, Felix kī‑sēkihik mīna itēw, “sipwēhtē ēkwa, tawipayiki kika-tēpwātitin mīna.” 
ACT.24.26	māka ēsa ē‑pakosēyimāt Paula kita-miyikot sōniyāwa ēkosi kita-pakitināt; ēwako ohci māna wā‑wīpac kā‑natomāt kita-pīkiskwēcik.
ACT.24.27	nīso askiy ē‑kī-miyāskamopayik, Porcius Festus kī‑mēskocīstamawēw Felixa. Felix ē‑nōhtē-nahēyihtamihāt Jewa kī‑nakatēw Paula kipahotowikamikohk.
ACT.25.1	nisto kīsikāw ē‑kī-ispayik āsay ē‑kī-takohtēt Festus ēkota kā‑piskihtakihtēk askiy, kī‑sipwēhtēw Caesarea ohci Jerusalemihk isi. 
ACT.25.2	ēkotē kihci-ayamihēwiyiniwak ēkwa Jewak onīkānīwak kī‑wīhtamwak kīkway ohci kā‑misimācik Paula. kī‑mawimostawēwak Festusa 
ACT.25.3	kita-miyo-tōtākocik ēwako kita-itohtahimiht Paula Jerusalemihk, ayisk kīmōc ē‑nōhtē-nipahācik ati-pimohtēhoyici. 
ACT.25.4	Festus ōmisi itēw, “Paula kanawēyimik simākanisa Caesarea kipahotowikamikohk, ēkwa niya wiya ēkotē nika-itohtān wīpac. 
ACT.25.5	kiyām pakitinik onīkānīwak ēkotē nika-isi-wīcēkwak ēkwa kita-wīhtamwak kīkway kā‑kī-māyi-tōtamiyit.”
ACT.25.6	Festus kī‑kisātēw ēkota ayinānēw ahpō mitātahto-kīsikāw ēkwa kī‑itohtēw Caesarea kihci-ōtēnāhk. ē‑wāpaniyik, kī‑nitawi-apiw otēhtapiwinihk wiyasiwēwikamikohk, ēkwa itasowēw kita-pēsīmiht Paula. 
ACT.25.7	ispī Paul ē‑pīhtikwēt, ōki Jewak Jerusalemihk kā‑ohtohtēcik kī‑wāsakāmēkāpawīstawēwak, nanātohk ē‑itācik mihcēt kīkway ē‑māyi-tōtahk. namōya māka kīkway miskamwak ka‑kī-misihoyit ohci. 
ACT.25.8	māka Paul kī‑nātamāsow, ē‑itwēt, “namōya ōma ē‑ohci-māyi-tōtamān kīkway kita-pīkonamān owiyasiwēwiniwāw Jewak, ahpō kihci-ayamihēwikamik, ahpō māmawēyas kihci-okimāw.”
ACT.25.9	Festus ē‑nōhtē-miyotēhēnāt Jewa kakwēcimēw Paula, “hāw Paul, kitēpēyimon cī kita-itohtēyan Jerusalemihk ēkotē kita-wiyasiwātitān?”
ACT.25.10	Paul naskwēwasimēw, “ninitawēyihtēn kita-wiyasiwātikawiyān ōta māmawēyas kihci-okimāw owiyasiwēwikamikohk, namōya ōma nānitaw ē‑isi-māyi-tōtawakik Jewak. ēwako kikiskēyihtēn kwayask. 
ACT.25.11	kīspin nikī-pīkonēn wiyasiwēwin ahpō kīspin nikī-misi-māyi-tōtēn kita-ohci-nipahikawiyān, namōya kinatotamātināwāw kita-paspīyān nipiwinihk ohci. māka kīspin namōya tāpwēwak kā‑wiyasiwāsicik, namōya awiyak nika-kī-pakitinik kita-otinicik ōki kā‑misimicik. nimamisīn māmawēyas kihci-okimāw kita-pēhtawit.”
ACT.25.12	ēkwa Festus nīkān kī‑kakwēcimēw onīkānīma ēkwa itēw, “kikī-nohtē-mamisīn māmawēyas kihci-okimāw ēkosi kita-itisahotin māmawēyas kihci-okimāw.”
ACT.25.13	tānitahto kīsikāwa ē‑kī-miyāskamopayiki, kihci-okimāw Agrippa ēkwa Bernice wīcisāna kī‑kiyokawēwak Festusa, Caesarea kihci-ōtēnāhk. 
ACT.25.14	ēkota ē‑kī-ayācik tānitahto kīsikāw, Festus kī‑ācimostawēw kihci-okimāwa Paula ē‑ispayihikoyit. “ōta pēyak nāpēw kī‑kipahwāw, Felix ē‑kī-nakatāt. 
ACT.25.15	ēkwa ē‑itohtēyān Jerusalemihk kihci-ayamihēwiyiniwak mīna onīkānīwak Jewak, kī‑nohtē-wiyasiwātēwak ē‑isicik kita-misiwanācihimiht. 
ACT.25.16	māka niwīhtamawāwak niyanān Rome ohci namōya ēkosi nitōtēnān, namōya nika-kī-wiyasiwātānān piko nīkān awiyak kita-nakiskawāt anihi kā‑misimikot ēkwa kita-nātamāsot. 
ACT.25.17	ispī ōta ē‑takohtēcik, namwāc nitohci-pēhon, māka ē‑wāpahk nikī-apin wiyasiwēwikamikohk ēkota ana nāpēw kī‑pē-pīhtikwahāw. 
ACT.25.18	ōki kā‑misimācik kī‑nīpawiwak, māka namōya wīhtamwak kīkway kā‑māyi-tōtamiyit, kā‑kī-itēyihtamān kita-tōtahkik. 
ACT.25.19	iyāyaw kī‑kīhkīmēwak otayamihāwiniwāwa ohci ēkwa ē‑āyimōmācik pēyak nāpēwa Jesus ē‑isiyihkātācik, ē‑kī-nipiyit. māka wiya Paul ē‑itwēt kēyāpic ē‑pimātisiyit. 
ACT.25.20	nikī-wa-wānēyihtēn tānisi kita-kī-kiskēyihtamān ōma ohci, ēkosi nikī-kakwēcimāw mahti kita-tēpēyimot kita-itohtēt Jerusalemihk, ēkotē kita-wiyasiwātiht. 
ACT.25.21	māka ēkwa nātāmototawēw kita-kanawēyimiht ēkwa māmawēyas kihci-okimāwa kita-wiyasiwātikot. ēkosi nititasowān kita-kanawēyimiht ōta iyikohk kī‑itisahwaki māmawēyas kihci-okimāwa.”
ACT.25.22	kihci-okimāw Agrippa itēw, “nīsta mīna ninōhtē-pēhtawāw awa nāpēw.”
ACT.25.22	“kika-pēhtawāw wāpahki,” itēw Festus.
ACT.25.23	ē‑wāpahk Agrippa ēkwa Bernice kī‑pīhtikwēwak kihci-māmawapiwikamikohk ē‑okimāwi-pamihihcik asici simākanisiwikimāwa, ēkwa onīkānīwak kihci-ōtēnāhk ohci. Festus kī‑itasowēw kita-pīhtikwahimiht Paula. 
ACT.25.24	Festus ōmisi itwēw, “hāw kihci-okimāw Agrippa mīna kahkiyaw ōta kā‑ayāyēk, kiwāpamāwāw awa nāpēw kahkiyaw Jewa ōta kā‑ayāyit mīna Jerusalemihk, māmawo nitāyimōhtamākwak. tēpwēwak kita-nipahimiht. 
ACT.25.25	namōya nimiskēn kīkway kita-kī-māyi-tōtahk kita-ohci-nipahiht, ēkwa wiya nātāmototawēw māmawēyas kihci-okimāwa. nitawāc ēkota nika-itisahwāw. 
ACT.25.26	māka namōya kīkway nitayān kita-misimak ohci ēkwa kita-itisahamawak nitōkimām. ēkosi nipēsiwāw ōta kita-pīkiskwātikoyēk wāwīs kiya, kihci-okimāw Agrippa. ēkwa natotisahamāni nika-kiskēyihtēn tānisi kita-itak nitōkimām masinahamawaki. 
ACT.25.27	namōya miywāsin nititēyihtēn kita-itisahoht kipahwākan ēkāya kita-wīhtamihk kīkwāy kā‑māyi-tōtahk,” itēw Festus.
ACT.26.1	ōmisi itēw Agrippa Paula, “kipakitinikawin kita-pīkiskwēstamāsoyan.” Paul ē‑ohpiniskēyit kī‑māci-nātamāsow, ē‑itwēt:
ACT.26.2	“nimiyopayin anohc kā‑kīsikāk, kihci-okimāw Agrippa, ē‑nātamāsoyān ē‑pēhtawiyan anihi ohci kahkiyaw kīkwaya kā‑atāmēyimicik Jewak ē‑kī-tōtamwak. 
ACT.26.3	ayisk mitoni kikiskēyihtēn kahkiyaw Jewak ē‑isi-pītosi-pimātisicik mīna okīhkīhtowiniwāwa. kinatotamātin kita-sasīpēyihtaman ē‑natohtawiyan.
ACT.26.4	“kahkiyaw Jewak kiskēyihtamwak tānisi ē‑kī-isi-pimātisiyān ē‑oskāyiwiyān ohci nitaskīhk ēkwa Jerusalemihk. 
ACT.26.5	kī‑kiskēyihtamwak kākikē, kīspin nōhtē-wīhtamwak, māwaci nistam ohci nikī-wīcēwāwak aniki kā‑māwaci-āyimaniyik kitayamihāwininaw ēwakonik Phariseewak. 
ACT.26.6	ēkosi ēkwa ōta ninīpawin kita-wiyasiwātikawiyān, ayisk ē‑aspēyimoyān kā‑kī-asotamawāt kisē-manitow kimosōminawa, 
ACT.26.7	ahāw kihci-okimāw, ēwako asotamākēwin kahkiyaw nīsosāp ē‑itahtōskānēsicik kitiyinīminawak ē‑pakosēyihtahkik kita-miyihcik, ē‑mawimostawācik kisē-manitowa tāhto tipiskāw mīna tāhto kīsikāw. ēwako ōma ohci pakosēyimowin kā‑misimicik Jewak. 
ACT.26.8	tānēhki kiyawāw mitoni ēkāya kā‑wī-tāpwēhtamēk kisē-manitow ē‑waniskānāt anihi kā‑kī-nipiyit?
ACT.26.9	“nikī-itēyihtēn nanātohk kita-tōtawak kita-pīkonamwak otayamihāwin Jesus Nazarethihk ohci. 
ACT.26.10	ēkosi anima kā‑kī-tōtamān Jerusalemihk. kihci-ayamihēwiyiniwak nikī-miyikwak sōhkisiwin kita-kipahwakik mihcēt otayamihāwak, ēkwa ispī ē‑nipahihcik nikī-wīcēhtēn. 
ACT.26.11	mihcētwāw nikī-kakēskimēwihāwak ayamihēwikamikwa ēkwa ē‑kakwē-tōtamōhakik kita-pakitinahkik otāpwēhtamowiniwāw. iyikohk ē‑kisiwāhicik, kotaka askiya nikī-itohtān kita-māyi-tōtawakik.
ACT.26.12	“ēwako ohci kā‑kī-itohtēyān Damascusihk ē‑tahkonamān masinahikan ē‑itastēk ē‑pakitinicik kihci-ayamihēwiyiniwak ōma kita-tōtamān. 
ACT.26.13	kihci-okimāw, ēkota anima mēskanāhk nānitaw ē‑āpihtā-kīsikāk, kētahtawē kā‑kī-wāpahtamān ispimihk ohci ē‑kīkāyāstēk, nawac ē‑kīkāyāstēk ispīhci pīsim, ē‑wāsakāmēskākoyāhk wīstawāw aniki nāpēwak kā‑wīcēwicik. 
ACT.26.14	kahkiyaw nipahkisininān ēkwa nipēhtēn awiyak ē‑pīkiskwēt, Jewak ē‑itowēt, ‘Saul, Saul!’ ē‑itwēt. ‘tānēhki kā‑kakwātakihiyan? kimāyi-tōtāson ē‑tākiskaman tāpiskōc pisiskiw ē‑tākiskāk omistikomiyiwa kā‑tipēyimikot.’ 
ACT.26.15	‘awīna ōma kiya, kā‑tipēyihcikēyan?’ nititwān. ēkwa kā‑tipēyihcikēt kā‑itwēt, ‘niya ōma Jesus kā‑kakwātakihat. 
ACT.26.16	māka pasikō mīna nīpawi. kinōkohisōstātin ē‑nawasōnitān kita-atoskawiyan. kika-wīhtamawāwak ayisiyiniwak ōma kā‑isi-wāpamiyan, ēkwa kā‑wī-isi-wāpahtihitān nīkānōhk. 
ACT.26.17	kika-pimācihitin Israelīwiyiniwak ēkwa pītosiyiniwak ohci ēwakonik kā‑wī-itisahotān. 
ACT.26.18	kika-wāpihāwak kita-nakatahkik tipiskāw ēkwa wāsēnohk kita-ayācik. kita-nakatahkik macāyisa otipēyihcikēwiniyiw ēkwa kita-itohtēcik kisē-manitowa otipēyihcikēwiniyihk. ēkosi tāpwēhtawitwāwi omaci-tōtamowiniwāwa kita-pōnēyihcikātēyiwa ēkwa kita-wīcēwēwak kisē-manitow kā‑kī-nawasōnāt ayisiyiniwa.’
ACT.26.19	“ēkosi māka, kihci-okimāw Agrippa, nikī-nanahihtēn anima kā‑kī-isinamān kihci-kīsikohk ohci. 
ACT.26.20	nikī-kakēskihkēmon nīkān Damascusihk, ēkota ohci Jerusalemihk, ēkwa ita kā‑otaskīcik Jewak mīna pītosiyiniwak. nikī-kakēskimāwak nīkān kita-kwēskātisicik mīna kita-tāpowakēyimācik kisē-manitowa, ēkwa miyo-tōtamowinihk ohci kita-wāpahcikātēyik ē‑kwēskātisicik. 
ACT.26.21	ēwako ōma ohci Jewak kā‑kī-otihtinicik kihci-ayamihēwikamikohk, ē‑kakwē-nipahicik. 
ACT.26.22	kisē-manitow nikī-pē-wīcihik isko anohc, ēkwa ōta ninīpawin ē‑pīkiskwātakik aniki ēkāya mistahi kā‑itēyihtākosicik mīna aniki kā‑kihcēyihtākosicik. anima kā‑itwēyān namōya ayiwāk kā‑kī-itwēcik okiskiwēhikēwak mīna Moses kita-ihkiniyik. 
ACT.26.23	kī‑itwēwak onawasōnākan piko kita-kakwātakihtāt. kī‑itwēwak ēwako nīkān kita-waniskāt nipiwinihk ohci. ēwako kita-kiskēyihtamōhāt ē‑wāsēnamākocik Jewa mīna pītosiyiniwa.”
ACT.26.24	ē‑mēkwā-nātamāsot Paul, Festus kā‑tēpwātāt, “Paul, kikīskwē-ayān! kikiskinohamāsowina kikīskwēhikon!” itēw.
ACT.26.25	Paul ōmisi itēw, “namōya nikīskwān, okihci-pimipayihcikēw Festus, māka ē‑tāpwēyān ōma kā‑itwēyān ēkwa ē‑kwayaskēyihtākwāk. 
ACT.26.26	kihci-okimāw Agrippa kiskēyihtam ōhi kīkwaya ēkwa nika-kī-pīkiskwātāw kwayask. nikēhcināhon kahkiyaw ōhi ē‑pē-nākatohkēt, ayisk namōya kātanohk ōhi ē‑kī-pē-ispayiki. 
ACT.26.27	kihci-okimāw Agrippa, kitāpwēhtawāwak cī okiskiwēhikēwak? nikiskēyihtēn ē‑tāpwēhtawacik!”
ACT.26.28	Agrippa ōmisi itēw Paula, “ē‑itēyimiyan cī kita-pimitisahamān kitayamihāwin sēmāk?”
ACT.26.29	“sēmāk ahpō mwēstas,” Paul itēw, “ninatotamawāw kisē-manitow kiya mīna kahkiyaw kotakak kā‑pēhtawicik anohc kā‑kīsikāk kita-nāspitawiyēk piko ēkāya ōhi pīwāpiskwēyāpiya!”
ACT.26.30	ēkwa ēsa kihci-okimāw Agrippa nīpawiw asici Festus mīna Bernice, ēkwa aniki kā‑wītapimācik nīpawiwak. 
ACT.26.31	kī‑wayawīyāwahitowak ē‑nitawi-āyimōhtahkik ōma. itwēwak ēsa, “awa nāpēw namōya kīkway awa ē‑māyi-tōtahk kita-kī-ohci-kipahwāyahk ahpō kita-nipahāyahk.” 
ACT.26.32	kihci-okimāw Agrippa itēw Festusa, “kika-kī-pakitinānaw awa nāpēw kīspin ēkāya ohci-natotahk kita-wāpamāt māmawēyas kihci-okimāwa.”
ACT.27.1	kī‑itasowēwak kita-pōsiyāhk nāpihkwānihk Italy kita-itāsiyāhk. Paul ēkwa kotakak kipahwākanak kī‑itasowātāwak kita-kanawēyimikocik simākanisiwikimāwa Juliusa, ēwako Rome simākanisīnāhk ohci, māmawēyas kihci-okimāw osimākanisīma. 
ACT.27.2	nikī-pōsinān nāpihkwānihk ohci Adramyttium kihci-ōtēnāhk, ē‑itāsiyāhk Asia askīhk, ēkosi nikī-sipwēcimānān. nikī-wīcēkonān Aristarchus, Thessalonica kihci-ōtēnāhk ohci Macedonia askīhk.
ACT.27.3	ē‑wāpahk nikī-takwāsinān Sidonihk. Julius kī‑miyo-tōtawēw Paula ē‑pakitināt kita-nitawāpamāyit owīcēwākaniyiwa, ēkosi kita-pamihikoyit. 
ACT.27.4	ēkota ohci ē‑sipwēyāsiyāhk, osām mistahi ē‑yōtik ēkwa kī‑nayēhtāwētin, ēkosi nikī-takwāsinān Cyprus ministikohk ita ē‑tipinawāk. 
ACT.27.5	nikī-āsowahēnān kihcikamiy ē‑ati-miyāskamāhk Cilicia ēkwa Pamphylia, ēkwa nikī-kapānān Myra ōtēnāhk, Lycia askīhk. 
ACT.27.6	ēkota simākanisiwikimāw kī‑miskam kotak nāpihkwān Alexandria ohci Italy askīhk isi, ēkosi nikī-pōsihikonān ēkota.
ACT.27.7	nikī-pimāsinān pēyāhtik tānitahto kīsikāw, osām ē‑nayimiskamāhk kī‑āyiman, piyisk wiya āta wiya nikī-otihtēnān ōtēnaw Cnidus kā‑itamihk. ē‑misi-yōtihk ohci ēkwa kita-nayimiskamāhk, nitawāc nikī-isicimānān ita ē‑tipinawāk Crete ministikohk, ē‑miyāskamahk ati minēwātimihk Salmone. 
ACT.27.8	cīki sisonē kihcikamīhk nikī-ati-pimāsinān mistahi ē‑āyimihoyāhk, piyisk nikī-kapānān “kā-miyo-tipinawahk” kā‑itamihk, namōya wāhyaw ohci Lasea ōtēnaw.
ACT.27.9	kinwēs ēkota nikī-ayānān, osām kī‑kospanātan kita-sipwēyāsiyāhk, ayisk ē‑miyāskamopayik īwanisīwi-kīsikāw. ēkosi Paul āyimohtamawēw. 
ACT.27.10	ōmisi itēw, “nitōtēmitik, niwāpahtēn mitoni ē‑wī-āyimahk kita-pimohtēhoyahk ōta ohci. mitoni kita-misiwanātanwa pōsihtāsowina mīna ōma nāpihkwān ēkwa mīna kīstanaw kika-misiwanācihikonaw.” 
ACT.27.11	māka ana simākanisiwikimāw sākōcimik ēsa anima kā‑itwēyit nāpihkwānikimāwa ēkwa kā‑tipēyihtamiyit nāpihkwān ispīhci Paula kā‑itwēyit. 
ACT.27.12	namōya miywāsin kita-piponisicik ēkota anima nāpihkwān ohci. ēkosi osām piko kahkiyaw nāpēwak kī‑nōhtē-nimitawahamwak kita-nitawi-otihtahkik Phoenix ōtēnāhk, kīspin kaskihtātwāwi. ēkotē Crete ministikohk kapāwin ayāw ay‑āpihtawāyihk kīwētinohk natimihk isi mīna sāwanohk natimihk isi. ēkotē kita-piponisicik wiya nihtā-ayiwāstin ēkotē.
ACT.27.13	sāwanohk ohci kī‑yōtin pēyāhtik. kī‑itēyihtamwak kita-kaskihtācik, ēkosi kī‑sipwēcimēwak cīki sisonē Crete ministikohk ē‑pimāsicik. 
ACT.27.14	kētahtawē kā‑māci-misi-yōtihk nātakām kīwēhtinohk mīna māmihk ohci. 
ACT.27.15	ēkwa ē‑ayimiskahk nikī‑asēyāsinān, ēkosi nitawāc nināmiwanāsinān. 
ACT.27.16	ē‑miyāskamāhk Cauda miniscikos ēkota kī‑tipinahwāw apisīs. ēkota nikī-nayēhtāwīnān ē‑tahkopitamāhk kwayask anima ōsi kā‑sakāpēkahpitēk. 
ACT.27.17	kī‑pōsihtāwak anima ōsi, ē‑ocipitahkik ēkwa ē‑asitāpitahkik pīminahkwāna wāsakām nāpihkwānihk. kī‑kostamwak kita-sāmaskētiniyik ita ē‑pākwāsik cīki Libya askīhk; ēkosi kī‑nīhcipitamwak yahkāstimon ēkwa kiyām kita-wēpāsicik. 
ACT.27.18	ē‑wāpahk mitoni kī‑āhkami-māyi-kīsikāw, ēkosi kī‑pakastawēwēpinamwak pōsihtāsowina. 
ACT.27.19	ēkwa kihtwām ē‑wāpahk āpacihcikana nāpihkwānihk kā‑āpacihcikātēki kī‑pakastawēwēpinamwak. 
ACT.27.20	mihcēt kīsikāw namwāc nitohci-wāpamānān pīsim ahpō namwāc ohci-nōkosiwak acāhkosak. tāpitawi kī‑misi-yōtin. piyisk nititēyhtēnān ēkāya kita-kī-pimācihikawiyāhk.
ACT.27.21	ōki nāpēwak namwāc ohci-mīcisowak kinwēs ēkwa. Paul ē‑pasikōt ōmisi itēw, “nāpētik! kīspin kī‑natohtawināwāw ispī ē‑kitahamātakok ēkāya kita-nakatamēk Crete, namōya kika-kī-wanihcikānānaw. 
ACT.27.22	sohkēyihtamok! namwāc pēyak awiyak kita-mistāpāwēw. ōma nāpihkwān piko kita-misiwanātan. 
ACT.27.23	tipiskohk nikī-ohtihtik okīsikōma kisē-manitow kā‑wīcēwak mīna kā‑mawimostawak ē‑pē-nāsit, 
ACT.27.24	ōmisi nitik, ‘ēkāya kosta Paul! piko kita-wāpamat māmawēyas kihci-okimāw. ēkwa kisē-manitow okisēwātisiwinihk kimiyik ōhi nāpēwa kā‑wīcēwacik kita-pimātisiyit.’ 
ACT.27.25	ēkosi, nāpētik, ēkāya kostamok! ayisk nimamisīn kisē-manitow kita-tōtahk ōma kā‑wīhtamawit. 
ACT.27.26	māka wiya ōma nāpihkwān kita-wēpāstan isi ministikohk.”
ACT.27.27	ē‑kī-nīso-ayamihēwi-kīsikāk ē‑māyi-tipiskāk nikī-papāmi-wēpāsinān Mediterranean kihcikamīhk. nānitaw ē‑āpihtā-tipiskāk nāpihkwāniyiniwak kī‑mōyēyihtamwak kisiwāk askiy ē‑ayāyāhk. 
ACT.27.28	ēkosi kī‑nīhtāpēkinamwak pīminahkwān pīwāpisk kīkway ē‑kosikwaniyik ē‑tahkopitahkik ēkwa ē‑tipāpātahkik kī‑miskamwak mitātahtomitanaw nīsitanaw misit ē‑timiyik. mwēstas ē‑tipāpātahkik kēkā-mitātahtomitanaw misit timiyiw. 
ACT.27.29	kī‑kostamwak kita-tāwahwācik asiniya, ēkosi kī‑nīhtāpēkinamwak nēwo cīstāpāsona nāway ohci. ēkwa kī‑ayamihāwak kita-wāpanisicik. 
ACT.27.30	nāpihkwāniyiniwak kī‑kakwē-nakatamwak nāpihkwān, ē‑nīhtinahkik ōsi āhkītāp ē‑wī-nīhtāpēkinahkāsocik cīstāpāsona kā‑nīkānamok ohci. 
ACT.27.31	māka Paul wīhtamawēw simākanisiwikimāwa asici simākanisa, ē‑itāt, “kīspin ōki nāpēwak ēkāya kisātahkwāwi ōma nāpihkwān, namwāc kika-paspīnāwāw.” 
ACT.27.32	ēkosi ōki simākanisak kī‑paskisamwak pīminahkwāna kā‑ohci-tahkopitēyik anima ōsi, ēkwa kī‑pakastawētiniyiw.
ACT.27.33	kēkāc ēkwa kita-wāpaniyik Paul kī‑sīhkimēw kahkiyaw kita-mīcisoyit, ē‑itāt, “kikī-pēhonāwāw nīso-ayamihēwi-kīsikāw, ēkwa misakāmē namwāc kitohci-mīcisonāwāw. 
ACT.27.34	ēkosi māka kisīhkimitināwāw, mīcisok! ēkosi piko kita-kī-isi-pimācihisoyēk. namwāc ahpō pēyak mēscakās kistikwāniwāhk ohci kika-wanihtānāwāw.” 
ACT.27.35	ēkwa ē‑pōni-pīkiskwēt Paul kī‑otinēw pahkwēsikana, ē‑nanāskomāt kisē-manitowa kī‑pahkwēnēw ēkwa kī‑mowēw kahkiyaw ē-kitāpamikot. 
ACT.27.36	kahkiyaw kī‑sohkēyihtamwak ēkwa kī‑mīcisowak. 
ACT.27.37	māmawo nīswāw mitātahtomitanaw tēpakohpomitanaw ayiwāk nikotwāsik ayisiyiniwak kā‑pōsicik ēsa. 
ACT.27.38	ē‑kīsi-mīcisocik kī‑pakastawēpinēwak pahkwēsikanīhkāna kita-yāhkasiniyik nāpihkwān.
ACT.27.39	ispī ē‑wāpahk nāpihkwāniyiniwak namwāc ohci-nisitawinamwak anima askiy. māka wāpahtamwak ēsa ē‑opāyik ēkwa sisonēskām ē‑yēkawaskāyik, ēkwa ēkota kita-saskāstaniyiw kī‑itēyihtamwak kīspin kaskihtātwāwi. 
ACT.27.40	ēkosi paskisamwak cīstāpāsona kiyām kita-kōsāpēyiki. kī‑āpihkonamwak pīminahkwāna kā‑ohci-tahkopisoyit pimiskākana nāway. kī‑ohpāpēkipitamwak wēpāscicikan nīkān nāpihkwānihk kita-sipwēyāsicik kapāwinihk isi. 
ACT.27.41	māka anima nāpihkwān sāmaskēhtin ita ē‑pākwāk. nīkānihk kī‑micimohtin kwayask ēkwa nāway anima nāpihkwān kī‑pīkwāstan ē‑māmahkāskāk ohci.
ACT.27.42	ōki simākanisak kī‑itasowēwak kita-nipahācik kahkiyaw kipahwākana ēkāya kita-tapasīyit ēkwa kita‑sipwē-pakāsimoyit. 
ACT.27.43	māka ana simākanisiwikimāw kī‑nōhtē-pimācihēw Paula, ēkosi kī‑nakinēw simākanisa. mēskoc kī‑sīhkimēw ayisiyiniwa tahto ē‑nihtā-yāhyānamiyit kita-nīhcipayihoyit ēkwa kita-nitawi-kapāyit. 
ACT.27.44	ēkota ohci aniki kotakak kita-miciminahkik napakihtakwa ēkwa anihi kā‑pīkwāhotēyiki nāpihkwānihk ohci. ēkosi kā‑isi-kapācik namwāc awiyak ohci-mistāpāwēw.
ACT.28.1	ispī kahkiyaw ē‑kī-kapāyāhk, niwīhtamākonānak ayisiyiniwak ēkota kā‑ayācik Malta kā‑itamihk, ministik ēcika ōma. 
ACT.28.2	ēwakonik ayisiyiniwak mitoni nikī-miyo-tōtākonānak. nikī-wīcihikonānak ē‑māci-kimowahk ēkwa ē‑kotawēcik wiya ē‑tahkāyāk. 
ACT.28.3	Paul kī‑māwasakonam mihta ēkwa ē‑tako-pōnahk ēkota ohci pēyak kinēpikwa kā‑pē-kwayakwāhtawiyit ē‑kisihkātēyik ohci, ēkwa ocihcīhk ē‑akikamoyit. 
ACT.28.4	aniki ayisiyiniwak ē‑wāpamācik kinēpikwa ē‑akikamoyit Paul ocihcīhk ōmisi itwēwak kīmōc, “kēhcinā awa nāpēw onipahtākēw. āta ē‑paspīt kihcikamīhk ohci, māskōc kiwiyasiwēwi-manitominaw namwāc kita-pimācihik.” 
ACT.28.5	māka Paul kī‑nanami-wēpinēw iskotēhk isi, ēkwa namōya nānitaw tōtāk. 
ACT.28.6	ōki wiya pēhowak mahti kita-pākipayiyit ēkwa sisikoc kita-nipahikoyit. kinwēs kī‑pēhowak, ēkwa ēkāya nānitaw ē‑isi-ayāyit kī‑kwēskēyihtamwak ē‑itācik, “manitowiw.”
ACT.28.7	namōya wāhyaw ēkota ohci kī‑ayāwa kistikāna Publius ē‑tipēyihtahk, ēwako okimāw ōma ministik ē‑tipēyihtahk. nikī-otōtēmiskākonān ēkwa nisto kīsikāw nikī-pamihikonān. 
ACT.28.8	kēswān ohtāwiya kī‑āhkosiyiwa, ē‑kisisoyit ēkwa ē‑sāposowahpinēyit. Paul kī‑nitawi-ayamihēstamawēw, kī‑sāminēw, ēkosi kī‑iyinihkahēw. 
ACT.28.9	mayaw ē‑kī-tōtahk ōma kotakak otāhkosiwak kī‑pē-nātēwak Paula ēkwa kī‑miywāyāhēw. 
ACT.28.10	nikī-misi-miyikonānak kīkwaya, ēkwa ispī ē‑pōsiyāhk nikī-nīmāhikonānak iyikohk kita-tēpipayiyāhk.
ACT.28.11	nisto pīsim ē‑kī-ispayik nikī-sipwēyāsinān, Alexandria ohci nāpihkwānihk ē-ohcipayik, “manitowak nīsohtēwak” ē‑isiyihkātēk; kī‑astēw kapē-pipon ēkota ministikohk. 
ACT.28.12	nikī-takwāsinān Syracuse kihci-ōtēnāhk. ēkota nisto kīsikāw nikī-ayānān. 
ACT.28.13	ēkota ohci nikī-nitawi-kapānān Rhegium kihci-ōtēnāhk. ē‑wāpahk kī‑yōtin sāwanohk ohci, ēkwa nīso kīsikāw ē‑kī-pimāsiyāhk nikī-kapānān Puteoli ōtēnāhk. 
ACT.28.14	ēkota nikī-nakiskawānānak otayamihāwak. nikī-nitomikonānak kita-kisātamāhk pēyak ayamihēwi-kīsikāw. ēkwa nikī-ati-takohtānān Rome kihci-ōtēnāhk. 
ACT.28.15	ociwāmimāwak Rome ohci kī‑pēhtamwak ēsa ē‑wī-takohtēyāhk, ēkosi nikī-nakiskākonānak ahpō isko atāwēwinihk Appiusihk ēkwa “nisto kapēsiwikamikwa” kā‑itamihk. mayaw Paul ē‑wāpamāt kī‑nanāskomēw kisē-manitowa. kī‑miyotēhētamihik ōhi ayisiyiniwa.
ACT.28.16	ē‑takohtēyāhk Rome kihci-ōtēnāhk, Paul kī‑pakitināw kita-ayāt wāskāhikanihk, pēyak piko simākanisa kī‑kanawēyimik.
ACT.28.17	nisto kīsikāw ē‑kī-ispayik Paul kī‑tēpwātēw onīkānīwa Jewa Rome ohci. ē‑takohtēyit ōmisi itēw, “nīci-Israeliyinītik, āta ēkāya ē‑ohci-māyi-tōtawakik kitiyinīminawak, ēkwa ē‑kī-pimitisahamān owiyasiwēwiniwāwa kimosōminawak āhci piko nikī-otinikwak Jerusalemihk ēkwa nikī-āsowi-pakitinikawin aniki isi Rome ohci. 
ACT.28.18	ispī ē‑kī-wiyasiwāsicik nikī-nōhtē-pakitinikwak. namōya kīkway māyi-tōtamowin kita-ohci-nipahikawiyān. 
ACT.28.19	māka Jewak onīkānīwak namwāc ohci-tāpwēhtamwak kita-pakitinicik. ēkosi nitawāc nikī-natotēn kita-wiyasiwāsit māmawēyas kihci-okimāw. āta namōya nānitaw nika-kī-isi-māyitāwak nitiyinīmak. 
ACT.28.20	ēwako ohci kā‑kakwēcihkēmoyān kita-wāpamitakok ēkwa kita-pīkiskwātitakok, ayisk ōma ē‑kipahokawiyān wiya ohci aniki Israelīwiyiniwak kā‑pakosēyimototawācik.”
ACT.28.21	ōmisi itēwak ēsa, “namōya awiyak nitohci-masinahamākonān Judea ēwako ohci, namwāc ahpō niciwāminānak ohci-pētāwak ācimowin ēkotē ohci, ahpō kita-māyi-ācimiskik kīkway ohci. 
ACT.28.22	māka kinōhtē-pēhtātinān tānisi ē‑itēyihtaman, ayisk nikiskēyihtēnān misiwē itē ayisiyiniwak pakwātamwak ōma ayamihāwin ita kā‑wīcihiwēyan.”
ACT.28.23	ēkosi kī‑wiyastāwak kāwi ispī kita-nakiskawācik Paula. mihcēt kī‑pē-itohtēwak ēwako kīsikāw ita Paul kā‑ayāt. ē‑kīkisēpāyāk isko ē‑otākosik Paul kī‑wīhtam anima kisē-manitow otipēyihcikēwin ohci. kī‑kakwē-sākōcimēw awīniwa Jesusa ē‑āpacihtāt owiyasiwēwiniyiw Moses, ēkwa okiskiwēhikēwa omasinahikaniyiwa. 
ACT.28.24	ātiht kī‑tāpwēhtawēwak ēkwa kotakak namwāc wī‑tāpwēhtamwak. 
ACT.28.25	ēkosi kī‑kīwēwak, pāh‑pītos ē‑itēyihtahkik. ōma ohci pēyak kīkway Paul kā‑kī-itwēt, “tāpwē kwayask kī‑pīkiskwātēw kā‑kanātisit ahcāhk okiskiwēhikēwa Isaiahwa kimosōmiwāwa. 
ACT.28.26	ayisk ōmisi kī‑itwēw,
ACT.28.26	‘niyā ēkwa ōmisi kika-itāwak ayisiyiniwak:
ACT.28.26	kika-nah-natohtēnāwāw
ACT.28.26	māka namōya kika-nisitohtēnāwāw.
ACT.28.26	kika-āy-itāpināwāw
ACT.28.26	māka namōya kika-wāpahtēnāwāw.
ACT.28.27	ayisk ōki ayisiyiniwak macistikwānēwak.
ACT.28.27	kī‑kipahamwak wihtawākāwāwa.
ACT.28.27	ēkwa pasakwāpiwak.
ACT.28.27	ayisk ta‑tōhkāpicik ta‑wāpahtamwak.
ACT.28.27	ēkwa ta‑tāpwēhtamwak kī‑pōni-kipihtēnisotwāwi.
ACT.28.27	ta‑nisitohtamwak omitonēyihcikaniwāhk ohci,
ACT.28.27	ēkwa nika-pē-nātikwak, itwēw kā‑tipēyihcikēt,
ACT.28.27	ēkwa nika-iyinīhkahāwak.’”
ACT.28.28	ēkwa ēkosi Paul itēw, “kika-kiskēyihtēnāwāw kisē-manitow opīkiskwēwin pimācihikowin ohci, kī‑itisahamawāwak pītosiyiniwa. kita-natohtamwak.”
ACT.28.30	nīso askiy Paul kī‑wīkiw ita ē‑kī-nitāhtamot wāskāhikan ē‑tipahahk. mīna kī‑miywēyihtam ē‑kiyokākot mihcēt ayisiyiniwa. 
ACT.28.31	kī‑kakēskihkēmow kisē-manitowa otipēyihcikēwiniyiw ohci ēkwa ē‑kiskinohamākēt kā‑tipēyihcikēyit Jesus Christa ohci. kī‑tipēyimisow ēkāya ē‑kostahk kita-pīkiskwēt.
JAS.1.1	niya James, otatoskēyākana kisē-manitow mīna kā‑tipēyihcikēt Jesus Christ. hāw, kitatamiskātināwāw kiyawāw kisē-manitow otiyinīma nanānis kā‑kī-itāmoyēk misiwēskamik.
JAS.1.2	nitōtēmitik, mitoni miywēyihtamōhkēk nakiskamēko nanātohk nayēhtāwipayiwina. 
JAS.1.3	kikiskēyihtēnāwāw āta ē‑kotēyimikoyēk anima kā‑tāpowakēyihtamēk, ēwako ohci ayiwāk kā‑sāsīpēyihtamēk. 
JAS.1.4	kēhcināhok tāpitawi kita-sāsīpēyihtamēk, ēkosi mitoni kwayask kika-itātisināwāw, kākikē kika-miywātisināwāw, namōya kīkway kika-nōhtēpayināwāw. 
JAS.1.5	kīspin nikotwāw kiyawāw ohci namōya ēkwayikohk iyinīsiw, kita-kī-natotamawāt kisē-manitowa, kita-miyikowisiw ayisk wēyōci-mēkiw ēkwa kisēwātotawēw kahkiyaw awiya. 
JAS.1.6	māka ayamihāyēko piko kita-kēhcināhoyēk ē‑tāpwēhtawāyēk kisē-manitow. awiyak ēkāya ē‑kēhcināhot ēwako wiya tāpiskōc kā‑mamahkāskāk kihcikamiy itē ē‑isi-yōtik ēkotē isi itakotēw nipiy. 
JAS.1.7+JAS.1.8	ayisk kīspin ayisiyiniw tāpitawi namōya kī‑kīsēyihtam ēkwa namōya ē‑kiskēyihtahk tānisi ka‑itōtahk, namōya kita-kī-pakosēyimot kīkway kita-miyikot kā‑tipēyihcikēyit.
JAS.1.9	aniki otayamihāwak āta ē‑kitimākisicik kita-kī-miywēyihtahkik ayisk kisē-manitowa ē‑itēyimikocik ē‑kistēyimikocik. 
JAS.1.10	ēkwa kā‑wēyōtisicik otayamihāwak kita-kī-miywēyihtahkik ispī kisē-manitowa ē‑tapahtinihtikocik. ayisk kā‑wēyōtisit ayisiyiniw kita-mēscipayiw tāpiskōc pakwaci-wāpikwaniy. 
JAS.1.11	ayisk kā‑pē-sākāstēk ati-kisāstēw ēkwa pāstēwa maskosiya, wāpikwaniya pahkihtinwa, ēkwa namōya ayiwāk miyonākwanwa. ēkosi wīsta ē‑wēyōtisit ayisiyiniw kita-ati-misiwanātisiw ē‑mēkwā-itasihcikēt.
JAS.1.12	sawēyihtākosiw ayisiyiniw ēkāya kā‑pōnihtāt otāpwēhtamowin āta ē‑nayēhtāwipayit, ayisk kotēyimikowin namōya sākōcihik, ēkosi kita-kaskihtamāsow anima pimātisiwin kisē-manitow kā‑kī-asotamawāt anihi kā‑sākihikot. 
JAS.1.13	ispī awiyak ē‑kotēyimiht kita-maci-tōtahk, namōya kita-kī-itwēw, “kisē-manitow nikotēyimik ka‑maci-tōtamān.” kisē-manitow namwāc kotēyimik maci-kīkway ēkwa namōya awiya kotēyimēw kita-maci-tōtamiyit. 
JAS.1.14	māka ayisiyiniw kotēyimāw ispī ē‑wēpihikot mīna ē‑tasōhikot otakāwātamowin kita-maci-tōtahk. 
JAS.1.15	kā‑akāwātamāk ēkota ohcīmakanwa maci-tōtamowina, tāpiskōc ē‑nihtāwikihtāt macātisiwin. ēkwa ē‑kīsi-ohpikihk ati-nipahikonaw.
JAS.1.16	nitōtēmitik kā‑sākihitakok, ēkāya kika-wayēsihikawināwāw. 
JAS.1.17	kahkiyaw miyo-mēkiwina mīna mitoni kwayask kīkwaya kimiyikowisinānaw kihci-kīsikohk ohci, mīna ohci kisē-manitow, ana kā‑kī-osīhtāt kā‑wāsēyāhki kīsikohk. namōya wīhkāc pītos itātisiw, namōya ka‑wanitipiskāw ayisk namōya wīhkāc ka‑kwēskīstākonaw. 
JAS.1.18	kisē-manitow ohci otēyihtamowin wiya kinawasōnikonaw kēhciwāk kā‑tāpwēmakaniyik otitwēwinihk ohci, ēkosi kita-nīkānakisoyahk ispīhci anihi kahkiyaw kā‑kī-osīhāt.
JAS.1.19	hāw, nitōtēmitik kā‑sākihitakok, kanokiskisik ōma, kahkiyaw awiyak kita-natohtam kwayask, mīna pa‑pēyāhtak kita-pīkiskwēw, mīna kita-sīpiyawēsiw. 
JAS.1.20	ayisiyiniw kisiwāsici, namōya nahēyihtamihēw kisē-manitowa okwayaskātisiwiniyiw. 
JAS.1.21	ēkosi māka, pōnihtāk kahkiyaw kīkway kā‑wīnēyihtākwahk mīna kahkiyaw macātisiwin. tapahtēyimisok mīna nanahihtamok kisē-manitow otitwēwin kā‑kī-astāt kitēhiwāhk, ēwako ka‑wī-pimācihikonāwāw.
JAS.1.22	ēkāwiya wayēsihisok tēpiyāhk kā‑pēhtamēk otitwēwin, māka mīna piko kita-ay-itōtamēk kā‑itastēk. 
JAS.1.23	ayisk kīspin awiyak ē‑pēhtahk otitwēwin, māka namōya ē‑pimitisahahk, tāpiskōc anima awiyak ē‑wāpamot wāpamonihk, 
JAS.1.24	ē‑kī-kitāpamisot, ē‑ati-sipwēhtēt, sēmāk wanikiskisiw tānisi ē‑isinākosit. 
JAS.1.25	māka awiyak ē‑kitāpahtahk kwayask kā‑miywastēk wiyasiwēwin, ēwako kā‑ohci-paspīyit ayisiyiniwa, ēkwa ēwako ē‑pimitisahahk, ēwako ayisiyiniw namōya piko pēhtam ēkwa wanikiskisiw māka tōtam ē‑itastēyik wiyasiwēwinihk -- kisē-manitow kita-sawēyihtam kahkiyaw kīkway kā‑tōtahk.
JAS.1.26	ē‑itēyihtamēk cī ē‑ayamihēwātisiyēk? kīspin namōya kikitēyihtēnāwāw ē‑isi-pīkiskwēyēk, namōya nānitaw itāpatan ē‑ayamihēwātisiyēk, kiwayēsimisonāwāw. 
JAS.1.27	ēwako ōma kisē-manitow ohtāwīmāw kā‑isi-nitawēyihtahk ayamihāwin, kita-kanātaniyik mīna kita-tāpwēyihtākwaniyik: kita-nākatohkēyēk kīwāci-awāsisak ēkwa mōsiskwēwak kā‑nayēhtāwipayicik, ēkwa ka‑nākatēyimisohk ēkāya kika-wanitisahikonāwāw kīkway ōta askīhk.
JAS.2.1	nitōtēmitik, ēkāya nānitaw pītos isi-paminihkok ayisiyiniwak kā‑isinākosicik ohci, wiya ē‑tāpowakēyimāyēk kā‑tipēyihcikēt Jesus Christ, kā‑kistēyihtākosit. 
JAS.2.2	pēyakwāw ēsa nāpēw ē‑wēyōtisit kikiskawēw osāwi-sōniyāw āhcanisa mīna miyosīhow ēkwa ē‑pīhtikwēt ita ē‑māmawopiyēk, ēkwa ē‑kitimākisīhot nāpēw wīsta pīhtikwēw. 
JAS.2.3	ēkwa kistēyimāw ana kā‑miyosīhot awiyak kita-itik, “mahti ōtē pē‑nīkān api,” māka ana kā‑kitimākisit itāw, “kiyām nētē nīpawi, ahpō mohcihk api ōta cīki nisitihk.” 
JAS.2.4	namōya anima kwayask ōma kā‑tōtamēk, kā‑pah-piskihtakimisoyēk ēkwa kā‑wiyasiwātamēk maci-itēyihtamowina ohci.
JAS.2.5	nitōtēmitik kā‑sākihitakok, natohtamok! kisē-manitow kī‑nawasōnēw kā‑kitimākisiyit ōta askīhk kita-wēyōtisiyit tāpwēhtamowinihk, ēkwa kita-ayāyit otipēyihcikēwin kā‑kī-asotamawāt anihi kā‑sākihikot. 
JAS.2.6	kiyawāw māka kipīwēyimāwāwak okitimākisiwak! namōya cī aniki kā‑wēyōtisicik kā‑kitimahikoyēkok? namōya cī kipīhtikwahikowāwak wiyasiwēwikamikohk kita-wiyasiwātikawiyēk? 
JAS.2.7	ēwakonik aniki kā‑maci-pīkiskwātahkik anima miyo-wīhowin kā‑kī-miyikawiyēk.
JAS.2.8	kīspin tāpwē ē‑pimitisahamēk wiyasiwēwin kihci-kīsikohk ohci kā‑itasinahikātēk kihci-masinahikanihk, “kika-sākihāw kīci-ayisiyiniw kā‑isi-sākihisoyan,”
JAS.2.9	māka ē‑maci-tōtamēk anima pah‑pītos kā‑isi-otināyēkok ē‑isinākosicik ohci, nōkwan wiyasiwēwin ē‑pīkonamēk. 
JAS.2.10	awiyak kā‑pīkonahk pēyak wiyasiwēwin, pīkonam kahkiyaw wiyasiwēwina. 
JAS.2.11	kisē-manitow kī‑itasiwēw, ē‑itwēt, “ēkāya pisikwātisik,”
JAS.2.12	ēkosi ēkwa pīkiskwēk mīna isiyinīhkēhk tāpiskōc ayisiyiniwak kā‑wī-wiyasiwātikocik kisē-manitowa owiyasiwēwiniyihk ohci, ēwako kipaspīhikonaw. 
JAS.2.13	ayisk ispī kisē-manitow ē‑wiyasiwātāt ayisiyiniwa namōya kitimākinawēw anihi ēkāya kā‑kitimākinawāyit awiya. māka kitimākēyimitowin sākōcihtāmakan ispī kā‑wiyasiwātikawiyahk.
JAS.2.14	nitōtēmitik, tānisi ē‑itāpatahk otayamihāw kita-itwēt tāpowakēyihtamowin ē‑ayāt, kīspin ēkāya tāpitawi ē‑nōkohtāt? otāpwēhtamowin cī kita-pimācihik? 
JAS.2.15	kīspin kotakak otayamihāwak kitimākisīhowak ēkwa nōhtēpayiwak mīciwin, 
JAS.2.16	tānisi ē‑itāpatahk kita-itacik, “kisē-manitow kika-sawēyimikowāw. kīsōhok mīna kwayask mīcisok!” ēkwa ēkāya kīkway ē‑miyāyēkok ka‑ohci-pimātisicik? 
JAS.2.17	kīspin nayēstaw ē‑tāpowakēyihtamihk ēkwa ēkāya ē‑nōkwahk miyo-tōtamowin, tāpiskōc anima kitāpwēhtamowin ē‑nipōmakahk.
JAS.2.18	māka awiyak kita-itwēw, “kitāpowakēyihtēn kiya, māka kotak miyo-tōtam.” māka niya nititāw, “wāpahtihin tānisi ē‑isi-tāpowakēyihtaman āta namōya ē‑miyo-tōtaman. ēkwa niya nimiyo-tōtamowinihk ohci kika-wāpahtihitin nitāpowakēyihtamowin.” 
JAS.2.19	kitāpwēhtēn ē‑pēyakot kisē-manitow. miywāsin! ahpō piko maci-ahcāhkwak tāpwēhtamwak, ēkwa nanami-sēkisiwak. 
JAS.2.20	kimōhcowin! kinōhtē-wāpahtihikowisin cī ēkāya nānitaw ē‑itāpatahk tāpowakēyihtamowin kīspin ēkāya ē‑miyo-tōtaman? 
JAS.2.21	namōya cī kimosōmipaninaw Abraham kwayask kī‑miywakimik kisē-manitowa ispī kā‑kī-wī-pakitināsot okosisa Isaacwa pakitināsowināpiskohk? 
JAS.2.22	kiwāpahtēn otāpowakēyihtamowin mīna otōtamowin kwayask kī‑wīcēhtomakaniyiwa, ēkwa otāpowakēyihtamowin kī‑ispāhkēyihtākwaniyiw otōtamowina ohci. 
JAS.2.23	ēkwa tāpwē ēsa kī‑ispayin kā‑itastēk kihci-masinahikanihk, “Abraham kī‑tāpowakēyimēw kisē-manitowa, ēwako ohci kwayask kī‑miywakimik kisē-manitowa.”
JAS.2.24	kiwāpahtēnāwāw otōtamowinihk ohci ayisiyiniw miywakimik kisē-manitowa, namōya piko otāpowakēyihtamowinihk ohci.
JAS.2.25	pēyakwan ēkosi kī‑ispayihikow omanisōniyāw-iskwēw Rahab. kī‑miywakimik kisē-manitowa otōtamowina ohci, kā‑pīhtikwahāt onitawāpēnikēwa Israelīwiyiniwa ēkwa kā‑wīcihāt kita-sipwēyāmoyit kotakihk mēskanāhk.
JAS.2.26	tāpiskōc miyaw ēkāya ē‑ahcāhkowik nipōmakan, ēkosi tāpowakēyihtamowin ēkāya ē‑miyo-tōtamihk nipōmakan.
JAS.3.1	hāw, nitōtēmitik, ātiht piko kita-kī-okiskinohamākēwiyēk. kikiskēyihtēnāwāw niyanān kā‑kiskinohamākēyāhk nawac sōhki nika-wiyasiwātikonān kisē-manitow ispīhci kotakak ayisiyiniwak. 
JAS.3.2	kahkiyaw kiyānaw mihcētwāw kiwanitōtēnānaw. kīspin awiyak tāpitawi kitēyihtam ē‑isi-pīkiskwēt, ēkosi mitoni takahkiyinīwiw, ē‑kaskihtāt kita-kitēyimisot. 
JAS.3.3	ispī ē‑tāpitonēhpitāyahkok misatimwak kika-kī-mīnoskwēpitānawak itē ē‑itēyihtamahk kita-itohtēcik. 
JAS.3.4	ahpō māmitonēyihtamok nāpihkwāna, āta ē‑misāki, sipwēyāstanwa māna kā‑misi-yōtik. āta ē‑apisāsiniyik, takwahikan ohci kaskihtāw ana kā‑paminahk ta‑mīnopitahk itē ē‑itēyihtahk isi. 
JAS.3.5	pēyakwan ēkosi mitōn, āta ē‑apisāsik mistahi mamihcimonāniwiw.
JAS.3.5	māmitonēyihtamok sakāwaskiy ē‑misāk kita-kī-pasitēw iskocēs ohci. 
JAS.3.6	mitōn tāpiskōc kā‑pasitēk; mitōn tāpiskōc maci-askiy miyawihk, ēkota ohci macātisiwin ē‑āsōpayik. mitōn ohci ayisiyiniw kahkiyaw opimātisiwinihk kā‑pasitēk, iskotēw kā‑ohcipayik maci-iskotēhk. 
JAS.3.7	ayisiyiniwak kaskihtāwak kita-yōspisīhācik ēkwa kī‑yōspisīhēwak nanātohk pisiskiwa ēkwa piyēsīsa ēkwa kinēpikwa ēkwa kinosēwa. 
JAS.3.8	māka namōya awiyak kaskihtāw kita-yōspisīhtāt mitōn. maci-kīkway mīna ēkāya ka‑kī-mamīnonamihk ēkwa ē‑sākaskinē-piscipōniwik. 
JAS.3.9	mitōn ohci kinanāskomānaw kā‑tipēyihcikēt māmawi-ohtāwīmāw, ēkwa mīna ē‑maci-akimāyahkok ayisiyiniwak ē‑kī-osīhihcik kita-naspitawācik kisē-manitowa. 
JAS.3.10	otōnihk ohci ayisiyiniw nanāskomow mīna maci-akimow. nitōtēmitik, namōya ēkosi kita-kī-ispayik! 
JAS.3.11	mōhkiciwanipēkohk ohci namōya ohticiwan pēyakwanohk ē‑miywāsik nipiy mīna ē‑wīsakākamik nipiy. 
JAS.3.12	nitōtēmitik, namōya ohpikinwa pimīmina misi-sōmināhtikohk ohci, ēkwa sōmināhtikohk ohci namōya ohpikinwa misi-sōmina. pēyakwan namōya ē‑miywāsik nipiy kita-kī-ohcīmakan mōhkiciwanipēkohk ē‑wīsakākamik.
JAS.3.13	awīna ōta kiyawāw kā‑iyinīsit mīna nisitohtamowin kā‑ayāt? kiyām kita-wāpahtihiwēw otiyinīsiwin kā‑isi-miyo-pimātisit mīna kā‑isi-miyo-tōtahk, ē‑tapahtēyimisot ēkwa ē‑iyinīsit. 
JAS.3.14	māka kīspin kitohtēyihtaskin mīna kitayiwākēyimon kitēhiwāhk, ēkāya mamihcimiso, ē‑kiyāskīkātaman tāpwēwin. 
JAS.3.15	ēkotowahk iyinīsiwin namwāc ohcīmakan kihci-kīsikohk; ōta askīhk tipēyihtākwan, namōya kisē-manitōnāhk ohcīmakan māka maci-manitōnāhk. 
JAS.3.16	ayisk itē ē‑ihtakocik ayisiyiniwak ē‑ohtēyihtaskicik mīna ē‑pēyakwēyimisocik, ēkota mīna māyi-wīcēhtowin ēkwa nanātohk macātisiwin. 
JAS.3.17	māka iyinīsiwin kihci-kīsikohk ohci kanātan; ēkwa mīna pēyāhtakēyihtākwan, yōskātisihtākwan mīna miyo-wīcēhtākwan, mitoni kitimākēyihtākwan, ēkwa tāpitawi miyokihtāw miyo-tōtamākēwina. namōya ihtakonwa ayahtēyimiwēwin mīna namōya miywātisihkāsowin. 
JAS.3.18	miywātisiwin otinikahtēw kā‑kistikēhk ohci kiscikānisihk kā‑sīhkiskahkik pēyāhtakēyimowin kā‑kī-kistikēcik pēyāhtakēyimowin.
JAS.4.1	tānēhki kā‑kīhkāhtoyēk mīna kā‑māyi-wīcēhtoyēk? akāwātamowina anihi kā‑nōtinikoyēk kita-tipēyimikoyēk ohci. 
JAS.4.2	kinitawēyihtēnāwāw anihi kīkwaya ēkāya kā‑ayāyēk, ēkosi kinohtē-nipahtākānāwāw; ē‑kīhkāhtoyēk mīna ē‑nōtinitoyēk iyikohk ē‑akāwātamēk. namōya kitayānāwāw wiya namōya ē‑natotamawāyēk kisē-manitow. 
JAS.4.3	ispī kinatotamawāwāw kīkway, namōya kimiyikowāw, ayisk ē‑wani-kākīsimototawāyēk kā‑pēyako-māmitonēyimisoyēk. 
JAS.4.4	kiyawāw ēkāya kā‑tāpwēwakēyimāyēk kisē-manitow! ēkāya cī ē‑kiskēyihtamēk, kīspin kisākihtānāwāw kā‑isi-pimātisihk ōta askīhk, kinōtināwāw kisē-manitow? kīspin kiwī-wīcēhtēnāwāw kīkwaya ōta askīhk ēkosi isi, kinōtināwāw kisē-manitow. 
JAS.4.5	ēkāya konita itēyihtamok ōma kā‑itastēk kihci-masinahikanihk, “kisē-manitow kikī-miyikonaw ahcāhkwa kiyawināhk; ēwako piko wiya ē‑akāwātamāsot.” 
JAS.4.6	māka kimiyikonaw kisēwātisiwin ayiwāk ē‑sōhkaniyik; ēkosi itastēw kihci-masinahikanihk, “kisē-manitow ātawēyimēw kā‑kihcēyimisoyit, māka kisēwātotawēw anihi kā‑tapahtēyimisoyit.”
JAS.4.7	ēkosi pakitēyimisok ta‑nanahihtawāyēk kisē-manitow. nōtinihk macāyis, ēkosi kita-sipwēyāmow. 
JAS.4.8	pimitisahohk kisē-manitow, ēkosi kika-pē-wīcēkowāw. macātisak, kwēskātisik, kāsīcihcēk! kanācihtāk kitēhiwāwa, kiyawāw āhkītāp kā‑kihci-tōtamēk. 
JAS.4.9	mihtātamok kā‑kī-maci-tōtamēk ēkwa mātok. pōni-pāhpik, ēkwa māci-mātok; pōni-mōcikēyihtamok, ēkwa māci-kakwātakēyimok. 
JAS.4.10	pakitēyimisok ta‑tapahtēyimisoyēk wiya ohci kā‑tipēyihcikēt. ēkosi kika-kistēyimikowāw.
JAS.4.11	ēkāya maci-āyimōmitok, nitōtēmitik. kīspin awiyak kitāyimōmāw ahpō kipīwēyimāw, kitāyimōtēn ēkwa kipīwēyihtēn kisē-manitow owiyasiwēwin.
JAS.4.12	wiya piko kisē-manitow wiyasiwēwin kā‑mēkit, mīna wiyasiwēwikimāwiw. wiya piko kita-kī-pimācihāt ayisiyiniwa ahpō kita-misiwanācihāt. awīna ōma ē‑itēyimisoyan awiyak kita-wiyasiwātat?
JAS.4.13	natohtawik, kiyawāw ōmisi māna kā‑itwēyēk, “anohc ahpō wāpahki, ka‑itohtānānaw nānitaw kihci-ōtēnāhk, ēkotē pēyak askiy kika-ayānānaw. kika-sōniyāhkānānaw ēkotē ta‑miyo-kaskihcikānānaw.” 
JAS.4.14	namōya ahpō kikiskēyihtēnāwāw tānisi kita-ispayihikoyēk wāpahki. kiyawāw ōma tāpiskōc kā‑kaskāpahtēpayik māna aciyaw, ēkwa sēmāk ēkāya kā‑nōkwahk. 
JAS.4.15	ōmisi kita-kī-itwēyēk, “kīspin kā‑tipēyihcikēt tēpēyimow, kika-pimātisinānaw ēkwa ēkosi isi kika-tōtēnānaw.” 
JAS.4.16	māka ēkwa kikihcēyimisonāwāw ēkwa kimamihcimisonāwāw. mitoni namōya kwayask ēwako.
JAS.4.17	ēkosi māka kīspin awiyak kiskēyihtam miyo-tōtamowin, ēkwa namōya tōtam, ē‑maci-tōtahk anima.
JAS.5.1	pēhtamok kiyawāw kā‑wēyōtisiyēk, mah‑mātok ēkwa kitimākēyimok, kakwātakihtāwin ōtē nīkān kiwī-nakiskēnāwāw. 
JAS.5.2	kiwēyōtisiwiniwāwa kī‑misiwanātanwa, ēkwa kitayiwinisiwāwa kī‑mīciwak kamāmakosak. 
JAS.5.3	kisōniyāmiwāw, osāwi-sōniyāwak mīna wāpiski-sōniyāwak misiyāpiskisiwak, ēkota ohci kita-nōkwan ē‑kī-pē-itātisiyēk. ēwako kika-misiwanācihikonāwāw tāpiskōc iskotēw. ahpō piko kimāwacihtānāwāw kiwēyōtisiwiniwāwa ōhi iskwēyāc kīsikāwa. 
JAS.5.4	namōya kitohci-tipahamawāwak otatoskēwak kā‑kī-manisikēcik kikistikāniwāhk. natohtāhkok ē‑matwē-mawimocik! pēhtākwak kā‑tipēyihcikēyit kā‑māwaci-sōhkātisiyit. 
JAS.5.5	kipē-wēyōci-pamihonāwāw ōta askīhk ē‑pē-miyawātamēk, kipē-tāhcipohisonāwāw tāpiskōc pisiskiwak kā‑wiyinohihcik kita-nipahihcik. 
JAS.5.6	kikī-maci-wiyasiwātāwāwak ayisiyiniwak mīna kinipahāwāwak, āta ēkāya kīkway ē‑ohci-māyi-tōtahkik ēkwa namōya ē‑ohci-nātamāsocik.
JAS.5.7	ēkosi māka sāsīpēyihtamok, nitōtēmitik, isko takosihki kā‑tipēyihcikēt. wāpamihk okistikēwiyiniw, ē‑pēhot kita-miyokihcikēt otaskīhk. sāsīpēyihtam kita-kimiwaniyik kā‑takwākiniyik mīna kā‑sīkwaniyik.
JAS.5.8	kīstawāw mīna piko kita-sāsīpēyihtamēk ēkwa kita-āhkamēyimoyēk, ayisk kā‑tipēyihcikēt wīpac kā‑wī-takosihk.
JAS.5.9	ēkāya āyimōmitok, nitōtēmitik, ēkosi ēkāya kita-wiyasiwātikawiyēk. wīpac kisē-manitow kita-wiyasiwātāt ayisiyiniwa. 
JAS.5.10	nitōtēmitik, kiskinawāpamihkok okiskiwēhikēwak kā‑kī-ātotahkik kā‑tipēyihcikēyit otācimowiniyiw, ē‑kī-sāsīpēyihtahkik kā‑kakwātakihtācik. 
JAS.5.11	sawēyihtākosiwak aniki kā‑kī-sōhkikāpawīstahkik, āta ē‑kakwātakihtācik. ēkwa kikiskisināwāw ē‑kī-ācimiht Job ē‑kī-sāsīpēyihtahk, ēkwa piyisk kā‑tipēyihcikēyit kā‑kī-isi-sawēyimikot. kā‑tipēyihcikēt ayisk kākikē kitimākinākēw mīna kisēwātisiw.
JAS.5.12	nitōtēmitik, ōma nīkānēyihtākwan, ēkāya kihci-kīsik, ahpō askiy, ahpō kotaka kīkwaya ohci kihci-itwēk. tāpwē piko itwēk, “ēha” ahpō “namōya,” ēkwa pimitisahamok ēwako. ēkosi namōya kika-wiyasiwātikawināwāw.
JAS.5.13	kīspin awiyak ōma kā‑ihtasiyēk nayēhtāwīw, kita-kī-ayamihēstawēw kisē-manitowa. kīspin awiyak ē‑mōcikēyihtahk, kita-kī-nikamot ē‑mamihcimāt. 
JAS.5.14	kīspin awiyak āhkosiw, ta‑kī-natomāt anihi kā‑nīkānīyit otayamihāwa, kita-ayamihēstamākot mīna kita-tōminikot kā‑tipēyihcikēyit owīhowiniyihk. 
JAS.5.15	ispī kā‑ayamihēstamawācik ē‑tāpowakēyihtahkik, ana kā‑āhkosit kita-miywāyāw. kā‑tipēyihcikēt kita-pimācihēw ēkwa kita-pōnēyihtamawēw kīspin ē‑kī-māyi-tōtamiyit. 
JAS.5.16	ēkosi māka wīhtamātok kimāyi-tōtamowiniwāwa, ēkwa ayamihēstamātok ēkosi kita-ati-miywāyāyēk. kwayask ē‑itātisit ayisiyiniw sōhkaniyiw mīna ayiwāk itēyihtākwaniyiw okākīsimowin. 
JAS.5.17	Elijah kī‑ayisiyinīwiw tāpiskōc kiyānaw, mīna kī‑kākīsimow ēkāya kita-kimiwaniyik, ēkwa nisto askiy mīna nikotwāsik pīsim namwāc ohci-kimiwaniyiw ōta askīhk. 
JAS.5.18	ēkwa mīna kīhtwām kī‑kākīsimow ēkwa kī‑ati-kimiwaniyiw mīna kī‑ohpikiyiwa kistikāna.
JAS.5.19	nitōtēmitik, kīspin pēyak kā‑ihtasiyēk wanisihki tāpwēwin ohci, ēkwa awiya pē‑kīwēhtahik, 
JAS.5.20	kiskisik ōma kā‑pē-kīwēhtahāt ē‑kī-kwēskināt ēkāya kita-maci-tōtamiyit, kita-pimācihtāw otahcāhkwa nipowin ohci anihi, ēkwa mihcēt maci-tōtamowina kita-pakitēyihtākwanwa.
